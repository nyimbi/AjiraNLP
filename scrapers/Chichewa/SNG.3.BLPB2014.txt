Mkwatibwi apeza mkwati
1 Usiku pamphasa panga ndinamfunafuna amene moyo wanga umkonda:
Ndinamfunafuna, koma osampeza.
2Ndinati, Ndiuketu, ndiyendeyende m'mudzi,
m'makwalala ndi m'mabwalo ake,
ndimfunefune amene moyo wanga umkonda:
Ndimfunafuna, koma osampeza.
3Alonda akuyendayenda m'mudzi anandipeza:
Ndinati, Kodi munamuona amene moyo wanga umkonda?
4Nditawapitirira pang'ono,
ndinampeza amene moyo wanga umkonda:
Ndinamgwiriziza, osamfumbatula,
mpaka nditamlowetsa m'nyumba ya amai,
ngakhale m'chipinda cha wondibala.
5Ndikulumbirirani, ana akazi inu a ku Yerusalemu,
pali mphoyo, ndi mbawala ya kuthengo,
kuti musautse, ngakhale kugalamutsa chikondi,
mpaka chikafuna mwini.
Ulendo wa ukwati
6 Ndaniyu akwera kutuluka m'chipululu ngati utsi wa tolo,
wonunkhira ndi mure ndi lubani,
ndi zonunkhiritsa zonse za wogulitsa?
7Taonani, ndi machila a Solomoni;
pazingapo amuna amphamvu makumi asanu ndi limodzi,
a mwa ngwazi za Israele.
8Onsewo agwira lupanga, nazolowera nkhondo:
Yense ali ndi lupanga lake pantchafu pake,
chifukwa cha upandu wa usiku.
9Solomoni mfumu anadzipangira machila okhalamo tsonga
ndi matabwa a ku Lebanoni.
10Anapanga timilongoti take ndi siliva,
cha pansi pake ndi golide, mpando wake ndi nsalu yofiirira,
pakati pake panayalidwa za chikondi
cha ana akazi a ku Yerusalemu.
11Tulukani, ana akazi inu a Ziyoni,
mupenye Solomoni mfumu,
ndi korona amake amamveka naye tsiku la ukwati wake,
ngakhale tsiku lakukondwera mtima wake.