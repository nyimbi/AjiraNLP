1   Muyeso wonyenga unyansa Yehova; koma mulingo wamphumphu umsekeretsa. 

2   Pakudza kudzikuza padzanso manyazi; koma nzeru ili ndi odzichepetsa. 

3  Kuongoka mtima kwa olungama kuwatsogolera; koma kukhota kwa achiwembu kudzawaononga. 

4   Chuma sichithandiza tsiku la mkwiyo; koma chilungamo chipulumutsa kuimfa. 

5  Chilungamo cha wangwiro chimaongola njira yake; koma woipa adzagwa ndi zoipa zake. 

6   Chilungamo cha oongoka mtima chidzawapulumutsa; koma achiwembu adzagwidwa ndi mphulupulu yao. 

7  Pomwalira woipa chidikiro chake chionongeka; chiyembekezo cha uchimo chionongeka. 

8  Wolungama apulumuka kuvuto; woipa nalowa m'malo mwake. 

9   Wonyoza Mulungu aononga mnzake ndi m'kamwa mwake; koma olungama adzapulumuka pakudziwa. 

10  Olungama akapeza bwino, mudzi usekera; nufuula pakuonongeka oipa. 

11  Madalitso a olungama akuza mudzi; koma m'kamwa mwa oipa muupasula. 

12   Wopeputsa mnzake asowa nzeru; koma wozindikira amatonthola. 

13  Kazitape woyendayenda amawanditsa zinsinsi; koma wokhulupirika mtima abisa mau. 

14   Popanda upo wanzeru anthu amagwa; koma pochuluka aphungu pali chipulumutso. 

15  Woperekera mlendo chikole adzaphwetekwapo; koma wakuda chikole akhala ndi mtendere. 

16   Mkazi wodekha agwiritsa ulemu; aukali nagwiritsa chuma. 

17   Wachifundo achitira moyo wake zokoma; koma wankhanza avuta nyama yake. 

18   Woipa alandira malipiro onyenga; koma wofesa chilungamo aonadi mphotho. 

19  Wolimbikira chilungamo alandira moyo; koma wolondola zoipa adzipha yekha. 

20  Okhota mtima anyansa Yehova; koma angwiro m'njira zao amsekeretsa. 

21   Zoonadi, wochimwa sadzapulumuka chilango; koma mbeu ya olungama idzalanditsidwa. 

22  Monga chipini chagolide m'mphuno ya nkhumba, momwemo mkazi wokongola wosasinkhasinkha bwino. 

23  Chifuniro cha olungama chifikitsa zabwino zokha; koma chiyembekezo cha oipa mkwiyo. 

24   Alipo wogawira, nangolemerabe; aliponso womana chomwe ayenera kupatsa nangosauka. 

25   Mtima wa mataya udzalemera; wothirira madzi nayenso adzathiriridwa. 

26   Womana tirigu anthu amtemberera; koma madalitso adzakhala pamtu pa wogulitsa. 

27  Wopwaira ubwino afunitsa chikondwerero; koma zoipa zidzamfikira wozilondola. 

28   Wokhulupirira chuma chake adzagwa; koma olungama adzaphuka ngati tsamba. 

29  Wovuta banja lake adzalowa m'zomsautsa; wopusa adzatumikira wanzeru. 

30   Chipatso cha wolungama ndi mtengo wa moyo; ndipo wokola mtima ali wanzeru. 

31   Taonani, wolungama adzalandira mphotho kunja kuno; koposa kotani woipa ndi wochimwa?

