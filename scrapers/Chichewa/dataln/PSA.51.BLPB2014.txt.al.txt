1   Mundichitire ine chifundo, Mulungu, monga mwa kukoma mtima kwanu; monga mwa unyinji wa nsoni zokoma zanu mufafanize machimo anga. 

2   Mubwereze kunditsuka mphulupulu yanga, ndipo mundiyeretse kundichotsera choipa changa. 

3   Chifukwa ndazindikira machimo anga; ndipo choipa changa chili pamaso panga chikhalire. 

4   Pa Inu, Inu nokha, ndinachimwa, ndipo ndinachichita choipacho pamaso panu; kuti mukhale wolungama pakulankhula Inu, mukhalenso woyera pa kuweruza kwanu. 

5   Onani, ndinabadwa m'mphulupulu, ndipo mai wanga anandilandira m'zoipa. 

6   Onani, Inu mukondwera ndi zoonadi m'malo a m'katimo; ndipo m'malo a m'tseri mudzandidziwitsa nzeru. 

7   Mundiyeretse ndi hisope ndipo ndidzayera; munditsuke ndipo ndidzakhala wa mbu woposa matalala. 

8  Mundimvetse chimwemwe ndi kusekera, kuti mafupawo munawathyola akondwere. 

9   Muzibisire nkhope yanu zolakwa zanga, ndipo mufafanize mphulupulu zanga zonse. 

10   Mundilengere mtima woyera, Mulungu; mukonze mzimu wokhazikika m'kati mwanga. 

11   Musanditaye kundichotsa pamaso panu; musandichotsere Mzimu wanu Woyera. 

12   Mundibwezere chimwemwe cha chipulumutso chanu; ndipo mzimu wakulola undigwirizize. 

13  Pomwepo ndidzalangiza ochimwa njira zanu; ndipo olakwa adzabwera kwa Inu. 

14   Mundilanditse kumlandu wa mwazi, Mulungu, ndinu Mulungu wa chipulumutso changa; lilime langa lidzakweza nyimbo ya chilungamo chanu. 

15  Ambuye, tsegulani pa milomo yanga; ndipo pakamwa panga padzalalikira ulemekezo wanu. 

16   Pakuti simukondwera ndi nsembe, mwenzi nditapereka; nsembe yopsereza simuikonda. 

17   Nsembe za Mulungu ndizo mzimu wosweka; Inu, Mulungu, simudzaupeputsa mtima wosweka ndi wolapa. 

18  Chitirani Ziyoni chokoma monga mwa kukondwera kwanu; mumange malinga a miyala a Yerusalemu. 

19   Pamenepo mudzakondwera nazo nsembe zachilungamo, ndi nsembe yopsereza ndi yopsereza yathunthu; pamenepo adzapereka ng'ombe pa guwa lanu la nsembe.

