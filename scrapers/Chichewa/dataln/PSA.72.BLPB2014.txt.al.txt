1  Patsani mfumu maweruzo anu, Mulungu, ndi mwana wa mfumu chilungamo chanu. 

2   Potero adzanenera anthu anu mlandu ndi m'chilungamo, ndi ozunzika anu ndi m'chiweruzo. 

3   Mapiri adzatengera anthu mtendere, timapiri tomwe, m'chilungamo. 

4  Adzaweruza ozunzika a mwa anthu, adzapulumutsa ana aumphawi, nadzaphwanya wosautsa. 

5   Adzakuopani momwe likhalira dzuwa ndi mwezi, kufikira mibadwomibadwo. 

6   Adzanga mvula yakugwa pa udzu wosenga, monga mvula yothirira dziko. 

7   Masiku ake wolungama adzakhazikika; ndi mtendere wochuluka, kufikira sipadzakhala mwezi. 

8   Ndipo adzachita ufumu kuchokera kunyanja kufikira kunyanja, ndi kuchokera ku Mtsinje kufikira malekezero a dziko lapansi. 

9   Okhala m'chipululu adzagwadira pamaso pake; ndi adani ake adzaluma nthaka. 

10   Mafumu a ku Tarisisi ndi ku Zisumbuzo adzabwera nacho chopereka; mafumu a ku Sheba ndi Seba adzadza nazo mphatso. 

11   Inde mafumu onse adzamgwadira iye, amitundu onse adzamtumikira. 

12   Pakuti adzapulumutsa waumphawi wofuulayo; ndi wozunzika amene alibe mthandizi. 

13  Adzachitira nsoni wosauka ndi waumphawi, nadzapulumutsa moyo wa aumphawi. 

14   Adzaombola moyo wao ku chinyengo ndi chiwawa; ndipo mwazi wao udzakhala wa mtengo pamaso pake. 

15  Ndipo iye adzakhala ndi moyo; ndipo adzampatsa golide wa ku Sheba; nadzampempherera kosalekeza; adzamlemekeza tsiku lonse. 

16  M'dzikomo mudzakhala dzinthu dzochuluka pamwamba pa mapiri; zipatso zake zidzati waa, ngati za ku Lebanoni, ndipo iwo a m'mudzi adzaphuka ngati msipu wapansi. 

17   Dzina lake lidzakhala kosatha, momwe likhalira dzuwa dzina lake lidzamvekera zidzukulu. Ndipo anthu adzadalitsidwa mwa Iye; amitundu onse adzamutcha wodala. 

18   Wolemekezeka Yehova Mulungu, Mulungu wa Israele, amene achita zodabwitsa yekhayo. 

19   Ndipo dzina lake la ulemerero lidalitsike kosatha; ndipo dziko lonse lapansi lidzale nao ulemerero wake. Amen, ndi Amen. 

20  Mapemphero a Davide mwana wa Yese atha.

