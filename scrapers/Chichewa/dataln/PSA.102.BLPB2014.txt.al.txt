1  Yehova, imvani pemphero langa, ndipo mfuu wanga ufikire Inu. 

2   Musandibisire nkhope yanu tsiku la nsautso yanga; munditchereze khutu lanu; tsiku limene ndiitana ine mundiyankhe msanga. 

3  Popeza masiku anga akanganuka ngati utsi, ndi mafupa anga anyeka ngati nkhuni. 

4  Mtima wanga ukunga udzu womweta, nufota; popeza ndiiwala kudya mkate wanga. 

5  Chifukwa cha liu la kubuula kwanga mnofu wanga umamatika kumafupa anga. 

6  Ndikunga vuwo m'chipululu; ndikhala ngati kadzidzi wa kumabwinja. 

7  Ndidikira, ndikhala ngati mbalame ili yokha pamwamba pa tsindwi. 

8  Adani anga anditonza tsiku lonse; akundiyalukirawo alumbirira ine. 

9  Pakuti ndadya mapulusa ngati mkate, ndi kusanganiza chomwera changa ndi misozi, 

10   chifukwa cha ukali wanu ndi kuzaza kwanu; popeza munandinyamula ndipo munandigwetsa. 

11   Masiku anga akunga mthunzi womka m'tali; ndipo ine ndauma ngati udzu. 

12  Koma Inu, Yehova, mukhalabe kunthawi yonse; ndi chikumbukiro chanu ku mibadwomibadwo. 

13   Inu mudzauka, ndi kuchitira nsoni Ziyoni; popeza yafika nyengo yakumchitira chifundo, nyengo yoikika. 

14  Pakuti atumiki anu akondwera nayo miyala yake, nachitira chifundo fumbi lake. 

15   Pamenepo amitundu adzaopa dzina la Yehova, ndi mafumu onse a dziko lapansi ulemerero wanu. 

16   Pakuti Yehova anamanga Ziyoni, anaoneka m'ulemerero wake; 

17   anasamalira pemphero la iwo akusowa konse, osapepula pemphero lao. 

18   Ichi adzachilembera mbadwo ukudza; ndi mtundu wa anthu umene udalengedwa udzamlemekeza Yehova. 

19  Pakuti anapenya pansi ali kumwamba kuli malo ake opatulika; Yehova pokhala kumwamba anapenya dziko lapansi; 

20   kuti amve kubuula kwa wandende; namasule ana a imfa. 

21   Kuti anthu alalikire dzina la Yehova m'Ziyoni, ndi chilemekezo chake m'Yerusalemu; 

22  Posonkhana pamodzi mitundu ya anthu, ndi maufumu kuti atumikire Yehova. 

23  Iye analanda mphamvu yanga panjira; anachepsa masiku anga. 

24   Ndinati, Mulungu wanga, musandichotse pakati pa masiku anga: Zaka zanu zikhalira m'mibadwomibadwo. 

25   Munakhazika dziko lapansi kalelo; ndipo zakumwamba ndizo ntchito ya manja anu. 

26   Zidzatha izi, koma Inu mukhala: Inde, zidzatha zonse ngati chovala; mudzazisintha ngati malaya, ndipo zidzasinthika: 

27   Koma Inu ndinu yemweyo, ndi zaka zanu sizifikira kutha. 

28   Ana a atumiki anu adzakhalitsa, ndi mbeu zao zidzakhazikika pamaso panu.

