Miyambo yosiyanasiyana
1 Miyambo ya Solomoni:
Mwana wanzeru akondweretsa atate;
koma mwana wopusa amvetsa amake chisoni.
2 Chuma cha uchimo sichithangata;
koma chilungamo chipulumutsa kuimfa.
3 Yehova samvetsa njala moyo wa wolungama;
koma amainga chifuniro cha wochimwa.
4Wochita ndi dzanja laulesi amasauka;
koma dzanja la akhama lilemeretsa.
5Wokolola m'malimwe ndi mwana wanzeru;
koma wogona pakutula ndi mwana wochititsa manyazi.
6Madalitso ali pamtu pa wolungama;
koma m'kamwa mwa oipa mubisa chiwawa.
7 Amayesa wolungama wodala pomkumbukira;
koma dzina la oipa lidzavunda.
8Mwini mtima wanzeru amalandira malamulo;
koma chitsiru cholongolola chidzagwa.
9 Woyenda moongoka amayenda osatekeseka;
koma wokhotetsa njira zake adzadziwika.
10Wotsinzinira achititsa chisoni;
koma wodzudzula momveka achita mtendere.
11 M'kamwa mwa wolungama ndi kasupe wa moyo;
koma m'kamwa mwa oipa mubisa chiwawa.
12 Udani upikisanitsa;
koma chikondi chikwirira zolakwa zonse.
13Nzeru ipezedwa m'milomo ya wozindikira;
koma wopusa pamsana pake nthyole.
14Anzeru akundika zomwe adziwa;
koma m'kamwa mwa chitsiru muononga tsopano lino.
15 Chuma cha wolemera ndi mudzi wake wolimba;
koma umphawi wao uononga osauka.
16Ntchito za wolungama zipatsa moyo;
koma phindu la oipa lichimwitsa.
17Wosunga mwambo ali m'njira ya moyo;
koma wosiya chidzudzulo asochera.
18 Wobisa udani ali ndi milomo yonama;
wonena ugogodi ndiye chitsiru.
19 Pochuluka mau zolakwa sizisoweka;
koma wokhala chete achita mwanzeru.
20Lilime la wolungama likunga siliva wosankhika;
koma mtima wa oipa uli wachabe.
21Milomo ya wolungama imadyetsa ambiri;
koma zitsiru zimafa posowa nzeru.
22 Madalitso a Yehova alemeretsa,
saonjezerapo chisoni.
23Masewero a chitsiru ndiwo kuchita zoipa;
koma masewero a wozindikira ndiwo nzeru.
24 Chomwe woipa achiopa chidzamfikira;
koma chomwe olungama achifuna chidzapatsidwa.
25 Monga kavumbulu angopita, momwemo woipa kuli zii;
koma olungama ndiwo maziko osatha.
26Ngati vinyo wowawa m'mano, ndi utsi m'maso,
momwemo waulesi kwa iwo amene amtuma.
27 Kuopa Yehova kutanimphitsa masiku;
koma zaka za oipa zidzafinimpha.
28 Chiyembekezo cha olungama ndicho chimwemwe;
koma chidikiro cha oipa chidzaonongeka.
29Njira ya Yehova ndi linga kwa woongoka mtima;
koma akuchita zoipa adzaonongeka.
30 Wolungama sadzachotsedwa konse;
koma oipa sadzakhalabe m'dziko.
31M'kamwa mwa wolungama mulankhula nzeru;
koma lilime lokhota lidzadulidwa.
32 Milomo ya wolungama idziwa zokondweretsa;
koma m'kamwa mwa oipa munena zokhota.