1Kotema EJAKAIT Musa ka Aaron atiar, 2
“Ketakanu kamuny naka ituŋanan abuun, arai asalabit, arai aisorit, korau kamunyoke adek naka atapon, ŋes konyet eyaŋaunere neejai Aaron esasedoti, arai neejai ediopet kodweke isasedotin. 3Irerei esasedoti adek naejai amunyoke: arai kekwaŋu ijulot yenikotoma adek, aputo naka adek da elomarit toma amunyoke, erai adek naka atapon; irerei esasedoti ŋes, elimokini ebe mam ŋes elai. 4Arai kekwaŋu aisorit naejai amunyoke, aputoke da mam elomarit toma amunyoke, mam ijulotoke ekwaŋuuna, ŋes konyet egolokinio esasedoti ŋin yenejai adek apaarasia akanykaarei. 5Irerei esasedoti ŋes apaaran nakikanyetekaarei: ido koany, arai eanyuni ebe asal adek kwape kwaŋin, komam adek isiarakina amunyoke, ŋes konyet egolokinio bobo esasedoti ŋes apaarasia ace akanykaarei: 6
Irerei esasedoti ŋes bobo apaaran nakikanyetekaarei: ido koany, arai kenyasuo adek, komam adek isiarakina amunyoke, elimokini esasedoti ŋes ebe elai: erai asalabit: ilosi ikenapen, eraun yenelai. 7Konye arai kisiarakin asalabit amunyoke, kodaunite aitodiar mama ejai esasedoti kanuka aitesegaarioke, itodiari bobo mama ejai esasedoti: 8
Irerei esasedoti, ido koany, arai kisiarakin asalabit amunyoke, elimokini esasedoti ŋes ebe mam elai: erai atapon.
9
“Kedek ituŋanan atapon, eyaŋaunio mama ejai esasedoti; 10
Irerei esasedoti, ido koany, arai ejai abuun naekwaŋ amunyoke, etakwaŋu ijulot, kotakanu akiriŋ naejon naejari kaneabuunit. 11Erai atapon naŋo kamunyoke, elimokini esasedoti ŋes ebe mam elai: mam egolokini ŋes; naarai erai yenimam elai. 12Arai kisiarakin atapon amunyoke, arapiar amunyoke kere ageun kakou kiton akeje, kwape keanyanaria esasedoti; 13Kosodi esasedoti airere: ido koany, arai arapia atapon akuanake kere, elimokini ebe elai ŋin yenedeka: akwaŋu kere: elai ŋesi. 14Konye naetakanunia akiriŋ naejon, eraun yenimam elai. 15
Irerei esasedoti akiriŋ naejonit, elimokini ebe mam elai: mam akiriŋ naejonit elai: erai atapon. 16
Arai kijulakin akiriŋ naejonit, akwaŋuun, elosi ŋesi neejai esasedoti. 17
Irerei esasedoti ŋes: ido koany, arai kekwaŋu adek, elimokini esasedoti ebe elai ŋin yenedeka: erai yenelai.
18
“Arai kejau abus akuan toma amunyoke, aŋaleu. 19Toma aibois naka abus kejaun abuun naekwaŋ, arai aisorit, naekwaŋakwaŋat, naereŋereŋet, kosodi itodikinio esasedoti; 20Irerei esasedoti, ido koany, arai elomarit aputoke toma amunyoke, akwaŋu da ijulot, kosodi esasedoti alimokin ŋes ebe mam elai: erai adek naka atapon, elomunit kotoma abus. 21Konye arai kirere esasedoti, ido koany, emameete ijul lukakwaŋak kotoma, mam elomarit toma amuny, konye enyasuorit, egolokini esasedoti ŋes apaarasia akanykaarei: 22Arai kisiarakin amuny, kosodi esasedoti alimokin ŋes ebe mam elai: erai adek. 23
Konye arai kesal aisorit aiboisike, komam isiarakina, erai apoore naka abus; elimokini esasedoti ŋes ebe elai.
24“Arai toma amunyoke ejai neenomorit akim, akiriŋ da naenomorit eluor aisorit, naekwaŋakwaŋat, naereŋereŋet, arai naekwaŋ; 25
Irerei esasedoti ŋes: ido koany, arai kekwaŋu ijulot kotoma aisorit, elomarit aputoke da toma amuny; erai atapon, elomunit kotoma anomoret: elimokini esasedoti ŋes ebe mam elai: erai adek naka atapon. 26Konye arai kirere esasedoti, ido koany, emamei ijulot yenekwaŋ kotoma aisorit, mam elomarit toma amuny, konye enyasuorit; kosodi esasedoti agolokin ŋes apaarasia akanykaarei: 27
Irerei esasedoti ŋes apaaran nakikanyetekaarei: arai kisiarakin amuny, kosodi esasedoti alimokin ŋes ebe mam elai: erai adek naka atapon. 28Arai kesal aisorit aiboisike, komam isiarakina amuny, konye enyasuorit; erai abuunit naka anomoret, elimokini esasedoti ŋes ebe elai: naarai erai apoore naka anomoret.
29“Kedekakin ekiliokit arai aberu akou arai epenek. 30
Irerei esasedoti adek: ido koany, arai elomarit aputoke toma amuny, kojaas tomake ijul ludos luideridera kosodi esasedoti alimokin ŋes ebe mam elai: erai etapitap, erai atapon naka akou arai naka epenek. 31Arai kirere esasedoti adek naka etapitap, ido koany, aputoke mam elomarit toma amuny, emamei ijulot yenikirionon kotoma, kosodi esasedoti agolokin ŋin yenedeka etapitap apaarasia akanykaarei. 32Apaaran nakikanyetekaarei irerei esasedoti adek: ido koany, arai mam etapitap isiarakina, emameete ijuludos, aputoke da mam elomarit toma amuny. 33
“Ŋes konyet ibarenio, konye mam ibareni etapitap; egolokini esasedoti ŋin yenedeka etapitap apaarasia ace akanykaarei. 34Kapaaran nakikanyetekaarei irerei esasedoti etapitap; ido koany, arai mam etapitap isiarakina amuny, aputoke da mam elomarit toma amuny; kosodi esasedoti alimokin ŋes ebe elai: ilosi inapeneke, eraun yenelai. 35Konye arai kisiarakin etapitap amunyoke kodaunite aitesegaarioke; 36Kosodi esasedoti airere ŋes: ido koany, arai kisiarakin etapitap amuny, mam esasedoti emoi ijuludos; erai yenimam elai. 37
Konye arai eanyuni ebe asal etapitap, kelomut ijul lukiriokok kotoma; aŋaleu etapitap, elai ŋesi: elimokini esasedoti ŋes ebe elai.
38“Arai ejaas aisorito toma amuny naka akuan naka ekiliokit arai aberu, aisorito nukakwaŋak: 39Kosodi esasedoti airere; ido koany, arai ekwaŋakwaŋato aisorito nukotoma amuny naka akuanake; erai egwenyigweny, elomunit kamuny; elai ŋesi.
40
“Arai kidimas ituŋanan itima luka akouke, erai lokepata; konye elai ŋesi. 41Arai kidimas ituŋanan itima koiŋaren naka akouke, erai lokepata koreet; konye elai ŋesi. 42Konye arai ejai adek naekwaŋakwaŋat naereŋereŋet kakou nakepata, arai koreet kalokepata; erai ŋin atapon, naelomunit kakouke nakepata, arai koreet kalokepata. 43
Kosodi esasedoti airere ŋes: ido koany, arai ekwaŋakwaŋat ereŋereŋet abuunet naka adek kakouke nakepata, arai koreeteke kalokepata, kwape ejaar aput naka atapon amuny; 44Erai ituŋanan yenikatapon, erai yenimam elai: abeit elimokini esasedoti ŋes ebe mam elai; ejai adekake akouke.
45
“Ituŋanan yenedek atapon, ecilicila ikenapen, elakara itimake da, erapari eponoi lokokuju, iworoi ebe, ‘Mam alai, mam alai.’ 46
Apaarasia kere nuerokor edeka eraun yenimam elai; mam ŋes elai: iboienenei bon; iboienenei kokiŋa kiidukurun.
47
“Anapito naejai adek naka atapon, arai anapito naka ajul, arai anapito naka ebaputa; 48Arai ewojitoi arai icipitai; naka ebaputa, arai naka ajul; arai komukule, arai toma ŋinibore yeniswamatai kemukule; 49Arai erai adek napiria arai naereŋereŋet kanapito, arai komukule, arai neewojitoi, arai neicipitai, arai toma ŋinibore yeniswamatai kemukule; erai adek naka atapon, ibusakinit aitodikin esasedoti. 50
Irerei esasedoti adek, egolokini yenejai adek apaarasia akanykaarei: 51
Irerei ŋesi adek apaaran nakikanyetekaarei: arai kisiarakin adek anapito, arai neewojitoi, arai neicipitai, arai komukule, aswam kere naetwasamaere emukule, erai adek naka atapon naiŋemiŋemi; mam elai. 52Icweikini ŋesi anapito, arai ewojitoi, arai icipitai, ajul, arai ebaputa, arai ibore kere yenika emukule, naejai adek: naarai erai atapon naiŋemiŋemi; icweikinio kakim.
53“Arai kirere esasedoti, ido koany, mam adek isiarakina anapito, karaida neewojitoi, karaida neicipitai, karaida toma ibore kere yenika emukule; 54Kosodi esasedoti aicorakin ebe ilosete ibore yenejai adek, egolokini bobo apaarasia ace akanykaarei: 55Irerei esasedoti, kodaunite adek ailosio: ido koany, arai mam adek ilocokino kaputoke, komam adek isiarakina, mam ŋes elai: icweikini kakim: eŋemiŋemi, arai epata toma arai kiŋa.
56“Arai kirere esasedoti, ido koany, enyasuoro adek kodaunite ailosio, kosodi acilar kanapito, arai komukule, arai neewojitoi, arai neicipitai: 57Arai eriŋa etakani kanapito, arai neewojitoi, arai neicipitai, arai kobore kere yenika emukule, elomunit: icweikini ibore ŋin yenejai adek kakim. 58Anapito da, arai naewojitoi, arai naicipitai, arai ibore kere yenika emukule, yenilosi, arai anyou adek kamake, ŋes konyet ilosere nakiareit, koraun yenelai.”
59Ŋol ŋes ekisil loka adek naka atapon kanapito naka ajul arai naka ebaputa, arai naewojitoi arai naicipitai, arai ibore kere yenika emukule, alimokin ebe elai, arai alimokin ebe mam elai.