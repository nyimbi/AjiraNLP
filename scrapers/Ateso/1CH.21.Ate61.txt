1
Konyoik Satan aluikin Isirael, kisidik Daudi aimar Isirael. 2
Kotema Daudi Yoab ka ikapolok luka ituŋa ebe, “Koloto, kimarata Isirael anyoun koBeer-seba kiton Dan; kinyakutu akiro, kajen eoŋ etiaikec.” 3Kotema Yoab atiar, “Kiyatak EJAKAIT iketuŋa kwape ejaar etiaikec irwan akwatat: konye, ekajakait ekabaka, mere kes kere ikejaanakinak luka ekabaka? Kanukinyo ekotor ekajakait akirot na? Kanukinyo kitagwaunia ŋesi Isirael?” 4
Konye kiteleka akirot naka ekabaka Yoab. Tape Yoab enyouni, kitor anatar Isirael kere, kobu Yerusalem. 5Kobil Yoab etiai loka ituŋa luemari ŋesi mama ejai Daudi. Ŋul kere luka Isirael emwaasi ilukumin elukumit ka ilukumin akwatat luautununete ikileŋa: emwaasi ituŋa luka Yuda ilukumin akwat aoŋon ka ilukumin akaisakanykaarei luautununete ikileŋa. 6
Konye mam abu kimar Lebi ka Benyamin kotomakec: naarai apagalikinit akirot naka ekabaka Yoab.
7Kokadak Edeke akirot ŋin: tape edanyi Isirael. 8
Kotema Daudi Edeke atiar, “Adiaka eoŋ noi, naarai eswama eoŋ akirot ŋin: konye kwana, keŋaiŋait, kolema numam adolit nuka ekonikejaanakinan; naarai eswama eoŋ nukabaŋaanut naepol.” 9
Kotema EJAKAIT Gad, ŋes ekadwaran loka Daudi atiar, 10“Kolot kolimok Daudi ebe, ‘Inera EJAKAIT kwanata ebe, Kejaik jo akiro auni; koseu ijo adiopet kakesi, tetere keswamakini jo.’ ” 11Kobu do Gad mama ejai Daudi, kotema ŋes atiar, “Inera EJAKAIT kwanata ebe, Koseu naikoto; 12
Arai bo ikar iuni luka ebeli; arai ilapio iuni amudiario kakonyen nuka lukasurupokon, kodolok jo ekileŋ loka lukasurupokon; arai bo apaarasia auni ekileŋ loka EJAKAIT, atular kakwap, emudiari emalaika loka EJAKAIT anatar ariino kere nuka Isirael. Aso do koomoom nuaboŋokini eoŋ ŋol lokejukuni.” 13
Kotema Daudi Gad atiar, “Katiokikis noi: mere kebirokin akan naka EJAKAIT: naarai, epol noi akeitim: kenyek aibirokin akan naka ituŋanan.”
14Kijuk EJAKAIT atular toma Isirael: kotwakata ituŋa ilukumin akaisakanykaarei luka Isirael. 15
Kijuka Edeke emalaika Yerusalem amudiar ŋes: konye napebala ŋesi emudiari, kosesen EJAKAIT, kiitu ŋesi aronis, kotema emalaika loamudiari ebe, “Adolo do: kinyaka akonikan.” Abwoi emalaika loka EJAKAIT eiduny kepejal loka Orunan Eyebusit. 16
Kiteluo Daudi akonyeneke, koanyu emalaika loka EJAKAIT ebwoi kidiŋ kakuj ka akwap, kitiŋite ekileŋ loautuno kakanike, koriorite adoditor Yerusalem, Kosodi Daudi ka imakio aibiror ebuburia, konapitos ipukoi. 17Kotema Daudi Edeke atiar, “Mere eoŋ loabu kecorak aimar ituŋa? Ŋes eoŋ loabu kadiaka eswama nukaronok; konye amerekekin nu, eswamata anyoika? Keŋaiŋait, wu EJAKAIT Ekadeke, kaluik eoŋ akonikan, ka ekek loka papaka; konye kinyek aluikin ikonituŋa, atular kes.”
18Kosodi emalaika loka EJAKAIT aicorakin Gad alimokin Daudi ebe, kolot Daudi, adukokin EJAKAIT etem opejal loka Orunan Eyebusit. 19Kolot Daudi kakirot naka Gad, naalimokinit ŋesi kokiror loka EJAKAIT. 20Kibelokin Orunan, koany emalaika; koŋopata odweke iwoŋon lukejaas kaŋes. Ecomi Orunan akima. 21Kebuni Daudi mama ejai Orunan, kosesen Orunan koany Daudi, kolom kopejal, kokukum mama ejai Daudi kitulurite akekou. 22
Kosodi Daudi atemar Orunan atiar, “Koinakinai eoŋ aibois naka epejal kalo, kadukok EJAKAIT etem: koinakinai eoŋ katacakini jo etiaike kere: tetere enaŋi atular kotuŋa.” 23Kotema Orunan Daudi atiar, “Koyaŋa ŋes, kiswama ekajakait ekabaka nuitojokit kakonyeke: koany, ainakini jo imoŋin araun ainakineta nuicweio, ka iboro lukicomet kanuka akito, ka alos araun ainakinet naka akiria; ainakini kere.” 24Kotema ekabaka Daudi Orunan atiar, “Mam; konye abeit kigwelakin kotiaike kere: naarai mam ayaŋaari nukon ainakin EJAKAIT, karaida ainakin ainakinet naicweio kiboro kaluiinakina taai.” 25
Koinak Daudi Orunan isekelin akwat akanykape luka esabu lueninio itia aibois. 26
Kodukok Daudi EJAKAIT etem nepenen, koinak ainakineta nuicweio ka ainakineta nuka ainapakin, kiwone EJAKAIT; Koboŋok ŋes kakim naebuni kokuju kotem loka ainakineta nuicweio. 27Kicorak EJAKAIT emalaika; kinyakak bobo ekileŋ akuraruke.
28Kapak kaŋin, keanyu Daudi ebe abu EJAKAIT Koboŋok ŋes kopejal leka Orunan Eyebusit, kosodi konyet ainakin asuban kanen. 29
Naarai kapak kaŋin kejai ewema lokalaunan loka EJAKAIT, loabu Musa kosub kamodiŋ, ka etem loka ainakineta nuicweio aibois naicelelei koGibeon. 30
Konye koŋer Daudi alosit nen aiŋitun EJAKAIT: naarai akuriana ekileŋ loka emalaika loka EJAKAIT.