1Akiro nuka Agur okoku loka Yake; abwokon.
Elimokini etuŋanan Itiel, Itiel ka Ukal ebe.
2
Abeit arai kwape etiaŋ aitelekarit ituŋa kere,
Ido amamei kaijen naka etuŋanan.
3Mam esisiat acoa,
Amamei da aijen naka Lokalaunan.
4
Iŋai bo abu kodoka toma akuj kodoku da?
Iŋai bo abu kotukonok ikwamin kakanike?
Iŋai bo abu koen akipi konapeneke?
Iŋai bo abu kiticat isaŋeta kere luka akwap?
Iŋai ekekiror, iŋai da ekiror loka okokuke, arai ijeni?
5
Igimorio ŋinikirot naka Edeke:
Erai ŋesi ebuku neejaas ŋul luemunokina ŋes.
6
Siriyatanakini akekiro,
Kinyek ŋesi aitoron jo, kosodi jo araun lokeŋalan.
7Elipit jo akiro aarei:
Sirikiimik eoŋ eriŋa etwana:
8
Kolema nukamameak ka nukaiŋal kisukunya kaneejai:
Sirikiinak ican karaida abar;
Kitanyamai inyamat lukebusakinito:
9
Kenyek aimonikin, kaŋer jo, kabala ebe, “Iŋai bo EJAKAIT?”
Arai bo kenyek araut lokican, kasodi akoko,
Keiner erono ekiror loka Ekadeke.
10Sirikisabanak ebulesit kaneejai ejakaitike,
Kinyek aiken jo, jo da igwauni akirot.
11Ejaas ituŋa luikenete lukapapakec,
Lumam ilipanakinete nukatotokec arereŋ.
12
Ejaas ituŋa lueomitos bonik araut luesegara,
Kwabo mam iloŋara amodokokokec.
13Ejaas ituŋa, eomiara ca ma akecekonyen!
Ibekereras da akecebukio!
14
Ejaas ituŋa luesubito ikelakec bala ikileŋa,
Itirikadakec da bala ikileŋa,
Luenyamete lukican adaun kakwap,
Ka luilwaritos da kotuŋa.
15Ejaas ediket apesur aarei,
Nuikeseunete ebe, “Ae, ae.”
Ejaas da iboro iuni lumam imonikinos apaarasia kere,
Eebo, iwoŋon lumam cut ebalas ebe, “Kinye kwaŋin.”
16
Okatwak; ka akoik narakan;
Ka akwap namam imonikin akipi,
Ka akim da namam cut ebala ebe, “Kinye kwaŋin.”
17
Akoŋu naisekeli papake,
Naemeni arimar totoke;
Egorunete ikuruka luka aditot,
Enyamete da idwe luka atarukon.
18Ejaas akiro auni nukaumokin nukekarunitos eoŋ,
Eebo, aoŋon numam ajeni:
19Erot loka emorukaalet kotoma apak;
Erot loka emun kotoma atiiba;
Erot loka ataker kotoma aŋolol:
Erot da loka etuŋanan kapese.
20Ikoni nen erot loka aberu naadote;
Enyami, kosodi aimwat akeituk,
Ebala ebe, “Mam aronis naeswamat.”
21Emarani akwap kanuka akiro auni,
Eebo, aoŋon, numam epedori atitiŋikin.
22
Ebulesit keraun ekabaka,
Ebaŋ kimonikin inyamat;
23Aberu naelaitai kedukokin;
Ka abulesit da nairumi aibois naka tataake.
24Ejaas iboro iwoŋon luedisiak kakwap,
Konye ejaas kacoa naepol noi.
25
Imukunyo kes ituŋa luemamei agogoŋ,
Konye idiasete ikecenyamat kiporo;
26
Ipooi kes ituŋa luekalanyaka,
Konye edukete ikaisikec omor;
27Emaase emamei ekabaka,
Konye inosit kirioŋeta.
28Aililiaŋ, itiŋio kakanin,
Konye iboie kotogoi luka ikabakan.
29Ejaas iboro iuni luesaara itorete,
Eebo, iwoŋon luesaara elosete:
30Eŋatuny, loitelekarit itiaŋ kere kagogoŋ,
Kwabo mam ibelokini cut kama kakere.
31Ekiŋok loeriim egur; ekoroi da;
Ka ekabaka lomam enyoonokinio.
32
Arai iswamat nukabaŋaanut kodakanar bon,
Arai iwomoomot nueroko,
Kibwaanakin akan aitukukon.
33Naarai aibuk akile ŋes elomunia akinyet,
Aicikakin ekume ŋes elomuniata aokot:
Aicikakin da anyunyura ŋes elomunia aŋolopa.