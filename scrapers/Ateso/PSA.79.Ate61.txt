Esabuli loka Asap.
1
Wu Edeke, apotu ikapirin toma airumetekon;
Amunaut eyekalukon;
Atiyanakis Yerusalem aitaraun aapoŋor.
2
Etanyamata akweny nuka akuj akiriŋ naka awat nuka ibulesinikon lukatwak,
Ainakis itiaŋ luka akwap akiriŋ naka lukalaunakakon.
3
Abukonosi da akeceokot kwape kakipi airimor Yerusalem,
Komamei da yenidai kes.
4Kiraun isio amorosit kama ejaas iidunyetakosi,
Aisekelio ka akienar kama ejaas lukirimorito sio.
5
Wu EJAKAIT, itodoli ai inyunyura ikar kere?
Enokenenei kereka ekonikolo bala akim?
6
Kobukok akoninyunyura mama ejaas ikapirin lumam kijenete jo,
Kobukok da mama ejaas ajakanuto numam iwoneete ekonikiror.
7Naarai anyamasi Yakob,
Etisilioto da akeibois.
8
Sirikiitu kamakosi numam adolit nuka lukapapaakosi,
Konye koruruk sio akoniitim:
Naarai kisilior isio noi.
9
Kiŋarakinai sio, wu Edeke loka aitajariokosi,
Kanuka aibuses naka ekonikiror:
Kolaku sio, koluc akosironisio,
Kanuka ekonikiror.
10Kanukinyo atemariata do ikapirin ebe, “Ai bo ejai Ekecedeke?”
Ibus ainyaŋ aokot nuka ibulesinikon nuabukoros,
Kojenun kotoma okapirin keteete isio da.
11
Kobu aumeno naka ienan akonyenekon;
Kwape ejaar apolou naka apedorikon kitajar ijo ŋul lueraas idwe luka atwanare.
12Kinyakak toma atorobu naka iidunyetakosi irwan akanykaarei,
Amorositokec, nukimoromoroto jo, wu EJAKAIT.
13
Kasodete isio ikonituŋa, amerekekin nukoronyikon,
Aimalaenen jo ikar kere:
Kitodikini aturio kere akoniiturio.