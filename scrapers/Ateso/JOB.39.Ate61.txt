1“Ijeni kereka ijo apak naeuriata akinei nuka ais nukomoru?
Iseseni ijo naiwacuniata amiameik?
2Ipedori kereka ijo aimar ilapio luedaunete kesi?
Arai bo ijeni ijo apak naeuriata?
3Ekukumete, euriete ikecedwe,
ecakarete aitururukec.
4Etumete idwekec, epolokinete ais;
enyounete, komam eboŋunete bobo.
5“Iŋai bo kisilapadai etuko?
Arai bo iŋai kelacakini aeneta nuka etuko?
6
Abu keswamak eketogo amodiŋ,
akwap naka abalaŋ da akeibois.
7Emwaŋit ŋesi ecelet lokore,
kwabo mam iirari eporoto loka ekameeton.
8Alalau naka iroŋan ŋes eronyike,
Emoot ŋinibore kere yenelibuni.
9“Ecamuni tope ekosobwan aijaanakin jo?
Arai bo aiboienen kaujokon?
10Ipedori kereka ajen ekosobwan kaenetake kotoma aloboi?
Arai bo ekoriei aditon kokaukon?
11Imunonena kereka ijo ŋes, naarai epol akegogoŋ?
Arai bo inyeanakinia ŋes aitaaritoikon?
12Imunonena kereka ijo ŋes, ainyakun ikinyomokon ore,
Atukonokin da alos kopejalikon?
13“Abebenoka nuka ekuulu iyalamasi;
Konye bo abebenokake ka akuuluike esiaka?
14Naarai inyeini abeeike kalup,
kosodi aitwamanaun kapua.
15Kosodi aimurwokin ebe epedori akeju abulubul,
arai etiaŋ loka ais epedori aicakacak.
16
Ededeŋikini idweke bala lumere luke;
karaida kitaaritoi atai, mam ekurianar;
17
naarai abu Edeke kolema ŋes acoa,
kwabo mam koinak ajenun.
18Naedakununor akerit,
emwaŋi ebalasit ka ekebwanenonike.
19“Ibu ca ijo koinak ebalasit akegogoŋ?
Ibu kitanap ŋes esigigirike loejaŋijaŋi?
20Ibu ca ijo koinak ŋes adesitoi kwape kemaase?
Aruoke nakaŋosibib erai naketasuro.
21
Ekuri toma aditot, isiyalamikinit akegogoŋ:
elomari airiamun kituŋa luekapito lujiis.
22Ekienar akurian, mam eburuni;
kwabo mam eboŋori kau kaneejai ekileŋ.
23Eruosi imalia wokowok kaneejai ŋesi,
akwara naemwekimweki ka ebuku.
24Ilikori alup kadedeŋ ka anyunyura;
mam ecamuni abwoun kepupu arupepe.
25Ŋinipak naeruor arupepe, ebala ebe, ‘Ece!’
Iŋuuni ejie kama elwana,
airetun naka ikayaitok ka ecelet.
26“Acoakon ŋes kereka epororia ekokom kuju noi,
eterari abebenokake aibwot ari naka eŋalakimak?
27
Edokari kereka emorukaalet kaicorakinetekon,
koduk akaike kuju?
28Iboie kamor, eketogo da ejai nepenen,
adoketa nuka emoru, kaibois naegogoŋ.
29Kanen irerei imejan:
egiparete akekonye kaneelwana.
30
Ijujuete ikedwe aokot:
ido neejaas luearitai, nepenen da ejai ŋesi.”