1Kosodi koboŋok Yob EJAKAIT ebe,
2
“Ajeni ebe ipedori ijo kere,
ido emamei akirot nainerunit naepedori aitikokinio.
3
Iŋai bo lo loimunoni ainerun komamei aijen?
Ŋes alimunio ŋun numam ajenunit,
akiro nukaumokin nukadeparito, numam ajeni.
4
Keŋaiŋait, kiira, kener eoŋ da:
keŋit, koboŋok.
5
Abu kapupunite ijo kapupun naka akit;
konye kwana kaany kakakoŋu.
6Ŋes kaupiata, ketoronikin
kotoma apua ka ekurwon.”
7Kosodi nakedaunia EJAKAIT atemar Yob akiro ŋun, kotema EJAKAIT Elipas Etemanit atiar, “Enepu akanyunyura aluikin jo, ka ipaperokon luarei: naarai mam ineritos akirot naibecokino mamakaŋ, kwape enerar ekabulesit Yob. 8
Aso do, kolemutu imoŋin ikanykaarei ka imerekekin ikanykaarei, koloto neejai ekabulesit Yob, koinakis ainakineta nuicweio; kilipakini yes ekabulesit Yob; naarai ŋol ŋes acamunit, kenyek aiswamakin yes kwape ejaar akusibaŋaanut; naarai mam ineritos akirot naibecokino mamakaŋ, kwape enerar ekabulesit Yob.” 9Kosodi Elipas Etemanit, ka Bilidad Esukit, ka Sopar Enaamatit koloto, kiswamata kwape kicorakinia EJAKAIT: kosodi EJAKAIT acamun Yob.
10
Kibelok EJAKAIT aŋatario naka Yob, naelipakinia ipaperoke: koinak EJAKAIT Yob irwan aarei adepar ŋul luajaatar nasodit. 11
Kosodete kopotu ikeinacan kere mama ejai, ka akeinacan kere, ka ŋul kere lukejenete ŋes sek lukenyamenenete atap kaŋes kotogoke: komonyata, kitalakasi ŋes kotoma aronis kere nakebu EJAKAIT koinu ŋes: ido koinak ŋinituŋanan ŋes atutubet naka epuesa, ka ŋinituŋanan egilut loka esabu. 12
Kwaŋin kisirereŋ EJAKAIT awasia naka Yob adepar ageuneteke: kojaunos kamererekekin alukumin atomon kaoŋon, ka akaalai alukumin akanykape, ka ajookon alukumit nuka imoŋin iareiarei ka asigirian alukumit. 13Ido kojaas kidwe lutelepai ikanykaarei ka lupesur iuni. 14Nasodit komaik ekekiror Yemima; ekiror da loka nakiareit Kesia; ekiror da loka nakiwuniet, Keren-kapuk. 15Kotoma akwap kere amameete apesur nuajokuka aitelekar adwe nuka Yob: koinak papakec airumet kama kiinacanakec. 16
Kokau kaŋun kobut Yob ikar akwatat ka akaisaoŋon, koany odweke, ka odwe luka odweke, kiton aturio aoŋon. 17
Kotwana do Yob, emojoŋit cut, edaunit apaarasia nuipu.