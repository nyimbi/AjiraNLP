EITABO II
Loka Ekapolokiton lueruos; Masikilloka odwe luka Kora.
1Kwape iyeŋanakinor amiam kanuka akipi nuka aleles,
Kwape kwaŋin iyeŋanakinor ekatau kanukon, wu Edeke.
2
Ejakit ekatau akur kanuka Edeke, kanuka Edeke lokajaran:
Adoli wori ketaanyun kakonyen nuka Edeke?
3Araunos akakiyo ikanyamat paaran ka kuare,
Nakeŋisiananata aitiwar akwap ebe,
“Ai bo ejai Ekonideke?”
4
Eituni akiro ŋun, abukokin ekatau toma,
Nakiupar kekodet kenarenikinite kes togo loka Edeke,
Kiporotoi luka ailel ka aiturit,
Etuŋat loidari apaaran nakalaunan.
5
Kanukinyo ilurio, wu etauka?
Kanukinyo iyalononoo kotomaka?
Komuno Edeke: naarai eturenenei ŋes,
Kanuka aŋaleu naka akonyeneke.
6Wu Ekadeke, alur ekatau kotomaka:
ŋes keitunio kakwap naka Yorodan,
Komoru da Kerumon, koukot loka Misar.
7
Ataro iworoi ataro kairurum naka akipikon nuibulubulas:
Karapia eoŋ akalelekon ka akailanakon kere.
8
Konye icorakini EJAKAIT akesianut-nakamin paaran,
Kuare da kijaun eoŋ kekekosio,
ŋes ailip Edeke loka akaijar.
9Enisi eoŋ Edeke atiibaka ebe,
“Inyo bo kimurwokinia eoŋ?
Inyo bo alosio ebworo
Kanuka aroikinit naka lokasurup?”
10Kamoromoroete lukasurupoka bala ekileŋ loicumit akakojo; Nakeŋisiananata ebe, “Ai bo ejai Ekonideke?”
11Kanukinyo ilurio, wu etauka?
Kanukinyo iyalononoo kotomaka?
Komuno Edeke, naarai eturenenei ŋes,
Loerai aŋaleu naka akonyeneka, ka Ekadeke da.