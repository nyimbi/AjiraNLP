1
Kosodi kanen, nakekotor EJAKAIT aitodokaar Eliya ketapipirio toma akuj, konyout Eliya ka Elisa koGiligal. 2
Kotema Eliya Elisa atiar, “Keŋaiŋait kopaik ne: naarai kejukit EJAKAIT eoŋ Besel.” Kobala Elisa ebe, “Kwape ejaria EJAKAIT, ido kwape ejaria ekonitau da, mam kajali jo.” Koloto koton Besel. 3
Kolomunete do idwe luka inabin lukejaas Besel neejai Elisa, kotemasi ŋes atiar, “ijeni ebe eyaŋaari EJAKAIT ekonijakait kama ijai ijo lolo?” Kobala ŋesi ebe, “Eebo, ajeni, kililiŋata yesi,”
4Kosodi kotema Eliya ŋes atiar, “Keŋaiŋait, Elisa, kopaik ne; naarai kejukit EJAKAIT eoŋ Yeriko,” Kobala ŋesi ebe, “Kwape ejaria EJAKAIT, ido kwape ejaria ekonitau da, mam kajali jo.” Kosodete kodolo Yeriko. 5Kikunyakis idwe luka inabin lukejaas Yeriko neejai Elisa, kotemasi ŋes atiar, “ijeni ebe eyaŋaari EJAKAIT ekonijakait kama ijai ijo lolo?” Koboŋok ŋesi ebe, “Eebo, ajeni; kililiŋata yesi.”
6Kosodi kotema Eliya ŋes atiar, “Keŋaiŋait, kopaik ne; naarai kejukit EJAKAIT eoŋ Yorodan.” Kobala ŋesi ebe, “Kwape ejaria EJAKAIT, ido kwape ejaria ekonitau da, mam kajali jo.” Kosodokis kesi luarei. 7Koloto ikiliok akaisakany lukotoma odwe luka inabin, kobwaata atereikina kes kama elwana; kobwaata kesi luarei koYorodan. 8
Kosodi kolem Eliya ekelou, konunuk, kopaari ainomia akipi, kotiakas epuai ka epuai, kitoro da kesi luarei neeonit.
9
Kosodi kanen, kedokasi, kotema Eliya Elisa atiar, “Kilipai nukeswamakini jo eroko eoŋ kelemara kamakon.” Kobala Elisa ebe, “Kelipit akorakineta aarei nuka aijarakon kojaikinos keoŋ.” 10
Kobala ŋes ebe, “Ilipit ijo akirot naetiono: konye, arai kiiany kaalemar eoŋ, ikwaikinos nen; konye arai mam, mam ikwaikinos nen.” 11
Kosodi kanen, eriŋa elosete, iyalaete, koany, kotakan agali naka akim ka ibalasin luka akim, kotiakata kes luarei; kodoka Eliya toma akuj ketapipirio. 12
Keanyu Elisa, kiworo atiar, “Ipapa, Ipapa, agalin nuka Isirael ka ikebwanenok da.” Mam eanyuna ŋes bobo.
Kosodi kitiŋ ikenapen kocil atutubeta aarei. 13Kolem da elou loka Eliya loabu kodou, koboŋo, kobwo kariri naka Yorodan. 14
Kolem elou loka Eliya loabu kodou, kinomia akipi, kotema atiar, “Ai bo ejai EJAKAIT, Edeke loka Eliya?” Ido kedau ŋesi da ainomia akipi, kotiakas epuai ka epuai: kotubor Elisa.
15Keanyut ŋes idwe luka inabin lukejaas Yeriko kotemasi atiar, “Adoiki emoyo loka Eliya neejai Elisa.” Kopotu aisiriamaar ŋes, kisudedoto kakonyeneke. 16
Kotemasi ŋes atiar, “Koany, ejaas ituŋa akaisakany lukagogoŋok, nepepe kikonibulesin; kiŋaiŋait, koloto kesi amoot ejakaitikon: motoko edakarit emoyo loka EJAKAIT ŋes kocaka ŋes oroŋat, arai bo aditot.” Kotema atiar, “Mam iyakiarete kes.” 17Kimaimaata ŋes aitodol neeleicikinio, kotema atiar, “Kiyakiasi do,” Kanuka ŋun kiyakiarai ituŋa akaisakany; komoata adaun apaarasia auni, konye mam apotu kodumut. 18Koboŋut mama ejai, eroko idarit koYeriko; kotema kes atiar, “Mam abu kalimok yes ebe, ‘Sirikiloto?’ ”
19
Kotemasi ituŋa lukore Elisa atiar, “Koany, kiŋaiŋait, ejok aibois naka ere kalo, kwape eanyunia ejakaitika: konye eroko akip, akwap da mam ebwaŋi inyamat.” 20Kotema atiar, “Koinunai atany nakitetet, kibwaikis abalaŋ toma.” Koinut ŋes. 21
Koloma kolot neejai akoŋu naka atan, kocakak abalaŋ, kotema atiar, “Inera EJAKAIT kwanata ebe, Etaŋaleu eoŋ akipi nu; mam bobo elomuni atwanare karaida aimotoikin.” 22Kwaŋin konaleut akip kiton lolo, kwape ajaar akirot naka Elisa naenera.
23
Konyou kanen kodoka Bet-el: elosi korot edokari, kolomut idwe ludidik kore, koratata ŋes, kotemasi ŋes atiar, “Kodoka ijo, lokepata; kodoka ijo, lokepata.” 24
Koŋolia kau koany kes, kiken kes kokiror loka EJAKAIT. Kolomut adubui aarei kamonieik, kopoopoata idwe akaisaoŋon ka luarei kakesi. 25Konyou kanen kolot moru Karamel, konyou kanen koboŋo Samaria.