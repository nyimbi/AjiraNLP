1
Kosodi kanen akaulo kaŋun, kodany Daudi Ipilisitian, kipiko kes, kodemu Gat ka ireriake kakan naka Ipilisitian. 2
Kodany Moab; koraut Imoabin ikejaanakinak luka Daudi koyaut ainakineta. 3
Kitoji Daudi Kadareser ekabaka loka Soba kiton Kamat, nakelosio aiticat ayaiteke eiduny kecor Eupurat. 4
Kolema Daudi kamake agalin alukumit, ka ikebwanenok ilukumin ikanykaarei, ka lualosete kakeje ilukumin akaisaarei: kitwaŋal Daudi ibalasin kere luka agalin, konye kiŋadak kakes luka agalin akwatat. 5Kepotu Isurian luka Damasiko aisigalikin Kadareser ekabaka loka Soba, kodany Daudi ituŋa ilukumin akaisaarei ka luarei luka Isurian. 6
Kosodi Daudi aibwaikin atukon nuka iserikalen Suria loka Damasiko; koraut Isurian ikejaanakinak luka Daudi, koyaut ainakineta. Koinak EJAKAIT Daudi aipikor kama kelosenenei kere. 7Koŋatu Daudi ibukui luka esabu lukejaas kikejaanakinak luka Kadareser, koyau kes Yerusalem. 8
Koŋatu Daudi aisinit naepol noi koTibat, ko Cun, ireria luka Kadereser, naabu Solomon kiswamaa aŋolol naka aisinit, ka ipirin, ka iboro luka aisinit.
9
Kepupu Tou ekabaka loka Kamat ebe adany Daudi ajore kere naka Kadareser ekabaka loka Soba, 10
abu kijuka Kadoram okokuke mama ejai ekabaka Daudi, ayogan ŋes, ailipakin ŋes arereŋ, naarai etijiit Kadareser kodany ŋes; naarai abu Kadareser kitijiite Tou; kejaas kaŋes iponesio kere luka iboro luka esabu ka epuesa ka aisinit. 11Ŋul da abu Daudi kotiakak EJAKAIT, nepepe kepuesa ka esabu loabu koŋatu katekerin kere; kama ka Edom, ka Moab, kodwe luka Amon, koPilisitian, ka Amalek da.
12
Bobo da abu Abisai okoku loka Seruia kodany ilukumin itomon ka lukanykauni luka Idomein kAditot naka Abalaŋ. 13
Kibwaik atukon nuka iserikalen Edom; koraut Idomein kere ikejaanakinak luka Daudi. Koinak EJAKAIT Daudi aipikor kama kelosenenei kere.
14Kirum Daudi Isirael kere; kitodolenenei itubesia ka nuetenito kotuŋake kere. 15Kopolokinite Yoab okoku loka Seruia ajore; kerai Yekosapat okoku loka Akilud ekesiitonokinan. 16Sadok okoku loka Akitub, ka Abimelek okoku loka Abiatar keraas isasedotin; kerai Sabusa ekalani; 17
Kopolokinite Benaia okoku loka Yekoiada Ikeretin ka Ipeletin; keraas odwe luka Daudi ikapolok eiduny kekabaka.