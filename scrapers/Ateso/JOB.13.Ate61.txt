1“Koany, aanyu akakoŋu ŋun kere,
Abu akakit kopup kojenu da.
2Nuijenete yesi, eoŋ da ajeni:
mam yes kideparito eoŋ.
3Konye akoto einer kaLokapedor kere,
ido emiela ainerun ka Edeke.
4Konye yes iraas ikajukok aiŋal,
yes kere imurwok luutaai.
5
Okwe tikililiŋikis cut!
Tierai akusicoa.
6Aso kopuputu akakirot,
kiirasi eirab loka akaituk.
7
Inerakinete kereka Edeke numam adolit,
Inerakinete kereka nukaiŋal?
8
Itubusikinete yesi ŋes?
Ipegasi yesi kanuka Edeke?
9Ejok tope ŋes airere yes?
Arai bo kwape yeniŋalaŋalai ituŋanan,
iŋalaŋalaete ŋes da?
10Abeit kitoroni yes,
arai itubusikinete ituŋa kaiyeiyea.
11Mam akepolou kitukuriani yes?
Etasuroke da mam kidoikini?
12“Idaesiakus eraas awaragasia nuka ekurwon,
ikegalikinokokus kes ikegalikinok luka elupe.
13Kililiŋata, kinyeinai kener,
keja nuepote kopotu.
14
Kanukinyo ayaŋaaria akakuan okelaka,
ka aibwaikin akaijar akanika?
15
Karaida kaar ŋesi eoŋ, konye edareuni ŋes;
konye etogogoŋi eoŋ ikarotin kakonyeneke.
16
Ido ŋin ŋes akaitajario;
ŋol lomam eyoŋit Edeke mam edolenenei akonyeneke.
17Kopupokis noi akakiro,
ka ŋun da nualimori kojaut toma akiikus.
18Aso koany, esuduny akakiro;
ajeni ebe arai loadolit.
19
Iŋai bo ŋin yenikipegakinor eoŋ?
Kasodi keliliŋ kajal akaijar.
20Na bon sirikiiswamak akiro aarei kasodi mam aŋopi kakonyenekon.
21Kolema akanikon kolwaniar kamaka;
kinyek etasurokon aitukurian eoŋ.
22Aso kiworo ijo, eoŋ da eii;
arai bo kinyeinai kener, ido koboŋok.
23Imwaasi ai numam adoliteka ka aronisioka?
Kitejenunai cani aibucaretaka ka akaronis.
24
Kanukinyo ibwaia akonyenekon,
konyara da lokasurupikon?
25
Itapasi kereka ijo akiot naekutaria ekwam?
Irukitor ijo ariaŋ naeonit?
26
Isilakini ijo adwaris aluikin eoŋ,
ido isurumi numam adolit nuka eiditeuka;
27
Ieni ijo akakejen koloit, irerei ikasokono kere;
igiri eikor aisirimor akakeje.
28Karaida kasubit bala ibore yenabos aipirisiar,
bala egoe loenyami ekajekelut.”