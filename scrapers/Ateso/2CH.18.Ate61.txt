1
Kejaas do Yekosapat kabar ka aibuses naepol; kimurakikinos ka Akab. 2
Ketuboros ikar kolot ŋesi neejai Akab Samaria. Koarak Akab ŋes ka ituŋa lukejaas kaŋes amerekekin ka imoŋin luipu, kilip ŋes aupar alosit Ramot-gilead. 3Kotema Akab ekabaka loka Isirael Yekosapat ekabaka loka Yuda atiar, “Kiupar tope ijo keoŋ alosit Ramot-gilead?” Koboŋok ŋes ebe, “Arai eoŋ kwape iraar ijo, ikatuŋa kwape ituŋakon; kiupari kajo ojie.”
4
Kotema Yekosapat ekabaka loka Isirael atiar, “Keŋaiŋait, kiŋit kakirot naka EJAKAIT lolo.” 5
Kosodi ekabaka loka Isirael atukonokin inabin, ituŋa akwat aoŋon, kotema kes atiar, “Kilosi kereka aitiji Ramot-gilead, arai bo kenye?” Kotemasi kesi atiar, “Kolot, naarai kijaik Edeke ŋes akan naka ekabaka.” 6Konye kotema Yekosapat atiar, “Emamei bobo da enabi ece loka EJAKAIT, keŋitata ŋes?” 7Kotema ekabaka loka Isirael Yekosapat atiar, “Eriŋa ejai etuŋanan ediopet lokipedori aiŋitunia EJAKAIT: konye asac eoŋ ŋes; naarai mam kadwaranakini eoŋ nukajokak, dimarai ca nupekaronok duc: ŋes ŋol Mikaia okoku loka Imila.” Kotema Yekosapat atiar, “Kinyek ekabaka einer kwaŋin.” 8Kosodi ekabaka loka Isirael anyaraun ekapolokiton, kotema ŋes atiar, “Kisunyite koom Mikaia okoku loka Imila.” 9Kiboikin ekabaka loka Isirael ka Yekosapat ekabaka loka Yuda ŋinituŋanan oicoloŋoke, konapitos inapenekec, kiboikinos kaibois naelal neelomarere orute loka Samaria; kodwarata inabin kere kakonyenekec. 10Kotatau Sedekia okoku loka Kenaana amumwara nuka asua, kotema atiar, “Inera EJAKAIT kwanata ebe, Iremio nu Isurian, aitodol neadaunotor kesi.” 11Kodwarata inabin kere kwaŋin ebe, “Kolot Ramot-gilead, kisirereŋio: naarai ijaikini EJAKAIT ŋes akan naka ekabaka.”
12Kosodi ekiyakia loabu kolot anyaraun Mikaia kotema ŋes atiar, “Koany, ejokuka akiro nuka inabin kaituk adiopet mama ejai ekabaka: keŋaiŋait, koputokinos do akonikirot kwape kadiopet ka nukec, kiner nuejok.” 13
Kotema Mikaia atiar, “Kwape ejaria EJAKAIT, nuelimuni Ekadeke, ŋupeŋun eneri.” 14
Kedolu ŋesi mama ejai ekabaka, kotema ekabaka ŋes atiar, “Mikaia, kilosi kereka isio Ramot-gilead ejie, arai bo kenyek?” Kotema atiar, “Koloto yesi, kisirereŋio; kijaikinio kes akanikus.” 15Kotema ekabaka ŋes atiar, “Irwan imwaasi ai kesiyapo jo ebe Sirikiilimok eoŋ adiokirot dimarai nukabeit kokiror loka EJAKAIT?” 16Kotema atiar, “Abu kaany Isirael kere isiarakina koroŋan, kwape amerekekin nuemameete ekecokon: kotema EJAKAIT atiar, ‘Emameete nu ejakait; koboŋosi kesi ŋinituŋanan oreke inapakina.’ ” 17Kotema ekabaka loka Isirael Yekosapat atiar, “Mam abu kalimok jo ebe mam kadwaranakini eoŋ nukajokak, dimarai ca nupekaronok?” 18
Kotema atiar, “Kanuka ŋun kiirasi yesi akirot naka EJAKAIT: abu kaany EJAKAIT iboie koicoloŋoke, kobwoi da ajore kere naka akuj kakanike nakoteten ka nakokediany. 19Kotema EJAKAIT atiar, ‘Iŋai iŋalaari Akab ekabaka loka Isirael, tetere elosi aibirokin Ramot-gilead?’ Kotema ediopet kopone lo, ece da kopone ece. 20
Kolom do emoyo, kobwo kakonyen nuka EJAKAIT, kotema atiar, ‘Eŋalaari eoŋ ŋes.’ Kotema EJAKAIT ŋes atiar, ‘Kinyo?’ 21
Kotema atiar, ‘Alomari, araun emoyo loka aiŋal kaituke nuka inabinoke kere.’ Kotema atiar, ‘Iŋalaari ijo ŋes, ido ipedori: koloma, kiswama kwaŋin.’ 22
Aso do koany, ebwaik EJAKAIT emoyo loka aiŋal aituke nuka inabinokon lu; kinerak EJAKAIT jo aronis.”
23
Kosodi Sedekia okoku loka Kenaana aikunyakin, kibap Mikaia eitinyo, kotema atiar, “Kikwaikini ai emoyo loka EJAKAIT enyouni kamakaŋ einer kajo?” 24Kotema Mikaia atiar, “Koany, ianyuni kapaaran kaŋin, nailomaria agola nakotoma aiŋop.” 25Kotema ekabaka loka Isirael atiar, “Kikamutu Mikaia, kinyakakis ŋes Amon ekayaiton loka ere, mama ejai Yoas da okoku loka ekabaka; 26
kolimokis ebe, ‘Inera ekabaka kwanata ebe, Kibwaikisi ekesa lo aidaris, kitanyamete ŋes inyamat luka aiticanitoi ka akipi nuka aiticanitoi, aitodol neaboŋunio eoŋ kainapakin.’ ” 27Kotema Mikaia atiar, “Arai teni kibonu ijo kainapakin, mam EJAKAIT inerit kamaka.” Kotema atiar, “Kiirasi yesi ituŋa, yes kere.”
28Koloto do ekabaka loka Isirael ka Yekosapat ekabaka loka Yuda Ramotgilead. 29
Kotema ekabaka loka Isirael Yekosapat ekabaka loka Yuda atiar, “Etegelikini eoŋ bon, alosi ojie; konye konap ijo inapenekon.” Kitegelikin ekabaka loka Isirael bon; koloto ojie. 30Abu ekabaka loka Suria kicorakinite ikapolokitok luka agalinike ebe, “Sirikijioto ka ludidik karaida kalukapolok, dimarai kito ekabaka loka Isirael bon.” 31
Kosodi kanen, keanyut ikapolokitok luka agalin Yekosapat, kobalas ebe, “Ŋes ekabaka loka Isirael.” Kanuka ŋun korioto aitiji ŋes; konye kodelo Yekosapat, kiŋarak EJAKAIT ŋes; kibelok Edeke kes anyoun kamake. 32Kosodi kanen, keanyut ikapolokitok luka agalin ebe mere ŋes ekabaka loka Isirael, koboŋut karukitor ŋes. 33Kiket ediotuŋanan akabwake komam elosikinit, kogum ekabaka loka Isirael neiriamitotor inapeneke lukasua: kanuka ŋun kotema ekereŋean agalike atiar, “Kibelok akanikon, kodaka eoŋ kajore; naarai kemusuŋi noi.” 34Kosisior ejie kapaaran kaŋin; konye kiganakin ekabaka loka Isirael agalike asurokin Isurian aitodol eboŋ: kapak naalomaria akoloŋ kotwana.