1Kotema EJAKAIT Musa atiar, 2
“Isipokini ewema lokalaunan loka ewema loka airiamunun kapaaran nasodit naka elap losodit. 3
Ibwaikini tomake asaduku naka aitejenunet, igaliori da asaduku kaigalisit. 4
Itolomuni emesa, inapakini da iboro kujuke; itolomuni da epir loka atala, isipokini da atalaike. 5
Isipokini da etem loka esabu loka lukisupurununo kiŋaren kasaduku naka aitejenunet, ikajakini aigalisit naka ekek loka ewema lokalaunan. 6Isipokini da etem loka ainakineta nuicweio kiŋaren kekek loka ewema lokalaunan loka ewema loka airiamunun. 7
Isipokini akalaya kidiŋ kewema loka airiamunun ka etem, ibukokini da akipi tomake. 8Isipokini luka alaro kolukunite, ikajakini aigalisit naka erute loka alaro. 9
Iyaŋaari akinyet nakinyonyoanakina, inyonyoanakini da ewema lokalaunan, ka iboro kere luejaas toma, italauni da ŋes, ka iboroke kere: eraun lokalaunan. 10
Inyonyoanakini etem loka ainakineta nuicweio, ka iboroke kere, italauni etem: eraun etem lokalaunan cut. 11Inyonyoanakini akalaya ka aigaŋeteke, italauni ŋes. 12
Iyanauni Aaron ka odweke okek loka ewema loka airiamunun, iloŋi kes kakip. 13
Itanapi Aaron inapen lukalaunak; inyonyoikini ŋes, italauni ŋes, tetere kejaanakini eoŋ kosasedotene. 14
Iyanauni odweke, itanapi kes ikootin: 15
Inyonyoanakini kes, kwape inyonyoikinia papakec, tetere kejaanakinete eoŋ kosasedotene: eraun ainyonyoanakiniokec esasedotene lomam enaŋi kamakec anatar aturiokec.”
16Kiswama Musa kwaŋin: kwape ajaatar kere nuecorakinit EJAKAIT ŋes, kiswama kwaŋin. 17
Kosodi kolap losodit, kokaru lokiareit, kapaaran nasodit naka elap, kosipokinai ewema lokalaunan. 18Kosipok Musa ewema lokalaunan, kibwaik aigaŋetake, kosipok abaoike, kirionok ariinoke, kosipok ipirinoke. 19Koterak ewema owema lokalaunan, kopesik eimukoret loka ewema kujuke, kwape ecorakinitor EJAKAIT Musa. 20
Koyaŋa aitejenunet kibwaik toma asaduku, kirupanak adaketa asaduku, kidokok eicoloŋ-lokaitim asaduku: 21
Kitolom asaduku owema lokalaunan, kikajak egoe loka aigalisit, kigalio asaduku naka aitejenunet; kwape ecorakinitor EJAKAIT Musa. 22
Kibwaik emesa toma owema loka airiamunun, kowai loka ewema kari naka agolitomei, kiŋa kaigalisit. 23Kinapanak imugatin nen kakonyen nuka EJAKAIT: kwape ecorakinitor EJAKAIT Musa. 24
Kibwaik epir loka atala toma owema loka airiamunun, asesena kemesa, kowai loka ewema lokalaunan kari naka eŋalakimak. 25
Kosipok atalai akonyen nuka EJAKAIT: kwape ecorakinitor EJAKAIT Musa. 26
Kosipok etem loka esabu toma owema loka airiamunun kiŋaren kaigalisit: 27
Kisupur lukisupurununo lueuru maa; kwape ecorakinitor EJAKAIT Musa. 28
Kikajak aigalisit naka ekek loka ewema lokalaunan. 29
Kosipok etem loka ainakineta nuicweio okek loka ewema lokalaunan loka ewema loka airiamunun, koinak ainakinet naicweio ka ainakinet naka akiria; kwape ecorakinitor EJAKAIT Musa. 30
Kibwaik akalaya kidiŋ kewema loka airiamunun ka etem, kobukok akipi toma nukilonet. 31Kilota Musa ka Aaron ka odweke akaninikec ka akejekec kanen; 32
Nakelomanariata owema loka airiamunun, nakikunyanakiniata otem, elosenenete: kwape ecorakinitor EJAKAIT Musa. 33
Kosipok luka alaro kolukunito ewema lokalaunan ka etem, kikajak aigalisit naka erute loka alaro. Kwaŋin kodau Musa aswam.
34
Kosodi edou arapiar ewema loka airiamunun, kilelebun da aibuses naka EJAKAIT owema lokalaunan. 35
Mam Musa abu kopedo alomar owema loka airiamunun, naarai eboie edou kanen, kileleba da aibuses naka EJAKAIT owema lokalaunan. 36
Kosodi kelemar edou kokuju kewema lokalaunan, kobwota idwe luka Isirael, kobeenenete alositokec kere. 37
Konye arai mam edou elemaritai, mam alosete aitodol apaaran naelemarere. 38
Naarai ajai edou loka EJAKAIT kuju owema lokalaunan paaran, ajai da akim nen kuare, kakonyen nuka ekek kere loka Isirael, kalositokec kere.