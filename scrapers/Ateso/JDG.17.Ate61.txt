1Ajai etuŋanan loka akwap nakiukon naka Epuraim, ekekiror Mika. 2
Abu ŋesi kotema totoke atiar, “Atutubeta akwat atomon ka nadiopet nuka epuesa nuaponi koyaŋaarai kaneijai ijo, nuibu ijo kilam, ibu da kiner kapupi, koany, ejai epuesa neajai eoŋ; eoŋ abu kayaŋa ŋes.” Kotema totoke atiar, “Kisirereŋ EJAKAIT okokuka.” 3
Kinyakak ŋesi totoke atutubeta akwat atomon ka nadiopet nuka epuesa, kotema totoke ŋes atiar, “Abeit atiakakin EJAKAIT epuesa kakanika kanuka okokuka, aiswamaunia aput naegerer ka aput nacaluna: kanuka ŋun enyakakini ijo.” 4
Kosodi kinyakaki ŋesi totoke apesan, abu totoke kolem atutubeta akwat aarei nuka epuesa, kijaik ekatatan, loeswamaunia ŋun aput naegerer ka aput nacaluna: kojaun togo loka Mika. 5
Kejai etuŋanan ŋol Mika etogo loka idekesio, kiswamau epod,
ka iterapim,
kotiak ediopet kodweke, koraun do ŋol esasedotike. 6
Amamei ekabaka koIsirael kapaarasia kaŋun: eswamaenenei ŋinituŋanan nuadolito kakonyeneke bon.
7
Ajai ekatumunan loka Bet-lekem-yuda, loka ateker naka Yuda, loarai Elebit, eboienenei kanen. 8Konyou etuŋanan kore, koBet-lekem-yuda, aiboiororoi kaneedumunia aibois: kodol akwap nakiukon naka Epuraim, togo loka Mika, kalositeke. 9Kotema Mika ŋes atiar, “Ai bo kibunio?” Kotema ŋes atiar, “Arai eoŋ Elebit loka Bet-lekem-yuda, alosi aiboiororoi neadumunia aibois.” 10
Kotema Mika ŋes atiar, “Keboioto keoŋ, koraun papaka, esasedotika da, kainanakini jo atutubeta atomon nuka epuesa ŋolikaru, ka inapen lukitetiak, ka inyamatakon.” Kolomari do Elebit. 11Kitojok Elebit aiboi ketuŋanan; kosubite ekatumunan ŋol bala ediopet kodweke. 12Kotiak Mika Elebit, koraun ekatumunan ŋol esasedotike, kojaun togo loka Mika. 13Kosodi Mika atemar ebe, “Kwana ajeni eoŋ ebe kekonakini EJAKAIT eoŋ ejok, naarai Elebit ŋes esasedotika.”