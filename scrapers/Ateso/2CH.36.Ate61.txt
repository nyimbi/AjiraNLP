1
Kosodete ituŋa luka akwap ayaŋaar Yekoakas okoku loka Yosia, kitaraut ŋes ekabaka koYerusalem aibois naka papake. 2Kerai Yoakas loka ikar akaisaarei ka luuni egeuni airum: kirumak ilapio iuni koYerusalem. 3Kireŋea ekabaka loko Misiri ŋes karaut ekabaka koYerusalem, kotubok akwap esolo loka atalatan akwatat nuka epuesa, ka atalata naka esabu. 4
Kitarau ekabaka loko Misiri Eliakim onaceke ekabaka loka Yuda ka Yerusalem, kilocok ekekiror komaik Yekoiakim. Koyaŋa Neko Yoakas onaceke, kodakarai Misiri.
5
Kerai Yekoiakim loka ikar akaisaarei ka lukany egeuni airum; kirumak ikar itomon ka lodiopet koYerusalem: kiswama nueroko kakonyen nuka EJAKAIT Ekedeke. 6
Kobu Nebukadanesar ekabaka loko Babulon asurokin ŋes, koen ŋes kasua, adakar ŋes Babulon. 7
Kodaka Nebukadanesar da lukoboro luka etogo loka EJAKAIT Babulon, kibwaik kes oyekaluke koBabulon. 8
Aswamisio ace nuka Yekoiakim, ka italesio luabu kiswama luadumunio kamakeŋ, koany, iwadikatai oitabo leka ikabakan luka Isirael ka Yuda; kirum Yekoiakin okokuke aiboisike.
9
Kerai Yekoiakin loka ikar ikanykauni egeuni airum; kirumak ilapio iuni ka apaarasia atomon koYerusalem: kiswama nueroko kakonyen nuka EJAKAIT. 10
Kedol ekaru, kijuka ekabaka Nebukadanesar koyau ŋes Babulon, nepepe kiboro luejok luka etogo loka EJAKAIT, kitarau Sedekia onaceke ekabaka loka Yuda ka Yerusalem.
11
Kerai Sedekia loka ikar akaisaarei ka lodiopet egeuni airum; kirumak ikar itomon ka lodiopet ko Yerusalem. 12Kiswama nueroko kakonyen nuka EJAKAIT Ekedeke; mam abu kitasonikin kakonyen nuka Yeremia enabi, lokinera nuapote kaituk naka EJAKAIT. 13
Kipaliik ŋesi ekabaka Nebukadanesar, lokisiyapoikinit ŋes alimit Edeke: konye kitininik emurisiŋike, kitogogoŋ eketau kinyek aibelokin mama ejai EJAKAIT, Edeke loka Isirael. 14Ido kibucasi noi ijaka kere luka isasedotin, ka ituŋa, atupakin italesio kere luka ikapirin; komunaut etogo leka Edeke loabu kitalaunite ko Yerusalem.
15
Kijukanak kes EJAKAIT, Edeke loka lukapapaakec kokiyakiake, anyoun tupuruc ijukanari; naarai etimit ŋesi iketuŋa, ka aiboisike. 16
Konye kisekeloto ikiyakia luka Edeke, komwaŋito akekiro, kokienatar inabinoke, aitodol neadakunor anyunyura naka EJAKAIT asurokin iketuŋa, aitodol neamameunor aŋaleun.
17
Kanuka ŋun koyau mamakec ekabaka loka Ikaludean, loaari ikatumunakakec kekileŋ kotogo loka aiboisikec nakalaunan, mam apotu kitimoto esapat karaida apese, ekimat ka emojoŋ loitabi; koinak kes kere akanike. 18
Iboro da kere luka etogo loka Edeke, lukapolok ka ludidik, ka iboro luka akais nuipu luka etogo leka EJAKAIT, ka iboro luka akais nuipu luka ekabaka, ka luka ikapolokoke; ŋul kere koyau Babulon. 19
Kicweata etogo loka Edeke, kotiyatiyata arwatat naka Yerusalem, kicweata itogoi lukapolok kere kakim, komudias iborokec kere lukajokak. 20
Ŋul da luakuete ekileŋ koyaŋa Babulon; koraut ikebulesin ka luka odweke kiton airum naka ajakanut naka Perusia. 21
Aitodol akirot naka EJAKAIT kaituk naka Yeremia, aitodol nealakaror akwap kasabatonoke; naarai kapak naeswapitor, koricite asabatoke, aitodol ikar akaisakanykaarei.
22
Kokaru losodit loka Kuro ekabaka loko Perusia, tetere itodolikinio akirot naka EJAKAIT kaituk naka Yeremia, kisidik EJAKAIT etau loka Kuro ekabaka loko Perusia, kolimo anatar ajakanutuke kere, kiwadika da ebe, 23
“Inera kwanata Kuro ekabaka loko Perusia ebe, ‘Kainaki eoŋ EJAKAIT, Edeke loka akuj, ajakanuto kere nuka akwapin; kecoraki da adukokin ŋes etogo Yerusalem, loejai toma Yuda. Ŋin yenejai kayes kotuŋake kere, kojai EJAKAIT Ekedeke kaŋes, kolot.’ ”