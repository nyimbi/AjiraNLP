1
Kosodi kokau kaŋun, kodiakasi ekawokon loka ekabaka loka Misiri, ka ekepoonike da kama ejai ejakaitikec ekabaka loka Misiri. 2
Konyunyurik Parao ikekeswamak kere, ekapolon loka ikawokok, ka ekapolon loka ikepook da. 3
Koenik kes togo loka ekapolon loka iserikalen, toma aidaris, aibois naeenitere Yosep. 4Abu ekapolon loka iserikalen kititiŋ kes Yosep, kijaanak kes. Kodaut kanen apak. 5Kirujata luarei, ŋinituŋanan akeirujasit, kotoma akuare adiopet, ŋinituŋanan kwape ejaar apolou naka airujasitike, ekawokon ka ekepoon loka ekabaka loka Misiri, luaenitai kotoma aidaris. 6Koloma Yosep neajaas kesi tupuruc, koanyu kes, ido koany, akadakinito. 7Kiŋit ikeswamak luka Parao luaenitai nenipe kaŋes kotoma togo loka ejakaitike, ebe, “Inyo itakaniata ikadakinito lolo?” 8
Kotemasi ŋes atiar, “Kiruja isio airujasit; konye emamei yenepedori aitejenun apolouke.” Kotema kes Yosep atiar, “Mam kereka aitejenun apolou erai naka Edeke? Kolimokinai cani, keŋaiŋaitos.”
9Kolimok ekawokon lokapolon Yosep akeirujasit, kotema ŋes atiar, “Toma airujasitika, koany, bala ajai emusabibu akonyeneka; 10Omusabibu da ajaas atenuna auni: kosubite bala elibi, kituro atur; aibunetake da koraata araito nuekokito. 11Kojai da aikopo naka Parao akanika; kalem araito, kacuanak toma aikopo naka Parao, kainak aikopo akan naka Parao.” 12
Kotema Yosep ŋes atiar, “Na ŋes akepolou: atenuna auni kes apaarasia auni: 13
Akaulo kapaarasia auni itonyouni Parao akonikou, kosodi ainyakar toma aswamukon: ido ijaanakini aikopo akan naka Parao, kwape ajaar lem epone iriŋa irai ekawokonike. 14
Konye kiitununei eoŋ da naidumunia ajokis, kitodik eoŋ asianut, keŋaiŋait, kolimonori eoŋ kama ka Parao, kolem eoŋ kotogo kalo. 15
Naarai abeit kakokounio kakwap naka Iburanian; kane da mam eswamat adiokirot natikebwaikiniata eoŋ aidaris.”
16Keanyu ekepoon lokapolon ebe ejok apolou naka akiro, kotema ŋesi Yosep atiar, “Eoŋ da ajai akairujasit, ido koany, bala ebwokit ibukito iuni luajaas imugatin luekwanak; 17Obukit da lokokuju ajaas iponesio kere luka inyamat luepee luka Parao; konyamakis akweny obukit kokuju akouka.” 18Koboŋok Yosep atiar, “Na ŋes akepolou, ibukito iuni kes apaarasia auni; 19Akaulo kapaarasia auni itonyouni Parao akonikou anyoun kama ijai, kikajakini jo okitoi; akweny da enyamete akonikiriŋ alemunun kamakon.”
20
Kosodi kapaaran kanakiwuniet, apaaran nakewuriere Parao, kipoik ikekejaanakinak kere inyamat luipu; kitonyou akou naka ekawokon lokapolon, akou da naka ekepoon lokapolon kokejaanakinakake. 21
Kinyaku bobo ekawokon lokapolon toma aiwokoke; kijaanak aikopo akan naka Parao; 22
Konye kikajak ekepoon lokapolon: kwape etejenunitor kes Yosep apolou. 23
Konye mam ekawokon lokapolon abu kiitu Yosep, konye abu kimurwok.