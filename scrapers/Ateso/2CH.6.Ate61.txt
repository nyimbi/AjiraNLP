1
Kosodi Solomon einer atiar,
“Abala EJAKAIT ebe iboienenei ŋesi kamuton naejesi ŋaŋ.
2Konye abu eoŋ kadukok jo etogo loiboionono,
ka aibois naiboieneno ijo ikar kere.”
3Kibelokin ekabaka, kilipak ekodet kere loka Isirael arereŋ: kobwo da ekodet kere loka Isirael. 4Kotema ŋesi atiar, “Kituritete EJAKAIT, Edeke loka Isirael, loabu kiner kakeituk mama ejai Daudi papaka, ido kitodol da kakekanin ebe, 5ageun kapaaran naketolomunia ikatuŋa kakwap nako Misiri, mam abu kaseu ere katekerin kere nuka Isirael aiduk etogo, tetere ejaun nen ekakiror: kwabo mam abu kaseu etuŋanan araun lokapolon loka ikatuŋa Isirael. 6
Konye abu kaseu Yerusalem, tetere ejaun nen ekakiror; abu kaseu Daudi da apolokin ikatuŋa Isirael. 7
Abu Daudi papaka koomite kotauke adukokin ekiror loka EJAKAIT, Edeke loka Isirael, etogo. 8
Konye abu EJAKAIT kotema Daudi papaka atiar, ‘Naarai iwomit ijo kotaukon adukokin ekakiror etogo, iswama ejok aomit kotaukon: 9konye mam jo iduki etogo; konye okokukon, loelomuni kakuanakon, ŋes edukokini ekakiror etogo.’ 10Etodol EJAKAIT akekirot naabu kiner; naarai anyou eoŋ aibois naka Daudi papaka, eboikini oicoloŋ loka Isirael, kwape esumunia EJAKAIT, adukok ekiror loka EJAKAIT, Edeke loka Isirael, etogo. 11
Nepenen da ebwaik asaduku, naejai aitutuket naka EJAKAIT kotomake, naetutuki ŋesi kidwe luka Isirael.”
12
Kobwo ŋesi koiŋaren ketem loka EJAKAIT kakonyen nuka ekodet kere loka Isirael, korio akekanin kuju: 13(Naarai abu Solomon kiswamau abwois naka aisinit, naeoj ikubitin ikany, alalauke ikubitin ikany, amukururuke ikubitin iuni, kosipok kidiŋ alaro; kobwo kokujuke, kokukokin kakuninike kakonyen nuka ekodet kere loka Isirael, korio akekanin kuju:) 14
Kotema ŋesi atiar, “Wu EJAKAIT, Edeke loka Isirael, emamei Edeke loiputosi kajo, toma akuj arai kakwap; loitodolenenei aitutuket ka aitim kikonikejaanakinak, luelosenenete kakonyenekon kikecetauon kere: 15
loitodolik ekonikejaanakinan Daudi papaka ŋun nuibu kisumun: eebo, ibu kiner kaitukukon, itodolo da kakanikon, kwape ejaatar lolo. 16
Aso do, wu EJAKAIT, Edeke loka Isirael, kitodolik ekonikejaanakinan Daudi papaka, nuibu kisumun, ebe, ‘Mam kimamikini ijo etuŋanan loiboikin oicoloŋ loka Isirael kakonyeneka; arai kito ecoito ikonidwe ekecerot, alosenen okisilaka kwape ilosenenoo ijo kakonyeneka.’ 17Aso do, wu EJAKAIT, Edeke loka Isirael, kitogogoŋoi akonikirot, nakilimokini ekonikejaanakinan Daudi.
18
“Konye iboie kereka Edeke abeit kituŋa kakwap? Koany, mam epedori akuj, ka akuj naka akuj ailosikin jo; ido konyet etogo lo loadukit eoŋ ŋes bo inyo! 19Konye kocam ijo ailip naka ekonikejaanakinan, ka aiŋaiŋake, wu EJAKAIT Ekadeke, akiirar aimony ka ailip nailipi ekonikejaanakinan kakonyenekon: 20
kokwenyenenete akonikonyen asesen etogo lo apaaran ka akuare, ŋes aibois nakolo ilimit ebe ibwaikini nen ekonikiror; akiirar ailip nailipi ekonikejaanakinan kaibois kana. 21
Kiiraranari da aiŋaiŋa naka ekonikejaanakinan, ka naka ikonituŋa Isirael, nailipenenata kesi kaibois kana: eebo, kiiranari ijo kaiboisikon, ŋes akuj; ido naipupununio, kisionie.
22“Arai kediak etuŋanan kama ejai eidunyeteke, kisiyapoikinoi ŋes aiyaposit, ebuni ŋesi aiyapo keiŋaren ketemukon togo lo: 23
kopupununei do ijo ijai toma akuj, kiswama, kotubok ikonikejaanakinak, kitokokol ikaronon, aitoboŋikin ekepone akouke; kitojok da ikadoliton, ainakin ŋes kwape ejaar adoliteke.
24
“Naedanyere ikonituŋa Isirael kakonyen nuka lukasurup, naarai adiakasi kamakon; arai kibelokinos bobo, kolimorete ekonikiror, ilipete kiŋaiŋaete kakonyenekon kotogo kalo: 25kopupununei do ijo ijai toma akuj, kisionie aronis naka ikonituŋa Isirael, kinyaku kes bobo akwap nakiinakinit kes ka lukapapaakec.
26
“Naegolokinere akuj, komamei akiru, naarai adiakasi kamakon; arai ilipete kiteete aibois na, kolimorete ekonikiror, kibelokinos anyoun karonisikec nakiticania ijo kes: 27
kopupununei do ijo ijai toma akuj, kisionie aronis naka ikonikejaanakinak, ka naka ikonituŋa Isirael, nakisisianakinia ijo kes erot loejok loibusakinit kes aloseneno: kitetep akiru akwapukon, naibu koinak ikonituŋa araun airumet.
28
“Arai kejaun ebeli kakwap, arai kejaun atular, arai kejaun ekure arai airouroun, emaase, arai ekutelek; arai kirigaunito lukasurupokec kakwap naka ireriakec; ŋinitular kere arai ŋinidek naejaunor; 29ŋiniilip ka niniinaina kere nailipi ituŋanan kere, arai ikonituŋa Isirael kere, yenejeni ŋinituŋanan atularike ka aburunike, korio akekanin mama ejai etogo lo: 30
kopupununei do ijo ijai toma akuj aiboisikon, kisionie, koropi ŋinituŋanan kwape ejaatar iponesioke kere, yenijeni ijo etauke; (naarai ijo, ijo bon, ijeni itauon luka idwe luka ituŋa:) 31tetere kiyoŋete jo, alosenen korotinikon apaarasia kere nuiboienenoto kesi kakwap nakiinakinit lukapapaakosi.
32
“Bobo da nuka imoit, yenimere yenika ikonituŋa Isirael, naebunio ŋesi kakwap naelwana kanuka ekonikiror loepol, ka akonikan nakagogoŋ, ka akonikan naerioro: naeponiata kesi ilipete kiteete etogo lo: 33kopupununei do ijo ijai toma akuj, ŋes aiboisikon, kiswama kwape ejaatar kere nukiworoi imoit jo; tetere ejenunete ituŋasinei kere luka akwap ekonikiror, koyoŋito jo, kwape kiyoŋitotor ikonituŋa Isirael, tetere ejenunete da ebe emaikinitai etogo lo loadukit eoŋ ekonikiror.
34“Arai kelomasi ituŋakon aitiji lukasurupokec, korot kere loijukari ijo kes, kilipete mama ijai kiteete ere lo lokiseuni ijo, ka etogo loadukokinit eoŋ ekonikiror; 35kopupununei do ijo ijai toma akui akeceilip ka akeceiŋaiŋa, kisigalik akecekirot.
36
“Arai kediakasi kamakon, (naarai emamei ituŋanan yenimam ediakari,) inyunyurikini ijo kes, ijaikini kes lukasurupokec, tetere ijoreorete kes akwap naelwana arai naeapie; 37
arai do keomoomata kesi kakwap naejoreoritai, kibelokinos bobo, kiŋaiŋaata ijo kakwap naejoreoritai ebe, ‘Kidiaka isio, kiswama nukepali, kikwaik erono’; 38
arai keboŋut mama ijai ijo kikecetauon kere, kaijarakec kere, kakwap naka aijoreoriokec, kama kijoreoritai, kilipete kiteete akwapukec, nakiinakinit lukapapaakec, ka ere lokiseuni ijo, ka etogo loadukokinit eoŋ ekonikiror: 39kopupununei do ijo ijai toma akuj, ŋes aiboisikon, akeceilip ka akeceiŋaiŋa, kisigalik akecekirot; kisionie ikonituŋa luapotu kodiakasi kamakon. 40Wu Ekadeke, keŋaiŋait, kokwenyenenete akonikonye, kitoik da akoniki ailip nailipitai kaibois kana.
41
“Aso do, wu EJAKAIT Edeke, konyou, koloma aiboisikon naka aiyeŋun, ijo, ka asaduku naka akonigogoŋ.
Wu EJAKAIT Edeke, konapitos isasedotinikon aitajario, kiyalamikis lukalaunakakon ajokis.
42
Wu EJAKAIT Edeke, sirikibelok akonyen nuka lokinyonyoikinitonokon akinyet!
kiitu aitim naka Daudi ekonikejaanakinan.”