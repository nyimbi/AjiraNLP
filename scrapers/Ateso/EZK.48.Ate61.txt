1
“Lu kes ikiroria luka atekerin; ageun koikor loka agolitomei, kariri kerot loka Ketulon kiton neelomarere Kamat, kiton Kasar-enan koikor loka Damasiko, kari naka agolitomei eiduny Kamat; iikorunokec kide ka to; Dan, akorakinet adiopet. 2Koikor loka Dan, ageun kokide kiton to; Aser, akorakinet adiopet. 3Koikor loka Aser, ageun kokide kiton to; Naputali, akorakinet adiopet. 4Koikor loka Naputali, ageun kokide kiton to; Manase, akorakinet adiopet. 5Koikor loka Manase, ageun kokide kiton to; Epuraim, akorakinet adiopet. 6Koikor loka Epuraim, ageun kokide kiton to; Reuben, akorakinet adiopet. 7Koikor loka Reuben, ageun kokidekiton to; Yuda, akorakinet adiopet.
8
“Koikor loka Yuda, ageun kokide kiton to, ejaun ainakinet naiinakinete, alalauke ikubitin ilukumin akaisaarei ka lukany, aojauke kwape akorakinet adiopet, ageun kokide kiton to: ejaun da aibois nakalaunan kidiŋike. 9Aojau naka ainakinet naiinakinete mama ejai EJAKAIT eraun ikubitin ilukumin akaisaarei ka lukany, alalauke da ilukumin itomon. 10Ido ainakinet nakalaunan eraun naka ŋul, kes isasedotin, agolitomei aojauke ikubitin ilukumin akaisaarei ka lukany, to alalauke ilukumin itomon, kide alalauke ilukumin itomon, eŋalakimak da aojauke ilukumin akaisaarei ka lukany: ejaun da aibois nakalaunan naka EJAKAIT kidiŋike. 11
Eraun naka isasedotin luitalaunitai lukodwe luka Sadok, luarieito akaicorakinet; lumam apotu kopaasi naapaariata idwe luka Isirael, kwape apaariata Ilebin. 12Eraun kamakec ainakinet naelemunio kainakinet naka akwap, aibois nakalaunan noi, koikor loka Ilebin. 13Edumunete Ilebin eiduny keikor loka isasedotin ikubitin ilukumin akaisaarei ka lukany kaojau, ka ilukumin itomon kalalau. Aojau kere ikubitin ilukumin akaisaarei ka lukany, ka alalauke da ilukumin akaisaarei. 14
Ido mam egwelanarete, karaida aisiecanar adiokalup kaŋun, karaida araito nugeet nuka akwap mam eraunos nuka ice: naarai eraas nukalaunak mama ejai EJAKAIT.
15
“Ikubitin ilukumin ikany luideuna kalalau, ka akaisaarei ka lukany kaojau, eraunos luebeete ituŋa kere, luka ere, aiboienenoo ka araut ironyia. Ejaun ere kidiŋike; 16nu kes aitemisioke; kowai loka agolitomei ikubitin ilukumin iwoŋon ka akwat akany, kowai loka eŋalakimak ilukumin iwoŋon ka akwat akany, kowai lokokide ilukumin iwoŋon ka akwat akany, kowai da loko to ilukumin iwoŋon ka akwat akany. 17Ejaunete ere ironyia; kari naka agolitomei ikubitin akwat aarei ka akaisakany, kari naka eŋalakimak akwat aarei ka akaisakany, kari nakokide akwat aarei ka akaisakany, kari nakoto da akwat aarei ka akaisakany. 18Luideuna kaojau kowai loka ainakinet nakalaunan ikubitin ilukumin itomon kide, ka ilukumin itomon to; idunyasi kainakinet nakalaunan. Amioke da eraunos inyamat luka ŋul luiswamaete kore. 19
Ŋul da luiswamaete kore, luka atekerin kere nuka Isirael ekorienenete. 20
Ainakinet kere eraun aojau ikubitin ilukumin akaisaarei ka lukany, alalau da ilukumin akaisaarei ka lukany: iinakinete ainakinet nakalaunan korianas kowaitin iwoŋon, nepepe kalup nuka ere.
21
“Atutubet naideuna eraun naka ekapolon, eiduny kainakinet nakalaunan, ka alup nuka ere, epuwai ka epuwai, kosiep loka ikubitin ilukumin akaisaarei ka lukany luka ainakinet atereikin eikor lokokide, kosiep loka ikubitin ilukumin akaisaarei ka lukany atereikin eikor lokoto, atereikina akorakineta, eraun naka ekapolon. Ainakinet nakalaunan, ka aibois nakalaunan naka etogo ejaunete kidiŋike; 22bobo da ageun kalup nuka Ilebin, ka alup nuka ere, nuejaas kidiŋ katutubet naka ekapolon, kidiŋ oikor loka Yuda, ka eikor loka Benyamin, eraunete nuka ekapolon.
23“Nuka atekerin nuideuna: ageun kokide kiton to; Benyamin, akorakinet adiopet. 24Koikor loka Benyamin ageun kokide kiton to; Simeon, akorakinet adiopet. 25Koikor loka Simeon, ageun kokide kiton to; Isakar, akorakinet adiopet. 26Koikor loka Isakar, ageun kokide kiton to; Sebulun, akorakinet adiopet. 27Koikor loka Sebulun, ageun kokide kiton to; Gad, akorakinet adiopet. 28
Koikor loka Gad, kari naka eŋalakimak, ejaun eikor ageun koTamar kiton akipi nuka Meribat-kades, kiton aguurut nako Misiri, kiton Aŋolol Nakapolon. 29
Ebala Ejakait EDEKE ebe, Ŋin ŋes akwap naikorokoroete keroet atekerin nuka Isirael araun airumet; ŋun da kes akorakinetakec.
30
“Nu kes alomanareta nuka ere; kari naka agolitomei ikubitin ilukumin iwoŋon, ka akwat akany kaitemisioit: 31
emaikinio irutei luka ere ikiroria luka atekerin nuka Isirael; irutei iuni kari naka agolitomei; erute loka Reuben, ka erute loka Yuda, ka erute loka Lebi. 32Kari nakokide ikubitin ilukumin iwoŋon, ka akwat akany; ka irutei iuni; erute loka Yosep; ka erute loka Benyamin; ka erute loka Dan. 33Kari naka eŋalakimak, ikubitin ilukumin iwoŋon, ka akwat akany; ka irutei iuni; erute loka Simeon; ka erute loka Isakar; ka erute loka Sebulun. 34Kari nakoto ikubitin ilukumin iwoŋon, ka akwat akany; ka iruteikec iuni; erute loka Gad; ka erute loka Aser; ka erute loka Naputali. 35
Airimor ere ikubitin ilukumin itomon ka akanykauni. Ido ageun kapaaran kaŋin eraun ekiror loka ere, Ejai EJAKAIT nen.”