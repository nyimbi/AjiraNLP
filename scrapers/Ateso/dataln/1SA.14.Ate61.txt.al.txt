1  Kosodi adiopepaaran abu Yonatan okoku loka Saul kotema ekatumunan loadakit lujiisike atiar, “Kobia kaloto mama ejaas iserikalen luka Ipilisitian, luejaas owai je.” Konye mam abu kolimok papake. 

2   Kiboikin Saul atutubet nakosaŋe naka Gibea kwap kekamamaga, loejai Miguron: emwaasi ituŋa luajaas kaŋes kwape akwat akanykape. 

3   Abu Akiya okoku loka Akitub, onace loka Ikabod, okoku loka Pinekas, okoku loka Eli, esasedoti loka EJAKAIT koSilo konapite epod. Mam apotu ituŋa kojenut ebe alot Yonatan. 

4   Kidiŋ karidana, nuakoto Yonatan aitor alosit mama ejaas iserikalen luka Ipilisitian, ajai emoru osiep ediopet ka emoru osiep ece da: ekiror loka ediopet ŋes Boses, ka ekiror loka ece da ŋes Sene. 

5  Ajai ediopemoru ari naka agolitomei kiŋaren kaMikimas, loce da ari naka eŋalakimak iŋaren keGeba. 

6   Kotema Yonatan ekatumunan loadakit lujiisike atiar, “Kobia kaloto mama ejaas iserikalen luka lu lumam ekepitai: diatiswamai EJAKAIT kaoni: naarai emamei yenitikokini EJAKAIT aitajar kaluipu arai kaluikidioko.” 

7  Kobala loadakit lujiisike atiar, “Kiswama kere nuejaas otaukon: koany, ajai eoŋ nepepe kajo, kwape ejaar ekonitau ŋes ejaar lokaŋ da.” 

8  Kosodi Yonatan atemar atiar, “Koany, kilosi mama ejaas ituŋa, kasodete aitodiar kamakec. 

9  Arai kiitemasi kesi oni atiar, ‘Kidareutu aitodol nakibunio mamakus’; ŋes kisalakinia aiboisiwok, mam da kidokari mamakec. 

10   Konye arai ketemasi atiar, ‘Kodokutu mamakosi’; ŋes do kidokaria: naarai ijaikini EJAKAIT kes akaniwok: eraun ŋin aanyunet kamawok.” 

11  Kosodete kesi iarei aitodiar oserikalen luka Ipilisitian: kotemasi Ipilisitian atiar, “Koany, alomut Iburanian kapanya kanuaŋopitotor.” 

12  Koboŋokis iserikalen Yonatan ka loadakit lujiisike ebe, “Kodokutu mamakosi, kitodikini isio yes ibore.” Kotema Yonatan loadakit lujiisike atiar, “Kodok, kotupunai: naarai ejaiki EJAKAIT kes akan naka Isirael.” 

13  Kodoka Yonatan kuju eliat kakanin ka akeje, kotupite ŋes loadakit lujiisike: kibiroros kesi kakonyen nuka Yonatan; komeete loadakit lujiisike aiar kes. 

14  Earit ŋol losodit loaarete Yonatan ka loadakit lujiisike emwaasi ituŋa akaisaarei, katutubet naedit noi kosubite bala epelu lokamana. 

15   Kojau amaran naepol oidukurun, omanikor, otuŋa da kere, iserikalen, ka ikaŋatak da apotu komaranata: komaran akwap, kwaŋin kojaun amaran naepol noi. 

16  Kiteoto ikedarak luka Saul koGibea loka Benyamin; ido koany, kidior atukot, kisiarakinos ŋiniibois. 

17  Kosodi Saul alimokin ituŋa luajaas kaŋes atiar, “Aso kimara, koanyut yenelosit kamawok.” Kosodete kimarata, ido koany, amameete kanen Yonatan ka luadakit lujiisike. 

18  Kotema Saul Akiya atiar, “Koyau asaduku naka Edeke ne.” Naarai ajai asaduku naka Edeke kidwe luka Isirael kapak kaŋin. 

19   Kosodi kanen ineras Saul ka esasedoti, kiyatakin noi ecelet loajai oidukurun luka Ipilisitian; kotema Saul esasedoti atiar, “Kolema akonikan.” 

20   Kotukokinos Saul ka ituŋa kere luajaas kaŋes, kopotu ojie: ido koany, abu ekileŋ loka ŋinituŋanan koluik yeniceke, kojaun aiyaloŋoŋ naepol noi. 

21  Iburanian luajaas lem ka Ipilisitian, lualosete kakes oidukurun kakwap naalukunit; apotu ŋul kibelooros mama ajaas Isiraelin luajaas ka Saul ka Yonatan. 

22   Kwape kwaŋin da ituŋa kere luka Isirael luaŋopitos kakwap nakiukon naka Epuraim, kepuput ebe akera Ipilisitian, apotu kesi da kodapata kes noi kojie. 

23   Kitajar EJAKAIT Isirael kapaaran kaŋin: kotubor ejie Bet-aben. 

24   Kiyaloŋoŋoto ituŋa luka Isirael kapaaran kaŋin; konye kicorak Saul ituŋa ebe, “Kikenoi etuŋanan loenyami idionyamat kere eroko atiboŋ, kenyaŋa eoŋ da lukasurupoka.” Mam do ediotuŋanan loabu kiir inyamat. 

25   Kopotu ituŋa kere amagoro; kojai esik kwap. 

26  Kosodi kedolut ituŋa amagoro, koany, koitunun esik: konye mam ediotuŋanan loabu kibwaik akan aitukuke; naarai ayoŋito ituŋa aiyaposit. 

27  Konye mam Yonatan abu kopup naecorakinia papake ituŋa aiyaposit: ŋes edomakinia ebela loetiŋit ŋesi akape nuka esik, kosodi aibwaikin akekan aitukuke; kolakaros akekonyen. 

28  Kosodi ediopet kotuŋa aboŋokin ebe, “Abu papakon kicorak ituŋa aiyaposit ebe, ‘Kikenoi etuŋanan loenyami inyamat apaaran naka lolo.’ ” Kilworunos ituŋa. 

29  Kotema Yonatan atiar, “Etican papaka akwap: keŋaiŋait, koany, kwape alakarotor akonyeneka, naarai abu eoŋ keir edio kosik kalo. 

30  Mere tiejok noi arai kenyamito ituŋa lolo luŋatuna luka lukasurupokec luapotu kodumut? Naarai emamei lolo earit loepol koPilisitian.” 

31  Kodanyata luka Ipilisitian kapaaran kaŋin anyoun koMikimas kiton Aiyalon: kilworunos ituŋa noi. 

32   Kokerata ituŋa oŋatan, kolemut amerekekin, ka imoŋin, ka itak, koarakis kes kwap: konyamata ituŋa kes kaokot da. 

33   Kosodete kesi alimokin Saul ebe, “Koany, adiakasi ituŋa kama ejai EJAKAIT, naarai enyamete kaokot da.” Kotema atiar, “Ibilata ebotet, kikokorikinoi amoru naepol neajai lolo.” 

34  Kotema Saul atiar, “Kisiararos yesi otuŋa, kotemasi kes atiar, ‘Koyau ŋinituŋanan ekemoŋ, ka ŋinituŋanan akemerekek, koarakis ne, konyamata; kinyeis adiakar kama ejai EJAKAIT kanuka ainyam kaokot.’ ” 

35   Koyaut ituŋa kere akuare ŋin ŋinituŋanan ekemoŋ, koarakis nen as Kodukok Saul EJAKAIT etem: ŋopeŋol ŋes arai etem losodit loadukokini ŋesi EJAKAIT. 

36   Kotema Saul atiar, “Kadumasi Ipilisitian kuare, kaŋatata kes kiton tupuruc, komam kideuni ediotuŋanan kakesi.” Kotemasi atiar, “Kiswama kere nuitojokit ijo.” Kosodi esasedoti atemar ebe, “Aso kekunyakisi neejai Edeke.” 

37   Kiŋit Saul Edeke atiar, “Adumari eoŋ Ipilisitian? ijaikini kereka ijo kes akan naka Isirael?” Konye mam abu Koboŋok ŋes kapaaran kaŋin. 

38   Kotema Saul atiar, “Kikunyutu ne, yes kere ijaka luka ituŋa: kojenut koanyut da neajai adiakaret lolo. 

39   Naarai kwape ejaria EJAKAIT, loitajari Isirael, karaida kejaun toma okokuka Yonatan, abeit etwani.” Konye komameu kotuŋa etuŋanan loabu Koboŋok ŋes. 

40  Kosodi ŋesi atemar Isirael kere ebe, “Kojaunos yesi owai ediopet, eoŋ da ka okokuka Yonatan kijaun ecewai.” Kotemasi ituŋa Saul atiar, “Kiswama nuitojokit ijo.” 

41   Kanuka ŋun kotema Saul EJAKAIT, Edeke loka Isirael atiar, “Kitodu abeit.” Korounai Saul ka Yonatan: konye kokuata ituŋa. 

42  Kotema Saul atiar, “Kilamilamakinai eoŋ ka Yonatan okokuka.” Korounai Yonatan. 

43   Kosodi Saul atemar Yonatan atiar, “Kolimokinai nuiswamat.” Kolimok Yonatan ŋes ebe, “Abeit abu eoŋ keir ediosik kobela kaloetiŋit eoŋ: ido koany, kebusakinit atwanare.” 

44   Kosodi Saul atemar atiar, “Kiswama Edeke kwaŋin ka adepar da; naarai abeit itwani, Yonatan.” 

45   Kotemasi ituŋa Saul atiar, “Etwani kereka Yonatan, loeswamau aitajario na naepol mama ejai Isirael? Madi akuj: kwape ejaria EJAKAIT, mam ediotimat loka akouke edoi alup, naarai eswamata ka Edeke kapaaran naka lolo.” Kwaŋin kolakut ituŋa Yonatan, tape mam etwani. 

46  Koboŋ Saul katupit Ipilisitian, kolototo Ipilisitian aiboisiokec. 

47   Kosodi napekirumia Saul Isirael, abu kitiji lukasurupoke kosiepion kere, Moab, idwe luka Amon, ka Edom, ka ikabakan luka Soba, ka Ipilisitian da: ido luasuronokini ŋesi kere abu kipikonor. 

48   Abu kiswama nukatitiŋ, kodany Imalekain, abu da koyu Isirael kakan naka ŋul kaluaŋasenenete kes. 

49   Odwe luka Saul kes Yonatan, ka Isibi ka Maliki-sua: ka ikiroria luka adweke aarei kes luta: ekiror loka akiyai Merab, ka ekiror loka nadidi Mikal: 

50  Ekiror loka aberu naka Saul arai Akinoam akoku naka Akimaas: ka ekiror loka ekapolon loka erioŋeteke kerai Abiner okoku loka Ner, mamai loka Saul. 

51   Kis ŋes papake loka Saul; Ner papa loka Abiner kerai okoku loka Abiel. 

52   Apaarasia kere nuka Saul ajaas ijiisio luadedeŋ noi kidiŋikec ka Ipilisitian: kosodi naanyununia Saul ediotuŋanan lokirigi arai ediotuŋanan lokatitiŋ, ayaŋaanari ŋol mamake.

