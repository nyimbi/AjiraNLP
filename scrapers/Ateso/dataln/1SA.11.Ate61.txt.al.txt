1   Kosodi Nakas Emonait abunore, kidukur Yabes-gilead: apotu ituŋa kere luka Yabes kobalas Nakas ebe, “Kitutuk kasio, kejaanakisi jo.” 

2   Kotema Nakas Emonait kes atiar, “Kakirot kana ŋes etutukio kayes, ebe kogorunoi akusikonye nukoteten kere; kasodi eoŋ aitaraun ŋes amorosit koIsirael kere.” 

3  Kotemasi imakio luka Yabes ŋes atiar, “Koinakinai ber isio apaarasia akanykaarei, tetere kijukari ekiyakia oikorun kere luka Isirael: kosodi konyet, arai kemameun yenikitajari sio, kibuni mama ijai.” 

4   Kopotu ikiyakia Gibea loka Saul, kolimokis ituŋa akiro ŋun: kodelosi ituŋa kere, komonyata. 

5  Ido koany, kobu Saul komanikor, etupit imoŋin; kotema Saul atiar, “Inyo bo isiriebi ituŋa tape emonyete?” Kolimokis ŋes akiro nuka ituŋa luka Yabes. 

6   Kodoik emoyo loka Edeke Saul kagogoŋ nakepupunia akiro ŋun, kinep noi akenyunyura. 

7   Koyau imoŋin iarei, kotubutub kijuka oikorun kere luka Isirael kakan naka ikiyakia, ebe, “Ŋinituŋanan yenimam etupit Saul ka Samuel iswamakinio kwaŋin ikemoŋin.” Kodoik ituŋa akurian EJAKAIT, kopotu bala idiopetuŋanan. 

8   Kimara kes koBesek; emwaasi idwe luka Isirael ilukumin akwat auni, ka ituŋa luka Yuda ilukumin akaisauni. 

9  Kotemasi kesi ikiyakia luapote atiar, “Ilimokinete kwanata ituŋa luka Yabes-gilead ebe, ‘Moi, kapak naemwaniar akoloŋ, kiyuunio.’ ” Kopotu ikiyakia kolimokis ituŋa luka Yabes; kiyalamikinos. 

10  Kanuka ŋun kotemasi ituŋa luka Yabes atiar, “Kibuni moi mama ijai, kiswamakini isio kere nuitojokit ijo.” 

11   Kojaun kwaŋin tupuruc, kitemok Saul ituŋa orioŋeta iuni; kopotu kidiŋ kiidukurun kakwenyunet naka tupuruc, kodanyata Imonain aitodol amwanis naka apaaran: kosodi kanen kisiarakinos luapotu kideunos, komam iarei kakesi esalete nepepe. 

12   Kotemasi ituŋa Samuel atiar, “Iŋai bo ŋol loabala ebe, ‘Kiyai kereka Saul sio?’ Koyau ituŋa ŋul, kaarata kes.” 

13   Kotema Saul atiar, “Mam lolo eario idio tuŋanan: naarai ayu lolo EJAKAIT Isirael.” 

14   Kosodi Samuel atemar ituŋa atiar, “Kopotu kaloto Giligal, keteteutu ajakanut kaŋina.” 

15  Koloto ituŋa kere Giligal; kodakakis Saul araun ekabaka kakonyen nuka EJAKAIT koGiligal; koinakis da kaŋina asuban nuka ainakineta nuka ainapakin kakonyen nuka EJAKAIT: kiyalamikini noi Saul ka ituŋa kere luka Isirael kaŋina.

