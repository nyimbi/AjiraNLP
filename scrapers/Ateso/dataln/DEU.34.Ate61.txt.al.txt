1   Kodoka Musa kapuutona nuka Moab moru Nebo, aidi naka Pisiga, loitei Yeriko, Kitodik EJAKAIT ŋes akwap kere naka Gilead, kiton Dan; 

2   Ka Naputali kere, ka akwap naka Epuraim ka Manase, ka akwap kere naka Yuda, kiton aŋolol nakoiŋaren; 

3   Ka Eŋalakimak, ka Apuuton naka aditot naka Yeriko ere loka idukudukun kiton Soar. 

4   Kotema EJAKAIT ŋes atiar, “ŋin ŋes akwap naabu keyapoik Aburaam, ka Isaak, ka Yakob, ebe, Ainakini aurikon: kesireik jo kakonyekon, konye mam idokari ŋina.” 

5   Kwaŋin kotwanik Musa ekejaanakinan loka EJAKAIT akwap naka Moab, kwape ajaar akirot naka EJAKAIT. 

6   Kidaik ŋes aditot akwap naka Moab naitei Bet-peor: konye emamei ituŋanan yenejeni atesike kiton lolo. 

7   Arai Musa loka ikar akwatat ka akaisaarei naatwania: mam akekoŋu awariwari, karaida akegogoŋ aiŋoŋooro. 

8   Kibworoto idwe luka Isirael Musa kapuutona nuka Moab apaarasia akaisauni: kwaŋin kitanaŋai apaarasia nuka aibworo Musa. 

9   Eleleba Yosua okoku loka Nun emoyo loka acoa, naarai edokokinit Musa ŋes akekanin: kopupenenete idwe luka Isirael ŋes, kiswamata kwape ecorakinitor EJAKAIT Musa. 

10   Mam bobo ejauna enabi koIsirael loeputos ka Musa, loanyununos ka EJAKAIT: 

11  Kotoma aanyuneta kere ka nukaumokin, nuejukari EJAKAIT ŋes aiswamakin Parao, ka ikekejaanakinak kere, ka akwapuke kere, kakwap nako Misiri; 

12  Kotoma akan nakagogoŋ, ka etasuro kere loepol, loabu Musa kiswama kakonyen nuka Isirael kere.

