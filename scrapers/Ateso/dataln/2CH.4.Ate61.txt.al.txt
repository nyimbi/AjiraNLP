1   Bobo da abu, kiswamau etem loka aisinit, aojauke, ikuitin akaisaarei, alalauke ikubitin akaisaarei, ka amukururuke ikubitin rtomon. 

2   Abu kiswamau da aŋolol naecalara ikubitin itomon anyoun koreret kiton oreret, kolukuna, amukururuke ikubitin ikany; kolukunite aitemis naka ikubitin akaisauni. 

3   Kwapuke kejaas luesubito bala imoŋin, luerimorete ŋes, kokubitin itomon, airimor aŋolol. Kejaas imoŋin okokoron iarei, kocala kere nepepe kotatai. 

4  Kidokokinai omoŋin itomon ka luarei, kosesenete iuni ari naka agolitomei, kosesenete iuni ari nakoto, kosesenete iuni ari naka eŋalakimak, kosesenete iuni ari nakokide: kidokokinai aŋolol kujukec, kojaas iwosikec kere toma. 

5   Aburesuke alalau naka akan; kiswamai erereteke bala ereret loka atido, bala aturot naka apecel: abu kigau akaalakanya alukumin auni. 

6   Abu kiswamau da akalayan atomon, kibwaik akany kakan nakoteten, ka akany da nakokediany, ailosenena; apotu kilosenenata iboro lukeraas luka ainakinet naicweio kotomakec: konye kerai aŋolol neelonenenata isasedotin. 

7   Abu kiswamau ipirin itomon lukatalai luka esabu kwape ajaar aicorakinetekec; kosipok kes oyekalu ikany kakan nakoteten, ikany da kokediany. 

8   Kiswamau da imesan itomon, kibwaik kes oyekalu, ikany kakan nakoteten, ikany da kokediany. Kiswamau da atanyia akwatat nuka esabu. 

9   Bobo da abu kiswamau alaro naka isasedotin, ka alaro nakapolon, ka ikirigin luka alaro, kiladaa ikiriginikec kaisinit. 

10   Kosipok aŋolol kowai lokoteten loka etogo, kokide ari naka eŋalakimak. 

11   Kiswamau Kuram amoti, ka iŋitia, ka atanyia. Kodau do Kuram aswam naabu kiswamak Solomon ekabaka kotogo loka Edeke. 

12   Ipirin iarei, ka atiboi, ka akwes aarei nukejaas kuju opirin; ka iboyan iarei arapia atiboi aarei nukejaas kuju opirin; 

13   ka akamamagan akwat aoŋon nuka iboyan iarei; ikokoron iarei luka akamamagan kaŋoliboi, arapia atiboi aarei nukejaas kuju opirin. 

14   Abu kiswamau da aicegeria, kiswamau akalayan nuka aicegeria; 

15  aŋolol adiopet, ka imoŋin itomon ka luarei kwapuke, 

16   amoti da, ka iŋitia, ka igolun luka akiriŋ, ka iboroke kere, kiswamak Kuram papake Solomon ekabaka, luka etogo loka EJAKAIT luka aisinit naepwatat. 

17   Kotata ekabaka kes kApuuton naka Yorodan, kolupe loejai kidiŋ Sukot ka Sereda. 

18   Kwaŋin kiswama Solomon iboro ŋul kere luipu noi: naarai mam kepedorit adumun alaŋir naka aisinin. 

19   Kiswama Solomon iboro kere luajaas togo loka Edeke, etem da loka esabu, ka imesan luka imugatin lukaitodikin; 

20   ka ipirin lukatalai ka atalaikec, tetere enokete kwape ajaar aicorakinet koiŋaren kaneinerenenere akirot, luka esabu loelai. 

21   Ka aturo, ka atalai, ka arideta, nuka esabu, eebo, esabu loejok cut; 

22   ka aitudeŋeta, ka atanyia, ka akaalei, ka atuba nuigaete ekurwon, nuka esabu loelai: neelomarere togo, ikiriginike lukotoma luka aibois nakalaunan noi, ka ikirigin luka etogo, kes luka eyekalu, keraas luka esabu.

