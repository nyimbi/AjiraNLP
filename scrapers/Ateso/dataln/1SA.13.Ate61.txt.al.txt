1  Kerai, Saul loka ikar akaisauni naageunia airum; abu kirum Isirael ikar iarei. 

2  Koseu Saul ituŋa luka Isirael ilukumin iuni; kaŋul ajaananas ituŋa ilukumin iarei nepepe ka Saul Mikimas, moru loka Bet-el da, ajaananas da elukumit nepepe ka Yonatan Gibea loka Benyamin: kotwar luce kere ŋinituŋanan owemake. 

3   Kodany Yonatan iserikalen luka Ipilisitian luajaas Geba, kopuput Ipilisitian ŋun, Kokutak Saul arupepe airiamar akwap kere kobala ebe, “Kopuput do Iburanian.” 

4  Kopup Isirael kere ebakai ebe adany Saul iserikalen luka Ipilisitian, ebe da amena Ipilisitian Isirael. Kotukokinos ituŋa atupar Saul Giligal. 

5   Kotukokinos Ipilisitian aitiji Isirael, agalin alukumin akaisauni, ka ikebwanenok ibalasin ilukumin ikanykape, ka ituŋa bala asiŋe naejai ariri naka aŋolol: kopotu kidukuroto Mikimas, ari nakokide naka Bet-aben. 

6   Keanyut ituŋa luka Isirael ebe aridakina kesi, (naarai eyaloŋoŋoete ituŋa) apotu ituŋa koŋopata kabuai, kamonieik komorun, katesin ka apanya da. 

7  Ekwaŋara ice koBuranian koYorodan akwap naka Gad ka Gilead; konye Saul, aroko ŋesi ajai Giligal, kotupasi ŋes ituŋa kere komaranete. 

8   Kidarak apaarasia akanykaarei, kwape ajaar apak naaseunit Samuel: konye mam Samuel abu kobu Giligal; kisiararos ituŋa kaneajai ŋesi. 

9   Kotema Saul atiar, “Koinunai ainakinet nacweio, ka ainakineta nuka ainapakin.” Kosodi ŋesi ainakin ainakinet naicweio. 

10   Kosodi kanen, napedauni ŋesi ainakin ainakinet naicweio, koany, kobu Samuel; kolot Saul airiamun kaŋes, tetere iyogai ŋes. 

11  Kotema Samuel atiar, “Inyo bo iswamaa ijo?” Kotema Saul atiar, “Naarai abu kaany ituŋa isiararos kamakaŋ, mam da jo ibu kobu kapaarasia kanuaseunitai, atukokina da Ipilisitian Mikimas; 

12  Ŋes atemaria eoŋ ebe, ‘Epote do Ipilisitian mama ajai Giligal, mam elipit asianut naka EJAKAIT’: ŋes etiŋaikinor ainakin ainakinet naicweio.” 

13   Kobala Samuel Saul ebe, “Iswama nukabaŋaanut; mam iricit aicorakinet naka EJAKAIT Ekonideke naabu kicorak jo, naarai ti EJAKAIT kiticat akonijakanut koIsirael ikar kere. 

14   Konye kwana mam akonijakanut icasi: amou EJAKAIT etuŋanan loekot, aseu EJAKAIT ŋes araun ekapolon loeyait iketuŋa, naarai mam iricit ŋin naabu EJAKAIT kicorak jo.” 

15   Konyou Samuel, kolot koGiligal kiton Gibea loka Benyamin. Kimar Saul ituŋa luajaas kaŋes, kwaka akwat akanykape. 

16  Kiboioto Saul ka Yonatan okokuke, ka ituŋa luajaas kakes koGeba loka Benyamin: konye kidukuroto Ipilisitian Mikimas. 

17   Kopotu ikaŋatak koidukurun luka Ipilisitian korioŋeta iuni: kitor erioŋet ediopet orot loebei Opura, kiton akwap naka Saul: 

18   Kitor ecerioŋet orot loebei Bet-koron: kitor erioŋet ece da orot loka eikor loitei aditot naka Seboim kobei amodiŋ. 

19   Amamei do ediokatatan kakwap kere naka Isirael: naarai abalas Ipilisitian ebe, “Kinyeis Iburanian aiswamaun ikileŋakec ka akwaras: 

20  Konye alosenenete Isiraelin kere mama ejaas Ipilisitian, ŋinituŋanan aipen ekemeleku, ka ekileŋike, ka aepeke ka eŋitike; 

21  Keŋiŋioros iŋitia, ka ikileŋa, ka imelekes ka aepei; aitemokin da imacarin.” 

22   Kwaŋin kapaaran naka ejie, komameun ekileŋ karaida akwara kakan naka idiotuŋanan kotuŋa luajaas ka Saul ka Yonatan: dimarai Saul ka Yonatan okokuke kes ajaas. 

23   Koloto iserikalen luka Ipilisitian aridat naka Mikimas.

