1   Kosodi kanen keboŋu Saul katupit Ipilisitian, aponi kolimokinai ŋes ebe, “Koany, ejai Daudi amodiŋ naka En-gedi.” 

2   Kosodi Saul ayaŋaar ituŋa ilukumin iuni luaseunio koIsirael kere, kolot amoot Daudi ka iketuŋa omorun luka akinei nuka ais. 

3   Kobu mama ajaas anukia nuka amerekekin korot, neajai abua; koloma Saul aimukor akekeje, Eboiete Daudi ka iketuŋa kaiboisio nukotoma abua. 

4   Kotemasi ituŋa luka Daudi ŋes atiar, “Koany, apaaran na abu EJAKAIT kobala jo ebe, ‘Koany, kejaikini lokasurupikon akanikon, iswamakini da ijo ŋes nuitojoki ijo.’ ” Kosodi Daudi anyoun, kotub atokitoit naka ekaso loka Saul kaiyeiyea. 

5   Kosodi kokau, kokadak etau loka Daudi, naarai abu kotub atokitoit naka Saul. 

6   Kotema iketuŋa atiar, “Madi akuj eoŋ aiswamakin ekajakait loinyonyoikinit EJAKAIT akinyet akirot ŋin, arior akakan asurokin ŋes, kajeni ebe erai loinyonyoikinit EJAKAIT akinyet.” 

7   Kwaŋin kitikok Daudi iketuŋa kakiro kaŋun, mam abu kocamak kes asurokin Saul. Konyou Saul koloma kabua, kolot. 

8  Konyou Daudi da kokau, koloma kabua, kiworo ŋesi Saul ebe, “Ekajakait, ekabaka.” Kosodi keŋolea Saul kau, kokukum Daudi, kisuded. 

9   Kotema Daudi Saul atiar, “Kanukinyo ipupio ijo akiro nuka ituŋa ebe, ‘Koany, ekot Daudi aiswamakin jo aronis?’ 

10  Koany, aanyut akonikonye lolo kwape kejaikinitor EJAKAIT jo lolo akanika kotoma abua: kecorakis ice aiar jo: konye abu ketim jo: kabala ebe, ‘Mam ariori akakan asurokin ekajakait; naarai erai loinyonyoikinit EJAKAIT akinyet.’ 

11   Bobo da, ipapa, koany, eebo, koany atokitoit naka ekasokon ejai akanika; naarai abu katub atokitoit naka ekasokon, komam kaari jo, kojen jo koany ebe emamei aronis karaida aibucaret kakanika, mam adiakarit kamakon, kwabo imoot ijo aikamun akaijar. 

12   Kirabak EJAKAIT eoŋ ka jo, kenyaŋ EJAKAIT eoŋ kamakon: konye mam akakan kisurokini jo. 

13  Kwape ebalar awaragan naka imakio lukolosek ebe, ‘Mama ejaas ikaronok ŋes elomunia aronis’: konye akakan mam kisurokini jo. 

14   Iŋai nat elomunit ekabaka loka Isirael asurokin? Iŋai bo idopiat ijo? Ekiŋok lokatwan, idepidepit. 

15   Kirabak EJAKAIT, kotubok da eoŋ ka jo, koany ŋesi, kapurok, kayuu da kakanikon.” 

16   Kosodi kanen, napeŋetakini Daudi einer akiro ŋun mama ejai Saul, kotema Saul atiar, “Erai lo eporotokon, okokuka Daudi?” Kodelo Saul komony. 

17   Kotema ŋesi Daudi atiar, “Idolit ijo adepar eoŋ: naarai kikonak eoŋ nuejok, kwabo kekonakinit jo nueroko. 

18  Ilimo lolo kwape kikonakinia eoŋ nuejok: naarai nakejaikinia EJAKAIT akanikon, mam ibu koar eoŋ. 

19  Naarai arai kedumu etuŋanan lokasurupike, ejalakini kereka ŋes alosit eŋalei? Kanuka ŋun kotacak EJAKAIT jo nuejok kanuka nukiswamak eoŋ lolo. 

20   Ido koany, ajeni ebe iraun ijo ekabaka, iticasio ajakanut naka Isirael kakanikon. 

21  Aso ca kiyapoikinoi kolimite EJAKAIT, ebe mam jo imudiari akaur nakatupanakini, ebe da mam imudiari ekakiror kokek loka papaka.” 

22  Kiyapoik Daudi Saul. Kolot Saul ore; konye kolototo Daudi ka iketuŋa abua.

