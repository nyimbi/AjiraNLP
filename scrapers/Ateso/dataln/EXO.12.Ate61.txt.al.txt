1   Kobala EJAKAIT Musa ka Aaron kakwap nako Misiri ebe, 

2   “Eraun elap lo logeet kolapio mama ijaas: eraun elap losodit loka ekaru mama ijaas. 

3  Kolimokis ekodet kere loka Isirael ebe, Kapaaran nakitomonet naka elap lo elemunete kesi ŋinituŋanan imerekek, kwape ejaatar itogoi luka lukapapakec, imerekek kaŋolitogo. 

4  Arai ikidioko lukotogo komam edaunete imerekek, komorata ka ekeidunyet loidunyatar eketogo; koyaata kwape ejaar etiai loka ituŋa; kwape enyamia ŋinituŋanan, kimarakinio omcrekek. 

5   Sirienwalit imerekekikus, ikiliokit yenika ekaru ediopet: ilemunete kotoma amerekekin arai toma akinei. 

6   Inadaete ŋes aitodol apaaran nakitomonet kaoŋon naka elap kaŋol. Atukot kere naka ekodet loka Isirael eari napeboŋ. 

7  Eyaŋaarete da aokot, kipikakis ategerio aarei nuka ekek ka acunet da, kotogoi luenyamiata. 

8   Ido enyamete akiriŋ akuare ŋin, kopeet kakim, ka emugati lomam itubuunitoi; enyamete da kedia kaloedwar. 

9  Sirikinyamata eionit, karaida ipoitoi, nabarai apcot kakim; akekou ka akekeje ka iboro da luka akoik. 

10   Sirikideut idiobore aitodol tupuruc; konye yenideun aitodol tupuruc kicweata kakim. 

11   Inyamete da kwanata; koenito akusiŋabes, kojaas amuk akejekus, ebela akanikus: kisunyito inyamete: erai ŋin aleleŋ naka EJAKAIT. 

12   Naarai akuare ŋin etori eoŋ akwap nako Misiri, adanyi da ikiyaik kere kakwap nako Misiri, ituŋanan ka itiaŋ da; ido etodoli ikatubesia kodekesio kere luko Misiri: Arai eoŋ EJAKAIT. 

13   Koraas aokot aanyunet mama ijaas kotogoi luijaas; kaany eoŋ da aokot aleleni yes, kwabo mam ejaun atular amudiar yes, naadanyia akwap nako Misiri. 

14   “Koraenena apaaran ŋin aisiitunet mamakus, kidarenenete ŋes korai epucit loka EJAKAIT: kotoma aturiokus kere, kidarenenete epucit kokisil lomam edaun. 

15   Inyamenenete imugatin lumam itubuunitoi apaarasia akanykaarei; ageun kapaaran nasodit ilemarete yenikitubuunet kotogoikus: naarai ŋinituŋanan yenenyami imugatin luitubuunitoi ageun kapaaran nasodit aitodol apaaran nakikanyetekaarei, egelario ituŋanan ŋin koIsirael. 

16  Kapaaran nasodit ejaun atukonokin nakalaunan; mam iswamao adioswam kere kapaarasia kaŋun, dimarai luenyami ŋinituŋanan, ŋul bon iswamaete. 

17   Idarenenete epucit loka imugatin lumam itubuunitoi; naarai kapaaran kaŋin ŋes etolomunia ajorekus kakwap nako Misiri: ŋes idareneniata apaaran ŋin anatar aturiokus, araun ekisil loka ikar kere. 

18   Kolap losodit kapaaran nakitomonet kaoŋon naka elap eboŋ, inyamete imugatin lumam itubuunitoi, aitodol apaaran naka akaisaarei kanadiop naka elap eboŋ. 

19   Apaarasia akanykaarei mam etakanuni yenikitubuunet kotogoikus; naarai ŋinituŋanan yenenyami yenikitubuunitoi, egelario ituŋanan ŋin kokodet loka Isirael, arai erai emoit, karaida iwuriat. 

20  Sirikinyama yenikitubuunitoi; konyamete imugatin lumam itubuunitoi kotoma aiboisiokus kere.” 

21   Kosodi Musa anyaraun imakio kere luka Isirael, kotema kes atiar, “Koloto kooma idwe luka amerekekin kwape ejaatar ikekiakus, koarata luka aleleŋio. 

22  Kolemutu da itenun luka esop, kidomakis toma aokot nuejaas abeseni; kobwatanakis aokot nuejaas abeseni acuneta ka ategerio aarei nuka ekek: sirikelomu idiotuŋanan kere kokek loka etogoke aitodol tupuruc. 

23   Naarai etubori EJAKAIT aidany Imisirian; aso naeanyunia aokot kacuneta ka ategerio aarei nuka ekek, cleleni EJAKAIT ekek, komam ecamakini ekamudiaran alomar otogoikus aidany yes. 

24  Ido idarenenete akirot ŋin araun ekisil mamakon kodwekon da, ikar kere. 

25  Kosodete kidoloto akwap nakiinakini EJAKAIT, kwape kolo kisumunio, idarenenete aijaanakin ŋin. 

26   Kosodi nakiŋisiata idwekus ebe, ‘Aijaanakinikus na, apolouke inyo?’ 

27  Itemanarete ebe, ‘Ŋes asubanit naka aleleŋ naka EJAKAIT, loalelenikini idwe luka Isirael koMisiri, naadanyia Imisirian koyuu ikaliawok.’ ” Kituluroto ituŋa akecekwes, komaata. 

28  Koloto idwe luka Isirael kiswamata kwaŋin; kwape ecorakinia EJAKAIT Musa ka Aaron, kiswamata kwaŋin. 

29   Kosodi kidiŋebai, kodany EJAKAIT ikiyaik kere luka akwap nako Misiri, ageun ka ekiyai loka Parao, loeboie koicoloŋoke loka ajakanut, kiton ikiyai loka loaenitai kaidaris; ka ikiyaik kere luka ibaren. 

30   Konyou Parao kuare, ŋes ka ikekejaanakinak kere ka Imisirian kere; kojau aimony naepol akwap nako Misiri; naarai amamei etogo lomam atwanitor ituŋanan. 

31   Konyarau ŋesi Musa ka Aaron kuare, kobala ebe, “Konyoutu, koloto kotuŋaka, yes ka idwe luka Isirael; koloto kijaanakis EJAKAIT, kwape ibalatar. 

32   Koyaata isipaninikus luka amerekekin ka luka aituk, kwape ibalatar, koloto; kilipakis eoŋ da arereŋ.” 

33   Kisuburikisi Imisirian ituŋa, aitonyoun kes kakwap atipet; naarai kobalas ebe, “Wuu kitwaka!” 

34  Koyaata ituŋa atapiokec koroko kitubuuno, koenanakina amoti nukinyonis ogoenekec kokeperinikec. 

35   Kiswamata idwe luka Isirael kwape ajaar akirot naka Musa; kilipata kesi Imisirian iboro luka epuesa, ka iboro luka esabu, ka igoen. 

36   Koinak EJAKAIT ituŋa aminunio kakonyen nuka Imisirian, koinanakinai luelipito. Koŋatata Imisirian. 

37   Koloto idwe luka Isirael anyoun koRameses adolore Sukot, ikiliok kwaka ilukumin akwat akanykape lualosete kakeje, komam imarakinitai idwe. 

38  Ido koupar erioŋet luka imo kakes; ka isipanin luka amerekekin ka luka aituk, ibaren luipu noi. 

39   Kopeoto imugatin lumam itubuunitoi luka atap naayaunete kakwap nako Misiri, naarai mam etubuunitoi; naarai aponi kireijeunai koMisiri kisuouriknitete, kwabo mam epoito idisinyamat kere. 

40   Apotu idwe luka Isirael kiboioto koMisiri adaun ikar akwat aoŋon ka akaisauni. 

41   Kosodi ketuboros ikar akwat aoŋon ka akaisauni, konyou ajore kere naka EJAKAIT kapaaran kaya koMisiri. 

42  Ŋes akuare naibusakinit aidario noi kama ejai EJAKAIT kanuka aitolomun kes kakwap nako Misiri: ŋin ŋes akuare ya naka EJAKAIT naibusakinit idwe luka Isirael aricenen noi anatar aturiokec kere. 

43   Kotema EJAKAIT Musa ka Aaron atiar, “Lo ŋes ekisil loka aleleŋ: mam imoit kere enyamenenei: 

44   Konye nolibulesit loegwelitai kapesan, kedau akepio, ŋes konyet enyamia. 

45   Mam emoit ka ekejaanakinan loiwotei enyamenenete. 

46   Togo ediopet enyamenenere; sirikiyaŋaasi akiriŋike kiŋa ketogo; karaida aibil akoitike. 

47  Erici ekodet kere loka Isirael, 

48  ido arai iboienenei emoit kajo, kokoto aidar aleleŋ kama ejai EJAKAIT, kokepenenete ikiliokoke kere, ŋes konyet ikunyakinia aidar; eraun bala iwuriat akwap: konye lomam ekepep kere mam enyamenenei. 

49   Eraun ekisil ediopet mama ejai iwuriat ka emoit loiboie kayes.” 

50  Kiswamata kwaŋin idwe luka Isirael kere; kwape ecorakinia EJAKAIT Musa ka Aaron, kiswamata kwaŋin. 

51   Kosodi kapaaran kaya kitolom EJAKAIT idwe luka Isirael kakwap nako Misiri kajorekec.

