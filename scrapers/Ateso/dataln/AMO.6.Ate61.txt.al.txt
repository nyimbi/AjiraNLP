1  “Itukwi kes luebwalara koSion, Ka kes da luijamamaete koroŋat loka Samaria, Luejenas luka nakapolon naka atekerin, Luepote lukokek loka Isirael mamakec! 

2   Kobeata yesi Kalune, koanyutu; Koloto anyoun kanen kiton Kamat lokapolon: Kosodete koloto Gat loka Ipilisitian: Ejokuka kereka kesi aitelekarit ajakanuto nu? Arai ca epol eikorukec aitelekarit eikorukus. 

3   Yes luitwalanete apaaran naerono, Luisukunyunete eicoloŋ loka akaje? 

4  Itukwi lueperete oitadan luka ikel luka etom, Luerioros kotutiokec, Luenyamete imerekekin ludidik lulemuna kosipan, Ka itak lulemuna kauj; 

5  Lueyeete ikososinei luutai koramete adeudeu; Luepwakunete bonik iboro lueruos kwape Daudi; 

6  Luemasete ebino kotoma atanya, Luinyonyoanakinos akinyet naejok aitelekar kere; Konye mam ekadakinete aiticanio naka Yosep! 

7  Aso kanuka ŋun ijoreorio kotoma lusodit kaluijoreorio, Eoliori eibwoŋ loka ŋul kaluapotu korioros.” 

8  Eyapo EJAKAIT Edeke elimit elopet, Ebala EJAKAIT Edeke loka ajoresio ebe: “Asaci apolou naka Yakob, Alait itogoike lukapolou: Kanuka ŋun ejaikini ere ka luejaas toma kere.” 

9  Kosodi kanen, arai edeunos ituŋa itomon togo ediopet, etwakete. 

10  Nakedakaria papake lodidi, ŋol loiewei ŋes, aitolomun akojo kina ketogo etemari ŋesi ŋol loejai to ketogo atiar, “Eroko idio ejai kajo?” Ebala ŋesi ebe, “Mam,” Kosodi ŋesi atemar atiar, “Kililiŋ: naarai mam kibusakinit oni alimor ekiror loka EJAKAIT.” 

11  Naarai koany, icorakini EJAKAIT, etiyakin etogo lokapolon emunyumunyuun, ka etogo lodidi da, ebilibiluun. 

12  Ekerete kereka ibalasin katiiba? Ekoriei kereka ituŋanan nen kimoŋin? Konye ipotu yesi kijulakis etube araun epiu, Ka araito nuka adolit da araun adwaris. 

13  Yes luisiyalamikinete aamameak, Luibalas ebe, “Mam kereka kipou kademutu amumwara kagogoŋukosi?” 

14   Naarai koany, ebala EJAKAIT, Edeke loka ajoresio ebe, “Ijo ekek loka Isirael, adakakini ateker asurokin yes: Iroikinete kesi yes anyoun kaneelomarere Kamat, Kiton Aguurut naka Araba.”

