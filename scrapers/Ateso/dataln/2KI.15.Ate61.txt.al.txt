1   Kokar loka akaisaarei ka lukanykaarei loka Yeroboam ekabaka, loka Isirael, kogeu Asaria okoku loka Amasia ekabaka loka Yuda airum, 

2  Kerai loka ikar itomon ka lukanykape egeuni airum; kirumak ikar akaisakany ka luarei koYerusalem, ekiror loka totoke kerai Yekolia naka Yerusalem. 

3  Kiswama nuejok kakonyen nuka EJAKAIT, kwape ajaatar kere nueswamai papake Amasia. 

4   Konye mam aponi kolemarai aiboisio nuiceleleete: koriŋa ituŋa einanakinete asuban, ka aisupuruun lueuru maa kaiboisio nuiceleleete. 

5   Kitedek EJAKAIT ekabaka, koraun lokatapon aitodol apaaran naatwania, kiboie kotogo loetiakuna, Kopolokinit Yotam okoku loka ekabaka ekal, aitub kotuŋa luka akwap. 

6  Aswamisio ace nuka Asaria, ka nuabu kiswama kere, mam kereka iwadikatai oitabo loka aisiitonokin nuka ikabakan luka Yuda? 

7   Kojotoor Asaria kalukapapaake; aponi kidaikinai kalukapapaake ore loka Daudi: kirum Yotam okokuke aiboisike. 

8  Kokaru loka akaisauni ka lukanykauni loka Asaria ekabaka loka Yuda kirumak Sekaria okoku loka Yeroboam Isirael koSamaria ilapio ikanykape. 

9  Kiswama nueroko kakonyen nuka EJAKAIT, kwape eswamaata lukapapaake; mam abu konyou karonisio nuka Yeroboam okoku loka Nebat, nuetidiakaria Isirael. 

10   Kinerut Salum okoku loka Yabes asurokin ŋes, kicumak akonyen nuka ituŋa, koar; kirum aiboisike. 

11  Aswamisio ace nuka Sekaria, koany, iwadikatai oitabo loka aisiitonokin nuka ikabakan luka Isirael. 

12   Ŋin ŋes akirot naka EJAKAIT naalimokini Yeku ebe, “Iboikinos odwekon luka aturi nakiwoŋonet oicoloŋ loka Isirael.” Ido kitodolikinoi kwaŋin. 

13   Kogeu Salum okoku loka Yabes airum kokaru loka akaisauni ka lukanykaoŋon loka Usia ekabaka loka Yuda; kirumak apak naka elap ediopet koSamaria. 

14   Konyou Menakem okoku loka Gadi koTirusa, kobu Samaria, kicumak Salum okoku loka Yabes koSamaria, koar ŋes, kirum aiboisike. 

15  Aswamisio ace nuka Salum, ka ainerunike naabu kiner, koany, iwadikatai oitabo loka aisiitonokin nuka ikabakan luka Isirael. 

16   Kosodi Menakem aidany Tirusa, ka luajaas toma kere, ka iikorunoke, anyoun koTirusa: naarai mam apotu koŋaikis ŋes, kanuka ŋun ŋes adanyia kes; koŋerereana aŋor kere nukotoma nuapotiete. 

17  Kokaru loka akaisauni ka lukanykaoŋon loka Asaria ekabaka loka Yuda kogeu Menakem okoku loka Gadi airum Isirael, kirumak ikar itomon koSamaria. 

18  Kiswama nueroko kakonyen nuka EJAKAIT; mam abu konyou karonisio nuka Yeroboam okoku loka Nebat nuetidiakaria Isirael apaarasiake kere. 

19   Kobu Pul ekabaka loka Asuria asurokin akwap; koinaki Menakem Pul atalata alukumit nuka epuesa, kojai akekan kaŋes aitogogoŋio ajakanut akanike. 

20  Kitelem Menakem apesan koIsirael, kotuŋa kere lukagogoŋ lukabarak, kitelem ŋolituŋanan isekelin akaisakany luka epuesa, ainakin ekabaka loka Asuria, Koboŋo ekabaka loka Asuria, mam abu kopaik akwap ŋin. 

21  Aswamisio ace nuka Menakem, ka nuabu kiswama kere, mam kereka iwadikatai oitabo loka aisiitonokin nuka ikabakan luka Isirael? 

22  Kojotoor Menakem kalukapapaake; kirum Pekakia okokuke aiboisike. 

23   Kokaru loka akaisakany loka Asaria ekabaka loka Yuda kogeu Pekakia airum Isirael koSamaria, kirumak ikar iarei. 

24  Kiswama nueroko kakonyen nuka EJAKAIT: mam abu konyou karonisio nuka Yeroboam okoku loka Nebat, nuetidiakaria Isirael. 

25  Kineru Peka, okoku loka Remalia, ekapolonike asurokin ŋes, kicumak Samaria, arwatat naegogoŋ naka etogo loka ekabaka, nepepe ka Arugob ka Aric; ido kejaas ituŋa akaisakany luka Igileadin kaŋes: koar ŋes, kirum aiboisike. 

26  Aswamisio ace nuka Pekakia, ka nuabu kiswama kere, koany, iwadikatai oitabo loka aisiitonokin nuka ikabakan luka Isirael. 

27   Kokaru loka akaisakany ka luarei loka Asaria ekabaka loka Yuda kogeu Peka okoku loka Remalia airum Isirael koSamaria, kirumak ikar akaisaarei. 

28  Kiswama nueroko kakonyen nuka EJAKAIT: mam abu konyou karonisio nuka Yeroboam okoku loka Nebat, nuetidiakaria Isirael. 

29   Kapaarasia nuka Peka ekabaka loka Isirael kobu Tigilat-pileser ekabaka loka Asuria, kirum Iyon, ka Abel-bet-maaka, ka Yanoa, ka Kedes, ka Kasor, ka Gilead, ka Galilaya, akwap kere naka Naputali; kijoreo kes Asuria. 

30  Kineru Kosea okoku loka Ela asurokin Peka okoku loka Remalia, kicum ŋes, koar, kirum aiboisike, kokaru loka akaisaarei loka Yotam okoku loka Usia. 

31  Aswamisio ace nuka Peka, ka nuabu kiswama kere, koany iwadikatai oitabo loka aisiitonokin nuka ikabakan luka Isirael. 

32   Kokaru lokiareit loka Peka okoku loka Remalia ekabaka loka Isirael kogeu Yotam okoku loka Usia ekabaka loka Yuda airum. 

33  Kerai loka ikar akaisaarei ka lukany egeuni airum; kirumak ikar itomon ka lukanykape koYerusalem: ekiror loka totoke kerai Yerusa akoku naka Sadok. 

34  Kiswama nuejok kakonyen nuka EJAKAIT: kiswama kwape ajaatar kere nueswamai papake Usia. 

35   Konye mam aponi kolemarai aiboisio nuiceleleete: koriŋa ituŋa einanakinete asuban, ka aisupuruun lueuru maa kaiboisio nuiceleleete. Koduk ŋesi erute loikumemei, loka etogo loka EJAKAIT. 

36  Aswamisio ace nuka Yotam, ka nuabu kiswama kere, mam kereka iwadikatai oitabo loka aisiitonokin nuka ikabakan luka Yuda? 

37   Kapaarasia kaŋun kogeu EJAKAIT aijukun Resin ekabaka loka Suria ka Peka okoku loka Remalia asurokin Yuda. 

38  Kojotoor Yotam kalukapapaake, aponi kidaikinai kalukapapaake ore loka papaake Daudi: kirum Akas okokuke aiboisike.

