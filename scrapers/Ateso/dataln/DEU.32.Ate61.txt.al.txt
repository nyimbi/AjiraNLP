1   “Kitoik akit, ijo akuj, kener; Akwap da kopup akiro nuka aitukuka: 

2   Edouni aisisianakinika kwape kakiru, Ijililiun einerika kwape kakopyo; Kwape kakiru naedit naetepakini amelo, Kwape kelimilim loilimilimi okui. 

3  Naarai alimori eoŋ ekiror loka EJAKAIT: Kitopoloosi yesi Ewokodeke! 

4   “Atiiba, edolit aswamuke; Naarai eraas irotinike kere etube. Edeke lomunot loemameete numam adolit, Erai ŋesi lokabeit ido loedolit. 

5  Amunaunos kamake, mam eraas idweke, Aŋwalata; Erai atur naepaarit namagul da. 

6   Ikwaikinete kereka yesi EJAKAIT kwaŋin, Yes ituŋa lubaŋiok ka lumam acoa? Mere ŋesi papakon lokidumunit jo? Kisub jo kiticat da. 

7  Kiitu apaarasia nukolo ŋo kasonya, Koomoom nuka ikar luka aturio nuipu: Kiŋit papakon, kitodikini ŋesi jo; Imakiokon da, kilimokinete jo. 

8   Naeinakinia Loejai kuju kakuj atekerin airumetekec, Naatiakia idwe luka ituŋa, Abu kibwaik iikorun luka ituŋa Kwape ejaar etiai loka idwe luka Isirael. 

9   Naarai akorakinet naka EJAKAIT ŋes iketuŋa; Yakob ŋes eroet loka airumeteke. 

10   “Abu kodumak ŋes akwap nakamodiŋ, Amodiŋ naelapat naegatatar itiaŋ; Abu kirimo ŋes, koric ŋes, Kidar ŋes bala ecopot loka akoŋuke: 

11  Bala emorukaalet loitetemonokini lukokaike, Loeporitoi kaneejaas idweke, Abu korio akebebenoka, koyaŋa kes, Kodaka kes kabebenokake: 

12  EJAKAIT bon ŋes eŋarenikinit ŋes, Amamei edeke lomoit kaŋes. 

13   Kitodoka ŋes kaiboisio nuiceleleete nuka akwap, Konyam da amio naka emanikor; Koinak ŋes aijuju esik loalomuni katiiba, Ka akinyet naalomuni kamoru naegogoŋ; 

14   Akinyet naka aituk, ka akile nuka amerekekin, Ka asiepai nuka imerekekin ludidik, Ka imerekekin luka Basan, ka ikorwa, Ka akima nuturaŋ; Ibu komat ebino loka aokot nuka emusabibu. 

15   “Konye kotum Yesurun, kopetonor: Ibu kotum, koburior, kinutakin: Kosodi konyet aijal Edeke lokesubi ŋes, Komen Atiiba naka aitajarioke. 

16  Apotu kisurumata ŋes ekokote kanuka idekesio lumo, Kitunyunyurikisi da ŋes kitalesia. 

17   Apotu koinakis ajokin asuban, numam eraas Edeke, Koinakis asuban idekesio lumam lem ejenete, Lukitetiak luapote kokau, Lumam lem lukapapaakus eyoŋito. 

18  Mam iwomit nuka Atiiba nakiwuruuni jo, Kimurwok jo Edeke lokiwuruuni jo. 

19  “Koany EJAKAIT, kola kes, Kanuka aitunyunyurikin naka ikedwe lusap ka lupesur. 

20   Kotema atiar, ‘Ebwai ekareet kamakec, Aanyuni ejautene loka esaŋekec: Naarai eraas atur naepaarit, Idwe lumam eraas lumunon. 

21   Kesurumata ekokote kanuka yenimam erai Edeke; Ketunyunyurikis kanuka aamameakakec: Esurumi kes ekokote kanuka ŋul lumam eraas ateker; Etunyunyurikini kes kateker naebaŋaana. 

22   Naarai enepu akim kotoma anyunyuraka, Enoki kiton aipany nakokwap cut, Enyami akwap ka amioke, Icwei da apeteta nuka iroŋan. 

23  “ ‘Eculakini kes aronisio; Adaikini ikakojoi mamakec: 

24  Idokoraros kanuka eteŋei, Enomorio kes keimilia kaloesarani, Ka amudiario naedwar ria: Ejukakini kes ikel luka itiaŋ, Aisorit naka lueliatos luka apua. 

25   Eari ekileŋ kokiŋa, Ejaun etasuro agolai; Emudiari ekatumunan ka abekot, Yenenaki ka ituŋanan yenebwaŋunito akorwo. 

26  Abu katema atiar, “Tikesiarisiara kes neelwana, Tiketanan aiitununokec kotuŋa”: 

27   Kedim eoŋ aiyoŋ aitunyunyurikin naka lokasurup, Kinyeis lukasurupokec asabanakin, Kinyeis kesi atemar atiar, “Itopolooritai awokokan, Mere EJAKAIT eswamai nu kere.” ’ 

28  “Naarai eraas ateker naemamei ainerun, Emamei da aijen kotomakec. 

29   Arai keraas lukacoa, tikejenut ŋun, Tieomito nuka esaŋekec loebuni! 

30   Ikwaikini ai etuŋanan erukitor elukumit, Ka iarei da aiteker ilukumin itomon, Dimikito egwelarit Atiibakec kes, Dimi ijaikinit EJAKAIT kes? 

31   Naarai atiibakec mam eputos ka Atiibawok, Eraas lukasurupowok da ikatubok luka ŋun. 

32  Naarai emusabibukec erai emusabibu loka Sodom, loka imanikoria luka Gomora: Ikecemusabibun eraas imusabibun luka epiu, Edwarak aibuŋetakec: 

33  Ekecebino ŋes aisorit naka imunwo lurwopopoete, Ka aisorit naededeŋ naka imusagan. 

34   Mam kereka ŋun eŋadakinitai mamakaŋ, Kipucuc kotoma aiŋadisiaka? 

35   Enyaŋit ŋes lokaŋ, ka etacit, Kapak naejurusiarotor akecekejen: Naarai aapu apaaran naka amudiariokec, Ido iwonyunete nuebunokinete kes. 

36   Naarai etubokini EJAKAIT iketuŋa, Iituni ikebulesin; Keanyu ebe alemar akecegogoŋ, Emamei da yenideuna yeneenitai arai yeneosikinitai. 

37   Etemari atiar, ‘Ai bo ejaas idekesiokec, Atiiba naamunosi kesi; 

38  Luanyamete asiepai nuka asubanakec, Luamasete ebino loka ainakinetekec namatat? Konyoutu kesi, kiŋarakis yes, Koraunos kesi amecisikus. 

39   “Aso do koany ebe, ‘Eoŋ, Eoŋ obe, arai ŋopeŋol, Emamei edeke keoŋ: Aari, ido etajari; Emusuŋi, ido etaŋaleuni: Emamei idio da yenepedori ademari kakanika. 

40   Naarai ekiari akakan akuj, Ebe, Kwape ajaria ikar kere. 

41  Arai kepen ekileŋika loemwekimweki, Kosodi akakan aikod etube; Enyaŋi mama ejaas lukasurupoka, Ataci ŋul lukalaito eoŋ. 

42   Etemerikini ikojoika aokot, Enyami ekakileŋ akiriŋ; Kaokot nuka luearitai ka iŋatan, Ageun kakwes nuka itima lueojak luka lukasurupo.’ 

43   “Kolelata yesi atekerin, ka iketuŋa: Naarai inyaŋi aokot nuka ikekejaanakinak, Inyaŋi mama ejaas lukasurupoke, Itegeli kanuka akwapuke, kanuka iketuŋa da.” 

44  Kobu Musa kiner akiro kere nuka ekosio kaŋol kaki nuka ituŋa, ŋes ka Kosea okoku loka Nun. 

45  Kitanaŋ Musa einer akiro ŋun kere mama ejai Isirael kere: 

46  Kotema kes atiar, “Kibwaikisi itauonokus akiro kere nuketejen yes lolo; nuicorakinete yesi ikusidwe, airic aiswamaenen akiro kere nuka ikisila kalu. 

47   Naarai mam eraas akamameak kamakus; naarai erai aijarakus, kanuka ŋun iyatakinete yesi akusipaarasia kakwap naidokarete airum okekwa loka Yorodan.” 

48   Kotema EJAKAIT Musa kapaaran kaŋin ebe, 

49  “Kodoka ijo oroŋat lo Abarim, moru Nebo loejai akwap naka Moab, naitei Yeriko; koseseni akwap naka Kanaan, naainakinit idwe luka Isirael araun airumet: 

50  Kotwanik moru loidokari ijo, koyanaar mama ejaas ikonituŋa; kwape atwanikinia onacekon Aaron moru Kor, koyaŋaarai mama ejaas iketuŋa: 

51   Naarai ipotu kibuceasi kama ajai kokidiŋ kidwe luka Isirael kakipi nuka Meriba naka Kades, kamodiŋ naka Sin; naarai mam ipotu kitalaut eoŋ kokidiŋ kidwe luka Isirael. 

52  Naarai ianyuni akwap kakonyenekon; konye mam ilomari akwap naainakinit idwe luka Isirael.”

