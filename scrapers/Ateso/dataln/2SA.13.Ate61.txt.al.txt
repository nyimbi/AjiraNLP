1   Kosodi kanen, kokau kaŋun, ajai Abisalom okoku loka Daudi inacike naetemelel, ekekiror Tamar; komina Aminon okoku loka Daudi ŋes. 

2  Kokadak Aminon kwaŋin abu kodekakin kanuka inacike Tamar; naarai arai ŋesi abekot; kotionik Aminon aiswamakin ŋes akirot. 

3   Konye ajai Aminon epaperoke, ekekiror Yonadab, okoku loka Simea onace loka Daudi: kopiriana Yonadab noi. 

4   Kotema ŋes atiar, “Wu okoku loka ekabaka, kanukinyo isenyitor ijo ŋinipaaran? Mam jo ilimokini eoŋ?” Kotema Aminon ŋes atiar, “Amina eoŋ Tamar, inaci naka onaceka Abisalom.” 

5  Kotema Yonadab ŋes atiar, “Koper kaperitikon, kijoseik bala ideka: kebu papakon aanyun jo kotema ŋes atiar, ‘Keŋaiŋait, kisiik inacika Tamar abunore, kainak eoŋ atap kanyam, kitemok inyamat kakonyeneka, tetere aanyuni, kanyam kakanike.’ ” 

6   Koper do Aminon kijoseik bala edek: kebu ekabaka aanyun ŋes, kotema Aminon ekabaka atiar, “Keŋaiŋait, kisiik Tamar inacika abunore, aipoikin eoŋ imugatin iarei kakonyeneka, tetere anyami kakanike.” 

7  Kosodi Daudi aijukar ore neejai Tamar ebe, “Kolot togo loka onacekon Aminon, kipoik ŋes inyamat.” 

8  Kwaŋin kolot Tamar togo loka onaceke Aminon; koper ŋesi, Kotem aluŋuren kinyon, kiswama imugatin kakonyeneke, kope imugatin. 

9   Kolem aiwowas kobukok kes akonyeneke; konye koŋer ŋesi ainyam. Kotema Aminon atiar, “Kolomasi ituŋa kere kiŋa.” Koloma ŋinituŋanan kaneejai. 

10  Kotema Aminon Tamar atiar, “Koyau inyamat agola, tetere anyami kakanikon.” Koyaŋa Tamar imugatin luabu ŋesi kopeite, koyau kes agola neajai Aminon onaceke. 

11   Naesukunyunia kes mama ejai ainyam, kikam ŋes, kotema atiar, “Bia kaperoto keoŋ, inacika.” 

12   Koboŋok ŋesi ebe, “Mam, onaceka, sirikiitinaik eoŋ; naarai mam akirot ŋin ibus aswam koIsirael: sirikiswama nuka abaŋaanut ŋun. 

13   Eoŋ da, aibo ayaŋaari ileicika? Ijo da, iraun kwape ediopet kalubaniok koIsirael. Aso, keŋaiŋait, kilip ekabaka; naarai mam ŋes eneri aikor eoŋ mamakon.” 

14   Konye koŋer ŋesi apupun ekeporoto: konye kanuagogonor, kitiŋaik ŋes, kiteper ŋes. 

15  Kosodi Aminon aila ŋes kaila kanaepol noi; naarai aila naalait ŋesi kodeparite amin naabu komina ŋes, Kotema Aminon ŋes atiar, “Konyou, kolot.” 

16  Kotema ŋin ŋes ebe, “Mere kwaŋin, naarai aronis na naepol aireŋear eoŋ erono noi adeparit ŋin naibu kiswamak eoŋ.” Konye koŋer apupun ŋes. 

17  Kosodi aiworoun ekekejaanakinan loejaanakini ŋes, kotema atiar, “Kitoloma aberu na kaneajai, koenik ekek kokauke.” 

18   Anapit ŋin anapito naka ejese loegelegela: naarai atapitos adwe nuka ekabaka nuaraas abekon anapit inapen luka epone kaŋol. Kosodi ekekejaanakinan aitolomun ŋes kiŋa, koenik ekek kokauke. 

19   Kipurak Tamar ekurwon akouke, kocilicil akenapito naka ejese kaloegelegela naanapit ŋesi: kibwok akanike, kolot, kiluluei elosi. 

20  Kobala Abisalom onaceke ŋes atiar, “Ajai Aminon onacekon kajo? Konye do kililiŋ inacika: ŋes onacekon; sirikibwaik akirot na otau.” Kosalak Tamar esilikinit kotogo loka onaceke Abisalom. 

21  Konye nakepupu ekabaka Daudi akiro ŋun kere, konyunyurikin noi. 

22   Mam Abisalom abu kiner nuejok karaida nueroko mama ejai Aminon: naarai alait Abisalom Aminon, naarai abu kitiŋaik inacike Tamar. 

23   Kosodi kanen ketuboros ikar iarei, ajaas Abisalom ikatubok ajul nuka amerekekin koBaal-kasor, loedunyas ka Epuraim: konyarau Abisalom odwe kere luka ekabaka. 

24  Kobu Abisalom mama ejai ekabaka, kotema atiar, “Koany, ejaas ekejaanakinanikon ikarubok ajul nuka amerekekin; keŋaiŋait, kouparos ekabaka kikejaanakinakake ka ekejaanakinanikon.” 

25  Kotema ekabaka Abisalom atiar, “Mam, okokuka, mam kilosi kere, kenyeis alaŋirikin jo.” Kimaima noi: konye koŋer alosit, konye kilipak ŋes arereŋ. 

26  Kosodi Abisalom atemar atiar, “Keŋaiŋait, arai mam, kisiik onaceka Aminon alosit kasio.” Kotema ekabaka ŋes atiar, “Kanukinyo elosio ŋesi kajo?” 

27  Konye kimaima Abisalom noi, kisiik Aminon ka odwe kere luka ekabaka alosit kaŋes. 

28   Kicorak Abisalom ikekejaanakinak ebe, “Aso kocoito naelakaror etau loka Aminon kanuka ebino; ido nakalimokinia yes ebe, ‘Kinomata Aminon,’ koara ŋes, sirikikuriakaros.” 

29  Kiswamakis ikejaanakinak luka Abisalom Aminon kwape kicorakinia Abisalom. Kosodete odwe kere luka ekabaka anyoun, kibwanen ŋolituŋanan enyubuke, kokerata. 

30  Kosodi kanen, napelosete, kobu eemut mama ejai Daudi ebe, “Aar Abisalom odwe kere luka ekabaka, mam ediopet kakesi ideuna.” 

31   Kosodi ekabaka anyoun, kocilicil akenapito koper kokwap; kobwaata ikekejaanakinak kere kocilieilito inapenekec. 

32  Koboŋok Yonadab, okoku loka Simea onace loka Daudi ebe, “Kinyek ejakaitika aomit ebe aarata ikatumunak kere odwe luka ekabaka; naarai Aminon bon etwanit; naarai apeleikinit Abisalom ŋin ameun kapaaran kaya naetinaikinia ŋesi inacike Tamar. 

33   Aso do kinyek ejakaitika ekabaka aibwaikin akirot ŋin otauke, aomit ebe atwakata odwe kere luka ekabaka: naarai Aminon bon etwanit.” 

34  Konye koker Abisalom. Abu ekatumunan loabeit aidar kiteluo akekonyen kosesen, ido koany, eponito ituŋa luipu korot lokosiep loka eukot kokauke. 

35  Kotema Yonadab ekabaka atiar, “Koany, eponito odwe luka ekabaka: kwape abalar ekejaanakinanikon, ikote nepenen.” 

36  Kosodi kanen, kedau ŋesi einer, koany, eponito odwe luka ekabaka, kodelosi, komonyata: komony ekabaka da noi ka ikekejaanakinak kere. 

37   Konye koker Abisalom, kolot mama ejai Talumai okoku loka Amikur, ekabaka loka Gesur, Kitururwenenei Daudi kanuka okokuke ŋinipaaran. 

38   Koker Abisalom, kolot Gesur, kiboi kanen ikar iuni. 

39   Kimuite etau loka ekabaka Daudi alosit mama ejai Abisalom: naarai epudunio kanuka Aminon, naarai atwana.

