1   Kijaanakinenei ikoku Samuel EJAKAIT kakonyen nuka Eli. Ido kociciŋ akirot naka EJAKAIT kapaarasia kaŋun; amamei da ituŋanan yeneanyunit aitapoet. 

2  Kosodi kanen kapaarasia kaŋun, eperi Eli kaiboisike, (kowariwarete akekonye, komam epedori asesen.) 

3   Koriŋa eduŋioro atala naka Edeke, koper Samuel kojotor, koyekalu loka EJAKAIT, neajai asaduku naka Edeke; 

4  Kiworo EJAKAIT Samuel: kobala ebe, “Eoŋ lo.” 

5  Koker neejai Eli, kotema atiar, “Eoŋ lo; naarai kiworot.” Kotema atiar, “Mam keworot; koper bobo.” Kolot koper. 

6  Kiworo ŋes bobo EJAKAIT nakiaret ebe, “Samuel.” Konyou Samuel kolot mama ejai Eli, kobala ebe, “Eoŋ lo, naarai kiworot.” Koboŋok ebe, “Mam keworot, ikakoku; koper bobo.” 

7   Koriŋa Samuel kejenuna EJAKAIT, ido koriŋa epukokina ŋes akirot naka EJAKAIT. 

8  Kiworo bobo EJAKAIT Samuel nakiwuniet. Konyou kolot mama ejai Eli, kotema atiar, “Eoŋ lo, naarai kiworot.” Kojen Eli ebe EJAKAIT ŋes iworot ikoku. 

9  Kanuka ŋun kolimok Eli Samuel ebe, “Kolot, koper: kosodi arai kiiworo, kotema atiar, ‘Kiner, EJAKAIT; naarai epupi ekonibulesit.’ ” Kolot Samuel koper kaiboisike. 

10   Kobu EJAKAIT, kobwo, kiworo kwape aatenak ace ebe, “Samuel, Samuel.” Kosodi Samuel atemar ebe, “Kiner; naarai epupi ekonibulesit.” 

11  Kotema EJAKAIT Samuel atiar, “Koany, abuni aswam akirot koIsirael, naisidelori aki kere nuka ŋinituŋanan yeniirari. 

12   Kapaaran kaŋin etodolikini Eli kere nuabu kener nuka ekekike, ageun ka nasodit aitodol nakawasia. 

13   Naarai abu kalimok ŋes ebe atubokini ekekike ikar kere, kanuka numam adolit nuabu kojen, naarai einyanakinete odweke Edeke, komam ŋes itikokini kes. 

14   Kanuka ŋun eyapoikinit ekek loka Eli ebe, numam adolit nuka ekek loka Eli mam elucio kasubanit karaida kainakinet ikar kere.” 

15  Koper Samuel aitiwalar akwap, koŋaana ikekia luka etogo loka EJAKAIT. Kokurianar Samuel alimokin Eli etapo. 

16  Kosodi kiworo Eli Samuel, kobala ebe, “Samuel, okokuka.” Kotema atiar, “Eoŋ lo,” 

17   Kotema atiar, “Anyoin akirot nakilimok jo EJAKAIT? Keŋaiŋait, sirikiimunonik eoŋ: kiswamak jo Edeke kwaŋin ka adepar da, arai kimunon adiokirot kakiro kere nukilimok ŋesi jo.” 

18   Kolimok Samuel ŋes kere, mam abu kimunon adiokirot, Kotema atiar, “Ŋes EJAKAIT: kiswama ŋesi nuitojokit.” 

19   Kopoloor Samuel, kojai EJAKAIT kaŋes, komam ecamuni adio kakiroke apalun. 

20   Kojen Isirael kere anyoun koDan kiton Beer-seba ebe etogogoŋi Samuel araun enabi loka EJAKAIT. 

21   Kotakan EJAKAIT bobo koSilo: naarai abu EJAKAIT kopukokin Samuel koSilo kakirot naka EJAKAIT.

