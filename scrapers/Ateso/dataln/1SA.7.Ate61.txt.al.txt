1   Kopotu ituŋa luka Kiriat-yearim, koomut asaduku naka EJAKAIT, koyaŋaasi oukot togo loka Abinadab, kitalaut Eleasar okokuke aidar asaduku naka EJAKAIT. 

2  Kosodi kanen ageun kapaaran kaŋin kiboi asaduku koKiriat-yearim apaarasia nuipu: naarai kes ikar akaisaarei: komony ekek kere loka Isirael mama ejai EJAKAIT. 

3   Kotema Samuel ekek kere loka Isirael atiar, “Arai iboŋunito mama ejai EJAKAIT kikusitauon kere, kolemasi idekesio lumo ka Asitarot kamakus, kitemokis ikusitauon mama ejai EJAKAIT, kijaanakis ŋes bon: ŋes da kiyuuni yes kakan naka Ipilisitian.” 

4  Kosodete idwe luka Isirael alemar Ibaalin ka Asitarot, kijaanakis EJAKAIT bon. 

5   Kotema Samuel atiar, “Kotukokin Isirael kere Misipa, elipakini eoŋ yes kama ejai EJAKAIT.” 

6   Kotukokinos Misipa, kookut akipi, kobukosi kakonyen nuka EJAKAIT, koluŋata apaaran ŋin, kobalas kanen ebe, “Kidiaka kama ejai EJAKAIT.” Kirabak Samuel idwe luka Isirael koMisipa. 

7  Kepuput Ipilisitian ebe etukokina idwe luka Isirael Misipa, koloto ijaka luka Ipilisitian asurokin Isirael. Kepuput idwe luka Isirael, apotu kokuriakata Ipilisitian. 

8   Kobalas idwe luka Isirael Samuel ebe, “Sirikitanaŋ aimony mama ejai EJAKAIT Ewokodeke kanukosi, tetere kitajari isio kakan naka Ipilisitian.” 

9   Kolem Samuel imerekek yenenaki, koinak ŋes araun ainakinet naicweio mama ejai EJAKAIT: komony Samuel mama ejai EJAKAIT kanuka Isirael; Koboŋok EJAKAIT ŋes. 

10   Napeinakini Samuel ainakinet naicweio, kikunyut Ipilisitian aitiji Isirael: konye kiretak EJAKAIT Ipilisitian kairetun naepol kapaaran kaŋin, kitican kes; kodanyai kes kakonyen nuka Isirael. 

11  Kolomasi ituŋa luka Isirael koMisipa, kodapata Ipilisitian, kodanya kes, kiton naadolioto Bet-car. 

12   Kosodi Samuel alemun amoru, kosipok kidiŋ Misipa ka Sen, komaik ekekiror Eben-eser, kobala ebe, “Kiŋarak EJAKAIT oni aitodol lolo,” 

13   Kwaŋin kitononokai Ipilisitian, mam bobo apotu kolomut oikorun luka Isirael: koluik akan naka EJAKAIT Ipilisitian apaarasia kere nuka Samuel. 

14  Kinyakakinai Isirael ireria luaŋatarito Ipilisitian kamakec, anyoun koEkuron kiton Gat; koyu Isirael eikoruke kakan naka Epilisitian. Kinapakina Isirael ka Imorain. 

15   Kotubok Samuel Isirael apaarasia kere nuka aijarake. 

16  Kirimonori kaŋolikaru Bet-el, ka Giligal, ka Misipa; kotubok Isirael kaiboisio kaŋun kere. 

17   Koboŋonori Rama, naarai ŋina ajai eketogo; kotubok Isirael kanen: kodukok nen etem loka EJAKAIT.

