1   Kotukonok Ben-kadad ekabaka loka Suria akejore kere: kejaas ikabakan akaisauni ka luarei kaŋes, ka ibalasin, ka agalin: kolot kirigau Samaria, kitiji. 

2  Kijuka ikiyakia mama ejai Akab ekabaka loka Isirael, ore, kotema ŋes atiar, “Inera Ben-kadad kwanata, ebe. 

3  Epuesakon ka esabukon eraas lukaŋ: akoniŋor da ka ikonidwe, lukajokak, eraas lukaŋ.” 

4   Koboŋok ekabaka loka Isirael atiar, “Kwape ejaar akonikirot, ekajakait, wu ekabaka; arai eoŋ lokon, ka lukijaar eoŋ kere.” 

5  Koboŋut ikiyakia bobo, kotemasi atiar, “Inera Ben-kadad kwanata ebe, Abeit abu kejukak jo ebe, Kijaikini ijo eoŋ ekonipuesa ka esabukon, ka akoniŋor, ka ikonidwe; 

6  Konye ejukuni eoŋ ikakejaanakinak mama ijai ijo moi, kwape kapak kana, irereete kesi kotogokon, kotogoi da luka ikonikejaanakinak; kosodi ibore kere yenejokuna kakonyenekon, ikamunete kakecekanin eyaŋaarete.” 

7   Kosodi ekabaka loka Isirael anyaraun imakio kere luka akwap, kotema atiar, “Keŋaiŋait, kojenutu, koanyutu da kwape kilokitor ekesa ŋol oni: naarai abu ŋesi kejukak eoŋ ebe kerumia akaŋor, ka ikadwe, ka ekapuesa, ka ekasabu; mam abu kaŋerok.” 

8  Kotemasi imakio kere ka ituŋa kere ŋes atiar, “Sirikiira, karaida acamun.” 

9  Kanuka ŋun kotema ŋesi ikiyakia luka Ben-kadad ebe, “Kolimokis ekajakait ekabaka ebe, Eswamai eoŋ ŋun kere nusodit nuijukunitor ijo ekonikejaanakinan: konye akirot na mam apedori.” Koloto ikiyakia, kinyakakis ŋes akirot. 

10   Kijuka Ben-kadad mama ejai ŋesi, kotema atiar, “Keswamakis idekesio eoŋ kwaŋin ka adepar da, arai kilosikin apua naka Samaria aileleb akanin nuka ituŋa kere lukatupitos eoŋ.” 

11   Koboŋok ekabaka loka Isirael atiar, “Kolimok ŋes ebe, Kinyek loekapanakini lujiisike aiturokin bon kwape ŋol loelacari kes.” 

12   Kosodi kanen, kepupu Ben-kadad akiro ŋun, naamatatar, ŋes ka ikabakan, koswamin, kotema ikekejaanakinak atiar, “Kiderakinos.” Kiderakinos aitiji ere. 

13   Ido koany, kikunyak enabi Akab ekabaka loka Isirael kotema atiar, “Inera EJAKAIT kwanata ebe, Iany ijo ekodet lo lokapolon kere? Koany, ejaikini ŋes akanikon lolo; ijenuni ebe Eoŋ EJAKAIT.” 

14  Kotema Akab ebe, “Lukaŋai bo?” Kotema atiar, “Inera EJAKAIT kwanata ebe, Ikatumunak luka ikapolok luka ibukui.” Kosodi ŋesi atemar ebe, “Iŋai bo egeuni ejie?” Koboŋok ebe, “Ijo,” 

15  Kosodi kimar ikatumunak luka ikapolok luka ibukui, emwaasi akwat aarei ka akaisauni ka luarei: akaulo abu kimar ituŋa kere, kes idwe kere luka Isirael, emwaasi ilukumin ikanykaarei. 

16   Kolomasi kidiŋ paaran. Konye komata Ben-kadad koswamin, komera, ŋes ka ikabakan, kes ikabakan akaisauni ka luarei lukinarakinito ŋes. 

17  Kogeutu ikatumunak luka ikapolok luka ibukui alomar; kijuka Ben-kadad, kolimokinai ŋes ebe, “Alomut ituŋa ko Samaria.” 

18   Kotema atiar, “Arai elomunitos kainapakina, kikamutu kes ejarete; arai elomunitos ejie, kikamutu kes ejarete.” 

19  Kolomasi kesi kiŋa naka ere, ikatumunak luka ikapolok luka ibukui, ka ajore naatupit kes. 

20   Koar ŋinituŋanan eketuŋanan; kokerata Isurian, korukitor Isirael kes: koku Ben-kadad ekabaka loka Suria kebalasit ka ikebwanenok. 

21  Koloma ekabaka loka Isirael, kodany ibalasin ka agalin, koar Isurian kearit loepol. 

22   Kikunyak enabi ekabaka loka Isirael, kotema ŋes atiar, “Kolot, kicat, kojen, koany da nuiswamai: naarai kedolu ekaru ebuni ekabaka loka Suria asurokin jo.” 

23   Kotemasi ikejaanakinak luka ekabaka loka Suria ŋes atiar, “Erai Edekekec Edeke loka iukon; kanuka ŋun agogoŋ kesi aitelekar oni: konye kajioto kakes kapuuton, abeit cut kigogoŋoor oni da aitelekar kes. 

24   Kiswama akirot na; kolema ikabakan, ŋinituŋanan kaiboisike, kibwaikikayaitok aiboisiokec: 

25  Kimar ijo ajore, kwape kajore naibu kotwania, ebalasit aibois kebalasit, agali aibois kagali; kijio kakes kapuuton, abeit kigogoŋoor oni aitelekar kes.” Kiira ŋesi ekeceporoto, kiswama kwaŋin. 

26   Kosodi kanen kedoki ekaru, kimar Ben-kadad Isurian, kolot Apek, ejie kaIsirael. 

27   Aponi kimarai idwe luka Isirael, koinakinai kes inyamat, koloto ejie kakes: kidukuroto idwe luka Isirael koiŋarenekec kwape isipanin iarei luedisiak luka ikalei; konye kilosikinos Isurian akwap. 

28   Kikunyak etuŋanan loka Edeke kotema ekabaka loka Isirael atiar, “Inera EJAKAIT kwanata ebe, Naarai abalasi Isurian ebe, Erai EJAKAIT Edeke loka iukon, konye mere Edeke loka aditon: kanuka ŋun ŋes ejaikinia ekodet lo kere loepol akanikon, ijenunete yesi ebe Eoŋ EJAKAIT.” 

29  Kidukuroto kiteosi apaarasia akanykaarei. Kosodi kapaaran nakikanyetekaarei kiriama ejie: kapaaran adiopet koarata idwe luka Isirael Isurian ituŋa ilukumin akwatat lukelosete kakeje. 

30  Konye kokera luedeunos Apek, toma ore; kibirokin arwatat ituŋa ilukumin akaisaarei ka lukanykaarei luedeuna. Koker Ben-kadad, koloma ore, agola nakotoma. 

31   Kotemasi ikekejaanakinak ŋes atiar, “Koany do, kipupu ebe ikabakan luka ekek loka Isirael eraas ikabakan luketimok: kiŋaiŋait, kanapa ipukoi kaŋabesiwok, aunoi da kakwesiwok, kalomasi mama ejai ekabaka loka Isirael: elemuni kitajar ŋesi akoniijar.” 

32  Koenata do ipukoi aŋabesikec, aunoi da akwesikec, kopotu mama ejai ekabaka loka Isirael, kobalas ebe, “Ebala ekejaanakinanikon Ben-kadad ebe, Keŋaiŋait, kisiikinai kajar.” Kotema atiar, “Eriŋa ŋes ejari? Erai onaceka.” 

33  Kosodete ituŋa aiŋic noi, kisunyas ajenun arai ikote nen akeomisio; kotemasi atiar, “Onacekon Ben-kadad.” Kosodi ŋesi atemar atiar, “Koloto koyautu ŋes.” Kosodi Ben-kadad alomun neejai ŋesi; kitodokik ŋes agali. 

34   Kotema Ben-kadad ŋes atiar, “Kenyakakini jo ireria luabu papaka kodemarite papakon; itemokini irotin koDamasiko kwape kolo kitemokinio papaka koSamaria.” Kobala Akab ebe, “Eoŋ da kaosikini jo kaitutuket kana.” Kitutuko kaŋes aitutuket, koosik. 

35   Kotema ediopetuŋanan kodwe luka inabin aupake kakirot naka EJAKAIT atiar, “Kimusuŋai eoŋ, keŋaiŋait.” Koŋer etuŋanan aimusuŋ ŋes. 

36   Kosodi ŋol atemar ŋes atiar, “Naarai mam jo irimarit iporoto loka EJAKAIT, koany, atipet napinyounio ijo kamakaŋ, kiari eŋatuny jo.” Ido atipet napanyounio kamakeŋ, kodum eŋatuny ŋes, koar. 

37  Kosodi ŋol adumun ecetuŋanan, kotema atiar, “Kimusuŋai eoŋ, keŋaiŋait.” Kimusuŋ etuŋanan ŋes, kicum, kimusuŋ. 

38  Konyou do enabi, kidareu ekabaka korot, kitegelikin bon kiswap akonyeke kaenet naka akou. 

39   Nakitorio ekabaka, kiworou ŋol ekabaka; kotema atiar, “Abu ekonikejaanakinan koloma kidiŋ ojie; ido koany, abu etuŋanan kopau, koyau ecetuŋanan mamaka kotema atiar, ‘Kidar etuŋanan lo: arai keolio, ŋes konyet ejaunia akoniijar aibois kaijarake, arai bo itaci ijo atalata naka epuesa.’ 

40   Naelolitor ekonikejaanakinan lailo ka laije da, kosii etuŋanan.” Kotema ekabaka loka Isirael ŋes atiar, “Kitubokinio jo kwaŋin; ijo elopet icam.” 

41  Kisunya ŋesi, kolaca aenet naka akou kakonyeke; kojen ekabaka loka Isirael ebe erai ŋesi ediopet konabin. 

42   Kotema ŋes atiar, “Inera EJAKAIT kwanata ebe, ‘Naarai ibu koosik kakanikon etuŋanan loabu eoŋ kagita amudiar, kanuka ŋun egeli aijarakon aijarake, ikonituŋa da itia ituŋake.’ ” 

43   Kolot ekabaka loka Isirael oreke ekadakinit, konyunyura, kobu Samaria.

