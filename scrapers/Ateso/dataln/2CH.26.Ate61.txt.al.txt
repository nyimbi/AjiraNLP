1   Koyaata ituŋa kere luka Yuda Usia, lokerai loka ikar itomon ka lukanykape, kitaraut ŋes ekabaka aibois naka papake Amasia. 

2  Koduk ŋesi Elot, kinyakak Yuda, kedau ekabaka ajotoor kalukapapaake. 

3  Kerai Usia loka ikar itomon ka lukanykape egeuni airum: kirumak ikar akaisakany ka luarei ko Yerusalem: ekiror loka totoke kerai Yekilia naka Yerusalem. 

4  Kiswama nuejok kakonyen nuka EJAKAIT, kwape kejaatar kere nueswamai papake Amasia. 

5   Kibwaik etau amoot Edeke kapaarasia nuka Sekaria, lokituutoori aiyoŋ Edeke: kapaarasia nuamootor EJAKAIT kitekerian Edeke ŋes. 

6   Koloma ŋesi, kitiji Ipilisitian, kotiyatiya arwatat naka Gat, ka arwatat naka Yabane, ka arwatat naka Asudod; koduk ireria kakwap naka Asudod, kaneejaas Ipilisitian da. 

7   Kiŋarak Edeke ŋes asurokin Ipilisitian, ka Iarabun lukiboiete koGur-baal, ka Imeunim. 

8   Koinakis Imonain ainakineta mama ejai Usia; kisiarakina ekekiror kiton neelomarere Misiri; naarai kogogoŋoor noi. 

9   Ido koduk Usia itogoi lueojak Yerusalem, korute loka agor, korute da loka aditot, ka neekudokinia arwatat da, kitogogoŋ kes. 

10   Koduk itogoi lueojak kamodiŋ, kobok ataparin nuipu, naarai ajaas ŋes kibaren nuipu ajesa kapuutona da; ajaas ikakoriok ka ikacapak emusabibu koroŋan komanikoria lupusuk da; naarai komina ŋesi noi akoru. 

11  Ido ajai Usia ajore naka ikajiok lualomanarete ojie korioŋeta, kwape ajaar etiai loka aimarakec loemari Yeiel ekewadikan ka Maaseia ekapolokiton, kakan naka Kanania, ediopet kokapolok luka ekabaka. 

12  Etiai kere loka ikapolok luka ikekia luka lukapapaakec, ituŋa lukirigin luetitiŋ emwaasi ilukumin iarei ka akwat akanykape. 

13  Kakanikec ajai ajore naetuutooro ilukumin akwat auni ka lukanykaarei ka akwat akany, luajiononos kagogoŋ naepol, aiŋarakin ekabaka asurokin lukasurup. 

14  Kitemok Usia ibukui, ka akwaras, ka ikopiran, ka ikootin lukasua, ka akabwai, ka alica nuporoea kanukec, ŋes ajore kere. 

15  Kiswamau koYerusalem acuman, nuapwakunete ituŋa luepiriaka, ajaut kotogoi lueojak karwatatin nuitogogoŋio, agumia imalia ka amor nuepolok. Kisiarakin ekekiror kama eiwana; naarai kinarakinitai noi noi, aitodol nakegogoŋoror. 

16   Konye nakegogoŋoror kodakun eketau, tape eswamai nueroko, kibuca kama ejai EJAKAIT Ekedeke; naarai koloma oyekalu loka EJAKAIT aisupuruun lukisupurununo kotem lokisupuruunet. 

17   Koloma Asaria esasedoti atupakin ŋes, ka isasedotin luka EJAKAIT akaisakanykauni nepepe kaŋes, luaraas ituŋa luetitiŋ: 

18   kirebokinete Usia ekabaka, kotemasi ŋes atiar, “Mam eraas nukon, Usia, aisupuruun lukisupurununo mama ejai EJAKAIT, konye eraas nuka isasedotin odwe luka Aaron, luatiakunio aisupuruun lukisupurununo: koloma kaibois nakalaunan: naarai ibuca; kwabo mam ibusiar kama ejai EJAKAIT Edeke.” 

19   Kosodi Usia anyunyurikin; kitiŋite aisupurunet akanike aisupuruun lukisupurununo; napenyunyurikini isasedotin, kolomuni atapon koreeteke kakonyen nuka isasedotin kotogo loka EJAKAIT, eiduny ketem lokisupuruunet. 

20   Koŋolia ŋes Asaria esasedoti lopeti, ka isasedotin kere, ido koany, ejai atapon oreeteke, kisunyas aremor ŋes kina; eebo, kisunya ŋesi da elopet alomar, naarai enomit EJAKAIT ŋes. 

21   Korai Usia ekabaka lokatapon kiton apaaran naka atwanareke, kiboienenei kotogo loegelara, naarai kerai lokatapon; naarai agelario kotogo loka EJAKAIT; koyaite do Yotam okokuke etogo loka ekabaka, etubonokini ituŋa luka akwap. 

22   Aswamisio ace nuka Usia, nusodit ka nukawasia, abu Isaia enabi, okoku loka Amos, kiwadika. 

23   Kojotoor do Usia kalukapapaake; aponi kidaikinai kaJukapapaake omanikor lokidaanakina lokerai loka ikabakan; naarai abalasi ebe, “Erai lokatapon.” Kirum Yotam okokuke aiboisike.

