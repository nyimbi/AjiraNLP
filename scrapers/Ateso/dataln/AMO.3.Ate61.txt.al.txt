1  Kiirasi akirot na nakinerak yes EJAKAIT, wu idwe luka Isirael, ka ajen kere naetonyouni alemun kakwap nako Misiri kabala ebe: 

2   “Yes bonik abu kajen kajenasinei kere nuka akwap: ŋes keticania yes kanuka numam adolitekus kere. 

3  “Epedorete kereka iarei aup, Arai mam imorikikina? 

4  Egat kereka eŋatuny kamagoro, Komam emejaunit? Ikuna kereka iŋatuny kotoma abuake, Arai mam ikamunit ibore? 

5  Epedori kereka akweny aipok kokwap, Komam elokitai elabwata? Ejetakin kereka aloket kokwap, Arai mam ipokit ibore? 

6   Ekutakinio kereka arupepe kore, Komam ituŋa ekuriakaros? Edoikin kereka aronis ore, Arai mam EJAKAIT eyaŋaunit? 

7   Abeit emameete nuiswamai EJAKAIT Edeke, Dimarai epukokinit ikebulesin inabin akeiyeiyea. 

8   Agatu eŋatuny; Iŋai bo mam ekurianar? Ener EJAKAIT Edeke, Iŋai bo ekurwokini aidwar?” 

9  Kolimonosi kotogoi luka Asudod, Kotogoi da kakwap nako Misiri, Kineras atiar, “Kotukonokinos koroŋan luka Samaria, Koanyut iceleta luetia nen luejaas toma, Ka imwaŋito da kwape ejaatar kidiŋ nen.” 

10  Ebala EJAKAIT ebe, “Naarai mam ejenete aswam naejok, ŋul luiŋadaete epali ka aiŋat kotogoikec.” 

11   Ŋes inerar EJAKAIT Edeke kwanata ebe: “Ejaun lokasurup, airiamar akwap iwaitin kere: Itojoni akonigogoŋ, Eŋasio da ikonitogoi lukapolou.” 

12  Inera kwanata EJAKAIT ebe: “Kwape edemunia ekecokon akeje aarei arai itutubet yenikakit kaituk naka eŋatuny; eyuunio kwaŋin idwe luka Isirael luiboiete koSamaria kotoma agor naka aperis, ka aicoloŋisio nuka aliiri nukotut.” 

13  Inera EJAKAIT Edeke, Edeke loka ajoresio ebe: “Kiirasi, koraut ikajenak kokek loka Yakob. 

14   Naarai kapaaran naeticania Isirael adiakanaretake, Eticani da itemwan luka Bet-el, Ejepio da amumwar nuka etem, Kibirokinos kwap.” 

15  Ebala EJAKAIT ebe, “Atiyakini etogo loka aiporo, ka etogo da loka akamu; Eoliorete itogoi luka ikel luka etom, Enaŋete da itogoi lukapolou.”

