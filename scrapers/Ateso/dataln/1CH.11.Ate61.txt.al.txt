1   Kosodi Isirael kere atukonokin mama ejai Daudi Keburon, kotemasi atiar, “Koany, kirai isio akoitikon ka akiriŋikon. 

2   Kapakio nua tuboros nukeraar Saul ekabaka, ibu ijo kitoloma kitolom da Isirael: abu EJAKAIT Ekonideke kotema jo atiar, ‘Itanyamenenei ijo ikatuŋa Isirael, iraun ijo ekapolon loka ikatuŋa Isirael.’ ” 

3   Kwaŋin koporu imakio kere luka Isirael mama ejai ekabaka Keburon; kitutuk Daudi kakes koKeburon kakonyen nuka EJAKAIT: kinyonyoikis Daudi akinyet araun ekabaka loka Isirael, kwape ajaar akirot naka EJAKAIT kama ka Samuel. 

4   Kolot Daudi ka Isirael kere Yerusalem (ŋol ŋes Yebus); ajaas kanen Iyebusin lukiboiete kakwap. 

5  Kotemasi lukiboiete koYebus Daudi atiar, “Mam ilomuni ne.” Konye abu Daudi kirum ere loegogoŋ loka Sion; ŋol ŋes ere loka Daudi. 

6  Kotema Daudi atiar, “Loegeuni aidany Iyebusin, eraun ŋol ekapolon ka ekayaiton.” Kogeuni do Yoab okoku loka Seruia alomar, kitaraunai ekapolon. 

7   Kiboikin Daudi ere loegogoŋ; kanuka ŋun aponi komaikinai ere loka Daudi. 

8  Koduk ere airimor, anyoun koMilo ka airimor: kiteteu Yoab aiboisio ace nukore. 

9  Kopoloor Daudi noi noi; naarai ajaenena EJAKAIT loka ajoresio kaŋes. 

10   Lu kes ikapolok luka ituŋa lukirigin lukejaas kaDaudi, luapotu kitodiara bonik lukagogoŋ mamake kajakanutuke, nepepe ka Isirael kere, aitaraun ŋes ekabaka, kwape ajaar akirot naka EJAKAIT mama ejai Isirael. 

11  Lo ŋes etiai loka ituŋa lukirigin lukejaas ka Daudi: Yasobeam, okoku loka Ekakumonit, ekapolon loka akaisauni; kodaku ŋol akekwara asurokin akwat auni koar kes katipet. 

12  Kotupite ŋes Eleasar okoku loka Dodo, Ekokait, lokerai ediopet kotuŋa iuni lukirigin. 

13   Ajaas ŋes ka Daudi koPas-damin, etukokina Ipilisitian ŋina ejie komanikor loeleleba esairi; kokerata ituŋa kakonyen nuka Ipilisitian. 

14   Kobwaata kesi kokidiŋ omanikor, kojiut ŋes, koarata Ipilisitian; kitajar EJAKAIT kes kaipikor naepol. 

15   Kikokororos iuni kotoma akaisauni lukapolok atiiba mama ejai Daudi, kabua naka Adulam; kidukurite ajore naka Ipilisitian aditot naka Repaim. 

16  Kejai Daudi toma abwas, kejai abwas naka iserikalei luka Ipilisitian Betlekem. 

17  Kimiela Daudi, kotema atiar, “Arai kainak idiotuŋanan eoŋ akipi aimat nuka atan naka Bet-lekem naidunyas kerute!” 

18  Kocila luuni ajore naka Ipilisitian, kowokut akipi katan naka Bet-lekem, naidunyas kerute, koyaŋas, koinutu Daudi: konye koŋer Daudi aimat, konye kiwela mama ejai EJAKAIT. 

19  Kotema atiar, “Madi akuj, eoŋ aswam ŋin: amasi kereka aokot nuka ituŋa kalu lualosito akaŋas naka aijarakec? Naarai apotu koyaut kakaŋas naka aijarakec.” Kanuka ŋun koŋer aimat. Kiswamata ituŋa luuni lukirigin akiro ŋun. 

20   Abisai, onace loka Yoab, ŋes lokapolon loka luuni; naarai kodaku ŋesi akwarake asurokin akwat auni koar kes, kodum ekiror kotoma luuni. 

21   Kitopolooritete ŋes adepar luarei kouni, kitaraunai ekapolonikec: konye mam abu kodolok luuni lusodit. 

22   Benaia okoku loka Yekoiada, okoku loka etuŋanan loetitiŋ leka Kabuseel, loabu kiswama aswamisio nukagogoŋ, abu ŋesi koar odwe luarei luka Ariel loka Moab: kijesar da, koar eŋatuny kokidiŋ aipany kapak naka akako. 

23  Koar ŋesi Emisiriat da, etuŋanan lokos loeoja ikubitin ikany; kitiŋite Emisiriat akwara kakanike naaputos kakitoi naesonyere; kolot ŋol mama ejai ŋesi kebela, kodem akwara kakan naka Emisiriat, koar ŋes kakwarake elopet. 

24  Kiswama Benaia okoku loka Yekoiada akiro ŋun, kodum ekiror kotuŋa luuni lukirigin. 

25  Koany, kitopolooritete ŋes adepar akaisauni, konye mam abu kodolok luuni lusodit: kodakak Daudi ŋes ayait ikedarakake. 

26   Bobo da ituŋa lukirigin luka ajoresio; Asakel onace loka Yoab, Elukanan okoku loka Dodo loka Bet-lekem; 

27  Samot Ekarorit, Keles Epelonit; 

28  Ira okoku loka Ikes Etekoit, Abieser Enatotait; 

29  Sibekai Ekusatit, Ilai Ekokait; 

30  Makarai Enetopatit, Keled okoku loka Baana Enetopatit; 

31  Itai okoku loka Ribai loka Gibea loka idwe luka Benyamin, Benaia Epiratonit; 

32  Kurai loka aguuruto nuka Gaas, Abiel Erabatait; 

33  Asumabet Ebakarumit, Eliaba Esaalubonit; 

34  Odwe luka Kasem Egisonit, Yonatan okoku loka Sage Ekararit; 

35  Akiam okoku loka Sakar Ekararit, Elipal okoku loka Ur; 

36  Keper Emekeratit, Akiya Epelonit; 

37  Kesiro Ekaramelit, Naarai okoku loka Esibai; 

38  Yoel onace loka Natan, Mibar okoku loka Kagiri; 

39  Selek Emonait, Nakarai Eberotit, loadakit lujiis luka Yoab okoku loka Seruia; 

40   Ira Itirit, Gareb Itirit; 

41   Uria Ekitit, Sabad okoku loka Alai; 

42  Adina okoku loka Sisa Ereubenit, ekapolon loka Ireubenin, ka akaisauni nepepe kaŋes; 

43  Kanan okoku loka Maaka, ka Yosapat Emitinit; 

44  Usia Esiteratait, Sama ka Yeiel odwe luka Kotam Eroerait; 

45  Yediael okoku loka Simiri, ka Yoka onaceke, Etisit; 

46  Eliel Emakabit, ka Yeribai, ka Yosabia, odwe luka Elunaam, ka Itima Emoabit; 

47  Eliel, ka Obed, ka Yaasiel Emesobait.

