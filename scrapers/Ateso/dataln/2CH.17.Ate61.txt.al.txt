1  Kirum Yekosapat okokuke aiboisike, kogogoŋior asurokin Isirael. 

2   Kibwaik irioŋeta koreria kere luebwaitai koYuda, kibwaik iserikalen kakwap naka Yuda, oreria da luka Epuraim luabu Asa papake kirum. 

3   Kojai EJAKAIT kaYekosapat, naarai alosenenei korotin lusodit luka Daudi papaake, mam abu komoote neejaas Ibaalim; 

4   konye komoote Edeke loka papake, kolosenenei kaicorakinetake, mam atupit nukiswamaenenei Isirael. 

5   Kanuka ŋun kiticat EJAKAIT ajakanut kakanike; koinu Yuda kere ainakineta mama ejai Yekosapat; kojau ŋesi kabar ka aibuses naepol. 

6   Kitonyounoi eketau orotin luka EJAKAIT: bobo da kolema aiboisio nuiceleleete ka Aserim koYuda. 

7   Kokaru lokiwuniet da loka airumuke kijuka ikapolokoke, Ben-kail, ka Obadia, ka Sekaria, ka Netanel, ka Mikaia, aisisianakin oreria luka Yuda; 

8  nepepe kakes da Ilebin, Semaia, ka Netania, ka Sebadia, ka Asakel, ka Semiramot, ka Yekonatan, ka Adoniya, ka Tobiya, ka Tob-adoniya, Ilebin; nepepe kakes da Elisama ka Yekoram, isasedotin. 

9   Kisisianakinete koYuda, kejaas keitabo loka ikisila luka EJAKAIT; kitoroto anatar ireria kere luka Yuda, kisisianakinete ituŋa. 

10   Kobunok etasuro loka EJAKAIT ajakanuto kere nuka akwapin nuerimoritos Yuda, komam bobo esurokinete Yekosapat. 

11   Koyaut ice ka Ipilisitian ainakineta mama ejai Yekosapat, ka esolo loka epuesa; koinut Iarabun da ŋes isipanin, imerekekin ilukumin ikanykaarei ka akwat akanykaarei, ka ikorwa ilukumin ikanykaarei ka akwat akanykaarei. 

12  Kiyatanakin apolou naka Yekosapat apoloor noi; koduk itogoi luegozon ka ireria lukainad koYuda. 

13  Kejaas ŋes aswamisio nuipu koreria luka Yuda; ka ikajiok, ituŋa lukirigin luetitiŋ, koYerusalem. 

14  Lo ŋes etiaikec kwape ajaatar ikekia luka lukapapaakec; luka Yuda, ikapolok luka ilukumin; Adana lokapolon, ka ituŋa lukirigin luetitiŋ ilukumin akwat auni nepepe kaŋes: 

15  kotupite ŋes Yekokanan ekapolon; ka ilukumin akwat aarei ka ilukumin akaisakanykauni nepepe kaŋes. 

16   Kotupite ŋes Amasia okoku loka Sikiri, loabu kijaikin ketau loejok mama ejai EJAKAIT; ka ituŋa lukirigin luetitiŋ ilukumin akwat aarei nepepe kaŋes. 

17  Luka Benyamin; Eliada etuŋanan lokirigi Ioetitin, ka ilukumin akwat aarei nepepe kaŋes lukekapito akabwai ka ibukui: 

18  kotupite ŋes Yekosabad, ka ilukumin akwatat ka ilukumin akaisakanykauni nepepe kaŋes luetemokino ejie. 

19  Ŋul kes luejaanakinete ekabaka kogelara ŋul luebwaikinit ekabaka oreria luebwaitai anatar Yuda kere.

