1“Kopupokis akirot na, yes aituk nuka Basan,
Nuejaas oronot loka Samaria,
Nueroikinito lukican, nueeuete luilwaritos,
Nuebalas ijakakec ebe, ‘Koyautu, kamata!’
2Abu EJAKAIT Edeke kiyapo kolimit alauniteke ebe,
Koany, kibunokinete yes apaarasia,
Kilemario kigolun,
Ka nuedeunos kayesi kilemario kigolun luka ikalokak.”
3Ebala EJAKAIT ebe, “Ilomarete karorwaitin,
Ŋinidiopet kakonyeneke,
Kiremokinio Karumon.
4
“Kopotu Bet-el kodiakasi;
Giligal da, kiyatanakis aidiak;
Koyaununut asubanakus ŋinitupuruc,
Ka idiopet kaŋulutomon ŋunupaarasia auni.
5
Kisupurikis asubanit naka aimal naka yenitubuunitoi,
Kolimosi ainakineta nuka akote korama kes.”
Ebala EJAKAIT Edeke ebe,
“Naarai ŋun kitojokito yesi, wu yes idwe luka Isirael.”
6
Ebala EJAKAIT ebe,
“Kainak eoŋ yes alaunit naka ikel koreriakus kere,
Ka amamus da inyamat kaiboisiokus kere:
Kwabo mam ipotu koboŋut neajai eoŋ.”
7“Etikok eoŋ da akiru kamakus,
Koroko esalito ilapio iuni adolokin aisak:
Esitepanakini ere ediopet,
Mam esitepanakini ere ece;
Kotepenenei akiru aibois adiopet,
Koono da aibois namam etepenenei akiru.
8Kirimenenete ireria iarei arai iuni
Mama ejai ere ediopet aimat akipi,
Mam imonianakinos.”
Ebala EJAKAIT ebe,
“Konye mam ipotu koboŋut neajai eoŋ.
9
“Kenom yes ketapipirio ka airouroun:
Anyam ogagul aipues naka imanikoriakus,
Ka amanatakus nuka emusabibu,
Ka ikitokus da luka itinin ka iseitunun.”
Ebala EJAKAIT ebe:
“Konye mam ipotu koboŋut neajai eoŋ.
10“Kejukak yes atular koipone loko Misiri:
Aar ikusikatumunak kekileŋ,
Ayaŋaa ikusibalasin;
Ketodok aures naka iidukurunukus okumesikus.”
Ebala EJAKAIT ebe,
“Konye mam ipotu koboŋut neajai eoŋ.
11
“Ebiro ice kayesi,
Kwape ebiroria Edeke Sodom ka Gomora,
Kosubito yesi bala akalas naalemuna kakim.”
Ebala EJAKAIT ebe,
“Konye mam ipotu koboŋut neajai eoŋ.
12
“Kanuka ŋun keswamakini jo nuikote nen, ijo Isirael;
Ido naarai keswamakini jo ŋun, ijo Isirael,
Kitemokin aisiriama Ekonideke!”
13
Naarai koany, ŋol loiluŋuluŋi iroŋan, loesubi ekwam,
Loelimokini ituŋanan aomisioke,
Loituluori atupuruc amuton,
Loicakacakai da aiboisio nukokuju nuka akwap;
EJAKAIT, Edeke loka ajoresio, ŋes ekekiror.