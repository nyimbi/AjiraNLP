1
Kolot Rekoboam Sekem: naarai kinotara Isirael kere Sekem aitaraun ŋes ekabaka. 2
Kosodi kanen, kepupu Yeroboam okoku loka Nebat ŋun, (naarai kejai Misiri, neakeriarit anyoun kakonyen nuka ekabaka Solomon,) koboŋu do Yeroboam koMisiri. 3Kijukasi konyarautu ŋes; kobu Yeroboam ka Isirael kere, kinerata ka Rekoboam atiar, 4
“Abu papakon kitalaŋir ajookotokosi: aso do kitebeben aswam naetiono naka papakon, ka ajookotoke naelaŋir naebwaikinit mamakosi, isio da kijaanakini jo.” 5Kotema kes atiar, “Koboŋutu neajai eoŋ ketuboros apaarasia auni.” Koloto ituŋa.
6
Kinerut ekabaka Rekoboam kimakio, luabwoenenete kakonyen nuka Solomon papake eroko ejari ebe, “Ibalasi bo yesi ai eoŋ aboŋokin ituŋa ŋul?” 7
Kobalas ŋes ebe, “Arai kisianiar ijo kaneejaas ituŋa ŋul, kisiyalamik kes, kolimok akiro nuejok, aso eraunos kesi ikonikejaanakinak ikar kere.” 8
Konye kola ainerun naka imakio naapesikinito ŋes, kineru kikatumunak luapolounete kaŋes, luabwoete kakonyeneke. 9Kotema kes atiar, “Ibalasi bo yesi ai, kaboŋokis ituŋa ŋul, luapotu kabalas eoŋ ebe, ‘Kitebeben ajookot nakibwaikini papakon mamakosi?’ ” 10Kotemasi ikatumunak luapolounete kaŋes atiar, “Kolimok ituŋa ŋul lukibalas jo ebe, ‘Abu papakon kitalaŋir ajookotokosi, konye jo kitebeben ŋes kamakosi’; ilimokini kes kwanata ebe, ‘Ebur ekabokorit lodidi aitelekar aŋabet naka papake. 11Aso do abu papaka kisibwok yes ajookot naelaŋir, eyatakini do eoŋ ajookotokus: abu papaka koswala yes kidas, konye eoŋ kaswalari yes kikiritona.’ ”
12Aso kobu Yeroboam ka ituŋa kere mama ejai Rekoboam apaaran nakiwuniet, kwape ecorakinia ekabaka ebe, “Koboŋut bobo apaaran nakiwuniet.” 13
Koboŋok ekabaka ituŋa kaisiejakin: kola ekabaka Rekoboam ainerun naka imakio, 14kinera kakes kwape ajaar ainerun naka ikatumunak ebe, “Abu papaka kitalaŋir ajookotokus, konye eoŋ eyatakini ŋes; abu papaka koswala yes kidas konye eoŋ kaswalari yes kikiritona.” 15
Aso mam abu ekabaka kopup ituŋa; naarai kerai akirot naabu Edeke koyau, tetere iticasi EJAKAIT akekirot, naabu kiner kama ka Akiya Esilonit mama ejai Yeroboam okoku loka Nebat.
16Keanyu Isirael kere ebe mam abu ekabaka kopup kes, koboŋokis ituŋa ekabaka ebe,
“Anyoin akorakinetekosi kama ka Daudi?
Ido emamei sio airumet kotoma okoku loka Yese:
Ape ma ŋinituŋanan owemanakus, wu Isirael:
Daudi, koanyanar do ekonikek.”
Koloto do luka Isirael kere owemanakec. 17Konye kirum Rekoboam idwe luka Isirael luiboiete koreria luka Yuda. 18Kosodi ekabaka Rekoboam aijukar Kadoram, loapolokinit esolo: apotu idwe luka Isirael kibiribiroto ŋes kamor, kotwana, Kiwonya ekabaka Rekoboam adokar agalike, akerit Yerusalem. 19
Kwaŋin kipaliik do Isirael ekek loka Daudi, kiton lolo.