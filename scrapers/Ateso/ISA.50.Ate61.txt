1
Ebala EJAKAIT kwanata ebe,
“Ali bo ebalua loka aireŋear totokus,
Lokerenearia ŋes?
Arai bo iŋai bo kaŋul lukeburaete loabu ketwegel yes?
Koany, kigwelaritai kanuka numam adolitekus,
Ireŋearitai totokus kanuka adiakanaretakus.
2
Kanukinyo kemamear ituŋanan naabunitor eoŋ?
Nakanyaritor, kemamear yeneboŋokini?
Aurianar cabo akakan, tetere mam epedori alakun?
Emamei kereka eoŋ apedor ayuun?
Koany, arai ketoron, etooni aŋolol,
Etusubi icorin kwape amodiŋ:
Ebosuunete iborokec lukecor, naarai emameete akip,
Etwakete akure.
3Etanapi eoŋ akuj amonut,
Emukori ŋes kepuko.”
4
Kainak EJAKAIT Edeke eoŋ aŋajep naka ŋul kaluisisianakinitai,
Tetere ajeni aigaŋ kakiro ŋin yenepasit:
Itikwenyuni ŋinitupuruc,
Itikwenyuni akakit akiiranar kwape ŋul luisisianakinitai.
5
Apuko EJAKAIT Edeke akakit,
Ido mam eoŋ epali ono,
Karaida aboŋor kau.
6
Abu kainak epuraka ikasenesenok,
Iitinyoka da mama kaŋul lukenyulanarete ajul:
Mam abu karap akakonyen koleic
Ka aimwanakinio da aimul.
7
Naarai keŋarakini EJAKAIT Edeke,
Ŋes mam etiriraa;
Ŋes keticasia akakonyen bala eikep,
Ido ajeni ebe mam kerumete ileic.
8
Eapie ŋesi loketojoki eoŋ;
Iŋai ca ketonolopi? Kabwaata bo nepepe.
Iŋai ca lokekoloka? Kikuny mama ajai.
9
Koany, EJAKAIT Edeke keŋarakini;
Iŋai ca ŋin yenikesitelekari?
Koany, emoionete rwaru kesi kere kwape anapito;
Idonyorete ikajekel kes pit.
10
Iŋai ca kokidiŋikus yeneyoŋit EJAKAIT,
Yenerimarit eporoto loka ekebulesit?
Ŋin yenelosenenei kamuton, komam aica,
Komun do ŋesi ekiror loka EJAKAIT,
Kieatunitor Ekedeke.
11
Koanyutu, yes kere luisinepete akim,
Iyenanakinos bonik akalasia;
Kolosenenete kotoma aica naka akimikus,
Ido toma akalasia nuisinepata.
Idumunete na kakanika,
Iperete kotoma aiturur.