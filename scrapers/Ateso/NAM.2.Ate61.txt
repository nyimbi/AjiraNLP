1Abu aŋololol loidecideci kobu akonyenekon.
Kidar abwas, kirere erot,
Kitogogoŋ aŋabetekon,
Kiticat akonipedor baaba.
2Naarai inyakuni EJAKAIT ajokis naka Yakob,
Kwape ajokis naka Isirael:
Naarai apiasi ikaŋatak kes,
Amunaasi da atenunakec nuka emusabibu.
3Iterenitai ebuku loka iketuŋa lukirigin,
Enapitos ituŋa lukatitiŋok lukareŋak,
Emwekimwekete aisinin nuka agalin
Kapaaran naka aitemonokinike.
Iniŋio noi akwaras.
4Ikerepikinito agalin korotin,
Enaŋanakinos korotin luelalak:
Etakanete kesi bala akalasia,
Egumitos bala aimiliaunun.
5Iituni ŋesi isotiake:
Iguikinos kairacakec;
Iwonyete arwatatake,
Itemonokinitoi eupal lopeti.
6Eŋaara irutei luka icorin,
Ebaikini etogo loka ekabaka.
7Epukoro Kusab, edakario,
Ibworos apesuruke bala iporotoi luka ajeleik,
Kodipidipete atorobusiokec.
8Konye ageun apeŋo koputos Ninebe
Bala atapar naka akipi:
Konye ekerete.
Kiworoete ebe, “Kobwaata, kobwaata!”
Konye mam yeneŋoliari kau.
9Koyaŋaasi yesi luŋatuna luka epuesa,
Koyaŋaasi da luŋatuna luka esabu!
Naarai mam iboro edaununos,
Abar naka iboro kere luisiyalamikinito.
10Ikokooro ŋesi, asilior, emejeiki:
Epirisar etau, iriamanakinos akuŋin,
Eriebete noi aŋabes kere,
Ijulakinos da akonyenekec kere.
11Ani bo abua naka iŋatunyo,
Ka aibois da naenyamiata iŋatunyo ludidik,
Naesakasakatotor eŋatuny ka aŋatuny,
Ka ikoku yenika eŋatuny, komam yenitukuriani kes?
12Kopoopo eŋatuny luedaunete idweke,
Komiedanak aŋatunyoke;
Kileleb abuaike lumejauna,
Ka aburinike da luŋatan.
13Ebala EJAKAIT loka ajoresio ebe, Koany aluikin eoŋ jo, ecwei agalinikon
kotoma apuru, iŋinyari ekileŋ inarunyckon ludidik: amudiari da lumejaunakon kakwap, mam bobo iiraros iporotoi luka ikiyakiakon.