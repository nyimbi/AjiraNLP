1Kiitu, wu EJAKAIT, nukibunokis sio;
Koany, kosesen aitisiliokosi.
2Araun airumetekosi naka imo,
Itogoikosi da luka lukacekwapin.
3Kirau ikokiok, luemameete lukapapa,
Asubata nukatotokosi bala apuserun.
4Kitaci akipi nukimasi,
Kitwegelio akitokosi.
5Lukirukitotor ejaas omurisinakosi;
Kilworun, emamei aibworar.
6
Kiriiki Misiri akanin,
Ka Iyasurian da, tetere isimonikinete inyamat.
7
Apotu lukapapakosi kodiakanasi, ido emameete;
Kibwokit isio da numam adolitekec.
8Kiyaito ibulesin:
Emamei yenikilakuni kakanikec.
9Kidumuni inyamatakosi kaipal aijar,
Kanuka ekileŋ loka amodiŋ.
10Esarani amunyokosi bala emukaru,
Kanuka amwanis naitisisiei naka ebeli.
11
Ebuonorete aŋor koSion,
Abekon da koreria luka Yuda.
12Ikajanakinete ikapolok akaninikec;
Mam eyoŋito imakio.
13
Edakete itelepai akaŋas,
Iguanakinete idwe ludidik ibwokitos akito.
14
Adaunos imakio kotoma orutei,
Enyeis itelepai ayoorekec.
15Asaŋa aiyalama nakotauonokosi;
Aluor akosiisom aibworo.
16Ado aboko anyoun kakwesikosi:
Itukwi isio! Naarai kidiakana.
17
Ŋes eilorotor ikositauon;
Kanuka ŋun ŋes awariwariata akosikonyen.
18Kanuka eroŋat loka Sion, loesil;
Irimete ikuwei kanen.
19Konye jo, wu EJAKAIT, ijaenena ikar kere;
Ejai ekoniicoloŋ ageun katur kiton aturio.
20Kanukinyo kimurwokinia apaarasia kere,
Kojal isio apak naetia nen?
21Kitobonunoi, wu EJAKAIT, sio da kiboŋuni;
Kiteteu akosipaarasia kwape kolosek.
22Konye kigiri kereka ijo sio cut?
Kinyunyurik kereka noi?