1
Aitapoet naka Obadia,
Inera kwanata Ejakait EDEKE nuka Edom ebe:
Kipupu akiro kaneejai EJAKAIT,
Ejukunitai ekiyakia alimokin atekerin ebe:
“Konyoutu yesi!
Kanyoutu oni aitiji ŋes!”
2Koany, ketidisiari jo katekerin:
Kimwaŋio noi.
3
Kimodo jo eitur loka etaukon,
Okwe jo loiboie kaciŋeta nuka emoru,
Loiboie kaneicelelei; Loibala kotaukon ebe,
“Iŋai ca epedori aitodokun eoŋ kwap?”
4
Ebala EJAKAIT ebe,
Karaida kidir kuju bala emorukaalet,
Karaida kejaun akaikon kidiŋ aacer,
Ketodokuni jo kaŋina.
5Arai kibunokinito ikokolak jo,
Arai kibunokinito ikerurwok kuare,
(Mere kimudiario jo!)
Mam tikekokwata aitodol naeupiata?
6Arai kibunokinito ikedeak emusabibu
Mam tikideutu imusabibun lueroko bon?
Eŋanyiŋanyi ca ma iboro luka Esau!
Aŋici ca ma aiŋadisiake nuibwaa!
7Kireŋeut ituŋa kere lukitutukito kajo orotokon,
Kiton oikor:
Kimodata ituŋa luinapakina kajo, kipikosi da;
Ŋul luenyamete akonitap kilokata jo katacit:
Emamei aijen kotomakeŋ.
8Ebala EJAKAIT ebe, Mam kereka eoŋ kapaaran kaŋin
Amudiari lukacoa ko Edom,
Ka aijen komoru loka Esau?
9
Iyaloŋoŋoete ikagogoŋokokon, jo Teman,
Ŋes ainakini ŋinituŋanan emudiario
Komoru loka Esau kaario.
10
Kirumete jo ileic kanuka adedeŋ
Naibu kiswamak onacekon Yakob,
Kimudiario ikar kere.
11
Kapaaran naibu kobwoia kawai,
Kapaaran naejoreoritotor imo ikeboro,
Naalomariata lukacekwap oruteike,
Kilamilamata eroet kanuka Yerusalem,
Kosubite ijo bala ediopet kakesi.
12
Konye sirikite apaaran naka onacekon
Kapaaran naka icanike,
Siriyalama kanuka idwe luka Yuda
Kapaaran naka amudiariokec;
Karaida einer nuka eitur
Kapaaran naka aiyaloŋoŋ.
13Sirikiloma orute loka ikatuŋa
Kapaaran naka epolakec;
Eebo, sirikite aiticanitoikec
Kapaaran naka epolakec,
Karaida aidokokin akonikanin oborokec
Kapaaran naka epolakec.
14
Sirikibwo kopidin amudiar luke luekuete;
Sirikijaik luke luideunos kapaaran naka aiyaloŋoŋ.
15
Naarai eapie apaaran naka EJAKAIT katekerin kere.
Kwape ibu kiswamaa, kiswamakinio jo da kwaŋin,
Eboŋokini akoniswam akoukon elopet.
16Naarai kwape ibu komasia koroŋataka lokalaunan,
Emasete kwaŋin atekerin kere tiritir;
Eebo, emasete, kilikorete,
Ejaunos bala mam lem ejauna.
17Konye ejaunos luekuete Moru Sion,
Eraun lokalaunan;
Irumi ekek loka Yakob airumetake.
18Eraun ekek loka Yakob akim,
Ekek loka Yosep da aŋajepa nuka akim,
Ka ekek da loka Esau ariaŋ;
Enokete kesi, enyamari kes:
Emameun yenideun kokek loka Esau;
Naarai ener EJAKAIT.
19
Irumete luka ari naka Eŋalakimak emoru loka Esau;
Irumete luka apuutona da Ipilisitian:
Irumete emanikor loka Epuraim, ka emanikor da loka Samaria;
Irumi Benyamin da Gilead.
20
Luijoreoritai luka ajore na naka idwe luka Isirael
Luajaas koKanaanin, irumete aitodol Sarepat;
Luijoreoritai da luko Yerusalem, luejaas Separad,
Irumete ireria luka ari naka Eŋalakimak.
21
Epote iketajarak Moru Sion atubokin Emoru loka Esau;
Eraun ajakanut naka EJAKAIT.