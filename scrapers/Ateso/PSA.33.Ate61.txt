1Kolelata toma EJAKAIT, yes ikadolitok:
Aiturit ibusakinit yenitenara kotau.
2Kimalata EJAKAIT kadeudeu:
Koyeikis aiturit ŋes kisabulin luka aputio atomon.
3
Koyeikisi ŋes ekosio lokitetet:
Koramakis ejok keporoto loepol.
4Naarai etenit akirot naka EJAKAIT;
Akeswam da kere iswamai kamunonut.
5Emin adolit ka etube:
Ileleba akwap asianut-nakamin naka EJAKAIT.
6
Asubunio akuj kakirot naka EJAKAIT;
Ajoreke da kere keiyeŋane loka aitukuke.
7Etukonokini akipi nuka aŋololin nepepe bala atukit:
Inadi ataroi toma odula.
8Koyoŋ akwap kere EJAKAIT:
Komaranata luiboiete kere kotoma akwap.
9
Naarai abu kolim, kiswamai;
Abu kicorak, kicat da.
10Itapalauni EJAKAIT ainerun naka atekerin:
Itwataniari aomisio nuka ituŋa.
11
Icasit ainerun naka EJAKAIT ikar kere,
Aomisio da nukotauke mama ejaas aturio kere.
12Isirereŋitoi ateker naerai EJAKAIT Edekekec;
Ituŋa luaseu araun airumeteke.
13
Eseseni EJAKAIT kokuju;
Itei da idwe kere luka ituŋa;
14Kotoma aibois naiboio
Eseseni kere luiboiete kakwap;
15
ŋopeŋol loitemonokini itauonokec kere,
ŋes da loeomoomoi aswamisiokec kere.
16Emamei ekabaka loitajaritai kanuka ajore naepol;
Mam lokagogoŋ eyuunio kanuka agogoŋuke naepol.
17Erai ebalasit ibore yenitai kanuka aitajar:
Mam da eyuuni imodio kere kanuka akegogoŋ naepol.
18
Koany, itei akoŋu naka EJAKAIT ŋul lueyoŋito ŋes,
Ka ŋul da luemunos aitimike;
19Ayuun itauonokec kotoma atwanare,
Aitajar da kes kotoma obeli.
20Idarito itauonowok EJAKAIT:
Erai ewokokenarakinan ka ewokobuku da.
21Isiyalamikinito iwokotauon iŋol,
Naarai kimunokin ekekiror lokalaunan.
22Kodolok sio akoniitim, wu EJAKAIT,
Kwape kimunokinor jo.