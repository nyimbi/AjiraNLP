1
Kosodi kanen kapaarasia nuka Akas okoku loka Yotam, okoku loka Usia, ekabaka loka Yuda, apotu Resin ekabaka loka Suria, ka Peka okoku loka Remalia, ekabaka loka Isirael koloto Yerusalem aitiji; konye kokurwokis. 2Aponi kolimokinai ekek loka Daudi ebe, “Emorikikinos Suria ka Epuraim.” Komaran eketau, ka itauon luka iketuŋa da, kwape kikito luka amagoro luitamarani ekwam.
3
Kosodi kotema EJAKAIT Isaia atiar, “Koloma kiriamunos ka Akas, ijo ka okokukon Sear-yasub, kosaŋe loka aleles naka atapar nakokuju, korot loka emanikor loka ekelotan; 4kolimok ŋes atiar, ‘Kocoite, kiyamakina; sirikikurianar, kinyek ekonitau ailworun, kanuka ikuk lu luka akalasia nuepurunete, kanuka anyunyura naededeŋ naka Resin ka Suria, ido okoku loka Remalia. 5Naarai eneru Suria aronis mama ijai, Epuraim da, ka okoku loka Remalia, kobalas ebe, 6“Kaloto kalomakis Yuda, kesiyaloŋoŋoto ŋes, kapedoto apedot kanuwok, kadakakis ekabaka kokidiŋike, ŋes okoku loka Tabeel”:
7Inera kwanata EJAKAIT Edeke ebe:
Mam icasi, karaida aitodolokinio.
8
Naarai akou naka Suria ŋes Damasiko,
Akou da naka Damasiko ŋes Resin.
(Eriŋa etuboro ikar akaisakanykape ka lukany ebilibilun Epuraim, mam bobo eraun ateker.)
9Akou naka Epuraim ŋes Samaria,
Akou da naka Samaria ŋes okoku loka Remalia.
Arai kiŋero yesi aiyuun,
Abeit mam kiticasio.’ ”
10Kolimok EJAKAIT bobo Akas ebe, 11“Kilipu EJAKAIT Ekonideke aanyunet; kilipu kotoma aidules arai kokuju kakuj.” 12Konye kotema Akas atiar, “Mam elipi, karaida akodwi EJAKAIT.” 13Kotema atiar, “Aso kiirasi yesi, wu jo ekek loka Daudi; erai akirot naedit kaneijaas aitapas ituŋa, tape itapasete Ekadeke da? 14
Kanuka ŋun ŋes kiinakinia EJAKAIT elopet aanyunet; koany, epotuuni abekot, idouni ikoku yenisapat, emaikini ekekiror Imanuel. 15Enyami akinyet ka esik, naejeŋunia aiŋer aronis, aseun da ajokis. 16
Naarai eriŋa ikoku ejenuna aiŋer aronis, aseun da ajokis, ejalakinio akwap nailaia ijo ikabakanakec iarei. 17
Eyauni EJAKAIT mamakon, ka ikonituŋa, ka ekek loka papakon apaarasia numam lem edoluno, ameun kapaarasia nukenyounio Epuraim koYuda; ŋes ekabaka loka Asuria.”
18Kosodi kanen kapaaran kaŋin, iinyuni EJAKAIT ecucut loejai atutubet nakawasia naka icorin luko Misiri, ka ao da naejai akwap naka Asuria. 19Epote do, ibworarete kesi kere kaditon nuiswapito, koburino luka atiiba, kokukwa kere, koronyia kere da.
20
Kapaaran kaŋin, ebareni EJAKAIT kebarenit Ioeropioro loejai juwai naka Ecor, ŋes ekabaka loka Asuria, akou ka ajul nuka akeje: epiari da epenek.
21Kosodi kanen, kapaaran kaŋin, ipisi ituŋanan ataok, ka amerekekin aarei; 22kosodi kanen, enyami akinyet kanuka aipues naka akile nueinakinete: naarai enyamenenei ŋinituŋanan yenideuna kakwap akinyet ka esik.
23Kosodi kanen kapaaran kaŋin, ŋiniibois nakejaas kolo imusabibun elukumit luedumunete atutubeta nuka epuesa alukumit, eraun naka ikodokodo ka ikukwa. 24Epote ituŋa nen ejaas kakabwai kaimalia; naarai eraun akwap kere ikodokodo ka ikukwa. 25Mam idoliori oukon kere lukolo kibokibokio kemeleku naarai ikurianari ikodokodo ka ikukwa, konye eraunos lukibuaikina ibaren, ka luipudapudaete isipanin.