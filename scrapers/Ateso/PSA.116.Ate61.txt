1Amina eoŋ EJAKAIT, naarai eira
Ekaporoto ka akaiŋaiŋa.
2Naarai ketoiki akekit,
Ŋes do ewonenenoo ŋes apaarasia kere nuka akaijar.
3Kalukunito aunoi nuka atwanare,
Ketiŋa eoŋ ariebesia nuka Okatwak,
Adum ican ka aiturur.
4Ŋes do ewoneo ekiror loka EJAKAIT ebe:
“Wu EJAKAIT, keŋaiŋait jo, koyu ekatau.”
5
Esiana EJAKAIT, ido edolit;
Eebo, itimono Ewokodeke.
6Idari EJAKAIT ijimat:
Aponi ketisili konye ketajar ŋesi eoŋ.
7
Okwe ekatau, koboŋ toma aibworarikon;
Naarai kikonak EJAKAIT nukajokak.
8Naarai iyuu ijo ekatau katwanare,
Akakonye da kakiyo,
Ka akakeje da kotoma aibiror.
9Alosenenei kakonyen nuka EJAKAIT
Kakwap naka ikajarak.
10
Eyuunit, naatemaria ebe,
“Aponi keticani noi”:
11
Alimuni kamarani ebe,
“Eraas ituŋa kere ikeŋalak.”
12Inyo bo ainakini eoŋ EJAKAIT
Kanuka ajokisioke kere nukekonaki ŋesi eoŋ?
13Ayaŋaari aikopo naka aitajario,
Kasodi aiwone ekiror loka EJAKAIT.
14
Ataci akaiyaposio mama ejai EJAKAIT,
Eebo, kakonyen nuka iketuŋa kere.
15
Atwanare naka lukalaunakake
Erai naketiai loepol kakonyen nuka EJAKAIT.
16Wu EJAKAIT, abeit arai eoŋ ebulesitikon:
Arai eoŋ ebulesitikon, okoku loka akonibulesit;
Ijarijarak ijo aunoi nukaenito.
17Ainakini jo asubanit naka aimal,
Ido ewonei ekiror loka EJAKAIT.
18Ataci akaiyaposio mama ejai EJAKAIT,
Eebo, kakonyen nuka iketuŋa kere;
19Kalaroi nuka etogo loka EJAKAIT,
Kokidiŋikon, wu Yerusalem.
Kituroto yesi EJAKAIT!