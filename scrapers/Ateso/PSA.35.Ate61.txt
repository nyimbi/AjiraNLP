Esabuli loka Daudi.
1Wu EJAKAIT, kopegata kaŋul luepegasi keoŋ:
Kitiji ŋul luketijiete eoŋ.
2Kokap ebuku ka eupal,
Kobwo kiŋarak eoŋ.
3Kout akwara da kigalik erot loka ŋul kalukarukitotor:
Kolimok ekatau ebe, “Eoŋ akoniitajar.”
4Kisurum ileic kitisil da ŋul luemoete akaijar:
Kitoboŋo kau kisiyaloŋoŋ ŋul luinerunete aiswamakin eoŋ aronis.
5Kosubata kesi bala agugu nuekutari ekwam,
Kireŋe kes emalaika loka EJAKAIT.
6Koraun ekecerot amuton ka arurut,
Korukitor kes emalaika loka EJAKAIT.
7Naarai apotu kolokikis eic toma aipany alokia eoŋ komameete akiro,
Abokikis ekatau aipany komameete akiro.
8
Kobunok ŋes amudiario komam ecoit,
Kipok ŋes elopet eicike loalokit:
Kibirokin komudiar.
9
Kosodi elakar ekatau kotoma EJAKAIT:
Elelakini akeitajar.
10
Etemarete akakojo kere ebe, “EJAKAIT, iiŋai bo iputotor ijo, Loiyuuni lokican kama kaŋol kaloitelekarit ŋes kagogoŋ,
Eebo, lokican ka loilwaritoi kama kaŋol kaloenetart?”
11Anyout ikajenak lumam edolito;
Kenita akiro numam ajeni.
12Eropete eoŋ karonis itia ajokis,
Aitisilikin ekatau.
13Konye eoŋ, kedekakinos kesi,
Anapi inapen luka aibworo:
Ketaari ekatau ailuŋ;
Eboŋokini akailip toma atorobuka alopet.
14Abu kekonak kwape tikeraar ekapapero arai onaceka:
Kakukum aibworo kwape yenekuudiani totoke.
15Konye do kecodokin eoŋ kiyalamikinos, kotukonokinos; Katukonokinotor luenolopaka, komam ajeni;
Kanyilinyilata komam eionoete:
16Kwape lukesekelok lueinyanakinete kopucino, Kakonyanakiniata ikel.
17EJAKAIT, itodoli ai itei?
Kitajar ekatau kotoma amudiarikec,
Iminataka kama ejaas iŋatunyo.
18Kemalai jo kokodet loepol:
Keturenenei jo kotuŋa luipu.
19
Kinyeis ŋul lueraas lukasurupoka aiyalamikin kaiŋal:
Karaida ŋul lukalaito komameete akiro aedia akonye.
20Naarai mam inerasi ainapakin:
Konye inerunete akiro nuka aiŋal
Aluikinio ŋul luiyapaara kakwap.
21Eebo, kaoonikinitos noi aitukekec;
Kobalas ebe, “Us, ijo ba! Abu akosikonu kogipa!”
22
Ibu ijo kogipu, wu EJAKAIT: sirikililiŋ:
Wu EJAKAIT, sirikilwaniar kamakaŋ.
23Kokweny, konyou kotubok eoŋ akiro, Akakiro,
Edekeka ka EJAKAIT ika.
24
Kotubokinai wu EJAKAIT Ekadeke, kwape ejaar akonidolit;
Kinyeis aiyalamar eoŋ.
25Kinyeis atemar kotauonokec ebe,
“Ijo ba, kwaŋin kito!”
Kinyeis atemar ebe, “Kiliko oni ŋes elue.”
26Kisurum ileic kisiyaloŋoŋ kere
Luisiyalamikinito eoŋ adumun aronis!
Kitanap ileic ka asiles lukadakanarotor!
27Kibwoŋata kanuka aiyalama, kolakaros,
Luitojokitos akakirot nakadolit:
Eebo, kinerenenas duc ebe,
“Kitopolooritete EJAKAIT,
Loeminakinit akerianut naka ekebulesit.”
28Kosodi inerenena akaŋajep adolitekon,
Aituritekon da aitiwar akwap.