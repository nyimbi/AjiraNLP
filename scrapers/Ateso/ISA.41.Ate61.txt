1Kililiŋata kakonyeneka, yes apujan;
Kiteteut ituŋa akecegogoŋ:
Kikunyutu kesi; kosodete einer:
Kekunyakisi nepepe otube.
2
Iŋai kitonyounit etuŋanan loebuni kokide,
Loenyarauni ŋes kadolit abunore akejeke?
Ijaikini atekerin kakonyeneke,
Einakini ŋes ayait ikabakan;
Ijaikini kes okilenike kwape apua,
Kwape ariaŋ naekutaritai mama ejai akabwake.
3Erukitori kes, kotubor kainapakin;
Korot lomam lem itorito akejeke.
4
Iŋai bo kesubi, kiswama da,
Lokenyarau aturio ameun kageunet?
Eoŋ EJAKAIT, losodit,
Ido nepepe ka lokawasia, eoŋ Ŋopeŋol.
5Apotu apujana koanyut, kokuriakaros;
Komaranata isaŋeta luka akwap:
Kikunyutu, kopotu.
6Kiŋaranakinos ŋinituŋanan kikeidunyet;
Kobala ŋinituŋanan onaceke ebe, “Kotitiŋior.”
7Ekekeon isidiki ekatatan esabu,
Loipadipadi kenyodo isidiki loedai kamoru,
Ebala nuka airuc ebe, “Ejokuna”:
Kimorianak kaseito, tetere mam ilokulokun.
8
Konye jo, Isirael, ekakejaanakinan,
Yakob loaseunit,
Aur naka Aburaam opaperoka;
9Ijo lokekamuni kosaŋeta luka akwap,
Lokanyarauni kagoriake,
Katema jo ebe, “Ijoŋ ekakejaanakinan,
Kaseunit jo, mama kacakari cut.”
10
Sirikikurianar, naarai ajai eoŋ nepepe kajo;
Sirikibur, naarai arai eoŋ Ekonideke:
Ketogogoŋi jo; eebo, keŋarakini jo;
Eebo, kegani jo kakan nakoteten naka adoliteka.
11
Koany, ŋul kere lukinyunyurikis jo, ileicikinete, itiriraete; Luiutas kajo eraunos mere ibore, eoliorete da.
12Imoi ijo luinolopatar, mam idumuni kes:
Ŋul lukisurokinete jo eraunos mere ibore, kwape ibore yenitai.
13Naarai eoŋ EJAKAIT Ekonideke egagauni akonikan nakoteten,
Kabala jo ebe, “Sirikikurianar; keŋarakini jo.”
14
Sirikikurianar, ijo ekurut Yakob, yes ituŋa luka Isirael;
Ebala EJAKAIT ebe, Keŋarakini jo,
Ido ekalakunanikon ŋes Lokalaunan loka Isirael.
15
Koany, ketuluori jo ibore yenikicomis yenikitetet,
Yeneitara yenejaas ikel:
Icomi ijo iroŋan, iriecirieci kes,
Itusubi iukon kwape agugu.
16
Ipiesi kes, ekutari kes ekwam,
Isiarisiari kes etapipirio,
Ilelakini EJAKAIT, itopoloori Lokalaunan loka Isirael.
17Emootos lukican ka luilwaritos akipi, ido emameete,
Eokete akeceŋajepa kanuka akure;
Eoŋ EJAKAIT aboŋokini kes,
Eoŋ Edeke loka Isirael mam ajalakini kes.
18
Aŋaikini icorin kuju neelapat,
Ka akonye nuka icowa kokidiŋ kaditon:
Etarauni ais atapar naka akipi, Akwap naalarion ikico luka akipi.
19Eraikini eres,* ka ekasia,* ka ekadas,* ka eseitun * loka ais toma ais;
Ebwaikini eberos, * etidar, * ka eteasur
kere nepepe amodiŋ:
20
Tetere eanyunete, ejenete, eomoomoete,
Kojenutu nepepe ebe akan naka EJAKAIT ŋes eswamat ŋun, Lokalaunan loka Isirael ŋes asubi.
21Ebala EJAKAIT ebe, “Koyaut akusikirot.”
Ebala Ekabaka loka Yakob ebe, “Kitolomut nuitogogoŋito.”
22Kitolomut kes, kolimokis sio nuelosete ajaun:
Kolimokis nusodit, kwape ejaatar, kaomoomata, kajenutu awasiakec;
Arai bo kitodikis sio akiro nuepote.
23
Kolimokis sio akiro nuepote moolo,
Kajenutu ebe iraas yesi idekesio:
Eebo, kiswamata nuejok, arai kiswamata nueroko,
Kobur, kanolianakinos.
24Koany, iraas yesi atai, akusiswam da atai:
Loketale ŋol lokiseuni yes.
25
Etonyounit etuŋanan loebuni kagolitomei, adolu;
Etuŋanan loiwonei ekakiror loebuni kaneelomunia akoloŋ:
Ebunokini ŋesi ikayaitok kwape elupot,
Kwape ipudapudaa ekajean elupe.
26Iŋai bo kilimokinit ameun kageunet, tetere kijenuni?
Ido ameun apeŋo, tetere kinera ebe, “Edolit ŋesi”?
Eebo, emamei yenelimokinit, eebo, emamei yenitodikinit,
Eebo, emamei yeniirarit akusikiro.
27Eoŋ ageuni alimokin Sion ebe, “Koany, koany kes”:
Ido ainakini Yerusalem yeneyauni akiro nukajokak.
28
Arai kasesen, emamei idiotuŋanan;
Emamei kotomakec ekapetan akiro loepedori aboŋokin akirot, Arai keŋit ŋes.
29Koany, kes kere, eraas aswamisiokec atai, mere ibore;
Eraas akeceputosia nuecalara ekwam ka aamameak.