1Ejai etau loka ekabaka akan naka EJAKAIT kwape aleles naka akipi:
Ibelokini ŋes kwape ekotor.
2
Ŋolirot loka etuŋanan edolit kakonyeneke:
Konye itemi EJAKAIT itauon.
3
Aswam nukabeit ka etube,
Iyuunit EJAKAIT aitelekarit asuban.
4Akonye nueomiara ka etau lokaiwoŋonut,
Atala naka ikaronok, ŋes aronis.
5Aomisio nuka luekukuraka eyaŋaunete aipues:
Konye ŋolituŋanan loisunyit, isunyari toma aibabanitoi.
6Adumun abar kaŋajep nakeŋalan,
Esubit bala eiyeŋane loekutario, eic da lokatwanare.
7Akaje naka ikaronok epiyari kes;
Naarai eŋerito aswam nuketube.
8Emagul noi erot loka ŋol kaloigugunatoi karonis:
Konye ejokuka aswamisio nuka ŋol kaloesegara.
9Ejok aiboi kagor naka etogo kokuju,
Itia aiboi kaberu naeŋolopana kotogo loelal.
10
Iŋobeli etau loka ekaronon aronis:
Mam ekeidunyet edumuni asianut kakonyeke.
11Arai iticanio ekamwaŋan, itocouni ijimat,
Arai isisianakinio lokacoa edumuni aijen.
12
Eomoomoi ekadoliton etogo loka ekaronon;
Kwape elatarere lukaronok kooliosi.
13
Loisikakini akeki aimony naka lokican,
Ŋes da kemony, konye mam epupunio.
14Ainakinet nakaiyeiyea isinapikini anyunyura,
Ainakinet da nakotorob isinapikini anyunyura naepol.
15Aitodol etube isiyalamikini ikadolitok,
Konye emudiari luiswamaete numam adolit.
16Etuŋanan loepaari anyoun koroto loka aijen
Ibworari kokodet loka lukatwak.
17Loimiela aiyalama eraenena lokican,
Loimiela ajon ka akinyet mam ebari.
18
Eraun ekaronon alakunet naka ekadoliton:
Luebilete ibotei da ebeete aibois naka luitenara.
19Ejok aiboienen kakwap nakamodiŋ,
Itia aiboi kaberu naeŋolopana naedelana.
20
Ejai abar naka akais nuipu ka akinyet togo loka ekadoliton;
Konye ilikori lobaŋ.
21
Ŋol loibwapit adolit ka aitim
Edumuni aijar ka adolit, ka aibuses da.
22Edokari lokacoa ore loka luegogoŋ,
Etiyaikini agogoŋ nakemunosi.
23Ŋol loidari aitukuke ka aŋajepeke,
Idari akeijar kinyek adumun ican.
24Ekamwaŋan ŋes ekiror loka etuŋanan loiwoŋoono, loeomiara,
Iswamai ŋesi kaisosolonut nakaiwonoonut.
25Eari aiŋobel loeloŋwana:
Naarai eŋerito akekanin aswam.
26Eraŋana ekaronon aitiwar akwap:
Konye ekadoliton einakini komam imiki.
27Asubanit naka ekaronon erai naketale:
Arai eyaunit ketau lokaronon itelekarit ca araut naketale!
28Eoliori ekajenan lokeŋalan:
Konye ejaenena akirot naka etuŋanan kaloepupuni.
29Etuŋanan lokaronon itogogoŋit akekonyen:
Konye loitenara iteteni ikerotin.
30Emamei acoa karaida aijen,
Karaida ainerun arianakin ka EJAKAIT.
31Ekapakinitai ebalasit kapaaran naka ejie:
Konye ebuni aipikor kaneejai EJAKAIT.