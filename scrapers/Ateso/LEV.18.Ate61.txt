1Kotema EJAKAIT Musa atiar, 2
“Kolimok idwe luka Isirael ebe, Arai eoŋ EJAKAIT Ekusideke. 3
Siriswamaenenete aswamisio nuka akwap nako Misiri nekolo iboioto: siriswamaenenete da aswamisio nuka akwap naka Kanaan neketolomari yes: karaida alosenen kokisilakec. 4Kiswamaenenete yesi itubesiaka, koricenenete ikisilaka, alosenen kotoma: arai eoŋ EJAKAIT Ekusideke. 5
Koricenenete do ikakisila, ka itubesiaka: arai kiswama ituŋanan ŋul, ejari tomakec: arai eoŋ EJAKAIT.
6“Siri idio kayesi kikunyaki yenepajanasi kaŋes, apukor amujalalake: arai eoŋ EJAKAIT. 7Sirikipuko amujalal naka papakon, ŋes amujalal naka totokon: erai ŋesi totokon; sirikipuko amujalalake. 8
Sirikipuko amujalal naka aberu naka papakon: erai amujalal naka papakon. 9
Sirikipuko amujalal naka inacikon, akoku naka papakon, arai akoku naka totokon, arai keurikinio ore, arai keurikinio nenice. 10Sirikipuko amujalal naka akoku naka okokukon, arai naka akoku naka akokukon: naarai amujalalakec ŋes nakon. 11Amujalal naka akoku naka aberu naka papakon, naaurie papakon, erai ŋin inacikon, sirikipuko amujalalake. 12
Sirikipuko amujalal naka inac naka papakon: inacanas ŋesi kapapakon. 13Sirikipuko amujalal naka inac naka totokon: naarai inacanas ŋesi katotokon. 14Sirikipuko amujalal naka onace loka papakon, sirikikunyak aberuke: erai ŋesi totokon. 15
Sirikipuko amujalal naka aberu naka okokukon: erai ŋesi akokukon; sirikipuko amujalalake. 16
Sirikipuko amujalal naka aberu naka onacekon: erai amujalal naka onacekon. 17
Sirikipuko amujalal naka aberu ka naka akokuke; sirikiyaŋa akoku naka okokuke, karaida akoku naka akokuke, apukor amujalalake; ipajanasi kesi: erai aronis. 18
Sirikiyaŋa aberu ka inacike, araun akainike, apukor amujalalake, nepepe kainacike eriŋa ejari.
19
“Sirikikunyak aberu apukor amujalalake kapak namam elaia kanuka aibam. 20
Sirikiyelokinos kaberu naka eidunyetekon, amunaun kaŋes. 21
Sirikiinak aurikon aitotor akim mama ejai Molek, karaida aitisil ekiror loka Ekonideke: arai eoŋ EJAKAIT. 22
Sirikiperoto kikiliok, kwape kaŋor: erai naketal. 23
Sirikiperoto kitiaŋ kere amunaun kaŋes: karaida aberu aibwo kakonyen nuka etiaŋ, apero kaŋes: erai ainyalakin.
24
“Sirikimunaunos bonik kadiokirot kaŋun kere: naarai amunaunos atekerin nuereŋeari eoŋ kakonyenekus kaŋun kere: 25
Amunaun akwap: tape edopet ŋes numam adoliteke, elekari akwap da luiboienenete kotoma. 26Kanuka ŋun koricenenete yesi ikakisila ka itubesiaka, siriswamaenenete adio kanuketal kaŋun; karaida iuriat, karaida imoit yeniboienenei kayes: 27(Naarai eswamata ituŋa luka akwap, lukigeikinete yes nuketal ŋun kere, amunaun akwap;) 28Kinyek akwap alekar yes da, naimunauniata yesi ŋes, kwape alekaria ateker nakigeikini yes. 29Naarai ŋin yeniswamai adio kanuketal kaŋun, egelario ituŋa luiswamaete ŋun kotuŋakec. 30Kanuka ŋun koricito akirotoka, kinyeis aiswamaun idio kiponesio kaŋul kaluketal, lueswamaenenoo ageikin yes, kinyeis amunaun bonik: arai eoŋ EJAKAIT Ekusideke.”