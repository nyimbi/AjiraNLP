1Abwokon naka Babulon nakeanyuni Isaia okoku loka Amos.
2
Kosipokis emedera koroŋat lolarion,
Kikeseutu eporoto, kokwetut kakan,
Kolomasi kesi korutei luka lukapolok.
3
Ecoraki itiakunaka,
Eebo, kanyarau ikatuŋa lukirigin kanuka akanyunyura,
Kes lukaŋ luibwoŋas kaiturit.
4Ecelet loka ekodet koroŋan, kwape ateker naepol!
Ecelet loka aumeno naka ajakanuto nuka atekerin nuetukonokinos!
Inotuni EJAKAIT loka ajoresio ajore ejie.
5Epote kakwap naelwana,
Kosaŋe da loka akuj,
EJAKAIT ka lujiisike lukaisiopoke,
Amudiar akwap kere.
6
Kibwololoto; naarai eapie apaaran naka EJAKAIT;
Ebuni kwape kamudiar naebuni kama ejai Lokapedor kere.
7Ŋes ilakajanarotor akanin kere,
Ipirisiar etau loka ŋinituŋanan.
8Eburuunete.
Ikamuni kes ariebo ka aiturur;
Eriebasi kwape aberu naidouni.
Enolianakinos kaumokinit;
Esaranete akecekonyen.
9
Koany, ebuni apaaran naka EJAKAIT kadedeŋ,
Kanyunyura, ka aisiop naepol;
Aitaraunia akwap naiswapit,
Amudiar da ikadiakanarakake kotomakeŋ.
10
Naarai mam ecaunete aacer nuka akuj ka atukonokec aicakec:
Itumutonorio akelon elomuni,
Mam elap da ecauni akeica.
11Eticani eoŋ akwap kanuka aronisike,
Ka lukaronok kanuka numam adolitekec:
Etapalauni aiwoŋonut naka luiturokina,
Etisili da aisosolonut naka luitasuroko.
12Etarauni ituŋanan yeneciciŋ aitelekarit esabu loejok,
Ituŋa luecicin aitelekarit esabu loejok loka Opir.
13
Kanuka ŋun ŋes etamarania akuj,
Ŋanijanio da akwap anyoun kaiboisike,
Kotoma anyunyura naka EJAKAIT loka ajoresio,
Kapaaran da naka akeisiop naepol.
14Kosodi kanen, kwape amori naemeiao,
Ido kwape kamerekekin nuemamei yenetukonokini,
Ibelokinos ŋinituŋanan aboŋun otunake,
Ekerete kesi ŋinituŋanan bukec.
15Icumio ŋin yenetakanuni;
Eari ekileŋ ŋinidiopet yenekamunio.
16
Idecidecio imukerunukec kakonyenekec;
Eŋasio itogoikec, ebuorio akeceŋor aiteper.
17
Koany, esidiki eoŋ Imedin asurokin kes,
Lumam ibwaikinito itauonokec toma opuesa,
Mam isiyalamikinito da esabu.
18Ebilibilete akabwaikec ikatumunak;
Mam itimete aur naka akoik;
Mam akecekonye itimete idwe.
19
Babulon da, aibuses naka ajakanuto,
Ajokis naka aiwoŋonut naka Ikaludean,
Eraun kwape Sodom ka Gomora Nakemudiaria Edeke kes.
20
Mam bobo ituŋanan iboienenei kotoma,
Kwabo mam iboienenei anyoun katurio kiton aturio:
Mam Eyarabut idukuri ŋina;
Mam bobo da ikecokok ituuriakete isipaninikec kaŋina.
21
Konye eperenenete itiaŋ lukadedeŋak luka amodiŋ kaŋina;
Ilelebunos ikecetogoi itiaŋ luirurumaete;
Iboienenete ikuului kaŋina,
Etacete da ikorwa kaŋina.
22Egatasi ipeen da kotogoikec luibwaitai,
Ikuwei da kotogoikec luisiyalamikinete:
Eapie akepak abunore,
Mam akepaarasia iyatakinos.