Loka Ekapolokiton lueruos; aruo naka Gitit. Esabuli loka Asap.
1Koboorianata ayoere mama ejai Edeke agogoŋuwok:
Kikareoto kaiyalama mama ejai Edeke loka Yakob.
2Koyooto esabuli kituruoto da isiman,
Ka adeudeu naejijim ka yenikutat.
3
Kokutakis arupepe kilamu elap:
Kepoloor da cut elap, kapaaran naka epucitiwok loiyamakina.
4
Naarai erai ekisil kotoma Isirael,
Aicorakinet naka Edeke loka Yakob.
5Abu koseu ŋes kotoma Yosep araun aitejenunet,
Naalosio aluikin akwap nako Misiri:
Nama apupunio aŋajep namam ajeni.
6“Abu kalema alaŋiru kokeperike:
Ka akekanin da kojalas kodita.
7
Ibu konyara kotoma ocan, abu kayu;
Kaboŋok jo kotoma aibois nakaiyeiyea naka airetun;
Abu ketem jo kakipi nuka Meriba.
Sela.
8Kopuputu, wu ikatuŋa, eoŋ da ketejenuni yes:
Wu Isirael, tikipupok eoŋ!
9
Sirikejaun edeke ece loegelara tomakon;
Karaida jo aima ecedeke loegelara.
10
Arai eoŋ EJAKAIT Ekonideke,
Loabu kitolom jo kakwap nako Misiri:
Kooŋa noi akoniituk, kelelebik.
11Konye ikatuŋa mam apotu kopupokis ekaporoto;
Ido Isirael mam kakoto eoŋ.
12
Kwaŋin abu kajalak kes atupar aninik naka itauonokec,
Tetere elosenenete kotoma ainerununikec nuka ikulepek.
13
Konye karai ikatuŋa kapupokis eoŋ:
Kosodi Isirael alosenen korotinika!
14Tieon ketonokok lukasurupokec atipet,
Kasodi aibelokin akakan asurokin luitokokolito kes.
15Luelaito EJAKAIT tiiyapaara kamakeŋ:
Konye timam akecepak kedaun.
16Tiketanyam yes akima nuejok noi adepar:
Tikesimonik kesik lokomoru.”