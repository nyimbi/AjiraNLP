1
Kosodi kanen kokaru lokiwuniet loka Kosea okoku loka Ela ekabaka loka Isirael, kogeu Kesekia okoku loka Akas ekabaka loka Yuda airum. 2
Kerai loka ikar akaisaarei ka lukany egeuni airum; kirumak ikar akaisaarei ka lukanykaoŋon koYerusalem; ekiror loka totoke kerai Abi akoku naka Sekaria, 3Kiswama nuejok kakonyen nuka EJAKAIT, kwape ajaatar kere nueswamai papaake Daudi. 4
Kolema aiboisio nuiceleleete, kobil ipirin, kojepejep Asera: komunyumuny emun loka aisinit loasubi Musa: naarai aitodol apaarasia ŋun koriŋa idwe luka Isirael isupuruunekinete ŋes lueuru maa: komaik ŋes Nekusutan.
5
Komuno EJAKAIT, Edeke loka Isirael; akauloke emamei lueputori ŋes kokabakan kere luka Yuda, karaida luageikinete ŋes. 6
Naarai abu kimorikikin ka EJAKAIT, mam abu konyou katupit ŋes, konye koricite aicorakinetake, nuecorakin EJAKAIT Musa, 7
Kojai EJAKAIT kaŋes: nealomanari kere kokerianar: kipaliik ŋesi ekabaka loka Asuria, mam abu kijaanak. 8
Kodany Ipilisitian kiton Gasa ka iikorunoke; ageun kotogo kaloeoj loka ikedarak kiton ore lokebwaitai.
9
Kosodi kanen kokaru lokiwoŋonet loka ekabaka Kesekia, ŋes ekaru lokikanyetekaarei loka Kosea okoku loka Ela ekabaka loka Isirael, kobu Salumaneser ekabaka loka Asuria asurokin Samaria, kirigau. 10
Kosodi ketuboros ikar iuni kiruma: ŋes ekaru lokikanyetekape loka Kesekia, ŋes ekaru lokikanyetekaoŋon loka Kosea ekabaka loka Isirael, kirumai Samaria, 11
Kijoreo ekabaka loka Asuria Isirael ayaŋaar Asuria, kibwaik kes Kala, ka Kabor, ariri kecor loka Gosan, oreria da luka Imedin: 12
Naarai mam apotu korimakis eporoto loka EJAKAIT Ekecedeke, konye kodiakasi aitutuketeke, kere da nuecorakini Musa ekejaanakinan loka EJAKAIT, koŋero akiirar, karaida aswam.
13
Kokaru lokitomonet kaoŋon loka ekabaka Kesekia, kobu Senakarib ekabaka loka Asuria asurokin ireria kere luka Yuda lukebwaitai, kirum. 14Kijukak Kesekia ekabaka loka Yuda ekabaka loka Asuria Lakis ebe, “Adiak eoŋ; kinyeinai koboŋo: lukitubokini ijo eoŋ acamuni.” Kotuboki ekabaka loka Asuria Kesekia ekabaka loka Yuda atalatan akwat auni nuka epuesa ka atalatan akaisauni nuka esabu. 15
Kosodi Kesekia ainakin ŋes epuesa kere loadumuna kotogo loka EJAKAIT, koboro da luka akais nuipu lukotogo loka ekabaka. 16Kapak kaŋin kikisunun Kesekia esabu kokirigin luka eyekalu loka EJAKAIT, kopirin da lueladaarit Kesekia ekabaka loka Yuda, koinak ekabaka loka Asuria. 17
Kijuka ekabaka loka Asuria Taratan ka Rab-saris ka Rabasake anyoun koLakis mama ejai ekabaka Kesekia kajore naepol Yerusalem, Kodokasi kopotu Yerusalem, Kedoloto, kopotu kobwaata kariri kaleles naka atapar nakokuju, korot loka emanikor loka ekelotan igoen, 18Kedaut anyaraun ekabaka, kolom neejaas Eliakim okoku loka Kilikia, loapolokinit ekal, ka Sebuna ekewadikan, ka Yoa okoku loka Asap ekesiitonokinan.
19
Kotema Rabasake kes atiar, “Kolimokis do Kesekia ebe, ‘Inera ekabaka lokapolon, ekabaka loka Asuria, kwanata ebe, Amuno naanyoin naimuno?’ 20
Inera ijo, konye eraas akiro nuka aituk bon ebe, Ejai acoa ka agogoŋ naka ejie, Iŋai do imunokina ijo, tape kipaliikin eoŋ? 21
Koany ca, imunokina ijo ebela loka egada lo loiriecakina, ŋes Misiri; arai kegoŋakini ituŋanan mamake, elomari akani ke icumi: ikoni nepenen Parao ekabaka loko Misiri mama ejaas ŋul kere luemunosi ŋes. 22
Konye arai kitemas ebe, ‘Kimuno isio EJAKAIT Ekosideke’: mere ŋes ŋol loalemari Kesekia aiboisioke nuiceleleete ka itemwanake, kolimok Yuda ka Yerusalem ebe, ‘Imaenenete kotem kalo koYerusalem?’ 23Aso do, keŋaiŋait, kojaakis ekajakait ekabaka loka Asuria iboro lukititiŋa, kainakin eoŋ jo da ibalasin ilukumin iarei, arai ipedori ijo kowaikon aibwaikin luibwanenete. 24Aso ipedori biai aisibelokin akonyen nuka ekapolon ediopet kotoma kaludidik kokejaanakinak luka ejakaitika, komuno Misiri kanuka agalin ka ikebwanenok. 25
Abu kereka eoŋ asurokin aibois na amudiar komamei EJAKAIT? EJAKAIT, ŋes kabala ebe, ‘Kosurok akwap na, komudia.’ ”
26Kosodi Eliakim okoku loka Kilikia, ka Sebuna, ka Yoa, atemar Rabasake atiar, “Kiŋaiŋait, kiner kikonikejaanakinak kaŋajep nako Suria; naarai kijeni; sirikiner kasio kaŋajep naka Iyudayan, kaki nuka ituŋa luejaas arwatat.” 27Konye kotema Rabasake kes atiar, “Keyakuunit ekajakait mama ejai ejakaitikon, ka jo da, einer akiro nu? Mam kereka keyakuunit otuŋa luiboiete karwatat, ainyam acinikec, ka aimat akulakec nepepe kayes?”
28Kosodi Rabasake aibwo, kiworo keporoto loepol kaŋajep naka Iyudayan, kotema atiar, “Kopupokisi yesi akirot naka ekabaka lokapolon, ekabaka loka Asuria. 29
Inera ekabaka kwanata ebe, ‘Kinyek Kesekia aiŋal yes; naarai mam epedori aitajar yes kakanike: 30Kinyek Kesekia ainakin yes amunokina EJAKAIT ebe, Abeit kitajari EJAKAIT oni, ere lo da mam ijaikinio akan naka ekabaka loka Asuria.’ 31
Sirikipupokis Kesekia: naarai inera ekabaka loka Asuria kwanata ebe, ‘Kinerutu keoŋ nuka ainapakin, kopotu neajai; konyama yesi ŋinituŋanan emusabibuke, ŋinituŋanan nuka etinike, komata da yesi ŋinituŋanan akipi nukoicoike; 32
Aitodol neabunio kayaŋaa yes akwap naeputosi kanakus, akwap naka akima ka ebino, akwap naka atap ka imanikoria luka emusabibu, akwap naka akinyet naka eseitun, ka esik, tetere ijarete, komam itwakete: sirikipupokis Kesekia, nakijodooria yes ebe, Kitajari EJAKAIT oni. 33
Ejai cani edio kodekesio luka atekerin loitajarit akekwap kakan naka ekabaka loka Asuria? 34
Alu bo ejaas idekesio luka Kamat, ka luka Arupad? Alu bo ejaas idekesio luka Separabaim, luka Kena, ka luka Iba da? Apotu tope kitajarata Samaria kakanika? 35
Lukaŋai kodekesio kere luka akwapin luapotu kitajarata akwapukec kakanika, tetere itajari EJAKAIT Yerusalem kakanika?’ ”
36Konye kililiŋa ituŋa, mam apotu koboŋokis ŋes akirot; naarai kejai aicorakinet naka ekabaka ebe, Sirikiboŋokis. 37
Kosodi Eliakim okoku loka Kilikia, loapolokinit ekal, ka Sebuna ekewadikan, ka Yoa okoku loka Asap ekesiitonokinan kopotu mama ejai Kesekia ecilicilito inapenekec, kolimokis akiro nuka Rabasake.