1Kobu akirot naka EJAKAIT mama ajai ebe: 2
“Okoku loka etuŋanan, kodwarak inabin luka Isirael luedwarete, kolimok ŋul luedwarete nuepote kotauonokec ikulepek ebe, ‘Kiirasi akirot naka EJAKAIT’. 3Inera kwanata Ejakait EDEKE ebe: Itukwi inabin lubaŋiok, luetuparete imoyonokec ikulepek, kwabo emameete nueanyunito! 4
Wu jo Isirael, asubitos ikoninabin bala ikuwei kaiboisio nuiswapito. 5
Mam idokanarete karorwaitin, karaida aiteteunun abwas kanuka ekek loka Isirael, tetere ebwoi kojie kapaaran naka EJAKAIT. 6
Aanyut aamameak ka aidwar nakaiŋal, luineras ebe, ‘Ebala EJAKAIT’: kwabo mam EJAKAIT iyakit kes, konye emunosi ebe itodolikinio akecekirot. 7Mam kereka ianyunito aitapoet natai ido mam idwarito nukaiŋal, naarai ineras ebe, ‘Ebala EJAKAIT’; kwabo mam eoŋ enerit?”
8Aso do inera kwanata Ejakait EDEKE ebe: “Naarai inerata aamameak, ido ianyutu nukaiŋal, ebala Ejakait EDEKE ebe, Aso koany, arai eoŋ lokasurupikus. 9
Itusurupi akakan inabin lueanyunete aamameak, kaidwar nukaiŋal: mam ejaunete aurianet naka ikatuŋa, ido mam iwadikao aiwadikaeta nuka ekek loka Isirael, ido mam elomarete akwap naka Isirael; ijenunete do ebe arai eoŋ Ejakait EDEKE. 10
Naarai, eebo, naarai etapaarito ikatuŋa, kobalas ebe, ‘Ainapakin’; kwabo emamei ainapakin; ido naedukioto ituŋa arwatat iladaete inabin ŋul aitwakaŋ. 11
Kolimok ŋul luiladaete aitwakaŋ ebe, Ibirori. Ejauni akiru naibiruni noi; ibiruni da akaka naepol; etiyaikini da ekwam loededeŋ. 12Koany, naetiyaikinor arwatat, mam kereka kiŋisio yes ebe, ‘Ai bo ejai akwaŋis naipotu kiladata?’ 13Aso do inera kwanata Ejakait EDEKE ebe: Atiyaikini kekwam loededeŋ kotoma aisiopoka; ido ejauni akiru naibiruni noi kanyunyuraka, ka akaka naepol kadedeŋ amudiar. 14
Kwaŋin atiyaikini arwatat naipotu kiladata aitwakaŋ, aitodolikin kwap, tetere epukorio apetetake; naibirunor, yes da kimudiario kokidiŋike; ijenunete do ebe arai eoŋ EJAKAIT. 15Ebala Ejakait EDEKE ebe, Kwaŋin etodolikini akaisiop arwatat, ka ŋul da lukiladaete aitwakaŋ; atemari yes atiar, Emamei arwatat, karaida ŋul lukiladaete; 16
kes inabin luka Isirael luedwarete nuka Yerusalem, lueanyunete aitapoeta nuka ainapakin kanukeŋ, kwabo emamei ainapakin.
17
“Ijo da, okoku loka etuŋanan, kitogogoŋ akonikonyen mama ejaas apesur nuka ikonituŋa, nuedwarete nuepote kotauonokec akulepek; kodwarak kes, 18
kinera ebe, Inera kwanata Ejakait EDEKE ebe: Itukwi aŋor nuedonyete imakakin luka akanin kere, nuesonyete itabalan luka akwes nuka ituŋa luka ŋinirian amejaa aijar! Imejaete ca ma aijar naka ikatuŋa, ka aitajar da aijar ace kanukus? 19
Ipotu komoromoroto eoŋ kotoma otuŋaka kanuka aoduneta nuka esairi, ka aluŋureta nuka atap, aiar aijar naka ŋul kalumam tiketwaka, aitajar da aijar naka ŋul kalumam tikejara, aiŋal ikatuŋa luecamunete nukaiŋal.
20“Aso do inera kwanata Ejakait EDEKE ebe: Koany, etusurupi imakakinikus, luimejaata aijar kwape akweny, anyilununei kakaninikus; aosikini aijar, aijar naka ŋul kaluimejaete kwape akweny. 21Anyilununei da itabalanakus, ayuuni ikatuŋa kakanikus, mam bobo ejaunete akaninikus amejao; ijenunete do ebe arai eoŋ EJAKAIT. 22
Naarai itakadikinete etau loka ikadoliton kaiŋal, yenimam eoŋ etakadikinit; ka aitogogoŋ akanin nuka ikaronon, komam aibelokin korotoke lokaronon aitajar akeijar. 23
Kanuka ŋun mam bobo ianyunete aamameak, karaida aidwar adwaresia; ayuuni da ikatuŋa kakaninikus. Ijenunete do ebe arai eoŋ EJAKAIT.”