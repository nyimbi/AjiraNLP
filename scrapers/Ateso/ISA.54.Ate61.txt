1
Koye, ijo narakan, ijo namam iuriei;
Kogeu ayoore, kikare, ijo namam irieba aidoun.
Naarai ebala EJAKAIT ebe,
Ipu idwe luka naesilikinit adepar idwe luka aberu ekiliokit.
2Kitalala aibois naka ewemakon,
Koterarai aigalisio nuka aiboisiokon;
Sirikitikok: Kitoojaa aunoikon, kitogogoŋ da iloinokon.
3Naarai ikaikini akan nakoteten ka nakokediany da;
Irumi akoniur atekerin,
Isiboikini ituŋa oreria luesilok.
4Sirikikurianar; naarai mam ileic kirumito:
Karaida aitirir; naarai mam isurumio ileic:
Naarai kimurwokinete ileic luka eiditeukon,
Ido mam bobo iituni amorosit naka, eipuserunekon.
5
Naarai Lokasubanikon ŋes okilenikon;
EJAKAIT loka ajoresio ŋes ekekiror:
Lokalaunan loka Isirael ŋes Ekalakunanikon:
Enyaritai Edeke loka akwapisinei kere.
6Naarai ebala Ekonideke ebe,
Kinyarit EJAKAIT jo kwape aberu naejalakinitai, naekadakir komoyoke,
Aberu naka atumun, nairenearere.
7
Kajal jo apak naedit noi;
Konye katukonokini jo kaitim naepol.
8
Ebala EJAKAIT ekalakunanikon ebe,
Kanyunyura naelapara abu kebwa akakonyen kamakon apak naedit;
Konye ketimi jo kasianut namam edaun.
9
Naarai esubito nu kwape akipi nuka Noa kamakaŋ;
Naarai kwape keyapoikinia ebe mam bobo enatarete aki nuka Noa akwap,
Eyapoi kwaŋin ebe mam kanyunyurikini jo,
Karaida airetakin.
10
Naarai ebala EJAKAIT lokitimit jo ebe,
Enyounete iroŋan, ijaŋiianas iukon;
Konye mam enyouni akasianut kamakon,
Karaida akaitutuket naka ainapakin mam ijaŋijaŋa.
11
Wu jo nakiticanitoi, nailiganari ekwam, namam italakario, Koany, ebwaanakini akonimor ojeseslo luejokuka,
Apetanakini apetetakon asapiro.
12Asubakini adirisanakon amor nukareŋak,
Iruteikon amor nuimilias,
Eikorukon kere da amor nuisiyalamikinete.
13
Isisianakini EJAKAIT ikonidwe kere,
Epol da ainapakin naka ikonidwe.
14Kiticasitai kadolit:
Ilwana ijo kamwanio, naarai mam ikurianari;
Ilwana da kotasuro, naarai mam kikunyakini jo.
15Koany, motoko isidikete aŋolopa,
Konye mere eoŋ loesidikit:
Ŋin yenesidiki aŋolopa aluikin jo,
Ibirori ŋesi kanukon.
16Koany, kasub ekatatan loicuki akim naka atotol,
Elemuni ŋesi ibore yenikiswamas akeswam;
Kasub da ekamudiaran tetere emudiari.
17
Mam ekerianar ibore yenesubitai asurokinia jo;
Itelekari nininaiep nakinyoikini jo kotube.
Ebala EJAKAIT ebe,
Ŋin ŋes airumet naka ikejaanakinak luka EJAKAIT,
Ido adolitekec naebuni kamakaŋ.