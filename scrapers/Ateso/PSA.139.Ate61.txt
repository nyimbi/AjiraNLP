Loka Ekapolokiton lueruos. Esabuli loka Daudi.
1
Wu EJAKAIT, ibu konie eoŋ, kojenu da.
2
Ijeni aiboika ka anyounika da,
Ijeni akaomisoit eroko elwana.
3Iŋici ekasokot, ka aperoka da,
Ijeni da ikarotin kere.
4
Naarai emamei akirot kaŋajepeka,
Konye koany, wu EJAKAIT, ijeni ŋes cut.
5Kiluk eoŋ kiŋaren kokau da,
Ido kidokok eoŋ akonikan.
6Aijen naikoni nen kekarunit;
Ikiara noi, mam apedori adolokin ŋes.
7Ai bo alosi anyoun komoyokon?
Ai bo da akereari anyoun kakonyenekon?
8
Arai kadoka kuju, ijai ijo nen:
Arai kapesik akaperit toma Okatwak, koany, ijai Ijo nen da.
9Arai kaporo kabebenoka nuka tupuruc,
Kasodi aiboikin osaŋe cut loka aŋolol:
10Keŋarenikini akonikan ŋina da,
Ketiŋi akonikan nakoteten.
11Arai kener ebe, “Abeit karapiari amuton,
Aica da nakalukunit eraun akuare.”
12Mam amuton kinopikini jo,
Konye ecai akuare kwape kapaaran:
Eputos amuton ka aica kamakon.
13Naarai ibu ijo kosub ineretenyaka:
Ibu koburia eoŋ kakoik naka totoka.
14Kemalaenenei jo; naarai kasubunitai eoŋ kopone loeyoŋoŋ ka loeumokina da:
Nukaumokin akoniswamisio;
Ejeni ekatau ŋun jokan.
15Mam akasubunet ibwaa kamakon,
Nakasubere kaiyeiyea,
Nakeswamaere kapirianut katutubeta nukokwap nuka akwap.
16Apotu akonikonye koanyut eoŋ alidio,
Ewadikatai akatutubeta kere oitabokon,
Nukeswamaere ginipaaran,
Koroko ketakanuna adiokakesi.
17Wu Edeke, akoniwomisio eraas nuka akais nuipu kamakanl Epol ca ma etiaikec!
18Arai kemar kes, epol etiaikec adepar asiŋe:
Naakwenyunia, eriŋa ajai nepepe kajo.
19
Wu Edeke, abeit iari ikaronok:
Aso konyoutu kaneajai yes ikaarak.
20
Naarai inerasi nueroko asurokini jo,
Lukasurupokon da elimito ekonikiror atai.
21Wu EJAKAIT, mam kereka alait eoŋ kes lukilaito jo?
Mere asacit eoŋ ŋul lukinyoikinete jo?
22Alait kes kalait alopet:
Emarakinit kes araut lukasurupoka.
23
Wu Edeke, koŋicai, kojen ekatau:
Kitemoi, kojen akaomisio:
24
Koany arai ejai ediorot loerono tomakaŋ,
Ido kiŋarenik eoŋ korot lomam edaun.