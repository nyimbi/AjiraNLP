1Kotema EJAKAIT Musa atiar, 2
“Koyaŋa Aaron ka odweke nepepe kaŋes, ka inapen, ka akinyet nakinyonyoanakina, ka emoŋ lotobait loka ainakinet naka adiakaret, ka imerekekin iarei, ka edita loka imugatin lumam itubuunitoi; 3Kotukok ijo ekodet kere okek loka ewema loka airiamunun.” 4Kiswama Musa kwape kicorakinia EJAKAIT; kotukokin ekodet okek loka ewema loka airiamunun.
5Kotema Musa ekodet atiar, “Na ŋes akirot naecoraki EJAKAIT aswam.” 6
Koyau Musa Aaron ka odweke, kiloŋ kes kakip. 7
Kitanap ŋes ekooti, koen aŋabeteke kaenet, kitanap ekaso, kitanap da epod, koen ŋes kaenet naka epod naecipitai kapirianut, kiketak kaŋin. 8
Kidokok yenikatorob tomake: kibwaik Urim ka Tumim
toma yenikatorob. 9
Kitanap egoe lokieniena akou; ido toma ogoe lokieniena akou koiŋaren, kibwaik amekemeket naka esabu, aboko nakalaunan; kwape kicorakinia EJAKAIT Musa.
10
Kitiŋ Musa akinyet nakinyonyoanakina, kinyonyoik ewema lokalaunan ka luejaas toma kere, kitalau kes; 11Kobwatanak otem irwan akanykaarei, kinyonyoik etem ka iboroke kere, ka akalaya ka aigaŋeteke aitalaunia kes. 12
Kobukok akinyet nakinyonyoanakina akou naka Aaron, kinyonyoik ŋes, aitalaunia ŋes; 13
Koyau Musa odwe luka Aaron, kitanap kes ikootin, koen kes kaeneta, koen igoen lukieniena akwes; kwape kicorakinia EJAKAIT Musa.
14
Koyau emoŋ lotobait loka ainakinet naka adiakaret: kidokokis Aaron ka odweke akaninikec akou naka emoŋ lotobait loka ainakinet naka adiakaret. 15
Koar ŋes; kolem Musa aokot, kojukonok amumwara nuka etem owaitin kere kebokoritike, kitesega etem, kobukok aokot kwap ketem, kitalau ŋes, aitulucio ŋes; 16
Koyaŋa asiepai kere naerapit lukotoma, ka asiepai naka emany, ka iŋalur luarei, ka asiepaikec, kicwe Musa kes kotem. 17
Konye emoŋ lotobait, ka emukuleke, ka akiriŋike, ka ikijitike, kicweik kakim kokiŋa kiidukurun; kwape kicorakinia EJAKAIT Musa.
18
Koyau ŋesi emerekek loka ainakinet naicweio: kidokokis Aaron ka odweke akaninikec akou naka emerekek. 19Koar ŋes: kobwatanak Musa aokot otem owaitin kere. 20Kotubutub emerekek; kicweik Musa akou, ka atutubeta ka asiepai. 21
Kilot lukotoma ka akejen kakip; kicweik Musa emerekek kere kotem: ŋes ainakinet naicweio araun asakat naeuru saa: ŋes ainakinet naeinakinere kakim mama ejai EJAKAIT: kwape kicorakinia EJAKAIT Musa.
22
Koyau ŋesi emerekek ece, emerekek loka atiakunio: kidokokis Aaron ka odweke akaninikec akou naka emerekek. 23
Koar ŋes; kolem Musa aokotoke, kojukok okobet loka akit nakoteten naka Aaron, obokorotike lokapolon loka akekan nakoteten, obokorit da lokapolon loka akejuke nakoteten. 24
Koyau odwe luka Aaron, kojukonok Musa aokot okoben luka akikec nukoteten, obokorokec lukapolok luka akaninikec nukoteten, obokorokec da lukapolok luka akejekec nukoteten: kobwatanak Musa aokot otem owaitin kere. 25
Koyaŋa asiepai, ka asonyok, ka asiepai kere naerapit lukotoma, ka asiepai naka emany, ka iŋalur luarei, ka asiepaikec ka amurwo nakoteten: 26
Kolem aluŋuret adiopet namam itubuunitoi, ka aluŋuret adiopet naka emugati loejai akinyet, ka emugati ediopet loebenen, kodita loka imugatin lumam itubuunitoi, loajai akonyen nuka EJAKAIT, kidokok asiepai ka amurwo nakoteten: 27
Kibwaik kere akanin nuka Aaron, akanin da nuka odweke, kijaŋ kes araun ainakinet naijaŋio kakonyen nuka EJAKAIT. 28
Kolema Musa kes akaninikec, kicweik kotem neajai ainakinet naicweio: araas lutiakuna luka asakat naeuru saa; ŋes ainakinet naeinakinere kakim mama ejai EJAKAIT. 29
Kolem Musa atorob, kijaŋ araun ainakinet naijaŋio kakonyen nuka EJAKAIT: ŋes ewai loka Musa komerekek loka atiakunio; kwape kicorakinia EJAKAIT Musa.
30
Kolem Musa akinyet nakinyonyoanakina, ka aokot nuajaas otem, kobwatanak Aaron, ka onapeneke, ka odweke, ka onapen da luka odweke; kitalaunia Aaron, ka ikenapen, ka odweke, ka inapen luka odweke nepepe kaŋes.
31
Kotema Musa Aaron ka odweke atiar, “Kipooto akiriŋ kokek loka ewema loka airiamunun; konyamakis nepenen, ka imugatin luejaas odita loka atiakunio, kwape ecorakinia ebe, ‘Enyamete Aaron ka odweke.’ 32
Icweikinete kakim akiriŋ naideun ka imugatin. 33
Mam ilomarete kiŋa kekek loka ewema loka airiamunun adaun apaarasia akanykaarei aitodol naitodolioto apaarasia nuka atiakuniokus: naarai kitiakuni ŋesi yes apaarasia akanykaarei. 34
Kwape eswamaere lolo, kicorak EJAKAIT aswam kwaŋin, aitulucio yes. 35
Iboienenete kokek loka ewema loka airiamunun paaran ka kuare apaarasia akanykaarei, idarete akirot naka EJAKAIT, kinyeis atwakare; naarai kecorakinitai eoŋ kwaŋin.” 36Kiswamata Aaron ka odweke akiro kere nuecorakini EJAKAIT kama ka Musa.