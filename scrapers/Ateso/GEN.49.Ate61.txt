1
Konyarau Yakob odweke, kotema kes atiar: “Kotukonokinos nepepe kalimokis nukidoikinete yes kapaarasia nuepote.
2
Kotukonokinos bonik, kiirasi, yes odwe luka Yakob:
Kopupokisi Isirael papakus.
3
Reuben, irai ijo ekiyaika, akagogoŋ, ka ageunet naka akagogoŋ;
Loitelekarit kapolou, ido loitelekarit kagogoŋ.
4
Ilelei bala akipi, kikurwokini aitelekar;
Naarai ibu kodoka oitada loka papakon:
Kosodi komunau; abu kolot aperitika.
5
Simeon ka Lebi kes iinacan;
Lujiis luka adedeŋ kes ikecekileŋa.
6
Wu ekatau, sirikiloma mama ejai ainerunikec;
Akaibuses, mam imorikikin mama ejai atukokinikec;
Naarai kanuka anyunyurakec apotu koarata etuŋanan,
Kanuka elepakec da apotu kojepata emoŋ.
7
Kikenokinai akecenyunyura, naarai kepol;
Ka aisiopokec, naarai kerai naka ameŋeranut:
Atiakari kes kotoma Yakob, Ido esiarakini kes koIsirael.
8Yuda, kiturenenete jo ikoniinacan:
Akonikan ejaun omurisiŋa luka lukasurupokon:
Ekukonokinos odwe luka papakon kakonyenekon.
9
Yuda ŋes okoku loka eŋatuny:
Okokuka, idoka anyoun kama kalumeian;
Abu kokukum, kidipidipakin bala eŋatuny,
Ido bala aŋatuny: iŋai itonyouni ŋes?
10
Mam ebela loka ajakanut enyouni koYuda,
Karaida ebela loka ekayaiton kokidiŋ kakejeneke,
Aitodol neebunio Silo.
Ido erimarete ŋes ituŋa.
11Eenikini ikoku yenika ebalasitike omusabibu,
Ikoku yenika asigiriake omusabibu loejok;
Abu kilosia ebino ikegoen,
Ka aokot da nuka emusabibu abu kilosia anapitoke:
12Ereneunete akonyeneke kanuka ebino,
Ekwanunete ikekela da kanuka akile.
13
Sebulun iboienenei kodoket loka aŋolol:
Korai edoket kanuka imerin;
Eikoruke da ŋes Sidon.
14Isakar ŋes asigma nakagogoŋ;
Naidipidipitoi kokidiŋ kaujoi nuka amerekekin;
15Koany ŋesi aibois naka aibworar ebe ejok,
Ka akwap da ebe erai naisiyalamikinit;
Kokukum aidak kokeperike,
Korau ebulesit lokeswaman nukailolitoi.
16
Dan etubonokini iketuŋa,
Kwape ediopet loka atekerin nuka Isirael.
17
Dan eraun emun korot,
Asigirikoloŋ kotoma osokot,
Naekonyi atitiban nuka ebalasit,
Kolatun loibwanenit kau.
18
Edarit akoniitajar, wu EJAKAIT.
19
Gad, icikakinete ikaŋatak lueŋasete;
Konye ŋes da icikakini akecetitibat.
20Aser, eburior akeimuj kotomake,
Einakini idiasio luibusakinito ekabaka.
21Naputali ŋes amori naelapadai;
Einakini akiro nukajijimak.
22Yosep ŋes atenu naerai,
Atenu naerai eapie kaleles;
Ilanyito atenunake arwatat.
23
Eticanata ikagumak ŋes noi,
Egumete ŋes, imanito ŋes:
24
Konye kicat akekabwa kagogoŋ,
Kitogogoŋai akekanin,
Kakanin nuka Ekagogoŋon loka Yakob.
(Kanen ŋes Ekecokon, amoru naka Isirael,)
25
Kanuka Edeke loka papakon, lokiŋarakini,
Ido kanuka Lokapedor kere, lokisirereŋi,
Arereŋesio nuepote kakuj nakokuju,
Arereŋesio da nuepote kaidules naka akwap,
Arereŋesio da nukokisin, ka nuka akoik.
26Arereŋesio da nuka papakon
Etelekasi cut arereŋesio nuka lukapapaaka
Anatar eikoru lokosaŋe loka iukon lumam edaunos:
Ebeete akou naka Yosep,
Ido osiaduk loka akou naka ŋol kaloetiakunitai koinacanake.
27
Benyamin ŋes epeet loegwaragwarai;
Tupuruc enyamenenei lumejauna,
Eboŋ da ekorenenei luŋatuna.”
28Ŋun kere kes atekerin atomon ka nuarei nuka Isirael: ŋun da kes nuabu papakec kolimonok kes ilipakini arereŋ; abu kilipak ŋolituŋanan kwape ajaar akerereŋ. 29
Kicorak kes kotema atiar, “Kayaŋaario neejaas ikatuŋa: kidaikis eoŋ neidaikinitai lukapapaaka toma abua naejai omanikor loka Epuron Ekitit. 30
Toma abua naejai omanikor loka Makupela, loitei Mamure kakwap nako Kanaan, naabu Aburaam kogwel ka emanikor da kaneejai Epuron Ekitit araun airumet nakidaanakina: 31
Ŋes neaponi kidaikinai Aburaam ka Sara akeberu; ŋina da edaikinio Isaak ka Rebeka akeberu; ŋipoŋina da abu kedaik Lea: 32Emanikor ka abua naejai toma, loagwelio kaneejaas idwe luka Ket.” 33Kedau Yakob aicor odweke, kosukok akekejen koitada, kojal aijar, koyaŋaarai mama ejaas iketuŋa.