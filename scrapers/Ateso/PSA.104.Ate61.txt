1Wu EJAKAIT Ekadeke, ipolo ijo noi!
Inapit aibuses ka apolou.
2Loimukori bon kaica bala anapito;
Loapesikinit akuj bala aigalisit:
3
Loiriikini akito nuka agolaike kakipi;
Loituluori idouon agalike;
Loelosenenei kabebenoka nuka ekwam.
4
Loituluori ikwamin ikekiyakia;
Ikekejaanakinak akim naesarani.
5Loapesi apeteta nuka akwap,
Tetere mam ijaŋijaŋa ikar kere.
6Irapaa ŋes kataro kwape kegoe;
Kibwaut akip kokuju kiroŋan.
7Apotu kokerata kaitoronokon;
Kiwonyasi kanuka eporoto loka airetunikon.
8
Kodokas oroŋan, kijesaros aditon,
Kiton aiboisio nuibu kosubakinite kes.
9
Ibu kibwaik eikor lomam kes etubete;
Tetere mam bobo eboŋorete arapiar akwap.
10Ijukari akipi nuka atanin aditon;
Eleleete koroŋan:
11Itamasete ŋolitiaŋ loka ais;
Eŋaleunete itukoi akecekure.
12Iboienenete akweny nuka akuj karirikec,
Eruosi katenun.
13Itapapali iroŋan kakip nuka agolaike;
Emonikin akwap araito nuka aswamisiokon.
14
Isibwaŋikini ibaren inya,
Ijaikini ituŋa da ikui;
Tetere elemunete inyamat kalup;
15
Ka ebino loisiyalamikinit etau loka etuŋanan,
Ka akinyet naisimilimilio akekonyen,
Ka atap da naeinakini etau loka ituŋanan agogoŋ.
16
Imonikinos ikito luka EJAKAIT;
Iresia luka Lebanon, luabu kiraik;
17Mama edukonokinete akweny akecekais:
Etolut da iberosin
kes eketogo.
18
Iroŋan lueojak eraas luka akinei nuka ais;
Imor kes ameceta nuka ipooi.
19
Abu kibwaik elap abilia apakio;
Ejeni akoloŋ akelomar.
20
Isubi ijo amuton, koraun akuare;
Naecedunotor itiaŋ kere luka amagoro.
21
Egatasi iŋatunyo ludidik adumun lumejauna,
Emoete da ikecenyamat kama ejai Edeke.
22Elomuni akoloŋ, eboŋorete,
Eperete kabuaikec.
23
Elosete ituŋa aswamukec,
Aitaaritoikec aitodol eboŋ.
24
Wu EJAKAIT, ipu ca ma ipitenyo luka aswamisiokon!
Isubit kes kere kacoa:
Ileleba akwap abarakon.
25Ejai aŋolol ya, epol ido elal,
Ejaas toma iboro lueliatos lumam emarunos,
Itiaŋ ludidik ka lukapolok da.
26
Elosete ameerin kanen;
Ejai nen Lebiatan,
loibu kosubak abolia kanen.
27
Ŋul kere kidarito jo,
Tetere iinakini kes ikecenyamat kedol apak.
28Etukonokinete luiinakini kes;
Ilakari akonikan, imonikinos kesi lukajokak.
29
Ibwai akonikonyen, iyaloŋoŋoete;
Idemari eiyeŋanekec, etwakete,
Eboŋorete da apuakec.
30
Ijukuni ekonimoyo, esubunio kes;
Ido iteteuni ijo alup.
31Kojaenena aibuses naka EJAKAIT ikar kere;
Kolelak EJAKAIT aswamisioke:
32
Loeŋolekini akwap, kosodi akwap amaran;
Etirori iroŋan, epurunete.
33Ayeonokini eoŋ EJAKAIT apaarasia kere nuka aijaraka:
Ayeonokini aiturit Ekadeke aroko ajari.
34Kojokik ŋes akaomoom;
Alelakini EJAKAIT.
35
Komudiarai ikadiakanarak kakwap,
Komameunos da ikaronok.
Kiturite EJAKAIT, ijo etauka.
Kituroto yesi EJAKAIT.