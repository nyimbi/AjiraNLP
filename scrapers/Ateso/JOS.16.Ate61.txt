1
Kobe eroet loka idwe luka Yosep ageun koYorodan koYeriko, kakipi nuka Yeriko kari nakokide, ŋes amodiŋ, anyoun koYeriko kitor akwap nakiukon kiton Bet-el: 2
Kitor Bet-el kiton Lus, kobe oikor loka Irikain kiton Atarot; 3
Kijesar ari nakoto oikor loka Iyapeletin, kiton oikor loka Bet-koron loijesara, kiton Geser; kosaŋ aŋolol.
4
Kirumata idwe luka Yosep, Manase ka Epuraim, airumetekec. 5
Eikor loka idwe luka Epuraim kwape ejaatar ikekiakec ŋes lo: eikor loka airumetekec kari nakokide korai Atarot-adar, kiton Bet-koron luimukurur; 6
Kobe eikor ari nakoto koMikimetat kari naka agolitomei; kokudo eikor ari nakokide kiton Taanat-silo, kiriria ŋes kari nakokide naka Yanoa; 7
Kijesar anyoun koYanoa kiton Atarot, kiton Naara da, kodol Yeriko, kosaŋ Yorodan. 8
Ageun koTapua kitor eikor ari nakoto kiton ocilet loka Kana; kosaŋ aŋolol. Ŋin ŋes airumet naka ateker naka idwe luka Epuraim, kwape ejaatar ikekiakec. 9Nepepe kireria luatiakunitai kanuka idwe luka Epuraim kokidiŋ kairumet naka idwe luka Manase, ireria lukapolok kere ka ireriakec ludidik. 10
Mam kes apotu kireŋeasi Ikanaanin lueboiete koGeser; konye kiboienenete Ikanaanin kama ejai Epuraim kiton lolo, koraut ibulesin lukeswamak nukailolitoi.