1Kikunyutu, yes atekerin, kopupur;
Kiirasi, yes ituŋa!.
Kopuput alup ka ailelebakec;
Akwap, ka iboro kere da luelorŋunere kotoma.
2Naarai enyunyurikinit EJAKAIT atekerin kere,
Isiopakinit ajorekec kere:
Amudia kes cut, ijaikinit kes aario.
3Ecakario luaaranakec,
Enyouni abosus naka atesinakec,
Ecalaros iroŋan kaokotokec.
4
Ebauni ajore kere naka akuj,
Eŋunukio akuj kwape emukule:
Eraraar ajorekec kere, kwape eraraaror akiot komusabibu,
Ido kwape eraraaror akiot kotini.
5
Naarai amat ekakileŋ emonikin kotoma akuj;
Koany, ijesuni mama ejai Edom,
Oruna luka ekenitika, aitub akiro.
6
Imono ekileŋ loka EJAKAIT aokot,
Itutumio katarion,
Kaokot nuka imerekekin ludidik ka akinei,
Kasiepai nuka iŋalur luka imerekekin:
Naarai ejai EJAKAIT asubanit koBosura,
Earit loepol kakwap naka Edom.
7Ijesunos ikosobwa kakes, imoŋin lutobai kimoŋin;
Emerikini akwapukec aokot, itutumio apuakec katarion.
8Naarai ŋes apaaran naka enyaŋit loka EJAKAIT,
Ekaru loka aitepesen anolopakec kaSion.
9Eluoros aguurutoke emina,
Apuake da acukuman,
Eluor akwapuke emina loenoki.
10
Mam itudeŋio kuare karaida paaran;
Epurienenei apuruke ikar kere:
Iswapi ameun katur kiton atur;
Emameun yenetubori kanen ikar ka ikar.
11Konye irumete etolut ka ecoc;
Iboienenete etukuri ka ekuruk:
Eriori ŋesi ekokoro loka aitirira kamake,
Ebiriji da loka apalapalat.
12Enyarakinete isotiake ajakanut, konye emameun idiopet; Eraunos lukapolokoke kere aamameak.
13
Elibunete ikukwa kotogoike lukapolok,
Ikodokodo ka isukukur kaiboisioke nuegogoŋ:
Eraun aibois naka ikuwei,
Alaro da naka ikuului.
14Iriamakinos itiaŋ luka amodiŋ kibuin;
Emonyakini ekoroi aupake;
Eebo, edoi akimat nakakuare nen,
Edumakin aibois naka aibworar.
15Itemokini aipom ekaike kaŋina, eunei,
Ebekuni, etukonokini kwap kotoribeke:
Eebo, etukonokinos atoorion kaŋina,
Ŋinidiopet kopadicake.
16
Komoata yesi oitabo loka EJAKAIT, kosiomata:
Mam idiopet kaŋul eoliori,
Emameun naeoliori opadicake:
Naarai aituk naka EJAKAIT ŋes icorakinit,
Ekemoyo da ŋes atukokinit kes.
17
Elamilamaki kes eroet,
Akekan da ŋes akorakinit kes kokokoro:
Irumete kesi ikar ka ikar,
Ameun katur kiton atur iboienenete kesi kotoma.