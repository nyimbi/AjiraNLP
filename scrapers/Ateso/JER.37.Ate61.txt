1
Kirum Sedekia okoku loka Yosia ekabaka, aibois naka Konia okoku loka Yekoiakim, loesurumi Nebukadaresar ekabaka loko Babulon akwap naka Yuda. 2
Konye mam ŋes, ka ikekejaanakinak, ka ituŋa luka akwap, mam apotu kiirasi akiro nuka EJAKAIT nuenera kama ka Yeremia enabi.
3
Kijuka Sedekia ekabaka Yekukal okoku loka Selemia, ka Sepania esasedoti, okoku loka Maaseia, mama ejai enabi Yeremia, atiar, “Kilipakinai kama ejai EJAKAIT Edekewok.” 4Ido kolomanari Yeremia kolomununei da otuŋa: naarai aroko egolokino aenis. 5
Kelomunit ajore naka Parao anyoun ko Misiri: nakiirariata Ikaludean luerigaunito Yerusalem akirokec, konyout koYerusalem.
6Kosodi kobu akirot naka EJAKAIT mama ejai enabi Yeremia, kobala ebe: 7
“Inera kwanata EJAKAIT, Edeke loka Isirael ebe: Ilimokini kwanata ekabaka loka Yuda, lokiijukunit jo aiŋit eoŋ, ebe, ‘Koany, eboŋori ajore naka Parao Misiri, akwapukec, naanyounit aisigalikin yes. 8
Eboŋunete bobo Ikaludean da, itijiete ere lo; irumete, icweikinete kakim. 9Inera EJAKAIT kwanata ebe, Sirikimodomodas ebe, “Abeit enyounete Ikaludean kamawok”; naarai mam enyounete. 10
Naarai karaida kidanyata yesi ajore kere naka Ikaludean luejios kayes, kopianunos ituŋa luimusuŋitai bonik kakesi, tikenyout kesi, ŋinituŋanan kowemake, aicweikin ere lo kakim.’ ”
11Kosodi kanen, nakenyou ajore naka Ikaludean kotoma Yerusalem kekuriakata ajore naka Parao, 12kosodi Yeremia kolom ko Yerusalem alosit akwap naka Benyamin, adumun ekewai kaŋina kotoma otuŋa. 13Nakejaar Ŋesi orute loka Benyamin kojai ekapolokiton loka ikedarak, ekekiror Iriya okoku loka Selemia, okoku loka Kanania; kikam enabi Yeremia, kobala ebe, “Isii ijo mama ejaas Ikaludean.” 14Kobala Yeremia ebe, “Isabi ijo; mam eoŋ asiit oKaludean.” Konye koŋer Iriya akiirar. Kosodi kikam Yeremia koyaŋa mama ejaas ikapolok. 15
Konyunyurikis ikapolok Yeremia, kibuŋata, kogolokis aenis togo loka Yonatan ekewadikan; naarai etuluoritai etogo ŋol aenis.
16
Kosodi keloma Yeremia togo loka aipany, kiton igolai, kiboi Yeremia kaŋina apaarasia nuipu; 17
kosodi kijuk ekabaka Sedekia aomare ŋes: kiŋit ekabaka ŋes kaiyeiyea kotogoke, atiar, “Ejai tope adiokirot naka EJAKAIT?” Kobala Yeremia ebe, “Ejai bo.” Kobala bobo ebe, “Kiinakinio jo akan naka ekabaka loko Babulon.” 18Kotema bobo Yeremia ekabaka Sedekia atiar, “Nunyoika adiakaa kamakon, arai kokejaanakinakakon, arai kotuŋa lu, tape kigolokinete aenis? 19Alu bo kwana inabinokus lukiidwarakinete ebe, ‘Mam ebuni ekabaka loko Babulon asurokin yes, karaida akusikwap’? 20Aso kwana, kiirarai, wu ekajakait ekabaka, keŋaiŋait: kodolok akailip mamakon, keŋaiŋait; sirikiinyakak togo loka Yonatan ekewadikan, kenye atwanikin ŋina.” 21
Kosodi ekabaka Sedekia kicorak, kibwaikis Yeremia aidaris naka alaro naka ikedarak, koinanakinai ŋinipaaran emugati loeyaunio korot loka ikapeok, aitodol neadaunotor imugatin kere lukore. Kosalak Yeremia alaro naka ikedarak.