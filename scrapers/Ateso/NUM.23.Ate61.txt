1Kotema Balaam Balak atiar, “Kodukokinai ne itemwan ikanykaarei, kitemonokinai da ne imoŋin ikanykaarei, ka imerekekin ikany kaarei.” 2Kiswama Balak da kwape abalar Balaam; koinakis Balak ka Balaam kaŋolitem emoŋ ka emerekek. 3Kotema Balaam Balak atiar, “Kobwo ijo eiduny kainakinetekon naicweio, eoŋ da alosi; elemuni ebuni EJAKAIT airiamun keoŋ; nuketodikin eoŋ kere, kalimokini jo.” Kodoka ŋesi kuju neelapat. 4Kiriamunos Edeke ka Balaam: kotema ŋesi atiar, “Etemonok itemwan ikanykaarei, ainak kaŋolitem emoŋ ka emerekek.” 5
Kibwaik EJAKAIT akirot toma aituk naka Balaam, kotema atiar, “Koboŋo neejai Balak, kiner kwaŋin.” 6Koboŋo neejai, ido koany, abwoi eiduny kainakineteke naicweio, ŋes ka ikapolok kere luka Moab. 7
Kiner akewaraga ebe,
“Kayau eoŋ Balak anyoun koAram,
Ekabaka loka Moab anyoun koroŋan lukokide:
Bia, kikenokinai Yakob, Bia, koluik Isirael.
8
Ekeni eoŋ biai lomam Edeke ikenit?
Ido aluikini eoŋ biai lomam Edeke eluikinit?
9
Naarai aanyuni ŋes kaidi naka atiiban,
Ido eteluori ŋes koukon:
Koany, kes ituŋa luiboiete bonik,
Mam imarakinio toma atekerin.
10
Iŋai epedori aimar apua naka Yakob,
Atai aimar atutubet nakiwoŋonet naka Isirael?
Mere katwana kwape ekadoliton,
Awasiaka do koputokinos kanake!”
11
Kotema Balak Balaam atiar, “Anyoika nu nukiswamak? Abu kayau jo aiken lukasurupoka, ido koany, ilipak cut kes arereŋ.” 12Koboŋok ebe, “Mam tikebusakinit acoit einer ŋun nuibwaikini EJAKAIT aitukuka?”
13Kotema Balak ŋes atiar, “Keŋaiŋait, kauparos aibois ace, naipedoria aanyun kes; ianyuni esaŋekec bon, komam ianyuni kes kere; kikenok eoŋ kes kaŋina.” 14
Koyaŋa ŋes omanikor loka Sopim, aidi naka Pisiga, koduk itemwan ikanykaarei, koinak kaŋolitem emoŋ ka emerekek. 15Kotema ŋesi Balak atiar, “Kobwo kane eiduny kainakinetekon naicweio, keriamunos ber eoŋ ka EJAKAIT kalaije.” 16Kiriamunos EJAKAIT ka Balaam, kibwaik akirot toma aitukuke, kotema atiar, “Koboŋo neejai Balak, kiner kwaŋin.” 17
Kobu mama ejai, ido koany, abwoi eiduny kainakineteke naicweio, ka ikapolok luka Moab nepepe kaŋes, Kotema Balak ŋes atiar, “Atema bo EJAKAIT ai?” 18
Kiner akewaraga ebe,
“Konyou, Balak, kiira,
Kopupunoi, ijo okoku loka Sipor:
19
Mam Edeke erai etuŋanan, loiŋalai;
Mam da erai okoku loka etuŋanan loitoronikin:
Alimu ŋesi, komam kereka iswamai?
Arai ener ŋesi, komam kereka itodoli?
20
Koany, kecorakin ailipakin arereŋ;
Esireren, mam eoŋ apedori aijulakin.
21
Mam ŋes eanyunit numam adolit kotoma Yakob,
Karaida aanyunit apaarit kotoma Isirael:
Ejai EJAKAIT Ekedeke kaŋes,
Ka ekare loka ekabaka ejai mamakec.
22
Kitolom kes Edeke koMisiri;
Ejaas kagogoŋ kwape naka ekosobwan.
23
Abeit emamei ecudet kaneejai Yakob,
Karaida adwaranut kaneejai Isirael:
Kwana inereneneo nuka Yakob ka nuka Isirael da, ebe, ‘Eswama ca ma Edeke!’
24Koany, enyounete ituŋa bala aŋatuny,
Edakun bon bala eŋatuny:
Mam eperi aitodol neenyamia imejaunake,
Ka aimat aokot nuka luearitai.”
25Kotema Balak Balaam atiar, “Sirikiken kes nepetai da, karaida ailipakini kes adioreren.” 26Konye Koboŋok Balaam Balak ebe, “Mam abu kalimok jo ebe, ‘Kere nuinera EJAKAIT, ŋupeŋun kebusakinit aswam?’ ” 27Kotema Balak Balaam atiar, “Aso bia, kayaŋa jo aibois ace; elemuni kitojok Edeke jo aikenokin eoŋ kes kaŋina.” 28Koyaŋa Balak Balaam aidi naka Peor, neitei amodiŋ. 29
Kotema Balaam Balak atiar, “Kodukokinai itemwan ikanykaarei, kitemonok kane imoŋin ikanykaatei ka imerekekin ikanykaarei.” 30Kiswama Balak kwape abalar Balaam, koinak kaŋolitem emoŋ ka emerekek.