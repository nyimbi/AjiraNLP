1
Koanyana EJAKAIT Sara kwape kinerar, ido kiswamak EJAKAIT Sara kwape alimokinia. 2
Kopotuu Sara, kourik Aburaam ikoku yenitelepat, kemojoŋ, toma apak ŋin nakelimokinit ŋes Edeke. 3
Komaik Aburaam ikoku yenaurikini Sara ekekiror Isaak. 4
Kokep Aburaam okokuke Isaak kedau apaarasia akanykauni, kwape ecorakinitor ŋes Edeke. 5Ido adaunit Aburaam ikar akwatat eurikinio ŋes ikokuke Isaak. 6
Kotema Sara atiar, “Ketekien Edeke, ŋinituŋanan yeniirari kikienenei keoŋ.” 7
Kotema atiar, “Iŋai ŋol lo tiketema Aburaam ebe, ‘Ebuni Sara aitanak ikedwe’? Naarai aurik ŋes ikoku yenitelepat kamoionuke.”
8Kopoloor ikoku, kojaka: kipo Aburaam epucit loepol kapaaran kanaajakaria Isaak. 9
Koany Sara ikoku yenika Kagar Amisiriat yenaurikini Aburaam, isekelo. 10
Ŋes ketemaria Sara Aburaam atiar, “Kireŋea abulesit na ka ikekoku, naarai ikoku yenika abulesit kana mam epedori araun ekeruman nepepe kikakoku, ŋes Isaak.” 11
Korau akirot ŋin naapagal noi kakonyen nuka Aburaam kanuka ikekoku. 12
Kotema Edeke Aburaam atiar, “Kinye araut naepagal kakonyenekon kanuka ikoku, ido kanuka abulesitikon; kere nukilimokini Sara, kopupununei eporotoke; naarai kotoma Isaak ŋes enyaraununere akoniwur; 13
Ido kotoma okoku loka abulesit elomuni ateker, naarai ŋes aurikon.” 14
Konyou Aburaam tupuruc sek, kolem aimuj ka eriagi loka emukule loka akipi, koinak Kagar, kibwaik okeperike, ka ikoku da, kotwar: kolot ipasitoi toma amodiŋ naka Beer-seba.
15
Kodaunos akip nukotoma omukule, kirupak ŋesi ikoku amoni; 16
Kikunyak, kiboikin kwap kobwatara bala apak naegumario ekojo: naarai abu kobala ebe, “Sirikete ikoku etwani.” Kiboikin kobwatara, kodelo, komony. 17
Kiira Edeke eporoto loka etelepat, kiworo emalaika loka Edeke Kagar ebuni kokuju, kotema atiar, “Inyo bo itururwoo ijo? Sirikikurianar; naarai eira Edeke eporoto loka etelepat kaneejai. 18
Konyou, kitonyou etelepat, kitiŋ kakonikan; naarai abuni aituluor ŋes ateker naepol.” 19
Kitekweny Edeke akekonye, koany atan naka akipi; kolot kileleb akipi toma oriagi, kitamat etelepat. 20
Kojai Edeke nepepe ketelepat, kopoloor; kiboienenei kamodiŋ, koluor ekaguman imalia. 21
Kiboienenei kamodiŋ naka Paran; komanyak totoke ŋes aberu kotoma akwap nako Misiri.
22
Kosodi kapakio kaŋun apotu Abimelek ka Pikol ekapolon loka ajoreke kolimokis Aburaam ebe, “Ejai Edeke nepepe kajo kotoma kanuiswamai kere; 23
Aso kiyapoikinoi kane kokiror loka Edeke ebe, Mam kimodakin eoŋ, karaida okokuka, karaida okoku loka okokuka; konye kwape ejaar asianut naabu keswamak, ijo da kiswamakinai eoŋ kwaŋin, ka akwap da nakiboieneneo.” 24Kotema Aburaam atiar, “Eyapoi.”
25
Kitoron Aburaam Abimelek kanuka Atan naka akipi, naapotu ibulesin luka Abimelek kodemasi kagogoŋ. 26Kotema Abimelek atiar, “Mam ajeni yenikiswamai kwaŋin; ido mam lem jo kisiiranari eoŋ, ido mam apupununei, dimarai akiirar ŋes lolo.” 27
Koyaŋa Aburaam amerekekin ka imoŋin koinak Abimelek; kitutukoto aitutuket kes iarei. 28Kibwaik Aburaam amerekekin akanykaarei nukotoma osipan owaikec bonik. 29
Kotema Abimelek Aburaam atiar, “Amerekekin ŋun akanykaarei nuigitaa apoloukec inyo?” 30
Kotema atiar, “Iyaŋaari amerekekin ŋun akanykaarei kakanika, tetere eraun aanyunet kama ajai aitejenun ebe eoŋ aboki atan ŋin.” 31
Ŋes amaikinia aibois ŋin Beer-seba; naarai nen ŋes etutukioto kesi kere. 32
Kwaŋin kitutukoto aitutuket koBeer-seba: konyou Abimelek ka Pikol ekapolon loka ajoreke, koboŋosi akwap naka Ipilisitian. 33
Kiraik Aburaam epeduru toma Beer-seba, kiwonei kanen ekiror loka EJAKAIT, Edeke lomam edaun. 34Kodau Aburaam apaarasia nuipu kakwap naka Ipilisitian.