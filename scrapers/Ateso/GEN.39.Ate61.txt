1
Koyaŋaarai Yosep Misiri; kosodi Potipar, ejakait loka Parao, ekapolon loka iserikalen, Emisiriat, agwel ŋes kakanin nuka Isimaelin, lukeyaunete ŋes nen. 2
Kojai EJAKAIT ka Yosep, kokerianar, kiboie kotogo loka ekapolonike Emisiriat. 3
Koany ekapolonike kwape ejaar EJAKAIT kaŋes, ido kwape abu EJAKAIT kitekeriana ŋinibore kere yenikiswamai. 4
Kodum Yosep asianut kakonyeneke, kijaanak; kodakak ŋes araut ekaanyanaran kotogoke, kititiŋ lukejaas kaŋes kere. 5
Kosodi ageun kapak naadakakinia araun ekaanyanaran kotogoke, ayait ŋinibore kere yenajaatatar, kisirereŋ EJAKAIT etogo loka Emisiriat kanuka Yosep; arereŋ da naka EJAKAIT kojai kaŋinibore yenajaatatar ŋesi, lukotogo ka lukomana da. 6
Kinyekik kere luajaatatar ŋesi kakan naka Yosep, komam ejeni ibore yenejai kaŋes nabarai inyamat lukenyamenenei. Ido arai Yosep lotemel, akekonyen da nuisiyalamikinete.
7
Kosodi kokau kaŋun, kosesen aberu naka ekapolonike Yosep; kotema atiar, “Kapero.” 8Konye kogiri ŋesi, kolimok aberu naka ekapolonike ebe, “Koany, mam ekapolonika ejeni lueja keoŋ kotogo, ido abu ketitiŋ kere; 9
Emamei loketelekarit eoŋ kapolou kotogo kalo; emamei da imodiobore yenimam kainakinit nabarai ijo bon, naarai irai ijo akeberu: aso ekoni apedori ai aswam aronis naetia nen, adiakar da kama ejai Edeke?” 10Kosodi kinerenena kaYosep ŋinipaaran, komam enupakini apero kaŋes karaida aiboi kaŋes. 11Kosodi kapakio kaŋun koloma togo aswam akeswamisio; komameete ituŋa lukotogo kanen. 12
Kitiŋ akenapito, kobala ebe, “Kapero.” Kinyek Yosep akenapito kakanike koburucar koker kiŋa. 13Kosodi kanen keanyu ebe enyek Yosep akenapito kakanike aker da.
14Konyarau ituŋa luajaas togoke, kobala kes ebe, “Koany, kiinu Eburaniat aboliar oni; alom ŋesi mama ajai ebe tikiipere keoŋ, keluluk eoŋ keporoto loepol: 15Kosodi kiira ebe eluluk eoŋ keworoi, kinyekini do akenapito kama ajai con, kopaar akerit.” 16Kiŋadak anapitoke aitodol nakeboŋunio l ekapolonike ore. 17
Kolimonok kwape kejaatatar akiro nu ebe, “Ekonibulesit Eburaniat lukiinuni, abu kolom mama ajai aboliar eoŋ; 18Kosodi kanen keluluk eoŋ keworotoi, kinyek akenapito kama ajai, koker.”
19
Kosodi kiira ekapolonike akiro nuka aberuke nukelimonokini ebe, “Ekonibulesit abu keswamak eoŋ kwaŋin”; kinep akenyunyura. 20
Kosodi ekapolonike ayaŋaar Yosep, kibwaik aidaris. 21
Konye kojai EJAKAIT ka Yosep kitodik nukasianut, koinak arereŋ kakonyen nuka ekedaran loka aidaris. 22
Kititiŋ ekedaran loka aidaris ienan kere lukejaas aidaris akanin nuka Yosep; ŋes da etetemenenei kere nukiswamaenenete kanen. 23
Mam ekedaran loka aidaris apodo imodiobore kere yenabu kititiŋ ŋes; naarai ajai EJAKAIT kaŋes; kitekerianite EJAKAIT nukiswamaenenei ŋesi kere.