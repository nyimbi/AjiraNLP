Aburamu kũhonokia Loti
1Na rĩĩrĩ, athamaki ana, Amarafeli mũthamaki wa Babilonia, Arioku mũthamaki wa Elasaru, Kedorilaomeri mũthamaki wa Elamu, na Tidali mũthamaki wa Goimu, 2magĩthiĩ kũrũa na athamaki angĩ ataano. Athamaki acio maarĩ Bera mũthamaki wa Sodomu, Birisha mũthamaki wa Gomora, Shinabu mũthamaki wa Adima, Shemeberi mũthamaki wa Zeboimu, na mũthamaki wa Bela, (na nokuo Zoari.) 3Athamaki acio ataano magĩturanĩra mbũtũ ciao gĩtuambainĩ kĩa Sidimu, harĩa rĩu harĩ iria rĩa Cumbĩ. 4Nao maatũũrĩĩte marĩ rungu rwa mũthamaki Kedorilaomeri mĩaka ikũmi na ĩĩrĩ, no mwakainĩ wa ikũmi na ĩtatũ makĩmũremera. 5Mwakainĩ wa ikũmi na ĩna, Kedorilaomeri na athamaki arĩa maarĩ hamwe naake magĩũka na mbũtũ ciao makĩhootera Arefai itũũrainĩ rĩa Ashitorathu Karinaimu, Azuzimu itũũrainĩ rĩa Hamu, Aemi gĩtuambainĩ gĩa Kiriathaimu, 6na Ahori kĩrĩmainĩ kĩa Edomu, makĩmatindĩka nginya rũteereinĩ rwa werũ wa Eliparani. 7Magĩkĩgarũrũka magĩcooka Kadeshi (itũũra rĩrĩa tene rĩetagwo Enimishipatu). Nao makĩhoota bũrũri wothe wa Aamaleki, na wa Aamori arĩa maatũũraga thĩinĩ wa Hazazoni Tamaru. 8Nao athamaki a Sodomu, Gomora, Adima, Zeboimu, na Bela makĩoya mbũtũ ciao magĩthiĩ mbaara gĩtuambainĩ gĩa Sidimu 9kũrũa na Kedorilaomeri mũthamaki wa Elamu, Tidali mũthamaki wa Goimu, Amurafeli mũthamaki wa Babilonia, Arioku mũthamaki wa Elasaru; athamaki ana makĩrũa na athamaki ataano. 10Gĩtuamba kĩu gĩa Sidimu kĩaiyũrĩĩte marima ma rami, na rĩrĩa mũthamaki wa Sodomu na wa Gomora maageragia kũũra makĩgũa marimainĩ macio; no athamaki acio angĩ atatũ makĩũrĩra irĩmainĩ. 11Athamaki acio ana magĩgĩkuua indo ciothe iria ciarĩ Sodomu na Gomora, hamwe na irio ciakuo magĩĩthiĩra. 12O na nĩmaakuuire Loti, mũihwa wa Aburamu, hamwe na indo ciake ciothe tondũ aatũũraga Sodomu.
13No rĩĩrĩ, mũndũ ũmwe nĩorire agĩthiĩ akĩĩra Aburamu ũcio Mũhibirania ũhoro ũcio. Aburamu aatũũraga hakuhĩ na mĩgandi ĩrĩa mĩamũre ya Mamure ũrĩa Mũamori. Mamure na aariũ a nyina Eshikoli na Aneri maarĩ rũmwe na Aburamu. 14Rĩrĩa Aburamu aiguire atĩ mũihwawe nĩmũtahe, agĩĩta njamba cia ita ciothe iria ciaciarĩirwo gwake, andũ magana matatũ na ikũmi na anaana (318) marĩ oothe, akĩrũmĩrĩra athamaki acio ana nginya Dani. 15E kũu akĩgayania njamba ciake cia ita ikundi, makĩmookĩrĩra ũtukũ, makĩmatooria, makĩmathingata nginya Hoba, mwena wa na rũgongo wa Damasiki. 16Aburamu nĩahotire gũcookithia indo iria ciatahĩĩtwo, mũihwawe Loti na indo ciake, atumia arĩa maatahĩĩtwo, o na andũ arĩa angĩ.
Aburamu kũraathimwo nĩ Melikizedeki
17Rĩrĩa Aburamu aacookaga arĩĩkia kũhoota Kedorilaomeri na athamaki arĩa maarĩ naake, mũthamaki wa Sodomu nĩathiire kũmũtũnga gĩtuambainĩ gĩa Shave, (na nokĩo gĩetagwo gĩtuamba kĩa Mũthamaki). 18 Naake Melikizedeki, ũrĩa warĩ mũthamaki wa Salemu, na nowe warĩ mũthĩnjĩri Ngai wa Ngai Ũrĩa Ũrĩ Igũrũ Mũno, nĩareeheire Aburamu mũgate na ndibei, 19agĩcooka akĩmũraathima akiuga atĩrĩ, “Ngai Ũrĩa Ũrĩ Igũrũ Mũno, ũrĩa wombire igũrũ na thĩ arokũraathima, Aburamu! 20Ngai Ũrĩa Ũrĩ Igũrũ Mũno ũrĩa ũkũhotithĩĩtie kũhoota thũ ciaku, arogoocwo!” Naake Aburamu akĩhe Melikizedeki gĩcunjĩ gĩa ikũmi kĩa indo ciothe iria aacookithĩĩtie.
21Mũthamaki wa Sodomu akĩĩra Aburamu atĩrĩ, “Ikara na indo icio igũtahĩĩtwo, no andũ aakwa oothe ũnjookerie.”
22No Aburamu agĩcookia atĩrĩ, “Ndehĩta na MWATHANI Ngai Ũrĩa Ũrĩ Igũrũ Mũno, ũrĩa wombire igũrũ na thĩ 23atĩ, ndirĩ kĩndũ o na kĩmwe gĩaku ngũtigwo nakĩo, o na angĩkorwo nĩ karũrigi kana kamũkwa ga kĩraatũ, ndũkaanoige atĩrĩ, ‘Nĩ niĩ ndatũmire Aburamu atonge.’ 24Ndirĩ kĩndũ ngũtigwo nakĩo tiga o kĩrĩa andũ aakwa mahũthĩrĩĩte. No rĩĩrĩ, Aneri, Eshikoli, na Mamure, arĩa tũrĩ rũmwe nao, nĩmakuue igai rĩao.”