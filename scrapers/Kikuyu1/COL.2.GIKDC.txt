1Tarekeei ndĩmwĩre ũrĩa ndanaruta wĩra mũritũ nĩ ũndũ wanyu, o na nĩ ũndũ wa andũ a Laodikia, na nĩ ũndũ wa andũ angĩ aingĩ arĩa matarĩ manyona. 2Ndĩmarutagĩra wĩra nĩguo magĩe na ũũmĩrĩru wa ngoro na magwatanio hamwe nĩ wendo, nĩguo maheeo ũtonga wothe ũrĩa ũreehagwo nĩ ũmenyo ũrĩa wa ma. Na njĩra ĩyo makĩmenye hitho ya Ngai, na nĩ yo Kristũ we mwene. 3Mĩthiithũ yothe ya ũũgĩ na ya ũmenyi ĩhithĩĩtwo thĩinĩ wake.
4Ndĩramwĩra ũguo nĩguo mũtikaareke mũndũ amũheenererie na mĩario ya maheeni, o na ĩngĩiguĩka ĩ mĩega atĩa. 5O na akorwo ha mwĩrĩ ndirĩ hamwe na inyuĩ-rĩ, ndĩ hamwe na inyuĩ kĩĩroho, na nĩngeneete nĩkuona ũrĩa mũnyiitaine wega, o na ũrĩa mũrũmĩĩte wega wĩtĩkioinĩ wanyu thĩinĩ wa Kristũ.
Muoyo mũkinyanĩru thĩinĩ wa Kristũ
6Rĩu tondũ nĩmwamũkĩrĩĩte Jesũ Kristũ ta Mwathani, ikaragaai thĩinĩ wake. 7Mwĩhandeei wega thĩinĩ wake, na mwake ũtũũro wanyu igũrũ rĩake. Ikaragaai mũrũmĩĩte wega wĩtĩkioinĩ o ta ũrĩa mwarutirwo, na mũcookagie ngaatho mũno.
8Mwĩmenyagĩrĩreei mũtigaatuuo ngombo nĩ mũndũ o na ũrĩkũ na maũndũ ma maheeni marĩa matarĩ bata ma maũũgĩ ma gũũkũ thĩ, marĩa matiganagĩrwo nĩ andũ na marĩa maumaga kũrĩ maroho marĩa maathanaga gũũkũ thĩ, no ti kuuma kũrĩ Kristũ. 9Nĩ gũkorwo ũngai wothe ũikaraga ũmũndũinĩ wa Kristũ, 10na inyuĩ nĩmũheetwo muoyo mũkinyanĩru thĩinĩ wake. We nĩ mũnene wa wathani wothe o na moohoti.
11Atĩrĩĩrĩ, nĩmwaruire mũgĩtuĩka kĩndũ kĩmwe na Kristũ, no ti kũrua kũrĩa kwa ndũire, nĩkũrua kũrĩa gwĩkagwo nĩ Kristũ, nakuo nĩkuohorwo kuuma kwĩ hinya wa mwĩrĩ ũyũ wĩhagia. 12 O na ningĩ nĩmwacookire mũgĩthikwo hamwe naake hĩndĩ ĩrĩa mwabatithirio, na hĩndĩ o ro ĩyo mũkĩriũkanĩrio hamwe naake nĩ ũndũ wa gwĩtĩkia hinya wa Ngai, ũrĩa wariũkirie Kristũ kuuma kũrĩ akuũ. 13 Inyuĩ-rĩ, kwĩ hĩndĩ mwakuĩte kĩĩroho nĩ ũndũ wa meehia maanyu o na nĩ ũndũ mwarĩ andũ a Ndũũrĩrĩ arĩa matarĩ Watho. No rĩĩrĩ, Ngai rĩu nĩamũheete muoyo hamwe na Kristũ. Ngai nĩatuoheire meehia maitũ moothe; 14 aatharirie thiirĩ ũrĩa twandĩkĩĩtwo o hamwe na Watho ũrĩa watũmĩĩte tũgĩe na thiirĩ ũcio, akĩeheria maũndũ macio o biũ na ũndũ wa kũmaamba mũtharabainĩ. Hau mũtharabainĩ Kristũ 15nĩatooririe hinya wa maroho marĩa maathanaga na magathamaka; aamoohanirie magĩthiĩ mamuumĩĩte thuutha, agĩkĩonania mbere ya mũingĩ atĩ nĩatooreetie hinya wa maroho macio.
16 Kwoguo mũtikaareke mũndũ o na ũrĩkũ amũthondekere mawatho ma kĩrĩa mũrĩrĩaga kana mũrĩnyuaga, kana ma mĩthenya ĩrĩa mĩamũre, kana thigũkũ ya karũũgamo ka mweri, kana Thabatũ. 17Maũndũ macio moothe nĩ ciĩruru cia maũndũ marĩa magooka; ma yamo nĩ Kristũ we mwene. 18Mũtigeetĩkĩre gũtuĩrwo nĩ mũndũ ũrĩa wendeete kwĩnenehia tondũ nĩonaga cioneki, o ũrĩa wĩtuaga mũhooreri na ũthaathayagia araika. Mũndũ ta ũcio etĩĩaga hatarĩ gĩtũmi nĩ ũndũ wa mwĩciirĩrie wake wa ũmũndũ, 19 na ndehokeete Kristũ ũrĩa arĩ we mũtwe wa mwĩrĩ wothe. Kristũ nĩ we ũheaga mwĩrĩ wothe hinya na akawohania na nyunĩro na mĩkiha, na ũkũraga kũringana na ũrĩa Ngai eendaga ũkũre.
Gũkuanĩra na Kristũ na kũriũkanĩra naake
20Atĩrĩĩrĩ, angĩkorwo nĩmwakuire hamwe na Kristũ mũgĩtigana na maroho marĩa maathanaga gũũkũ thĩ-rĩ, nĩ kĩĩ kĩratũma mũikare ta andũ a thĩ ĩno? Nĩ kĩĩ kĩratũma mũrũmĩrĩre mawatho ta maya; 21“Ndũkooe gĩĩkĩ,” “Ndũgaacame gĩĩkĩ,” “Ndũkaahuutie kĩĩrĩa?” 22Macio moothe maraaria o ũhoro wa indo iria ituĩkaga cia tũhũ ciarĩĩkia kũhũthĩrwo; macio no mawatho na moorutani mathondekeetwo nĩ andũ. 23Mawatho macio moonekaga ta me na ũũgĩ ũrĩa ũkoragwo wĩ thĩinĩ wa andũ wa gwĩthondekera mĩhoere, na nĩmahinyagĩrĩria mĩĩrĩ yao, no matirĩ gĩtũmi kĩa bata kĩrĩa gĩtũmaga marigĩrĩrie merirĩria ma mwĩrĩ.