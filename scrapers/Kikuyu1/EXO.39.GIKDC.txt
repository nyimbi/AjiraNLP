Gũthondeka nguo cia ũthĩnjĩri Ngai
(Tha 28.1-14)
1Nao magĩtuma nguo iria irĩ riiri cia kwĩhumbwo nĩ Harũni rĩrĩa egũtunga thĩinĩ wa Handũ Harĩa Haamũre. Magĩcituma na ndigi cia guoya wa rangi wa mburuu, babũ na mũtuune, o ta ũrĩa MWATHANI aathĩĩte Musa.
2Ningĩ magĩtuma ebodi na ndigi cia thahabu, guoya wa rangi wa mburuu, babũ, na mũtuune, hamwe na cia gataani ĩrĩa njega ciogotheetwo. 3Magĩkĩhũũrahũũra thahabu makĩmĩtua ithuuma hũthũ mũno, magĩcitinangia ituĩke ndaamĩ njeke cia gũtumanĩrio na ndigi icio cia guoya wa rangi wa mburuu, babũ, na mũtuune, o na cia gataani ĩrĩa njega ciogotheetwo. 4Magĩcooka magĩthondekera ebodi ĩyo mĩkwa ya kũmĩoha ciandeinĩ makĩmĩtumĩrĩra mĩthiainĩ ya yo nĩguo yohagwo. 5Naguo mũcibi ũrĩa wagemeetio wega, na watumĩĩtwo na indo o ta cia ebodi ĩyo ũkĩnyiitithanio nayo nĩguo ũtuĩke kĩndũ kĩmwe nayo, o ta ũrĩa MWATHANI aathĩĩte Musa. 6Ningĩ magĩthondeka tũhiga twa goro twa rangi mũtuune magĩtwĩkĩra tũkonyoinĩ tũgemie twa thahabu, na magĩtũkurura igũrũ rĩatuo marĩĩtwa ma aariũ arĩa ikũmi na eerĩ a Jakubu. 7Magĩcooka magĩtwĩkĩra mĩkwainĩ ĩrĩa ĩĩrĩ ya kuoha ebodi ĩyo ciandeinĩ, nĩguo tũrũũgamagĩrĩre mĩhĩrĩga ĩrĩa ikũmi na ĩĩrĩ ya andũ a Isiraeli, o ta ũrĩa MWATHANI aathĩĩte Musa.
Gũthondeka nguo ya gĩthũri
(Tha 28.15-30)
8Magĩcooka magĩthondeka nguo ya gĩthũri na indo o ta iria ciathondekeete ebodi, na makĩmĩgemia o ta yo. 9Nayo nguo ĩyo yarĩ ya thikwea na ĩgakũnjwo maita meerĩ. Ũraihu wayo warĩ cenitimita mĩrongo ĩĩrĩ na igĩrĩ na wariĩ warĩ o cenitimita mĩrongo ĩĩrĩ na igĩrĩ. 10Magĩcooka makĩmĩĩkĩra mĩhari ĩna ya tũhiga twa goro; mũhari wa mbere makĩwĩkĩra kahiga ka rubi, kahiga ka goro ka rangi wa yerũũ, o na ka arumaathi ĩrĩa nduune. 11Naguo mũhari wa keerĩ makĩwĩkĩra kahiga ka goro ka rangi wa ngirini ũrĩa mũtheru mũno, o na kangĩ ka arumaathi. 12Naguo mũhari wa gatatũ makĩwĩkĩra kahiga ka goro ka rangi wa mburuu kana wa mĩtukanio wa mburuu na ngirini, ningĩ kangĩ ka marangi meerũ na ma gĩtĩĩri, na kangĩ ka rangi wa babũ. 13Naguo mũhari wa kana makĩwĩkĩra kahiga ka goro ka rangi wa ngirini kana wa mũtukanio wa mburuu na ngirini, na ka rangi mũtuune, na kangĩ karĩ na marangi ma mĩthemba mĩingĩ geetagwo Jasiperi. 14Na rĩĩrĩ, tũhiga tũu tuothe ikũmi na twĩrĩ o kahiga gagĩkorwo gakururĩĩtwo rĩĩtwa rĩa ũmwe wa aariũ ya Jakubu, kũringana na ũrĩa mĩhĩrĩga ya andũ a Isiraeli ĩigana. 15Na nguo ĩyo ya gĩthũri makĩmĩthondekera irengeeri ciogotheetwo ta mũhĩndo, ithondekeetwo na thahabu ĩrĩa therie mũno. 16Magĩcooka magĩthondeka tũkonyo twĩrĩ twa thahabu na icũhĩ igĩrĩ cia thahabu magĩciĩkĩra mĩthiainĩ yerĩ ya na igũrũ ya nguo ĩyo ya gĩthũri. 17Nao makĩoherera irengeeri iria igĩrĩ cia thahabu icũhĩinĩ icio cierĩ. 18Magĩcooka makĩoherera mĩthia ĩyo ĩngĩ ĩĩrĩ ya irengeeri icio tũkonyoinĩ tũu twerĩ, magĩkĩmĩĩkĩra mĩkwainĩ ya kuoha ebodi ciandeinĩ, mwena wa na mbere wayo. 19Ningĩ magĩthondeka icũhĩ igĩrĩ cia thahabu magĩciĩkĩra koonainĩ cierĩ cia na thĩ cia nguo ĩyo ya gĩthũri, mũthiainĩ wa na thĩinĩ kũrigania na ebodi. 20Magĩcooka magĩthondeka icũhĩ ingĩ igĩrĩ cia thahabu magĩciĩkĩra mĩkwainĩ ĩyo yerĩ ya ebodi kĩanda wa icio ingĩ mwenainĩ wa na mbere wayo; hakuhĩ na inyiitithanĩrio rĩayo, igũrũ wa harĩa mũcibi ũrĩa ũgemeetio wega wa ebodi warĩ. 21O ta ũrĩa MWATHANI aathĩĩte Musa, makĩoherera icũhĩ icio cia nguo ĩyo ya gĩthũri harĩ icũhĩ cia ebodi na kĩrengeeri kĩa rangi wa mburuu, nĩ geetha nguo ĩyo ya gĩthũri ĩkorwo ĩikarĩĩte igaigũrũ wa harĩa mũcibi ũrĩa wagemeetio wa ebodi warĩ, na nĩ geetha nguo ĩyo ya gĩthũri ndĩkaae gũkorwo ĩregereete.
Gũthondeka nguo icio ingĩ cia mũthĩnjĩri Ngai
(Tha 28.31-43)
22Nayo nguo ndaaya ya gwĩkĩrwo thĩ wa ebodi ĩgĩthondekwo na ndigi cia guoya wa rangi wa mburuu wiki. 23Narĩo irima rĩa gũtoonyeria mũtwe rĩgĩtumĩrĩrwo gĩtaamĩ rĩtirihĩĩtwo rĩtikaae gũtarũka. 24-26Ningĩ nguo ĩyo ndaaya makĩmĩriigicĩria mwena wa kĩanda mĩthiainĩ na tũcunjuura tũhaana ta matunda ma makongomanga tũthondekeetwo na gataani ĩrĩa njega, na guoya wa rangi wa mburuu, babũ, na mũtuune wogotheetwo, na o gatagatĩ ga tũcunjuura twĩrĩ mageekĩra njingiri cia thahabu ĩrĩa therie mũno, o ta ũrĩa MWATHANI aathĩĩte Musa.
27Magĩcooka magĩthondekera Harũni o hamwe na aariũ aake nguo ikinyĩĩte maruinĩ, 28iremba, na tũkũbia, ciothe cia gataani njega mũno, o na thuruarĩ cia gataani ya ndigi njeke ciogotheetwo, 29na mũcibi mwariĩ wa gataani ĩrĩa njega yogotheetwo, na ndigi cia guoya wa rangi wa mburuu, babũ, na mũtuune ũgacooka ũkagemio wega mũno, o ta ũrĩa MWATHANI aathĩĩte Musa. 30Ningĩ magĩthondeka kĩraũni kĩrĩa kĩamũre, magĩgĩthondeka na thahabu ĩrĩa therie mũno, na magĩkurura igũrũ rĩakĩo ciugo ici, “Wamũrĩirwo MWATHANI.” 31Magĩkĩoherera mwena wa na mbere wa kĩremba na kĩrengeeri kĩa rangi wa mburuu, o ta ũrĩa MWATHANI aathĩĩte Musa.
Kũrĩĩkia wĩra
(Tha 35.10-19)
32Wĩra ũcio wothe wa gũthondeka Hema ya gũtũnganwo ũgĩkĩrĩĩka. Andũ acio a Isiraeli magĩgĩĩka maũndũ moothe marĩa MWATHANI aathĩĩte Musa. 33Magĩkĩreehere Musa Hema ĩyo na indo ciayo ciothe, ngathĩka ciayo, mbaaũ ciayo cia kũmĩrũũgamia, mĩgamba ya yo, itugĩ ciayo na njikarĩro ciacio, 34kĩandarũũa kĩa njũũa cia ndũrũme itobokeetio rangiinĩ igatuunĩha, kĩ kĩa njũũa iria njega, mbathiya ĩrĩa ya kũhakania, 35Ithandũkũ rĩa Kĩrĩĩkanĩro rĩrĩ na ihengere iria cia mahiga, itugĩ ciarĩo, gĩkunĩko kĩarĩo, 36meetha o hamwe na indo ciayo ciothe, mĩgate ĩrĩa mĩtheru ĩrutĩirwo Ngai, 37mũtĩ ũrĩa wa thahabu ĩrĩa therie mũno wa kũhangĩrwo mataawa, mataawa maaguo na maguta maamo, na indo ciaguo ciothe, 38kĩgongoona gĩa thahabu, maguta ma kwamũrana, ũbaani ũrĩa ũnungaga wega, mbathiya ĩrĩa ya gũcuurio mũromoinĩ wa Hema ĩyo, 39kĩgongoona gĩa gĩcango hamwe na kĩrũtara gĩakĩo gĩa gĩcango, mĩtĩ ya yo ĩrĩa mĩraaya hamwe na indo ciakĩo ciothe, mbakũri ya gwĩthambĩra hamwe na njikarĩro ya yo, 40mbathiya cia gũcuurio mĩena ya nja ya Hema, itugĩ ciakĩo o hamwe na njikarĩro ciakĩo, mbathiya ya gũcuurio mũromoinĩ wa kuuma nja na mĩkanda yakĩo, higĩ cia Hema ĩyo, indo ciothe cia kũhũthĩrwo Hemainĩ ĩyo, 41nguo iria irĩ riiri cia kwĩhumbwo nĩ athĩnjĩri Ngai marĩ thĩinĩ wa Handũ hau Hatheru, nĩcio nguo iria nyamũre cia Harũni ũrĩa Mũthĩnjĩri Ngai o na cia aariũ aake. 42Andũ a Isiraeli magĩgĩkorwo marutĩĩte wĩra wothe o ta ũrĩa MWATHANI aathĩĩte Musa. 43Naake Musa akĩĩrorera wĩra ũcio wothe akĩona atĩ nĩmaũrutĩĩte o ta ũrĩa MWATHANI aathanĩĩte. Kwoguo Musa agĩkĩmaraathima.