Kĩoneki gĩa kũng'aũranio kwa Babiloni
1Ĩno nĩ yo ndũmĩrĩri nditũ ĩkoniĩ Babilonia.
O ta ũrĩa kĩhuuhũkanio kĩa ngoma cia aka
kĩhuuhũkanagia gĩtuĩkanĩirie werũinĩ,
noguo mũthiro ũgooka uumĩĩte bũrũriinĩ wa kũmakania.
2Nĩnyoneete kĩoneki kĩrũrũ ma;
kĩoneki kĩa andũ magĩkunyananĩra na makĩniinana.
Mbũtũ cia Elamu tharĩkĩraai!
Mbũtũ cia Amede thiũrũrũkĩraai matũũra!
Ngai nĩekũniina mathĩĩna marĩa mareehithĩĩtio nĩ Babiloni.
3Maũndũ marĩa nyoneete na ngaigua kĩonekiinĩ kĩu
nĩmanduĩte nda na makanjiguithia ruwo,
o ta rwa mũtumia akinyĩrĩirwo kũheeo kaana.
4Meciiria maakwa nĩmaturuurĩĩte
na nĩndĩrainaina ndĩ na guoya.
Ndĩratheethũkagĩra hwaĩinĩ ũkinye,
no ũndeeheire o kĩmako.
5Kĩonekiinĩ kĩu-rĩ, meetha nĩikũhaarĩirio,
na mĩgeka ĩkaarĩrwo ageni;
ageni nĩkũrĩa mekũrĩaga makĩnyuaga.
Ihinda o rĩu mũtongoria wa thigari oiga atĩrĩ,
“Thigari! Haarĩriai ngo cianyu!”
6Hĩndĩ ĩyo Mwathani anjĩĩra atĩrĩ,
“Tathiĩ ũige mũrangĩri,
na ũmwĩre amenyithanie kĩrĩa ekuona.
7Oona andũ magĩũka mahaicĩĩte mbarathi eerĩ eerĩ,
na oona angĩ mahaicĩĩte ndigiri na ngamĩĩra,
nĩamabaare wega mũno.”
8Mũrangĩri aanĩrĩra na kayũ kanene atĩrĩ,
“Mũthuuri ũyũ, ngoreetwo ngĩrangĩra ũtukũ na mũthenya
ndĩ o gũũkũ mũnaara igũrũ.
9 “Rĩu nĩ o aarĩa marooka!
Marooka eerĩ eerĩ mahaicĩĩte mbarathi.”
Mũrangĩri akiuga atĩrĩ,
“Babiloni nĩng'aũranie! Babiloni nĩng'aũranie!
Mĩhianano yothe ya ngai ciakuo yunangĩĩtwo ĩkarekanio thĩ.”
10Andũ aakwa a Isiraeli, mũrahũũrĩĩtwo o ta ngano,
no rĩu nĩndamũhe ndeto njega
iria njiguĩte harĩ MWATHANI Mwene Hinya Wothe, o we Ngai wa Isiraeli.
Ndũmĩrĩri ĩkoniĩ Edomu
11Ĩno nĩ yo ndũmĩrĩri nditũ ĩkoniĩ Edomu.
Atĩrĩĩrĩ, kũrĩ mũndũ ũranjĩta arĩ Edomu, akanjũũria atĩrĩ,
“Mũrangĩri ũyũ, ũtukũ ũrĩthira rĩ?
Kaĩ ũgũikara atĩa ũgĩgaathira?”
12Na niĩ ngacookia atĩrĩ,
“Nĩgũgũkĩa, no ũtukũ nĩũgũcooka o rĩngĩ.
Angĩkorwo nĩũkwenda kũũria rĩngĩ-rĩ, ũka o rĩngĩ ũũrie.”
Ndũmĩrĩri ĩkoniĩ Arabia
13Ĩno nĩ yo ndũmĩrĩri nditũ ĩkoniĩ Arabia.
Inyuĩ mĩtongoro ya andũ a Dedani,
o inyuĩ mũraaragĩrĩra ihingainĩ cia werũ mũthaatu wa Arabia,
14andũ arĩa mekũmũkora marĩ anyootu maheei maaĩ.
Inyuĩ andũ a bũrũri wa Tema,
heei andũ arĩa maroora irio.
15Andũ acio maroorĩra hiũ cia njora icomoreetwo imoorage,
moota mageeteetwo mamarathe,
o na makoorĩra moogwati moothe ma mbaara.
16MWATHANI agĩcooka akĩnjĩĩra atĩrĩ, “Mwaka ũmwe ũgĩthira ũguo-rĩ, ũnene wa mĩhĩrĩga ya Kedari ũgaakorwo ũthirĩĩte. 17Andũ arĩa marathaga na mĩguĩ, nĩ o thigari njoorua mũno gatagatĩinĩ ka andũ a Kedari, no nĩ aniini mũno magaakorwo matigarĩĩte. Ũguo nĩguo niĩ, MWATHANI Ngai wa Isiraeli, ndoiga.”