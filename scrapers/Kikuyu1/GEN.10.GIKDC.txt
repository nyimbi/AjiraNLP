Njiarwa cia aariũ a Noa
(1Maũ 1.5-23)
1Ici nĩcio njiarwa cia Shemu, Hamu na Jafethi, arĩa maarĩ aariũ a Noa, iria maagĩire nacio thuutha wa mũiyũro wa maaĩ: 2Aariũ a Jafethi maarĩ: Gomeri, Magogu, Madai, Javani, Tubali, Mesheki, na Tirasi. 3Aariũ a Gomeri maarĩ: Ashikenazu, Rifathu, na Togarima. 4Aariũ a Javani maarĩ: Elishahu, Sipania, Kuporo, na Rodo. 5Aariũ acio a Javani nĩ o maithe ma andũ arĩa matũũraga ndeereinĩ cia iria na icigĩrĩrainĩ. Icio nĩcio njiarwa cia Jafethi, na ciikaraga o andũ bũrũriinĩ wao kũringana na mũhĩrĩga wao o na mwarĩrie wao.
6Aariũ a Hamu maarĩ: Kushi, Misiri, Libia, na Kanaani. 7Aariũ a Kushi maarĩ: Seba, Havila, Sabita, Raama, na Sabiteka. Nao aariũ a Raama maarĩ: Shemba na Dedani. 8Kushi nĩaciarĩirwo kaana ga kahĩĩ geetagwo Nimurodi. Nimurodi nĩwe watuĩkire mũndũ njamba wa mbere gwathana gũũkũ thĩ. 9Ningĩ nĩateithirio nĩ MWATHANI agĩtuĩka mũgwĩmi mũnene mũno na nĩkĩo kwĩragwo atĩrĩ, “MWATHANI arogũtua mũgwĩmi mũnene ta Nimurodi!” 10Kĩambĩrĩriainĩ aathanaga Babiloni, Ereku, Akadi, na matũũra macio matatũ me bũrũriinĩ wa Babilonia. 11Kuuma kũu agĩthiĩ bũrũri wa Asiria, agĩaka matũũra ma Nineve, Rehobothu Iru, Kala, 12na Reseni, rĩrĩa rĩ gatagatĩ ka Nineve na itũũra inene rĩa Kala.
13Na rĩĩrĩ, Misiri aarĩ ithe wa andũ a Ludia, Anami, Lehabi, Nafituhi, 14Pathirusi, Kasiluhi, na Kirete.
Afilisiti nĩ njiarwa cia andũ a Kirete.
15Kanaani nĩ we warĩ ithe wa Sidoni na Hethi. Sidoni nĩ we warĩ mũũrũwe wa irigithaathi. 16Ningĩ Kanaani no we warĩ ithe wa Ajebusi, Aamori, Agirigashi, 17Ahivi, Aariki, Asini, 18Aarivadi, Azemari, na Ahamathi. Mĩhĩrĩga mwanya mwanya ya Akanaani ĩkĩhunja 19kuuma Sidoni, ĩgĩthiĩ ũguo na mwena wa na kĩanda nginya Gerari hakuhĩ na Gaza, ĩgĩcooka ĩgĩthiĩ ũguo na mwena wa na irathĩro o nginya Sodomu, Gomora, Adima, na Zeboimu hakuhĩ na Lasha. 20Icio nĩcio njiarwa cia Hamu, na ciikaraga o rũũrĩrĩ bũrũriinĩ waruo kũringana na mwarĩrie waruo.
21Na rĩĩrĩ, Shemu, mũrũ wa nyina na Jafethi ũrĩa mũkũrũ, na no we warĩ ithe wa Aeberi
oothe, nĩaciarĩirwo ciana. 22Aariũ a Shemu maarĩ: Elamu, Asiria, Aripakishadi, Ludia na Aramu. 23Nao aariũ a Aramu maarĩ: Uzu, Hulu, Getheru, na Mesheki. 24Aripakishadi aarĩ ithe wa Shela, naake Shela aarĩ ithe wa Eberi. 25Eberi aarĩ ithe wa aariũ eerĩ. Ũmwe eetagwo Pelegu, amu matukũinĩ maake andũ a thĩ nĩmagayũkanĩĩte. Mũũriũ ũcio ũngĩ eetagwo Jokitani. 26Jokitani aarĩ ithe wa Alimodadi, Shelefu, Hazarimavethu, Jera, 27Hadoramu, Uzali, Dikila, 28Obali, Abimaeli, Sheba, 29Ofiri, Havila, na Jobabu. Acio oothe nĩo aariũ a Jokitani. 30Bũrũri ũrĩa maatũũraga woimĩĩte Mesha ũgathiĩ nginya Sefari na mwena wa irathĩro wa bũrũri ũrĩa ũrĩ irĩma. 31Icio nĩcio njiarwa cia Shemu, na ciikaraga o rũũrĩrĩ bũrũriinĩ waruo kũringana na mwarĩrie waruo.
32Andũ acio oothe nĩo njiarwa cia Noa, o rũũrĩrĩ kũringana na njiarwa ciaruo. Thuutha wa mũiyũro wa maaĩ ndũũrĩrĩ ciothe cia thĩ cioimire harĩ aariũ a Noa.