Ũrathi wa Shemaia
(1Atha 12.21-24)
1Na rĩĩrĩ, hĩndĩ ĩrĩa Rehoboamu aakinyire Jerusalemu, akĩũnganithia thigari iria ciarĩ njamba cia kuuma mũhĩrĩga wa Juda na wa Benjamini. Thigari icio ciarĩ ngiri igana rĩmwe na mĩrongo ĩnaana (180,000). Eekire ũguo nĩ geetha akahũũrane na mĩhĩrĩga ya na mwena wa rũgongo ya Isiraeli nĩguo acookanĩrĩrie ũthamaki wake rĩngĩ. 2No rĩĩrĩ, MWATHANI akĩrekia mũnabii Shemaia 3kũrĩ mũthamaki Rehoboamu na kũrĩ andũ oothe a mũhĩrĩga wa Juda na wa Benjamini akameere atĩrĩ, 4“Mũtigaathiĩ gũtharĩkĩra aariũ a ithe wanyu, o acio andũ a Isiraeli. Inũkaai inyuothe kwanyu mĩciĩ. Nĩ gũkorwo ũrĩa wothe wĩkĩkĩĩte nĩ niĩ ndũmĩĩte wĩkĩke.” Nao oothe magĩathĩkĩra uuge ũcio wa MWATHANI, makĩinũka magĩtiga gũthiĩ gũtharĩkĩra Jeroboamu.
Rehoboamu kũirigĩra matũũra
5Na rĩĩrĩ, Rehoboamu agĩgĩtũũra Jerusalemu, na agĩaka matũũra ma Juda na Benjamini na maya marũmĩrĩire: 6Bethilehemu, Etamu, Tekoa, 7Bethizuri Soko, Adulamu, 8Gathu, Maresha, Zifu, 9Adoraimu, Lakishi, Azeka 10Zora Aijaloni, na Heburoni. 11Matũũra macio moothe akĩmairigĩra na thingo cia hinya na akĩiga o itũũra mũnene wa kũrĩathaga. Ningĩ agĩaka o thĩinĩ wa itũũra thitoo cia kũiga irio, maguta ma mĩtamaiyũ, na ndibei, 12na thitoo cia kũigaga ngo na matimũ. Na njĩra ĩyo akĩhota gwatha Juda na Benjamini.
Athĩnjĩri Ngai na Alawii gũũka Juda
13Na rĩĩrĩ, Athĩnjĩri Ngai na Alawii oothe arĩa maatũũraga bũrũri wa Isiraeli guothe magĩgĩikũrũka na mwena wa Juda. 14Alawii magĩgĩtiganĩria mĩgũnda yao o na ũtonga wao wothe magĩgĩthiĩ gũtũũra Juda na Jerusalemu, tondũ Jeroboamu arĩ na aariũ aake nĩ aathuurĩĩte maamaingatĩĩte makamatigithia wĩra wa ũthĩnjĩri Ngai wa gũtungatĩra MWATHANI. 15 Handũ haao athĩnjĩri ngai aake we mwene a gũtungatagĩra kũndũ kũrĩa gũtũũgĩru kũrĩa ngoma ciathaathayagĩrio o na kũrĩa aigĩĩte ngai cia mĩhianano iria aathondekeete. 16Na rĩĩrĩ, andũ oothe a mĩhĩrĩga ya Isiraeli arĩa maarĩ na wendo wa gũthiĩ na mbere gũthaathaiya MWATHANI, Ngai wa Isiraeli, makĩrũmĩrĩra Alawii acio o nginya Jerusalemu nĩ geetha makarutĩre MWATHANI Ngai wa maithe maao magongoona. 17Ũndũ ũcio ũgĩtũma ũthamaki wa Juda ũgĩe na hinya mũno. Nao magĩteithĩrĩria Rehoboamu mũrũ wa Solomoni mũno handũ ha mĩaka ĩtatũ na nĩmaamwathĩkagĩra o ta ũrĩa maathĩkagĩra mũthamaki Daudi o na Solomoni.
18Naake Rehoboamu akĩhikia Mahalathu, mwarĩ wa mũthuuri wetagwo Jerimothu mũrũ wa Daudi, na mũtumia wake eetagwo Abihaili. Abihaili aarĩ mwarĩ wa Eliabu mũrũ wa Jesii. 19Nao magĩciara aariũ aya atatũ; Jeushi, Shemaria, na Zahamu. 20Thuutha ũcio akĩhikia Maaka mwarĩ wa Abisalomu magĩciara aariũ aya ana: Abija, Alai, na Ziza, na Shelomithu. 21Nao atumia oothe a Rehoboamu maarĩ ikũmi na anaana, na atumia a kũigwo maarĩ mĩrongo ĩtandatũ. Acio oothe maamũciarĩire aanake mĩrongo ĩĩrĩ na anaana na airĩĩtu mĩrongo ĩtandatũ. Gatagatĩ ka acio oothe nĩendeete Maaka mwarĩ wa Abisalomu kũmakĩra. 22Kwoguo agĩgĩthuura Abija mũrũ wa Maaka nĩguo agaatuĩka mũthamaki ithenya rĩake tondũ nĩamwendeete gũkĩra ciana ciake ciothe. 23Rehoboamu akĩgayanĩria aariũ aake mawĩra na ũũgĩ, akĩmabanga kũu Juda na Benjamini guothe matũũrainĩ marĩa maarĩ mairigĩre na thingo cia hinya. Agĩcooka akĩmaigĩra na ũingĩ irio cia kũrĩaga, o na akĩmagũranĩra atumia aingĩ.