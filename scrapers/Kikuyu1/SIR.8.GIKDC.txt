Kũhũthĩra meciiria
1Ndũkaarũũgamane na mũnene,
amu ahota gũkũniina na hinya wake.
2Ndũkaagĩe ngũĩ na mũndũ gĩtonga,
amu ahota gũkũhakanĩrĩra ũmenwo nĩ andũ.
Thahabu ciananiina andũ aingĩ na ĩgathũũkia anene aingĩ mũno.
3Ndũgaakararanie na mũndũ ũrĩa mwaria mũno,
amu wee nĩ ta ngũ ũrongerera mwakiinĩ wake.
4Ndũgaathaake na mũndũ ũrĩa ũrereetwo na mĩtugo mĩũru,
ahota kũruma maithe maaku.
5Ndũkaarume mũndũ ũrĩa wĩrirĩĩte meehia maake;
ririkana atĩ ithuothe tũrĩ eehia.
6Ndũkaamene mũndũ atĩ tondũ nĩ mũkũrũ;
o na ithuĩ amwe aitũ nĩgũkũra tũrakũra.
7Ndũgaakenerere gĩkuũ kĩa mũndũ o na ũrĩkũ;
ririkana atĩ ithuothe no tũgaakua.
8Ndũkaire maũndũ marĩa andũ arĩa oogĩ moigĩĩte.
Wĩrute thimo ciao amu nĩũkũgĩa na mĩtugo mĩega kuuma harĩ o,
na ũrĩa ũngĩtungatĩra anene.
9Tega gũtũ gwaku harĩ mĩario ya andũ arĩa akũrũ,
amu o nao maamenyire kuuma kũrĩ maithe maao.
No ũmenye maũndũ kuuma kũrĩ o,
na ũkĩĩrute ũrĩa ũngĩgĩa na ũndũ wagũcookia rĩrĩa ũbataire.
10Mũndũ mwĩhia-rĩ, ndũgaacookererie mwaki wa wĩhia wake,
amu wahota gũcinwo nĩ rũrĩrĩmbĩ rwa mwaki wake.
11Ndũkaareke mwaria naaĩ atũme woe magũrũ ũthiĩ.
Ahota kũgarũrania mĩario yaku akũhũũre nayo.
12Ndũgakombere mũndũ wĩ na hinya gũgũkĩra kĩndũ gĩaku,
na ũngĩmũkombera tua ta kĩndũ kĩu kĩũrĩĩte.
13Ndũkaarũũgamĩrĩre mũndũ ũhoroinĩ wa kĩndũ ũtangĩhota kũrĩha,
no ũngĩmũrũũgamĩrĩra korwo wĩhaarĩrie atĩ no ũrĩhe.
14Ndũgaathiĩ kũrũũgamana na mũtuanĩri ciirainĩ,
amu kũringana na ndaraca yake wee nĩ we ũgaatuĩrwo ũũru.
15Ndũgeetĩkĩre gũtwarana na mũndũ mwaganu,
amu mũndũ ta ũcio egũtuĩka mũrigo harĩ we.
Tondũ egwĩka ũrĩa ekwenda,
na nĩ ũndũ wa mahĩtia maake ũniinanĩrio hamwe naake.
16Ndũgaathooranie na mũndũ ũrĩa ũraakaraga narua,
o na ndũgeetĩkĩre mũtuĩkanie werũ naake.
We kuona thakame ti kĩndũ,
na mũgũthiĩ naake agũũkĩrĩre mwĩ kũrĩa ũtangĩona ũteithio.
17Ndũkoorie mataaro kuuma harĩ kĩrimũ,
amu gĩtingĩhota kũiga hitho.
18Wĩ harĩ mũndũ mũgeni-rĩ,
ndũgeeke ũndũ waku wa hitho amu ndũũĩ ũrĩa kũngĩhaana wawĩka.
19Ndũkaaheage andũ oothe ũhoro waku wothe, wahota gwĩteera mũnyaka.