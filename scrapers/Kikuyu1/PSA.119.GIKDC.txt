Watho wa MWATHANI
1Kũraathimwo-rĩ, nĩ arĩa mũtũũrĩre wao ũtarĩ ũcuuke,
arĩa matũũraga kũringana na watho wa MWATHANI.
2Kũraathimwo-rĩ, nĩ arĩa marũmagĩrĩra maathani maake,
o arĩa mamwathĩkagĩra na ngoro yothe,
3na matihĩtagia o na atĩa,
o no kũgera mageragĩra njĩra cia MWATHANI.
4Wee, MWATHANI, nĩũtũheete maathani maaku,
na nĩũtwĩrĩĩte tũmaathĩkagĩre na kĩyo.
5Naarĩ korwo ndatuĩka mwĩhokeku
ũhoroinĩ wa gwathĩkĩra mawatho maaku!
6Ingĩathĩkagĩra maathani maaku moothe-rĩ,
ndĩrĩconorithagio nĩ andũ.
7Nĩndĩrĩkũgoocaga na ngoro theru,
rĩrĩa ũrĩkoragwo ũkĩnduta matua maaku ma kĩhooto.
8Nĩndĩrĩathĩkagĩra mawatho maaku;
ndũkaandiganĩrie o na rĩ!
Gwathĩkĩra watho wa MWATHANI
9Mũndũ mwĩthĩ-rĩ, angĩiga mũtũũrĩre wake wĩ mũtheru atĩa?
No na ũndũ wa gwathĩkagĩra uuge waku.
10Ngwathĩkagĩra na ngoro yakwa yothe;
ndũkaareke nemere maathani maaku.
11Njigĩĩte uuge waku ngoroinĩ yakwa,
nĩguo ndikaae gũkwĩhĩria.
12Nĩngũkũgooca, wee, MWATHANI,
nduta mawatho maaku.
13Nĩnguuga nyanĩrĩire ngĩcookagĩra mawatho moothe marĩa wee ũheanĩĩte.
14Nĩngenagio nĩkũrũmĩrĩra maũira maaku
makĩria ma ũrĩa ngenagio nĩkũgĩa na ũtonga mũingĩ.
15Nĩndĩrĩtaranagia ũhoro wa mawatho maaku,
na nduĩragie ũhoro wa njĩra ciaku.
16Nĩngenagio nĩ mawatho maaku;
ndikaariganĩrwo nĩ uuge waku.
Watho wa MWATHANI nĩũreehage gĩkeno
17Njĩka wega, niĩ, ndungata yaku,
nĩguo ndũũre na njathĩkagĩre uuge waku.
18Hingũra maitho,
nĩguo hote kuona ũrutani wa magegania ũrĩa ũrĩ wathoinĩ waku.
19Niĩ-rĩ, ndĩ o mũgeni kwa ihinda iniini gũũkũ thĩ;
ndũkaahithe maathani maaku.
20Ngoro yakwa hingo ciothe nĩhĩahĩaga nĩkwĩrirĩria kũmenya matua maaku.
21Wee-rĩ, nĩũkũũmaga andũ arĩa etĩĩi,
o arĩa agwate nĩ kĩrumi,
arĩa maremeire maathani maaku.
22Ndũkaareke maanume na maanyarare,
tondũ nĩmenyereire maũira maaku.
23O na aathani maikara thĩ manjiirĩre ũũru
niĩ ndungata yaku, no ndĩrĩtaranagia ũhoro wa mawatho maaku.
24Maũira maaku nĩmangenagia;
nĩ mo mandaaraga.
Kwĩrutanĩria gwathĩkĩra watho wa MWATHANI
25Njaraganĩĩte thĩ hootekeete;
njookeria hinya rĩngĩ, o ta ũrĩa wĩranĩire!
26Rĩrĩa ndakwĩrire ũrĩa wothe ndeekĩĩte-rĩ,
wee nĩwanjookeirie;
nduta mawatho maaku.
27Ndeithia kũmenya mawatho maaku,
na niĩ nĩndĩrĩciiragia ũhoro wa ũrutani waku wa magegania.
28Ndĩ na kĩeha kĩingĩ mũno ngoroinĩ yakwa;
nyongerera hinya, o ta ũrĩa weranĩire!
29Ndeithia ndikaarũmĩrĩre mĩtugo mĩũru,
na ũndute na kwenda gwaku watho waku.
30Niĩ-rĩ, thuurĩĩte gũgwathĩkĩra;
nĩthikĩrĩirie matua maaku.
31Nĩnũmĩĩtie maũira maaku, MWATHANI;
ndũkaareke njonorithio!
32Nĩndĩrĩathĩkagĩra maathani maaku na kĩyo,
tondũ nĩũheaga ũmenyo mũrikĩru.
Ihooya rĩa kũhooya ũmenyo wa Watho
33MWATHANI, nduta ũrĩa mawatho maaku moigĩĩte
na nĩndĩrĩmaathĩkagĩra hingo ciothe.
34Nduta kũmenya mawatho maaku wega na nĩndĩmaathĩkagĩra,
na nĩndĩmamenyagĩrĩra na ngoro yakwa yothe.
35Ngereria njĩra ĩrĩa yonanĩnĩirio nĩ maathani maaku,
tondũ nĩngenagio nĩ yo.
36He wendo wa kũrũmia maũira maaku,
handũ ha wendo wa gũtonga.
37Ngiragĩrĩria ndikaarũmbũyanagie na maũndũ ma tũhũ;
njĩka wega, o ta ũrĩa wĩranĩire.
38Hingĩria ũrĩa ũnjĩĩrĩire niĩ ndungata yaku,
o ta ũrĩa ũhingagĩria arĩ oothe magwathĩkagĩra ũrĩa ũmeerĩire.
39Njehereria irumi iria ndĩtigĩrĩĩte,
tondũ matua maaku nĩ meega.
40Niĩ-rĩ, ndĩriragĩria o gwathĩkĩra mawatho maaku,
he muoyo mwerũ, tondũ we wĩ mũthingu.
Kwĩhoka watho wa MWATHANI
41MWATHANI wendo waku ũronginyĩra,
na ũrohonokia ta ũrĩa wĩranĩire,
42nĩguo hote gũcookeria arĩa manyũrũragia,
tondũ nĩndĩhokeete kiugo gĩaku.
43Hotithagia kwaragia ũũma hingo ciothe,
tondũ mawathoinĩ maaku nĩ ho njigĩĩte mwĩhoko wakwa.
44Ngũtũũra njathĩkagĩra watho waku nginya tene na tene.
45Ndĩrĩikaraga ndĩgangarĩĩte
tondũ nĩngeragia gwathĩkĩra mawatho maaku.
46Nĩndĩmenyithagia athamaki maũira maaku
na ndirĩconokaga.
47Nĩngenagio nĩ maathani maaku
tondũ nĩndĩmeendeete.
48Nĩndĩĩĩte na ngenda maathani maaku;
nĩndĩciiragia ũhoro wa mawatho maaku.
Kũiga mwĩhoko wathoinĩ wa MWATHANI
49Ririkana kiugo kĩrĩa ũnjĩĩrĩire, niĩ ndungata yaku;
ũndũ ũcio ũnjĩĩrĩĩte nĩũheete kĩĩrĩgĩrĩro.
50Rĩrĩa ndĩranyariirĩka-rĩ,
nĩhooragĩrio nĩkũmenya atĩ ũndũ ũrĩa ũnjĩĩrĩire nĩguo ũnjĩkagĩra muoyo.
51Andũ arĩa etĩĩi nĩmanyũrũrĩĩtie mũno,
no nditigĩĩte kũrũmĩrĩra watho waku.
52Nĩnyũmagĩrĩria ngoro, MWATHANI,
rĩrĩa ndaririkana matua marĩa wanatua.
53Nĩndaakaraga mũno nĩkuona andũ aaganu makĩaga gwathĩkĩra watho waku.
54Ndungaga nyĩmbo ikoniĩ maathani maaku,
ndĩ muoyoinĩ ũyũ wa gũũkũ thĩ wa ihinda inyiinyi.
55Nĩngũririkanaga ũtukũ, MWATHANI,
na ngaathĩkĩra watho waku.
56Ũndaathimĩĩte ũguo tondũ nĩnjathĩkĩire mawatho maaku.
Kwĩheana kũhingia watho wa MWATHANI
57MWATHANI nĩnjiganĩĩtwo nĩ we;
nĩngũkwĩrĩra atĩ nĩndĩrĩathĩkagĩra ciugo ciaku.
58Ndagũthaitha na ngoro yakwa yothe ũnjiguĩre tha,
o ta ũrĩa wĩranĩire.
59Nĩndĩciirĩĩtie wega ũhoro wa mĩthiĩre yakwa;
nĩndakwĩrĩra atĩ nĩndĩrĩathĩkagĩra mataaro maaku.
60Ndĩrĩathĩkagĩra maathani maaku na ihenya mũno.
61Ndiriganĩirwo nĩ watho waku,
o na gũtuĩka nĩnjigĩirwo mĩtego nĩ andũ aaganu.
62Njũkagĩra thaa thita cia ũtukũ gũkũgooca
tondũ wa matua maaku ma kĩhooto.
63Ndĩ mũraata wa arĩa oothe magũtĩĩĩte
na mathĩkagĩra mawatho maaku.
64Ũtugi waku, MWATHANI, ũiyũire thĩ;
nduta mawatho maaku.
Watho wa MWATHANI nĩ wa bata
65MWATHANI, nĩũnjĩkĩĩte wega, niĩ ndungata yaku,
o ta ũrĩa wĩranĩire.
66Nduta gũtuithania maũndũ wega o na kũmamenya,
tondũ nĩndĩhokeete maathani maaku.
67Nĩndahĩtagia mbere ya ũtanaaherithia,
no rĩu nĩnjathĩkagĩra uuge waku.
68Wee wĩ mwega na nĩwĩkaga wega;
nduta mawatho maaku.
69Andũ arĩa etĩĩi nĩmanjigĩrĩire igeenyo,
no niĩ njathĩkagĩra mawatho maaku na ngoro yakwa yothe.
70Andũ acio etĩĩi nĩ ariitu,
no niĩ ngenagio nĩ watho waku.
71Kũherithio kũrĩa ndaherithirio kwarĩ kwega,
tondũ nĩkwandutire mawatho maaku.
72Watho ũrĩa waheanire,
harĩ niĩ wĩ bata gũkĩra ũtonga wothe wa gũũkũ thĩ.
Watho wa MWATHANI nĩ wa kĩhooto
73Mooko maaku nĩ mo manyũmbire, na magĩĩthondeka ũguo ndariĩ;
he ũmenyo nĩguo ndĩrute maathani maaku.
74Arĩa magũtĩĩĩte marĩnyonaga magakena,
tondũ nĩndĩhokeete ũrĩa wĩranĩire.
75Nĩnjũũĩ atĩ matua maaku nĩ ma kĩhooto, MWATHANI,
na ũherithĩĩtie tondũ wĩ mwĩhokeku.
76Ũtugi waku ũronyũmagĩrĩria o ta ũrĩa ũnjĩĩrĩire,
niĩ ndungata yaku.
77Njiguĩra tha, na nĩngũtũũra muoyo,
tondũ nĩngenagio nĩ watho waku.
78Andũ arĩa etĩĩi maroconorithio,
tondũ nĩmanjigĩrĩire igeenyo;
haakwa mwene-rĩ, mawatho maaku nĩmo ndĩrĩciiragia ũhoro wamo.
79Arĩa magũtĩĩĩte, o arĩa mooĩ maathani maaku,
maronjookerera.
80Reke njathĩkagĩre mawatho maaku na ngoro yakwa yothe,
nĩguo ndikaanaconoke.
Ihooya rĩa kũũria ũhonokio
81MWATHANI, nĩtheethũkĩĩte njetereire ũhonokie;
mwĩhoko wakwa ndĩũigĩĩte kiugoinĩ gĩaku.
82Maitho maakwa nĩmanogeete nĩgũcũũthĩrĩria ũrĩa wanjĩrĩire
njũũragia atĩrĩ, “Kaĩ ũgaakĩndeithia rĩ?”
83Njagĩĩte bata o ta mondo ya rũũa ya ndibei ndũrĩkangu;
no rĩĩrĩ, ndiriganĩirwo nĩ mawatho maaku.
84Ngweterera nginya rĩ, niĩ ndungata yaku?
Arĩa maranyariira ũkaamaherithia rĩ?
85Andũ etĩĩi, mataathĩkagĩra watho waku,
nĩmeenjeete marima nĩguo mandege.
86Maathani maaku moothe nĩmakwĩhokwo,
andũ nĩmaranyariira hatarĩ gĩtũmi, ndeithia.
87Makirie kũnjũraga,
no nditiganĩirie mawatho maaku.
88Honokia muoyo wakwa, nĩ ũndũ wa ũtugi waku,
nĩguo njathĩkagĩre kĩrĩra gĩaku.
Gwĩtĩkia watho wa MWATHANI
89Kiugo gĩaku, MWATHANI gĩgũtũũra tene na tene,
gĩgũtũũra nginya tene na tene kũu igũrũ.
90Wĩhokeku waku nĩ wa nginya tene na tene,
nĩ we wahandire thĩ, na ĩtũũraga ĩrũmĩĩte.
91Indo ciothe ikoreetwo ho nginyagia rĩu nĩ ũndũ nĩ we ũtuĩte ũguo;
indo ciothe nĩ we itungataga.
92Korwo watho waku tiguo ũkoreetwo ũrĩ gĩkeno gĩakwa,
nĩingĩkuĩte nĩ ũndũ wa kũnyariirĩka.
93Ndikaariganĩrwo nĩ mawatho maaku o na rĩ,
tondũ nĩũnjigĩĩte muoyo na ũndũ wa mo.
94Ndĩ waku honokia!
Nĩngereetie gwathĩkĩra mawatho maaku.
95Andũ aaganu manjohetie manjũrage,
no niĩ ndĩciiragia ũhoro wa kĩrĩra gĩaku.
96Nĩmenyeete atĩ gũtirĩ ũndũ mũkinyanĩru;
maathani maaku no mo makinyanĩru.
Kwenda watho wa MWATHANI
97Ĩ ndiendeete watho waku!
Nĩndĩciiragia ũhoro waguo mũthenya wothe.
98Maathani maaku nĩmanjũhĩgagia gũkĩra thũ ciakwa,
tondũ makoragwo hamwe na niĩ hĩndĩ ciothe.
99Nĩngĩĩte na ũmenyo gũkĩra arutani aakwa oothe,
tondũ nĩndĩciiragia ũhoro wa mataaro maaku.
100Nĩngĩĩte na ũũgĩ gũkĩra andũ arĩa akũrũ,
tondũ nĩnjathĩkagĩra mawatho maaku.
101Nĩndĩgirĩrĩirie mĩtugo yothe mĩũru,
nĩguo njathĩkĩre uuge waku.
102Nditiganĩirie ũrutani waku,
tondũ wee mwene nĩ we ũndutĩĩte.
103Ĩ kĩrĩra gĩaku gĩtirĩ mũrĩo!
Gĩ cama gũkĩra ũũkĩ!
104Mawatho maaku nĩmaheaga ũmenyo,
tondũ ũcio nĩthũire mĩthiĩre yothe ya maheeni.
Watho wa MWATHANI nĩ ũtheri
105Kiugo gĩaku nĩ taawa wa kũũmũrĩkĩra;
nĩ ũtheri ũrĩa ũũmũrĩkagĩra njĩra.
106Nĩndĩhĩtĩĩte ngwatĩirie atĩ nĩndĩrĩathĩkagĩra matua maaku marĩa me ma kĩhooto.
107Nĩnyariirĩkĩĩte mũno, MWATHANI;
njiga muoyo, o ta ũrĩa wĩranĩire.
108Amũkĩra mahooya maakwa ma gũcookia ngaatho, MWATHANI,
na ũndute kĩrĩra gĩaku.
109Muoyo wakwa ũkoragwo ũrĩ ũgwatiinĩ hĩndĩ ciothe,
no ndiriganagĩrwo nĩ watho waku.
110Andũ aaganu nĩmanjigĩire mũtego,
no nditiganĩirie mawatho maaku.
111Kĩrĩra gĩaku nĩkĩo igai rĩakwa rĩa tene na tene;
nĩkĩo gĩkeno kĩa ngoro yakwa.
112Nĩnduĩte na ngoro yakwa gwathĩkĩra mawatho maaku
nginya mũthenya ũrĩa ngaakua.
Watho wa MWATHANI nĩũgitagĩra arĩa mawathĩkagĩra
113Niĩ-rĩ, nĩthũire andũ matarĩ kĩhaarĩro,
no nĩnyendeete watho waku.
114Wee nĩ we mũngitĩri na mũmenyereri,
ndĩhokeete o ũrĩa ũnjĩrĩire.
115Njehereraai, inyuĩ mwĩkaga ũũru!
Niĩ ngwathĩkĩra maathani ma Ngai wakwa.
116Nyiitĩrĩra o ta ũrĩa wĩranĩire, nĩguo ndũũre muoyo;
ndũkaareke njonoke nĩ ũndũ wa mwĩhoko ũrĩa ndĩ naguo.
117Ndirĩrĩra nĩguo ndikoone ũgwati,
na nĩndĩrĩrũmbũyanagia na mawatho maaku hingo ciothe.
118Wee-rĩ, nĩũregaga arĩa oothe matarũmagĩrĩra mawatho maaku;
mĩbango yao ya wara nĩ ya tũhũ.
119Maithoinĩ maaku andũ aaganu mahaana ta mahuti ma kĩarainĩ;
nĩkĩo niĩ nyendeete kĩrĩra gĩaku.
120Nĩnyinainaga nĩ ũrĩa ngwĩtigĩrĩĩte;
nĩndĩtigĩrĩĩte matua maaku.
Gwathĩkĩra watho wa MWATHANI
121Niĩ-rĩ, njĩkĩĩte o maũndũ ma kĩhooto na meega;
ndũkandekererie harĩ arĩa maranyariira!
122Njĩĩrĩra atĩ nĩũkũndeithia niĩ, ndungata yaku;
ndũkaareke andũ etĩĩi mahinyĩrĩrie.
123Maitho maakwa nĩmanogeete nĩgũgũcũũthĩrĩria ũũke ũhonokie,
na ũndeithũre o ta ũrĩa wanjĩrĩire.
124Nyonia ũtugi waku, niĩ ndungata yaku,
na ũndute mawatho maaku.
125Niĩ ndĩ ndungata yaku;
he ũmenyo nĩguo menyage kĩrĩra gĩaku.
126MWATHANI, hingo yaku nĩ nginyu ya gwĩka ũndũ,
tondũ andũ matirathĩkĩra watho waku.
127Niĩ nĩnyendeete maathani maaku;
ndĩmeendeete gũkĩra thahabu,
o thahabu ĩrĩa njega mũno.
128Tondũ ũcio nĩnũmagĩrĩra mawatho maaku moothe,
nĩthũire mĩthiĩre yothe ya maheeni.
Kwĩrirĩria gwathĩkĩra watho wa MWATHANI
129Ũrutani waku-rĩ, nĩ wa magegania;
ndĩwathĩkagĩra na ngoro yakwa yothe.
130Ciugo ciaku ciataarĩrio andũ nĩimareehagĩra ũtheri,
na ikoohĩgia arĩa matarĩ oogĩ.
131Njathamĩĩtie kanua ngoro ĩkĩhũũrahũũraga,
nĩ ũrĩa ndĩrirĩirie maathani maaku.
132Hũgũkĩra na ũnjiguĩre tha,
o ta ũrĩa ũmenyereete gwĩka arĩa makwendeete.
133Menyerera ndikaagũe, o ta ũrĩa ũnjĩĩrĩire,
na ndũkaareke ũũru ũndoorie.
134Honokia kuuma harĩ arĩa marahinyĩrĩria
nĩguo njathĩkĩre mawatho maaku.
135Ũthiũ waku ũrotherera, niĩ, ndungata yaku,
na ũrondutaga mawatho maaku.
136Maitho maakwa maraita maithori mategũtigithĩria,
tondũ andũ matirathĩkĩra watho waku.
Watho wa MWATHANI nĩ wa kĩhooto
137Wee, MWATHANI, wĩ mũthingu,
na matua maaku nĩ ma kĩhooto.
138Maathani marĩa wee ũheanĩĩte nĩ ma kĩhooto
na ma kwĩhokwo o biũ.
139Nĩnjinĩĩtwo mũno nĩ maraakara
nĩ ũrĩa thũ ciakwa itiganĩirie ciugo ciaku.
140Ĩ kĩĩranĩro gĩaku ti kĩa ma!
na nĩndĩkĩendeete, niĩ, ndungata yaku.
141Nĩnyararĩĩtwo na ngaagĩrwo kĩene,
no nditiganĩirie mawatho maaku.
142Ũthingu waku nĩ wa tene na tene,
na watho waku nĩ wa ma.
143Nĩthĩĩnĩkĩĩte o na ngatangĩka,
no maathani maaku nĩmatũmaga ngene.
144Maathani maaku megũtũũra marĩ ma kĩhooto nginya tene na tene;
he ũmenyo nĩguo ndũũre muoyo.
Ihooya rĩa kũũria ũhonokio
145Ngũkaĩire na ngoro yakwa yothe;
njĩtĩka, MWATHANI,
na nĩndĩrĩathĩkagĩra mawatho maaku.
146Nĩ we ngaĩire; honokia, na nĩndĩrĩmenyagĩrĩra mawatho maaku.
147Njũkagĩra riũa rĩtanaratha gũgũkaĩra ũndeithie;
njigĩĩte mwĩhoko wakwa ũndũinĩ ũrĩa wĩranĩire.
148Ndaaraga ũtukũ wothe, itarĩ toro,
ngĩtarania ũhoro wa ciĩranĩro ciaku.
149Igua mũgambo wakwa, MWATHANI, tondũ wĩ mũtugi;
menyerera muoyo wakwa, tondũ we ũrĩ wa kĩhooto.
150Arĩa manyariiraga matarĩ na tha nĩmarakuhĩhĩria;
nĩ andũ matarũmbũyanagia na watho waku.
151No wee, MWATHANI, wĩ hakuhĩ na niĩ,
na maathani maaku moothe nĩ ma ma.
152Ndamenyire o tene kuuma kĩrĩrainĩ gĩaku
atĩ wagĩthondekire kĩrĩ gĩa gũtũũra nginya tene na tene.
Kũhooya ũteithio
153Rora mĩnyamaaro yakwa, na ũhonokie,
tondũ nditiganĩirie watho waku.
154Njarĩrĩria na ũndekererie,
honokia o ta ũrĩa wĩranĩire.
155Andũ arĩa aaganu matikaahonokio,
tondũ matiathĩkagĩra mawatho maaku.
156Tha ciaku, MWATHANI, nĩ nyingĩ;
njiguĩra tha na ũhonokie.
157Arĩa maranyariira na arĩa mathũire nĩ aingĩ,
no ndiagaga kũrũmĩrĩra mataaro maaku.
158Ndoraga andũ arĩa mateetĩkĩĩtie ngamanyarara,
tondũ matimenyagĩrĩra maathani maaku.
159Tarora ũrĩa nyendeete mawatho maaku!
Menyerera MWATHANI, tondũ ũrĩ muuma andũ.
160Ũũma nĩguo mũthingi wa uuge waku,
na matua maaku ma kĩhooto nĩ ma tene na tene.
Kwĩheana kũhingia watho wa MWATHANI
161Aathani maranyariira hatarĩ gĩtũmi,
no niĩ nĩndĩĩĩte ciugo ciaku mũno.
162Ngenagĩra ciĩranĩro ciaku
o ta ũrĩa mũndũ ũtahĩĩte indo nyingĩ itainĩ akenaga.
163Nĩthũire o na nganyarara maheeni,
no nĩnyendeete watho waku.
164Ngũcookagĩria ngaatho maita maingĩ o mũthenya
tondũ wa matua maaku ma kĩhooto.
165Arĩa meendeete watho waku nĩmaikaraga na thaayũ mũingĩ,
na gũtirĩ ũndũ o na ũrĩkũ ũngĩtũma mahĩngwo.
166Wee, MWATHANI, no we njetereire ũhonokie;
nĩhingagia maathani maaku.
167Nĩnjathĩkagĩra mawatho maaku,
na nĩndĩmeendeete mũno.
168Nĩnjathĩkagĩra mawatho na maũira maaku;
nĩwonaga ũrĩa wothe njĩkaga.
Ihooya rĩa kũũria ũteithio
169MWATHANI, gũthaithana gwakwa kũroiguo nĩ we;
he ũmenyo o ta ũrĩa wĩranĩire.
170Ũroigua ihooya rĩakwa,
na ũhonokie tondũ nĩũnjĩĩrĩire ũguo.
171Nĩndĩrĩkũgoocaga hĩndĩ ciothe,
tondũ nĩũndutaga mawatho maaku.
172Nĩndĩrĩganaga ciĩranĩro ciaku,
tondũ maathani maaku moothe nĩ ma kĩhooto.
173Koragwo wĩhaarĩirie hingo ciothe kũndeithia,
tondũ nĩthuurĩĩte gwathĩkĩra mawatho maaku.
174Nĩtheethũkĩire ũhonokio waku, MWATHANI,
Watho waku nĩũngenagia.
175Reke ndũũre muoyo nĩguo ngũgoocage
na ũreke matua maaku mandeithagie.
176Nĩnduruurĩĩte o ta ng'ondu yũrĩĩte;
njaria niĩ, ndungata yaku,
tondũ nditiganĩirie maathani maaku.