Mĩario ya Ayubu
1Naake Ayubu agĩcookia atĩrĩ,
2“Kaĩ nĩũndeithĩĩtie-ĩ,
o niĩ mũndũ mũthĩĩni na ũtarĩ na hinya!
3Nĩũheete ũtaaro mwega na ũkanjũhĩgia,
niĩ mũndũ mũkĩĩgu.
4Nũũ wera ũguo wothe?
Nũũ ũkũhotithĩĩtie kwaria ũguo?”
Mĩario ya Bilidadi
5Naake Bilidadi agĩcookia atĩrĩ,
“Ngoma cia andũ arĩa maakuire nĩkũinaina irainaina
irĩ maaĩinĩ marĩa marĩ rungu rwa thĩ.
6Ngai nĩonaga kwa arĩa akuũ;
maithoinĩ maake gũtirĩ kĩndũ gĩkũhumbĩrĩĩte.
7Nĩ we watambũrũkirie igũrũ,
nayo thĩ akĩmĩcuuria atarĩ na handũ amĩohereire.
8Nĩ we ũiyũragia matu maaĩ
na maritũha akamanyiitĩrĩra matigaatathũke.
9Nĩ we ũhumbagĩra mweri,
agatambũrũkia itu igũrũ rĩaguo.
10Eekĩrire rũkiriri maaĩinĩ,
akĩgayũkania ũtheri na nduma.
11Akayagĩrĩria itugĩ iria itiirĩrĩire igũrũ,
ikainaina na igathingitha nĩ guoya.
12Nĩ we watooririe iria
na hinya wake.
na agĩtooria ndamaathia ĩrĩa ĩĩtagwo Rahabu
na ũũgĩ wake.
13Mĩhũũmũ yake nĩ yo yatũire igũrũ gũthaka,
namo mooko maake makĩũraga ndamaathia ĩrĩa yetharaga
.
14Maũndũ macio moothe no mũhiũkio wa ũhoti wake;
ũrĩa wothe tũiguĩte, tũiguĩte o na kĩheehũ.
No rĩĩrĩ, nũũ ũngĩtaũkĩrwo nĩ ũrĩa Ngai arĩ mũnene?”