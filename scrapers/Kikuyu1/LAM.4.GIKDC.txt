Itũũra rĩa Jerusalemu thuutha wa kũng'aũranio
1Atĩrĩĩrĩ, kaĩ thahabu nĩrooteete-ĩ!
Thahabu ĩrĩa therie mũno rĩu nĩngarũrũku!
Mahiga ma Hekaarũ maaraganĩĩtio magomanoinĩ moothe ma njĩra.
2Aanake a Zayuni, arĩa maraarĩ bata ta thahabu,
rĩu maigananĩĩtio na nyũngũ cia rĩũmba iria ciũmbĩĩtwo nĩ mũndũ.
3Mĩthige nĩyongithagia twana twayo,
no andũ aakwa matuĩkĩĩte o ta nyaga iria itiganagĩria tũcui twacio werũinĩ.
4Tondũ-rĩ, ngeenge nĩgũkua irakua nĩkũnyoota;
ciana iretia irio na gũtirĩ mũndũ ũracihe.
5Andũ arĩa mararĩaga irio njega,
rĩu marakuĩra barabarainĩ nĩ ng'aragu.
Arĩa mararereetwo ta ciana cia itonga,
rĩu marakoma kĩarainĩ kĩa mũhu.
6 Andũ aakwa nĩmaherithĩĩtio o na gũkĩra andũ a itũũra rĩa Sodomu,
rĩrĩa rĩanangirwo mũthenya o ro ũmwe rĩtahuutĩĩtio nĩ mũndũ.
7Atongoria aitũ maraarĩ atheru gũkĩra mbarabu,
maraarĩ eerũ gũkĩra iria;
maraarĩ na hinya na nĩmareiguĩte mũno,
na maraarĩ na ũgima mwega wa mwĩrĩ.
8Rĩu mairĩĩte magakĩra mbiro, matiramenyeka marĩ kũu barabarainĩ.
Ngoothi yao yũmĩĩte o ta ngũ
matigarĩĩte o mahĩndĩ matheri.
9Andũ arĩa mooragĩirwo mbaarainĩ maarĩ na mũnyaka
gũkĩra arĩa marakua nĩ ng'aragu,
tondũ marathirĩrĩkĩrĩra kahora o kahora;
marakua nĩ wagi wa irio cia kũmaiga muoyo.
10 Na rĩĩrĩ, o na akorwo atumia marĩ tha-rĩ,
rĩrĩa andũ aakwa maanangagwo,
maarugaga ciana ciao eene igatuĩka irio magacirĩa.
11MWATHANI, araakarĩĩte mũno mũno,
nĩaitũrũrire maraakara maake,
agĩcina itũũra rĩa Zayuni na mwaki, rĩkĩhĩa rĩothe.
12Gũtirĩ mũthamaki o na kana mũtũũri o wothe wa thĩ wetĩkĩĩtie
atĩ thũ o na kana mũndũ wa gũtharĩkĩra
no atoonyere ihingoinĩ cia Jerusalemu.
13Ũndũ ũcio watuĩkire tondũ anabii aakuo nĩmeehĩĩtie
o na athĩnjĩri Ngai aakuo nĩmaahĩtĩĩtie,
nĩgũita thakame ya andũ mataarĩ na mahĩtia.
14Maacangacangaga njĩrainĩ o ta atumuumu,
maiyũirwo nĩ thakame ũguo atĩ gũtirĩ mũndũ ũngĩomĩrĩirie kũhuutia nguo ciao.
15Andũ maamaingataga na kayũ kanene makĩmeeraga atĩrĩ,
“Umaai gũũkũ! Umaai gũũkũ!
Mũtigaatũkuhĩrĩrie tondũ mũrĩ na thaahu!”
Magĩkĩũrĩra kwa ndũũrĩrĩ,
magĩtũũra macangacangaga matarĩ na mũndũ wa kũmanyiita ũgeni.
16MWATHANI we mwene nĩ we wamahurunjire na akĩmatiganĩria.
Athĩnjĩri Ngai magĩkĩagĩrwo gĩtĩĩo,
nao atongoria magĩkĩmenererio.
17Ithuĩ na ithuĩ tũgĩcũũthĩrĩria tũkĩnoga;
twacaragia ũteithio na tũtiawonire.
Twacũũthagĩrĩria rũũrĩrĩ rũtangĩahotire gũtũhonokia.
18Thũ nĩciatũtuĩragia, kwoguo tũtiahotaga gũthiĩra njĩrainĩ ciitũ.
Matukũ maitũ maarĩ matare
naguo mũthiro witũ warĩ hakuhĩ.
19Arĩa maatũingataga maarĩ na ihenya gũkĩra nderi.
Maatũingatithagĩria irĩmainĩ
na magatwĩhithĩra werũinĩ.
20Mũthamaki ũrĩa MWATHANI aitĩrĩirie maguta nĩanyiitirwo nĩ o,
na nĩ we warĩ mwĩhoko witũ.
Mbere ĩyo twehokeete atĩ nĩ we ũgaatũgitĩra kũrĩ ndũũrĩrĩ ciothe.
21Andũ a Edomu, o inyuĩ mũtũũraga bũrũri wa Uzu,
kenaai na mũrũũhie.
No o na inyuĩ nĩmũkaanengererio gĩkombe kĩa mathĩĩna;
mũgaakĩnyuĩra mũrĩĩo kinya mũthiĩ njaga.
22Zayuni, nĩũrĩĩkĩĩtie ihera rĩaku,
MWATHANI ndagũthiĩ na mbere gũgũtũũria ithaamĩrioinĩ.
No wee, Edomu, MWATHANI nĩegũkũherithia nĩ ũndũ wa mahĩtia maaku
na oimbũranie meehia maaku.