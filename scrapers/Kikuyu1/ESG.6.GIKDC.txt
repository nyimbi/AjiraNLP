Mũthamaki gũtĩĩithia Moridekai
1Ũtukũ ũcio Mwathani nĩagithirie mũthamaki toro na kwoguo akiuga atĩ ibuku rĩrĩa rĩandĩkagwo maũndũ ma bata ma bũrũri wake rĩreehwo athoomerwo. 2Harĩa aathoomeirwo nĩ harĩa Moridekai, ahithũririe mũbango wa kũũraga mũthamaki, ũrĩa wathondekeetwo nĩ arũme eerĩ arĩa maarĩ ahakũre, arĩa matungataga arangĩri a kũrangĩra mũciĩ wa mũthamaki. 3Mũthamaki agĩkĩũria atĩrĩ, “Moridekai nĩ ũndũ ũrĩkũ twamũtĩĩithirie naguo, na ningĩ twamũheire kĩheeo kĩrĩkũ nĩ ũndũ wa gĩĩko kĩu eekire?”
Nacio ndungata ciake ikĩmũcookeria atĩrĩ, “Gũtirĩ.”
4O hĩndĩ ĩyo mũthamaki aaragia ũhoro wa gĩĩko kĩu kĩega kĩa Moridekai, Hamani agĩtoonya nja ya kwa mũthamaki. Ookĩĩte kũũria mũthamaki ũhoro wa gũcuurithia Moridekai mĩtĩinĩ igũrũ ĩrĩa we Hamani aakithĩĩtie.
Naake mũthamaki akĩũria atĩrĩ, “Nũũ ũcio wĩ kũu nja?”
5Nacio ndungata ikĩmũcookeria atĩrĩ, “Nĩ Hamani na eetereire gũkuona.”
Naake mũthamaki akiuga atĩrĩ, “Mwĩreei atoonye.”
6Hamani agĩgĩtoonya, naake mũthamaki akĩmũũria atĩrĩ, “Nĩharĩ mũndũ ndĩrenda mũno gũtĩĩithia, ngũmũtĩĩithia na njĩra ĩrĩkũ?”
Naake Hamani agĩciiria na ngoro atĩrĩ, “Hiihi mũndũ ũyũ mũthamaki arenda gũtĩĩithia ti ũngĩ nĩ niĩ.”
7-8Kwoguo agĩcookeria mũthamaki atĩrĩ, “Reke ndungata ciaku mũthamaki, ireehere mũndũ ũcio nguo ya gataani njega mũno ĩmwe ya iria wee wĩkagĩra. Macooke mareehe mbarathi ĩmwe ya iria igũkuuaga. 9Thuutha wa ũguo mũndũ ũmwe mũnene eetwo eekĩre mũndũ ũcio nguo ĩyo, acooke amũhaicie mbarathi igũrũ, matuĩkanĩrie itũũrainĩ mũndũ ũcio mũnene akĩanagĩrĩra atĩrĩ, ‘Taroraai muone ũrĩa mũndũ ũrĩa mũthamaki ekwenda gũtĩĩithia eekagwo!’ ”
10Naake mũthamaki akĩĩra Hamani atĩrĩ, “Rĩu nĩ rĩciiria rĩega mũno. Maũndũ macio moothe thiĩ ũmeeke Moridekai ũrĩa Mũyahudi, ũrĩa wĩ na gĩtĩ kĩnene gũũkũ gwakwa na ndũgaatige o na ũmwe wamo.”
11Kwoguo Hamani akĩoya nguo akĩhumba Moridekai, agĩcooka akĩmũhaicia mbarathi igũrũ, na akĩmũtongoria magĩtuĩkanĩria itũũrainĩ akĩanagĩrĩra atĩrĩ: “Taroraai muone ũrĩa mũndũ ũrĩa mũthamaki ekwenda gũtĩĩithia eekagwo!”
12Moridekai nĩacookire kwa mũthamaki, naake Hamani akĩhiũha agĩthiĩ mũciĩ ehumbĩrĩĩte ũthiũ nĩ ũndũ wa gũconoka. 13Nĩakĩĩrire mũtumia wake hamwe na araata aake oothe ũrĩa wothe gwekĩkĩĩte. Nao oothe makĩmwĩra atĩrĩ, “Rĩu nĩũrambĩrĩria kũhootwo nĩ Moridekai. Angĩkorwo Moridekai ũcio wambĩrĩirie kuoya ũtongoria waku nĩ Mũyahudi, ndũngĩmũhoota amu Ngai ũrĩa wĩ muoyo arĩ hamwe naake!”
Hamani kũũragwo
14O hĩndĩ ĩyo maaragia, arũme arĩa ahakũre magĩkinya mahiũhĩĩte nĩguo matware Hamani irugainĩ rĩa Esiteri.