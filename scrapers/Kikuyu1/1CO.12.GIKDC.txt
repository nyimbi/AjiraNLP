Iheeo cia Roho mũtheru
1Aariũ na aarĩ a Ithe witũ, ndikwenda mũikare mũtooĩ ũhoro wa iheeo cia Roho Mũtheru. 2Nĩmũũĩ atĩ hĩndĩ ĩrĩa mwarĩ andũ mateetĩkĩĩtie, nĩmwahĩtithagio na njĩra nyingĩ mũgatwarĩrĩrio kũhooya mĩhianano ĩtarĩ muoyo. 3Kwoguo nĩngwenda mũmenye atĩ gũtirĩ mũndũ ũtongoragio nĩ Roho wa Ngai ũngiuga, “Jesũ aronyiitwo nĩ kĩrumi!” Na gũtirĩ mũndũ ũngiuga “Jesũ nĩ Mwathani” atatongoreetio nĩ Roho Mũtheru.
4 Atĩrĩĩrĩ, iheeo nĩ cia mĩthemba mĩingĩ, no Roho ũrĩa ũciheanaga nĩ ũmwe. 5Mawĩra ma ũtungati nĩ ma mĩthemba mĩingĩ, no moothe matungataga Mwathani ũmwe. 6Ũhoti wa kũruta wĩra nĩ wa mĩthemba mĩingĩ, no Ngai ũrĩa ũheaga andũ oothe ũhoti wa kũruta wĩra mũna kana mũna no ũmwe. 7Ngai nĩaheaga mũndũ o mũndũ ũndũ wa kuonania atĩ mũndũ ũcio e na Roho, naguo ũndũ ũcio ũgatuĩka wa kũguna andũ oothe. 8Naake Roho ũcio nĩaheaga mũndũ ũmwe ũũgĩ wa mũciarĩre, na akahe ũngĩ ũteithio wa kwĩgĩĩra na ũũgĩ. 9Roho o ro ũcio aheaga mũndũ ũmwe wĩtĩkio, na ũrĩa ũngĩ ũhoti wa kũhonania. 10Roho o ro ũcio aheaga mũndũ ũmwe hinya wa kũringa ciama, ũngĩ hinya wa ũrathi, na ũngĩ hinya wa gũthuurania iheeo cia Roho na iria itarĩ cia Roho, ũngĩ hinya wa kwaria na thiomi ng'eni, na ũngĩ hinya wa gũtaũra thiomi icio. 11Wĩra ũcio wothe ũrutagwo nĩ Roho o ũmwe; agakĩhe mũndũ o mũndũ kĩheeo mwanya, kũringana na wendi wake.
Mwĩrĩ ũmwe wĩ ciĩga nyingĩ
12 Kristũ ahaana ta mwĩrĩ ũrĩa ũkoragwo wĩ na ciĩga nyingĩ no nĩ ũmwe; ciĩga ciaguo ciothe o na akorwo nĩ nyingĩ ithondekaga mwĩrĩ o ũmwe. 13Amu ithuothe tũrĩ Ayahudi kana andũ a Ndũũrĩrĩ, ngombo kana tũtarĩ ngombo twabatithirio nĩ Roho o ro ũmwe tũgĩtuĩka mwĩrĩ ũmwe, na tũkĩnyuithio Roho o ro ũcio ũmwe.
14Na rĩĩrĩ, mwĩrĩ ndũkoragwo ũrĩ wa kĩĩga kĩmwe, nĩ wa ciĩga nyingĩ. 15Kũgũrũ kũngiuga atĩ, “Tondũ ti niĩ guoko ndirĩ wa mwĩrĩ ũyũ,” kuuga ũguo gũtingĩtũma gũtige gũtuĩka kĩĩga kĩa mwĩrĩ ũcio. 16O na kuo gũtũ kũngiuga atĩ, “Tondũ ti niĩ riitho ndirĩ wa mwĩrĩ ũyũ” kuuga ũguo, gũtingĩtũma gũtige gũtuĩka kĩĩga kĩa mwĩrĩ ũcio. 17Korwo mwĩrĩ wothe no riitho-rĩ, mũndũ angĩiguaga na kĩ? Ningĩ korwo mwĩrĩ wothe no gũtũ-rĩ, mũndũ angĩnungagĩra na kĩ? 18No ũrĩa kũrĩ nĩ atĩ Ngai eekĩrire ciĩga ciothe thĩinĩ wa mwĩrĩ, o kĩĩga kũringana na ũrĩa eendire gĩkorwo kĩhaana. 19Korwo ciĩga ciothe no kĩĩga kĩmwe-rĩ, mwĩrĩ ũngĩkĩrĩ kũ? 20Ũrĩa kũrĩ nĩ atĩ ciĩga nĩ nyingĩ, no mwĩrĩ nĩ ũmwe.
21Atĩrĩĩrĩ, riitho rĩtingĩhota kwĩra guoko atĩ, “Ndirĩ na bata nawe!” Kana mũtwe wĩre magũrũ atĩ, “Ndirĩ na bata na inyuĩ!” 22Handũ ha ũguo ciĩga cia mwĩrĩ iria cionekaga itarĩ na hinya nĩcio irĩ bata makĩria. 23Ciĩga cia mwĩrĩ iria tũtuaga atĩ itirĩ na gĩtĩĩo mũno nĩtũciheaga gĩtĩĩo makĩria, na iria itoonekaga ta irĩ njega nĩtũcimenyagĩrĩra mũno. 24Iria thaka tiguo tũciĩkaga. Ngai oombire mwĩrĩ na akĩhe ciĩga iria itarĩ bata gĩtĩĩo kĩnene, 25nĩguo mwĩrĩ ndũkaagayanio, na ciĩga ciothe imenyanagĩrĩre, o kĩĩga gĩkamenyerera kĩrĩa kĩngĩ. 26Kĩĩga kĩmwe kĩngĩgĩa na thĩĩna, ciothe igathĩĩnĩka hamwe nakĩo; kĩmwe kĩngĩtũũgĩrio, ciothe igakenanĩra nakĩo.
27Inyuothe mwĩ mwĩrĩ wa Kristũ, na o mũndũ nĩ kĩĩga kĩa guo. 28 Na rĩĩrĩ, Ngai nĩaigĩĩte thĩinĩ wa kanitha mbere atũmwo, keerĩ anabii, gatatũ arutani, na aringi ciama, ahonania, ateithania, aathani, na arĩa maaragia na thiomi ng'eni. 29Andũ acio oothe-rĩ, anga nĩ atũmwo? Oothe nĩ anabii? Oothe nĩ arutani? Kana oothe nĩ aringi a ciama? 30Oothe me na iheeo cia kũhonania? Oothe nĩmaaragia na thiomi? Oothe nĩ ataũri a thiomi ng'eni? 31Kaba kwĩrirĩria kwanyu gũkorwo kũrĩ kwa iheeo iria irĩ bata mũno.
Atĩrĩĩrĩ, nĩngũmuonereria njĩra ĩngĩ ĩrĩa njagĩrĩru makĩria.