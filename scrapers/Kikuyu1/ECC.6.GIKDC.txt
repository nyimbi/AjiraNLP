1Nĩharĩ ũndũ mũũru nyoneete gũũkũ thĩ, naguo nĩũritũhagĩra andũ mũno. 2Mũndũ ũrĩa Ngai aheaga ũtonga, gĩtĩĩo na indo atĩ we ndarĩ kĩndũ akoragwo abataire akaaga, Ngai ndamũheaga hinya wa gwĩkenia nacio, no mũndũ ũngĩ nĩ we ũcihũthagĩra. Ũguo no tũhũ na nĩ ũndũ mũũru mũno. 3Mũndũ no agĩe na ciana igana, na atũũre matukũ maingĩ, no aage gwĩkenia na maũndũ marĩa makoragwo kuo ũtũũroinĩ na aage gũgaathikwo wega, niĩ ingiuga atĩ mũndũ ũcio nĩakĩrĩĩtwo nĩ kĩhuno. 4Kĩhuno gĩtikoragwo kĩrĩ na bata amu kĩũragĩra ndumainĩ gĩkariganĩra. 5Makĩria ma ũguo-rĩ, gĩtikoragwo kĩoneete riũa kana gĩkamenya ũndũ, no nĩkĩonaga ũhuurũko gũkĩra mũndũ ta ũcio, 6o na angĩkorwo atũũrĩĩte mĩaka ngiri igĩrĩ, na aage gwĩkenia na ũndũ mwega o na ũmwe. Githĩ oothe matithiaga o kũndũ kũmwe?
7Wĩra ũrĩa wothe mũndũ arutaga, aũrutaga nĩ ũndũ wa nda yake, na nda ndĩrĩ hĩndĩ ĩiganagia. 8Mũndũ mũũgĩ akĩrĩĩte kĩrimũ na kĩ? Na ningĩ wega wa mũndũ mũthĩĩni kũmenya ũrĩa mũtũũrĩre wagĩrĩire nĩ ũrĩkũ? 9Kũiganĩra na kĩrĩa mũndũ arĩ na kĩo nĩ kwega gũkĩra mũndũ gũtũũra eriragĩria kũgĩa na indo makĩria. O na ũguo no tũhũ, na no ta kũhũũra maaĩ na ndĩrĩ.
10Ũrĩa wothe wĩkĩkaga watuirwo o tene atĩ nĩũgeekĩka, na nĩkũĩkaine mũndũ nĩ kĩĩ, na ndangĩhota kũng'eng'ana na ũrĩa wĩ na hinya kũmũkĩra. 11O ũrĩa mũndũ aaragia mĩario mĩingĩ, noguo oigaga maũndũ ma tũhũ, nawe ndũrĩ mwega kũrĩ we. 12Amu nũũ ũngĩmenya kĩrĩa kĩega harĩ mũndũ matukũinĩ manyiinyi ma ũtũũro wake, marĩa mahĩtũkaga o ta kĩĩruru? Nũũ gũũkũ thĩ ũngĩmenya ũndũ ũrĩa mũndũ atũnganaga naguo arĩĩkia gũkua?