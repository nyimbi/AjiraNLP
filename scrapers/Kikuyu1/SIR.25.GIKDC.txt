Andũ arĩa maagĩrĩirwo nĩkũgaathĩrĩrio
1Ngoro yakwa nĩkenagio mũno nĩ maũndũ matatũ,
na maũndũ macio nĩmakenagia Mwathani o na andũ, na na mo nĩ:
andũ maciaranĩirwo na nĩmaiguithainie,
andũ marigainie me ndũgũ;
na mũtumia na mũthuuri maikaranagia na gĩkeno.
2Ngoro yakwa nĩthũire mũno andũ a mĩthemba ĩtatũ,
na mĩtugo yao nĩĩndaakaragia mũno, na o nĩ:
mũndũ mũthĩĩni wĩ mwĩtĩĩo;
mũndũ gĩtonga wĩ maheeni;
na mũndũ mũkũrũ gĩtharia na nĩ mũkĩĩgu.
3Ũngĩaga gũcaria indo wĩ mwĩthĩ,
ũgaakĩgĩa na indo atĩa wakũra?
4Ũtuanĩri mũkinyanĩru, na mataaro ma bata,
na mbuĩ nĩitwaranaga wega mũno.
5Mũndũ mũkũrũ mũũgĩ nĩ mwega mũno,
o na mũndũ ũheetwo gĩtĩĩo ũtaũkagĩrwo nĩ maũndũ
na ũtaaranaga nĩ mwega.
6Thũmbĩ ya andũ akũrũ nĩkũmenya maũndũ tondũ wa gũtũũrania namo,
na kũhe Mwathani gĩtĩĩo nĩkuo gũkoragwo arĩ mwĩtĩĩo wao.
7Nĩngũgweta maũndũ ikũmi marĩa makenagia ngoro yakwa,
no ũndũ wa ikũmi nĩguo ũmĩkenagia makĩria,
namo nĩ: mũndũ ũkenaga nĩ ũndũ wa ciana ciake;
mũndũ ũtũũraga nginya akoona thũ ciake ikĩhooteka;
8mũndũ ũtũũranagia na mũtumia mũũgĩ;
andũ mahikanĩĩtie na nĩmaaganĩrĩirwo,
mũndũ ũtarĩ watirũka mĩarioinĩ;
mũndũ ũtarĩ watungatĩra mũndũ mũkĩĩgu kũmũkĩra;
9mũndũ ũrĩa wĩ mũraata wa ma,
na mũndũ ũrĩa waragĩria andũ mathikĩrĩirie.
10Mũndũ ũrĩa ũgĩĩte na ũũgĩ kaĩ nĩ mũnene-ĩ!
No gũtirĩ mũndũ mũnene gũkĩra ũrĩa ũheete Mwathani gĩtĩĩo.
11Kũhe Mwathani gĩtĩĩo kwĩ bata gũkĩra maũndũ moothe.
Mũndũ ũrĩa ũheete Mwathani gĩtĩĩo mũno angĩringithanio na kĩ?
12Kũhe Mwathani gĩtĩĩo nĩkuo kĩambĩrĩria gĩa kũmwenda,
na gwĩtĩkia nĩkuo kĩambĩrĩria gĩa kũnyiitana naake.
Atumia
13Gũtirĩ kĩronda kĩũru gũkĩra wendo mũthũũkie!
Gũtirĩ thĩĩna mũũru gũkĩra ũrĩa ũreehagwo nĩ atumia.
14Gũtirĩ mĩnyamaarĩko mĩũru gũkĩra ĩrĩa ĩreehagwo nĩ arĩa magũthũire
na gũtirĩ kwĩrĩhĩria kũũru gũkĩra kwĩrĩhĩria gwa thũ.
15Gũtirĩ ũrogi mũũru gũkĩra ũrogi wa nyoka,
na gũtirĩ maraakara mooru gũkĩra ma thũ.
16Nĩ kaba ndũũranie na mũrũũthi na ndamaathia
gũkĩra ndũũranie na mũtumia mũũru.
17Maraakara ma mũtumia magarũraga mũhianĩre wake,
na magatũkia gĩthiithi gĩake gĩkahaana kĩa nduba.
18Mũthuuriwe athiaga kũrĩa irio kwa andũ arĩa marigainie,
na ndahotaga kũhitha mũcaayo wake wa ruwo.
19Ũngĩringithania mathĩĩna gũtirĩ o na ũmwe mũnene
gũkĩra marĩa mareehagwo nĩ atumia.
Atumia ta acio mangĩrokinyĩrwo nĩ igai rĩa eehia!
20Mũndũ mũkiri wĩ mũtumia mũcookereru
atariĩ ta mũndũ mũkũrũ akĩambata kĩrĩma kĩ na mũthanga.
21Ndũkaanategwo nĩ ũthaka wa mũtumia,
na ndũkaanerirĩrie mũtumia nĩ ũndũ wa ũtonga wake.
22Gũtirĩ hĩndĩ gũkaaga maraakara, inegene, na gũconoranwo kũnene
angĩkorwo nĩ mũtumia ũrahe mũthuuri indo.
23Mũtumia mũũru nĩatũmaga mũthuuriwe agĩe na kĩeha,
ahatĩrĩrĩke na akue ngoro.
Kũhwerereka na kuoneka mũndũ ta e na heho mwĩrĩ
ireehagwo nĩ mũtumia ũrĩa ũtakenagia mũthuuriwe.
24Meehia maambĩrĩirie kuuma harĩ mũtumia,
na ithuothe tũkuaga nĩ ũndũ wake.
25Ndũkaanarekererie mũtumia mũũru aarie
o ta ũrĩa ũtangĩrekereria maaĩ maitĩke.
26Angĩaga gwĩka ũrĩa ũramwĩra mũingate akweherere.