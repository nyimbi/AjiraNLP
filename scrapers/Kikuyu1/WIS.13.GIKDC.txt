Gũthaathaiya ciũmbe nĩ ũkĩĩgu
1Atĩrĩĩrĩ, andũ gũkĩĩga-rĩ, nĩ arĩa oothe matooĩ Ngai,
na arĩa maagaga kũmenya ũrĩa Mũtũũra muoyo
kuumana na maũndũ marĩa meega moonaga;
kana arĩa mathuuthuuragia mawĩko,
na makaaga gwĩtĩkĩra mũmeeki.
2No rĩĩrĩ, indo iria matuaga atĩ nĩcio ngai iria ciathaga thĩ-rĩ,
nĩ heni, huuho, gĩtutu kĩa njata,
makũmbĩ ma maaĩ, o na mataawa ma matuinĩ.
3Akorwo maaguucĩrĩirio nĩ ũthaka wa indo icio maatuĩte ngai-rĩ,
nĩmamenye atĩ ũthaka wa Mwathani wa indo icio nĩ mũnene makĩria,
tondũ ũrĩa arĩ we kĩhumo gĩa ũthaka-rĩ, nĩ we waciũmbire.
4Na rĩĩrĩ, akorwo maaguucĩrĩirio nĩ hinya na ũhoti wacio-rĩ,
nĩmerute nacio atĩ Ũrĩa wacithondekire e na hinya makĩria.
5Tondũ-rĩ, notũhote kuona na kũmenya Mũũmbi
tũngĩbaara tũkĩringithanagia ũkaru na ũthaka wa ciũmbe.
6No rĩĩrĩ, mahĩtia ma andũ acio nĩ maniini
tondũ no gũkorwo matindirũkaga o magĩetha Ngai
na marĩ wĩrirĩriainĩ wao wa kũmuona.
7Amu rĩrĩa maatũũranagia na mawĩko maake-rĩ,
nĩmaageragia kũmahungura no makaheeneka nĩ ithiithi ciamo,
moona riiri mũnene ũguo.
8No o na kũrĩ ũguo-rĩ, matingĩkirĩrĩrio.
9Tondũ-rĩ, akorwo nĩmaahoteete kũgĩa na ũũgĩ mũiganu
wa kũmahotithia gũthuuthuuria thĩ-rĩ,
nĩkĩ gĩtũmĩĩte makorwo na ũgũũta wa kũmenya Mwathani wayo?
Ũrimũ wa kũhooya mĩhianano
10 Andũ a kũiguĩrwo tha-rĩ,
nĩ arĩa makoragwo maigĩĩte mwĩhoko wao thĩinĩ wa indo nguũ;
arĩa matuaga indo iria ithondekeetwo na mooko ma andũ,
o na kana thahabu na betha ĩthondekeetwo ikahaana nyamũ,
kana mahiga marĩa matarĩ kĩene
marĩa maicũhĩĩtio tene nĩ andũ atĩ nĩcio ngai.
11Atĩrĩĩrĩ, teciiriei ũhoro wa mwacũhia wa mĩtĩ.
Atemaga mũtĩ ũrĩa ũringaine, akoonũra makoni maaguo.
Thuutha ũcio agaacũhia kuuma mũtĩ ũcio
mũhiano wa indo iria itũmagĩrwo mĩthenya yothe.
12Mahuti marĩa moimaga wĩrainĩ wake,
namo akamatũmĩra na kũruga irio cia kũrĩa ahũũne.
13Agacooka akooya matigari ma mũtĩ ũcio,
gĩtira kĩrĩa kĩgonyoku na kĩiyũire ironda,
agagĩacũhia na ũbaarĩrĩri atarĩ na ihenya.
Agacooka agatũmĩra wara wake kũhe mũhianano ũcio mũhuanĩre waguo.
14Agakĩwacũhia ũkahaana ta mũndũ,
kana akaũhaanania na nyamũ ĩmwe ya iria itarĩ bata;
agacooka agakĩhaka thĩrĩga, agathirima ũthiũ ũgatuĩka mũtuune,
na akaiyũria tũrima tuothe.
15Thuutha wa ũguo-rĩ, agagĩakĩra nyũmba nene,
agagĩtiirania na rũthingo na agakĩoha na cuuma.
16Na njĩra ĩyo agatigĩrĩra atĩ gĩtingĩgũa tondũ nĩoĩ atĩ gĩtingĩhota gwĩteithia,
nĩ amu nĩ mbica o ro ũguo ĩbataire gũteithĩrĩrio.
17Angĩenda kũhoera indo, mũciĩ o na kana ciana-rĩ,
ndangĩconoka kũhooya kĩnyamũ kĩu gĩtarĩ muoyo.
Nĩ ũndũ wa ũgima wa mwĩrĩ, ahooyaga kĩndũ kĩonje;
nĩguo atũũre muoyo-rĩ, athaathayagia kĩndũ gĩkuũ.
18Nĩ geetha aheeo ũteithio-rĩ,
ooragĩra harĩ kĩndũ gĩtooĩ atĩa kana atĩa.
Ningĩ hĩndĩ ya kuoha rũgendo-rĩ,
ahooyaga kĩnyamũ gĩtangĩhota kuoya o na kũgũrũ gwakĩo.
19Rĩrĩa ekũũria oone uumithio mĩbangoinĩ
na ũhootani mawĩrainĩ maake,
ahooyaga wara kuuma harĩ kĩnyamũ kĩrĩa mooko maakĩo matarĩ wara
ũrĩkũ kana ũrĩkũ.