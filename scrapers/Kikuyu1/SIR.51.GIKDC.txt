Rwĩmbo rwa gũcookia ngaatho
1Nĩndagũcookeria ngaatho, wee Mwathani na mũthamaki.
Nĩndagũkumia, wee Ngai wakwa na Mũhonokia wakwa.
Nĩndagũcookeria ngaatho,
2tondũ nĩ we mũngitĩri na mũndeithĩrĩria,
na nĩũrutĩĩte mwĩrĩ wakwa kuuma gĩkuũinĩ
o na kuuma mũtegoinĩ mũũru wa mĩario ya njuukũ,
o na kuuma mĩarioinĩ ya maheeni.
3Wee nĩwandeithirie hĩndĩ ĩrĩa gũtaarĩ mũndũ ũngĩ ũngĩndeithia,
nĩ ũndũ wa tha ciaku nyingĩ
nĩwahonokirie kuuma mathĩĩnainĩ marĩa moothe ndanoona;
o na kuuma mookoinĩ ma arĩa macaragia muoyo wakwa nĩguo maũniine.
4O na kuuma mwakiinĩ wa kũũniina warĩ mĩena yothe,
o na kuuma gatagatĩinĩ ka mwaki ũrĩa niĩ itaakĩĩtie.
5O na kuuma gĩkuũinĩ kĩo kĩene,
o na kuuma mĩarioinĩ mĩũru na ya maheeni,
6na nĩ yo njuukũ iria ikinyagĩrio mũthamaki.
Niĩ-rĩ, nĩndakuhĩrĩirie kũũragwo thire biũ,
7thũ nĩ ciandigiicĩirie mĩena yothe,
na gũtiarĩ mũndũ o na ũmwe wa kũndeithia.
Nĩndacaririe mũndũ wa kũndeithĩrĩria,
na gũtiarĩ o na ũmwe.
8No hĩndĩ ĩyo Mwathani ngĩririkana tha ciaku,
o na wĩra waku wa matukũ ma tene.
Nĩndaririkanire atĩ nĩũhonokagia arĩa makwĩhokeete,
ũgakĩmahonokia kuuma kũrĩ thũ ciao.
9Nĩndagĩkũhoire ndĩ gũũkũ thĩ,
ngĩkũũria ũhonokie kuuma gĩkuũinĩ.
10Nĩndagĩkũhoire atĩrĩ, “Ũũi Mwathani! wee nĩ we, baaba;
ndũkandiganĩrie mahindainĩ marĩa ndĩ thĩĩnainĩ,
rĩrĩa itarahota gwĩtiiria andũ arĩa etĩĩi.
11Nĩndĩgũkumagia hingo ciothe,
o na ngũinagĩre nyĩmbo cia gũgũcookeria ngaatho.”
Nawe ũkĩiigua mahooya maakwa.
12Na ũgĩkĩĩhonokia kuuma gĩkuũinĩ,
o na ũkĩhonokia kuuma mathĩĩnainĩ mooru.
Kwoguo nĩngũgũcookeria ngaatho na ngũkumie wee.
Nĩndĩgoocaga rĩĩtwa rĩa Mwathani!
Gũcaria ũũgĩ
13Rĩrĩa ndaarĩ mũnyiinyi itanaambĩrĩria gũthiĩ ng'endo-rĩ,
nĩndahoire na kinyi mũno atĩ heeo ũũgĩ.
14Ngĩgĩthie Hekaarũ ngĩhooya atĩ heeo guo,
na ngũtũũra ndĩũcaragia rĩrĩa rĩothe ngũtũũra muoyo.
15Kuuma ndĩ mũndũ mwĩthĩ nginya ũkũrũinĩ wakwa ndũũraga ndĩũkenagĩra.
Ndũũraga ndĩũrũmĩrĩire nũngĩrĩirie kuuma ndĩ o mũndũ mwĩthĩ.
16Nĩndagĩtegire gũtũ gwakwa o haniini na ngĩkĩwamũkĩra,
na nĩndakĩgĩire na mataaro maingĩ.
17Ndĩgĩtũũraga ndutagwo,
na ũrĩa ũndutaga ũhoro wa ũũgĩ nĩndĩmũgoocaga.
18Amu nĩndatuire atĩ ngũtũũra kũringana na njĩra ya ũũgĩ,
na nĩndakĩĩrutĩire kũrĩ ũndũ ũrĩa mwega;
ndirĩ hingo ngaagĩconorithio.
19Nĩndagĩire na ũũgĩ,
na nĩnderoraga mũno mĩthiĩreinĩ yakwa.
Nĩndakĩhooyaga nyambararĩĩtie mooko na igũrũ,
na ngakiumbũra ndĩ na kĩeha ũria njagĩĩte kũgĩa na ũũgĩ.
20Nĩndeendaga biũ kũgĩa naguo,
na ngĩkĩgĩa naguo na ũndũ wa kweherera meehia.
Kuuma rĩrĩa ndagĩire naguo ndũũraga naguo,
na ndirĩ hingo ngaatigana naguo.
21Ngoro yakwa nĩyerirĩirie kũũcaria,
na kwoguo nĩndakĩgĩire na kĩndũ kĩega mũno.
22Mwathani nĩaheire mĩario ta arĩ kĩheeo,
na nĩndĩrĩmũgoocaga nayo.
23Nguhĩrĩriaai inyuĩ mũtarutĩĩtwo;
ũkaai mũthoomere cukuru yakwa.
24Nĩ kĩĩ gĩtũmaga muuge atĩ mũtirĩ na maũndũ maya?
Ngoro cianyu ciikarĩĩte inyooteete nĩkĩ?
25Nĩndagĩtumũrire kanua gaakwa ngiuga atĩ ũũgĩ ndũgũragwo na mbeeca.
26Toonyiai icooki ngingoinĩ cianyu,
na mũkorwo mwĩ na wendo wa kũũmenya;
na nĩmũkũwona amu ũrĩ o hakuhĩ.
27Taroraai na maitho maanyu muone atĩ ndithoomeete mũno,
na nĩndeyoneire ũhuurũko mũnene.
28Nĩguo ũgĩe na ũũgĩ wahota kũrĩha goro mũno,
no naguo nĩũgaakũrĩha goro makĩria ma ũguo ũrĩhĩĩte.
29Ũrogĩkoragwo ũkeneire tha cia Mwathani,
na ndũkaanaigue ũconokeete ũkĩmũgooca.
30Ruta wĩra waku mahindainĩ marĩa maagĩrĩire,
na Mwathani nĩagaakũhe kĩheeo gĩaku ihindainĩ rĩrĩa akoona rĩagĩrĩire.