Mũiyũro wa maaĩ
1Ningĩ MWATHANI akĩĩra Noa atĩrĩ, “Toonya na andũ aaku thĩinĩ wa thabina; amu nĩnyoneete atĩ no we wiki mũthingu thĩinĩ wa thĩ yothe. 2Kuuma harĩ mũthemba wa o nyamũ iria itarĩ mũgiro ũtoonye na mũgwanja cia njamba na mũgwanja cia nga, no iria i mũgiro ũtoonye na ĩmwe ya njamba na ĩmwe ya nga. 3O na ũtoonye na nyoni mũgwanja cia njamba na mũgwanja cia nga. Wĩke ũguo nĩ geetha nyamũ ciothe na nyoni igaaciarana rĩngĩ thĩinĩ wa thĩ. 4Thuutha wa mĩthenya mũgwanja kuuma rĩu nĩngoiria mbura mũthenya na ũtukũ, mĩthenya mĩrongo ĩna, nĩ geetha niine ciũmbe ciothe i muoyo iria ndoombire.” 5Naake Noa agĩĩka maũndũ moothe marĩa aathirwo nĩ MWATHANI.
6Na rĩĩrĩ, Noa aarĩ wa mĩaka magana matandatũ (600) hĩndĩ ĩrĩa mũiyũro wa maaĩ wokire thĩ. 7 Noa, mũtumia wake, aariũ aake na atumia aao magĩgĩtoonya thabina nĩguo moorĩre mũiyũro ũcio wa maaĩ. 8Na rĩĩrĩ, kuuma kwĩ nyamũ na nyoni ciothe, irĩ mũgiro na itarĩ mũgiro, agĩkuua nyamũ ya njamba na ya nga, na nyoni ya njamba na ya nga, 9agĩtoonya nacio thabinainĩ o ta ũrĩa aathĩĩtwo nĩ Ngai. 10Na thuutha wa mĩthenya mũgwanja mũiyũro wa maaĩ ũgĩũka.
11 Mũthenya wa ikũmi na mũgwanja wa mweri wa keerĩ, rĩrĩa Noa aarĩ wa mĩaka magana matandatũ (600), ithima cia maaĩ moothe marĩa me na kũu rungu rwa thĩ ikĩhingũka, o na ihingo ciothe cia maaĩ ma na kũu igũrũ ikĩhingũka, 12gũkiura mbura mũthenya na ũtukũ, mĩthenya mĩrongo ĩna. 13Mũthenya o ro ũcio Noa agĩtoonya thabina arĩ na mũtumia wake, aariũ aake atatũ Shemu, Hamu, na Jafethi, na atumia aao. 14Magĩgĩtoonya hamwe na nyamũ cia mĩthemba yothe: mahiũ na nyamũ cia gĩthaka nene na niini kũringana na mũthemba wacio, o na nyoni kũringana na mũthemba wacio. 15Noa agĩtoonya thabinainĩ na nyamũ ĩmwe ya njamba na ĩmwe ya nga kuuma harĩ nyamũ ciothe iria i muoyo, 16o ta ũrĩa Ngai aamwathĩĩte. Naake MWATHANI akĩhinga mũrango Noa atoonya.
17Mũiyũro wa maaĩ nĩwathiire na mbere matukũ mĩrongo ĩna, maaĩ makĩingĩha makĩoya thabina na igũrũ. 18Maaĩ no maathiire na mbere kũingĩha, nayo thabina ĩkĩrera igũrũ. 19Maaĩ nĩmaingĩhire o nginya irĩma ciothe iria ndaaya ikĩhumbĩrwo; 20nĩmaathiire na mbere o makĩingĩhaga nginya magĩkorwo marĩ ta mita mũgwanja igũrũ wa irĩma. 21Ciũmbe ciothe i muoyo igĩkua: nyoni ciothe, nyamũ ciothe, o na andũ oothe. 22Kĩndũ o gĩothe kĩrĩa kĩahiihagia kĩarĩ thĩ nyũmũ gĩgĩkua. 23MWATHANI akĩniina ciũmbe ciothe iria ciarĩ muoyo thĩinĩ wa thĩ: andũ, nyamũ, o hamwe na nyoni. Na rĩĩrĩ, Noa na arĩa maarĩ naake thabinainĩ no o maatigarire. 24Maaĩ maikarire mĩthenya igana na mĩrongo ĩtaano (150) matahũĩte.