Mawatho ma Anaziri
1Ningĩ MWATHANI akĩĩra Musa 2ahe andũ a Isiraeli mawatho maya: Mũndũ mũrũme kana mũtumia o wothe ũkeehĩta atĩ nĩegũtuĩka Mũnaziri, akĩyamũrĩre MWATHANI, 3 ndakaanyuage ndibei kana njoohi o yothe. Ndakaananyue kĩndũ o gĩothe gĩthondekeetwo na thabibũ kana arĩe thabibũ ciũmithĩĩtio kana itoomithĩĩtio. 4Rĩrĩa rĩothe egũtũũra e Mũnaziri ndakaanarĩe kĩndũ kiumanĩĩte na mũthabibũ, kĩrĩ mbegũ cia thabibũ kana makoro maacio.
5Rĩrĩa rĩothe egũkorwo e rungu rwa mwĩhĩtwa wa Anaziri, ndakaaneenje njuĩrĩ cia mũtwe wake. Mũndũ ũcio egũtũũra e mũtheru nginya ihinda rĩake rĩrĩa aamũrĩire MWATHANI rĩthire. Nĩarĩrekagĩrĩa njuĩrĩ ciake inenehe. 6-7Njuĩrĩ ciake nĩcio rũũri rwake rwa kwĩrutĩra MWATHANI, na ndakĩagĩrĩirwo nĩgwĩthaahia na ũndũ wa gũthiĩ hakuhĩ na kĩimba o na angĩkorwo nĩ gĩa ithe, nyina, mwanake, kana mũirĩĩtu maciaranĩirwo. 8Rĩrĩa rĩothe e Mũnaziri-rĩ, arĩkoragwo aamũrĩirwo MWATHANI.
9Na rĩĩrĩ, njuĩrĩ icio nyamũre cia Mũnaziri ingĩthaahio nĩ mũndũ na ũndũ wa gũkua o rĩmwe arigainie naake, no mũhaka eeterere mĩthenya mũgwanja nĩguo eenje njuĩrĩ; na njĩra ĩyo agagĩthirwo nĩ thaahu. 10Mũthenya wa ĩnaana-rĩ, Mũnaziri ũcio arĩreehagĩra mũthĩnjĩri Ngai ndutuura igĩrĩ kana ndirahũgĩ igĩrĩ mũromoinĩ wa Hema ya gũtũnganwo. 11Naake mũthĩnjĩri Ngai akaruta ĩmwe ĩrĩ igongoona rĩa meehia, nayo ĩyo ĩngĩ ĩrĩ igongoona rĩa njino, nĩ geetha Mũnaziri ũcio agĩtherio tondũ wa gũkorwo ahuutanĩĩtie na kĩimba. Mũthenya o ro ũcio akaamũra njuĩrĩ ciake rĩngĩ, 12o na akaamũrĩra MWATHANI rĩngĩ mahinda maake. Ihinda rĩu rĩngĩ rĩothe rĩhĩtũku rĩtirĩtaragwo, amu njuĩrĩ ciake iria nyamũre nĩirathaahirio. Naake acooke arute gatũrũme ka mwaka ũmwe karĩ igongoona rĩa kũrĩhĩra meehia.
13 Mwĩhĩtwa wa Mũnaziri ũcio wathira, arĩtwaragwo mũromoinĩ wa Hema ya gũtũnganwo, akaruta igongoona. 14Arĩrutagĩra MWATHANI igongoona rĩa gatũrũme ka mwaka ũmwe gatarĩ kaũũgũ karĩ igongoona rĩa njino, mwatĩ wa mwaka ũmwe ũtarĩ kaũũgũ ũrĩ igongoona rĩa meehia, na ndũrũme ĩtarĩ kaũũgũ ĩrĩ igongoona rĩa thaayũ. 15O na akaruta mĩgate gĩkabũ kĩmwe ĩtarĩ mĩĩkĩre ndaawa ya kũimbia. Mĩgate mĩtungu ĩrugĩĩtwo na mũtu mũhinyu ũtukanĩĩtio na maguta ma mĩtamaiyũ, na mĩthuguiti ĩhakĩĩtwo maguta ma mĩtamaiyũ, oonganĩrĩrie na magongoona marĩa maagĩrĩire ma mũtu na ma ndibei.
16Mũthĩnjĩri Ngai akĩrutĩre MWATHANI indo icio ciothe, o na akĩrute igongoona rĩa meehia na rĩa njino. 17O na akĩrutĩre MWATHANI ndũrũme ĩyo ĩrĩ igongoona rĩa thaayũ, amĩrutanĩrie na mĩgate ĩrĩa ĩtarĩ mĩimbie ĩrĩ gĩkabũinĩ, na arute igongoona rĩa mũtu na rĩa ndibei. 18Naake Mũnaziri e mũromoinĩ wa Hema ya gũtũnganwo eenje njuĩrĩ ciake, aciikie mwakiinĩ wa igongoona rĩa thaayũ.
19Na rĩĩrĩ, kĩande kĩa ndũrũme kĩarugwo, mũthĩnjĩri Ngai akĩoe hamwe na mũgate ũmwe mũtungu ũtarĩ mwĩkĩre ndaawa ya kũimbia, na mũthugwiti ũmwe kuuma gĩkabũinĩ anengere Mũnaziri. 20Thuutha ũcio mũthĩnjĩri Ngai acirutĩre MWATHANI irĩ kĩheeo kĩa mwanya. Rĩu nĩ igongoona rĩamũre rĩa mũthĩnjĩri Ngai, rĩonganĩrĩirio na gĩthũri na magũrũ ma ndũrũme, iria kũringana na watho ikoragwo irĩ cia mũthĩnjĩri Ngai. Thuutha wa ũguo Mũnaziri no akĩnyue ndibei.
21Ũcio nĩguo watho wa Mũnaziri. No rĩĩrĩ, Mũnaziri angĩĩranĩra kĩndũ gĩkĩrĩĩte kĩrĩa aagĩrĩirwo nĩkũruta, no mũhaka ahingie kĩĩranĩro kĩu gĩake.
Ũrĩa mũthĩnjĩri Ngai arĩraathimanaga
22MWATHANI akĩĩra Musa 23eere Harũni na aariũ aake mahũthagĩre ciugo ici makĩraathima andũ a Isiraeli:
24MWATHANI arokũraathima
na akũmenyerere;
25MWATHANI arokũiguĩra tha
o na agũtuge;
26MWATHANI arogũcũũthĩrĩria na wendo
na akũhe thaayũ.
27Naake MWATHANI akiuga atĩrĩ, “Magweta rĩĩtwa rĩakwa makĩraathimana, nĩndĩraathimaga andũ a Isiraeli.”