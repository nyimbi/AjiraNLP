Arutani a maheeni
1Ĩndĩ anabii a maheeni nĩmookire gatagatĩinĩ ka andũ matukũinĩ ma tene na ũguo noguo arutani a maheeni magooka gatagatĩinĩ kaanyu. Nĩmakaareehe na hitho maũndũ ma gũthũũkia, na moorutani mahĩtanu, na nĩmagaakaana Mwathani ũrĩa wamakũũrire. Nĩ ũndũ ũcio nĩmakeereehere kũniinwo kwa narua. 2Nao andũ aingĩ nĩmakaarũmĩrĩra mĩtugo yao mĩũru, na nĩ ũndũ wa ciĩko ciao, njĩra ya ũhoro wa ma nĩgaacambio. 3Ningĩ nĩ ũndũ wa gũkoroka kwao nĩmakaamwĩraga ng'ano cia maheeni nĩguo metongie na inyuĩ, nao matũire marĩ atuĩre kuuma o kĩambĩrĩria, na ũrĩa ũkaamaniina ndarĩ hingo arĩ akoma!
4Ngai ndaiguĩrĩire tha araika arĩa meehirie no aamaikirie icuainĩ kũrĩa matũũraga mooheetwo ndumainĩ
na mĩnyororo, meetereire Mũthenya wa Ituĩro.
5 O na ndaiguĩrĩire andũ a tene tha, rĩrĩa aareehire mũiyũro wa maaĩ kũrĩa kwarĩ andũ arĩa mateetĩkĩĩtie; no Noa ũrĩa wahunjagia Ũhoro wa ũthingu nĩahonokirio hamwe na andũ angĩ mũgwanja. 6 Ngai nĩatuĩrĩire matũũra ma Sodomu na Gomora akĩmacina biũ na mwaki. Magĩgĩtuĩka kĩonereria kĩa ũrĩa arĩĩkaga andũ arĩa matamwĩtĩkĩĩtie. 7 Ningĩ nĩahonokirie Loti, ũrĩa warĩ mũthingu na waiguithagio kĩeha mũno nĩ mĩtugo ya ũũra thoni ya andũ arĩa aaganu. 8Mũndũ ũcio mũthingu aatũũraga gatagatĩinĩ kaao, na maũndũ ma waganu marĩa eiguagĩra na akeyonera o mũthenya nĩmaathĩĩnagia ngoro yake thingu. 9Kwoguo Mwathani nĩoĩ kũhonokia andũ arĩa marĩ na ũngai kuuma magerioinĩ, na kũiga arĩa aaganu iherithiainĩ kinya Mũthenya wa Ituĩro ũkinye, 10na makĩria arĩa marũmagĩrĩra merirĩria mooru ma mĩĩrĩ yao na makanyarara ũhoti wa Ngai.
Arutani acio a maheeni nĩ njoorua cia maũndũ, andũ egaathi, na matirĩ guoya makĩruma ciũmbe cia igũrũ iria irĩ riiri. 11O na angĩkorwo araika me hinya gũkĩra arutani acio a maheeni-rĩ, matimarumaga makĩmathitanga kwĩ Mwathani. 12No andũ acio meciiria maao no ta ma nyamũ cia gĩthaka iria ciombirwo cia kũnyiitagwo nĩ andũ ikooragwo; moomokagĩra na irumi maũndũ moothe marĩa mataramenya. Andũ acio makaaniinwo o ta nyamũ cia gĩthaka, 13na maherithio ũũru nĩ ũndũ wa ciĩko ciao njũru. Gĩkeno kĩao gĩkoragwo arĩ o gwĩkenia na mĩĩrĩ yao mũthenya barigici; andũ acio nĩ a gĩconoko na a kũmũcambithia rĩrĩa mooka kũrĩanĩra na inyuĩ; hingo ĩyo yothe makoragwo magĩkenio nĩ mĩtugo yao mĩũru! 14Matikoragwo makĩenda kũrora kĩndũ kĩngĩ tiga o atumia arĩa itharia, na maikaraga makĩhĩahĩaga nĩ meehia. Nĩmaheenagĩrĩria arĩa ahũthũ ngoro makamatoonyia mũtegoinĩ, nacio ngoro ciao ikoragwo imenyereetio o ũhoro wa gũkoroka. Andũ acio nĩmakinyĩirwo nĩ kĩrumi kĩa Ngai! 15 Nĩmatigĩĩte njĩra ĩrĩa nũngarũ makoora; magakĩrũmĩrĩra njĩra ĩrĩa yarũmĩrĩirwo nĩ Balaamu mũrũ wa Beori, ũrĩa wendeete mbeeca iria oonaga nĩ ũndũ wa gwĩka waganu. 16Ĩndĩ nĩakũũmirwo nĩ ũndũ wa meehia maake, ndigiri yake ĩkĩaria ta mũndũ ĩgĩgĩtũma atige gũcooka gwĩka ciĩko icio ciake cia ũgũrũki.
17Andũ acio mahaana ta ithima ihũĩte maaĩ, na ta matu makĩhũũrwo nĩ kĩhuuhũkanio; acio-rĩ Ngai nĩamaigĩire handũ ndumainĩ ĩrĩa nene. 18Tondũ rĩĩrĩ, maaragia maũndũ ma ũrimũ na ma mwĩtĩĩo, makĩhũthagĩra merirĩria mooru ma mwĩrĩ magakĩguucagĩrĩria andũ arĩa marambĩrĩria kweherera andũ arĩa matũũraga meehagia. 19Ningĩ makameeragĩra wĩyathi, o rĩrĩa o eene me ngombo cia mĩtugo ĩrĩa mĩũru, nĩ tondũ mũndũ akoragwo e ngombo ya kĩndũ o ro gĩothe kĩrĩa kĩmũhooteete. 20Nĩ ũndũ angĩkorwo andũ no mahonokio kuuma maũndũinĩ mooru ma gũũkũ thĩ na ũndũ wa kũmenya Mwathani witũ, o we mũhonokia witũ Jesũ Kristũ, magacooka makanyiitwo na makahootwo nĩ maũndũ o ro macio rĩngĩ-rĩ, andũ acio matuĩkaga ooru gũkĩra ũrĩa maarĩ hĩndĩ ya mbere. 21Nĩ kaba matangĩamenyeete njĩra ya ũthingu, gũkĩra kũmĩmenya magacooka kweherera maathani matheru marĩa maheirwo. 22 Ũndũ ũrĩa andũ acio meekĩĩte nĩwonanĩĩtie atĩ nĩ ũhoro wa ma ũrĩa thimo ciugaga atĩ, “Ngui ĩcookaga kũrĩa o matahĩko maayo,” nayo “Ngũrũe yarĩĩkia gũthambio ĩcookaga ĩgathiĩ kwĩgaragaria o mũtondoinĩ.”