1“Mũndũ ũrĩa ũciaragwo nĩ mũtumia,
atũũraga o ihinda iniini,
na nĩwakuona mathĩĩna maingĩ.
2Akũraga na akahooha o ta ihũa,
akabuaĩria o ta kĩĩruru.
3Wee Ngai-rĩ, mũndũ ta ũcio no ũmũrore?
Mũndũ ta ũcio no ũciire naake?
4Kũrĩ mũndũ ũngĩhota kũruta kĩndũ gĩtheru kuuma harĩ kĩndũ gĩtarĩ gĩtheru?
Gũtirĩ o na ũmwe ũngĩhota!
5Matukũ ma mũndũ nĩmatare;
nĩũũĩ mũigana wa mĩaka yake;
ũmwĩkĩrĩire mĩhaka atangĩhota gũkĩra.
6Roria maitho na kũngĩ ũtige kũmuona;
reke akenere matukũ maake,
ta mũthũkũmi agĩkenera mũcaara wake.
7“Mũtĩ watemwo, nĩhakoragwo na kĩĩrĩgĩrĩro atĩ,
wahota kũringũra, ũrute thuuna.
8O na mĩri yaguo ĩngĩhoohera tĩĩriinĩ,
na gĩthukĩ kĩaguo kĩũme,
9wona maaĩ ũthundũkaga
na ũkoimia honge o ta mũtĩ mwĩthĩ.
10Ĩndĩ mũndũ akuaga, agatuĩka kĩndũ hatarĩ;
arĩĩkia gũtuikana-rĩ, athiaga na kũ?
11“Ta ũrĩa maaĩ ma iria mahũaga,
na ta ũrĩa rũũĩ rwagaga maaĩ rũkooma-rĩ,
12noguo mũndũ akuaga na ndacookaga muoyo;
kinya rĩrĩa igũrũ rĩgaathenga, ndagacooka gũũkĩra rĩngĩ,
o na kana arahũrwo toroinĩ ũcio wake.
13“Naarĩ korwo no ũũhithe kwa arĩa akuũ
nginya maraakara maaku mathire,
ũcooke ũtue ihinda rĩa kũndirikana.
14Mũndũ angĩkua-rĩ, no ariũke?
No niĩ-rĩ, nĩnjetereire mahinda meega;
ngweterera o nginya mahinda maya ma thĩĩna mathire.
15Hĩndĩ ĩyo no wĩtane na niĩ njĩtĩke;
nawe ũgĩkenio nĩ niĩ, o niĩ kĩũmbe gĩaku.
16Hĩndĩ ĩyo no ũkĩbaarage mĩthiĩre yakwa yothe,
na nduone meehia maakwa.
17No ũnjohere meehia maakwa na ũriganĩrwo nĩmo,
na ũhuure mahĩtia marĩa moothe ndaneeka.
18“Nĩkũrĩ mahinda makinyaga irĩma ikainaina na ikaharagana,
nyanjara cia mahiga ikarutwo harĩa ciuma,
19maaĩ makahũũra mahiga ma rũũĩ magathera,
na kĩguũ gĩgatwara tĩĩri.
Ũguo noguo ũharaganagia mwĩhoko wa mũndũ.
20Ũtooragia mũndũ, ageethiĩra tene na tene;
ũgarũraga gĩthiithi gĩake, ũkamũingata.
21Ciana ciake itũũgĩragio, na ndangĩmenya;
iconoragwo, na ndangĩona.
22Aiguaga ruwo o rwa mwĩrĩ wake,
na akeerĩrĩra o we mwene.”