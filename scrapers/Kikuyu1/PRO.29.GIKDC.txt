1Mũndũ ũrĩa ũng'athagia o na arũithio
agũaga na ndoone wa kũmũũkĩria,
oinĩkangaga na ndoonaga kĩhonia.
2Rĩrĩa mũndũ mũthingu atuĩka mũthamaki
andũ nĩgũkena makenaga.
Ĩndĩ rĩrĩa ũrĩa mwaganu aathana,
andũ nĩkũnuguna manugunaga.
3Mwana ũrĩa wendeete ũũgĩ atũmaga mũciari akene,
ĩndĩ ũrĩa ũgĩaga thiritũ na aka a maraaya
nĩgũitanga aitangaga indo ciake.
4Mũthamaki ũrĩa ũrũmbũyanagia na kĩhooto
bũrũri wake nĩwĩkindagĩra.
Ĩndĩ mũthamaki wendeete o mbia
nĩkũwananga awanangaga.
5Mũndũ ũheenagĩrĩria ũrĩa ũngĩ,
nĩ we
mwene wĩigagĩra mũtego.
6Wĩhia wa mũndũ ũrĩa mwaganu nĩ mũtego kũrĩ we mwene;
mũndũ ũrĩa mũthingu aikaraga egangarĩĩte nĩgũkena.
7Mũndũ mũthingu nĩamenyagĩrĩra ihooto cia athĩĩni,
ĩndĩ mũndũ ũrĩa mwaganu ti mũtaũkĩre nĩ maũndũ macio.
8Andũ a njiinũ matũmaga itũũra rĩgĩe ngũĩ,
no arĩa oogĩ nĩkũhooreria marĩhooreragia.
9Mũciiri na kĩrimũ, o na e mũũgĩ,
ndarĩ uumithio oonaga, tiga o gĩconoko gĩtheri.
10Ooragani nĩmathũire mũndũ mwĩhokeku,
no arĩa athingu nĩkũgitĩra magitagĩra muoyo wake.
11Kĩrimũ gĩtingĩhota kũhithĩrĩra maraakara,
no mũndũ mũũgĩ nĩakiragĩrĩria na akamahooreria.
12Mũthamaki angĩtuĩka wa gũthikagĩrĩria maheeni,
njaama ciake ciothe ituĩkaga cia maheeni.
13Mũthĩĩni na mũmũhinyĩrĩria eerĩ marĩ ũndũ ũmwe mahaanainie.
MWATHANI nĩ we wamaheire maitho.
14Mũthamaki ũrĩa ũgitagĩra ihooto cia athĩĩni,
ũthamaki wake nĩũikaraga ihinda iraaya.
15Kũrũnga na gũtaarana nĩciĩkagĩra mũndũ ũũgĩ,
no mwana mwĩĩri nĩaconorithagia mũmũciari.
16Rĩrĩa arĩa aaganu megwathana waganu nĩũingĩhaga,
ĩndĩ arĩa athingu nĩmakeerorera kũgũa kwa andũ arĩa aaganu.
17Ruta mwana mĩtugo, na nĩũrĩkenaga,
ĩĩ, ũgĩkĩiguage gĩkeno ngoro.
18Rũũrĩrĩ rũtarĩ kĩrĩra kĩa Ngai nĩ rũhĩtanu,
no kũraathimwo nĩ mũndũ ũrĩa ũrũmagia watho.
19Ndungata ndĩngĩrũngwo na kwarĩrio gũtheri
yahota gũtaũkĩrwo na yage kwĩrũmbũyia.
20Kĩrimũ kĩrĩ kĩĩrĩgĩrĩro gũkĩra
mũndũ ũrĩa waragia atabaarĩrĩire mĩario yake.
21Mũndũ ũrĩa ũtũũnagia ndungata yake kuuma ĩ nyiinyi,
marigĩrĩrioinĩ ĩgetũũgĩria o na gũkĩra mũũrũwe.
22Mũndũ wa maraakara atũmaga kũgĩe haaro
na mũndũ wa marũrũ aikaraga akĩhĩtagia.
23Mwĩtĩĩo ũgũĩthagia mũndũ njamba,
ĩndĩ mũndũ mwĩnyiihia nĩatĩĩagwo.
24Mũndũ ũgĩaga ndũgũ na mũici nĩ we mwene wĩthũire,
anyuithagio muuma na ndangiumbũra.
25Gwĩtigĩra andũ kũreehage ũgwati,
ĩndĩ mwĩhoki MWATHANI nĩmũgitĩre.
26Andũ aingĩ nĩmeendithagia harĩ mũthamaki,
ĩndĩ MWATHANI no we wiki ũtuaga ciira na kĩhooto.
27Mũndũ mũthingu ndagwatanagĩra na mũndũ mwaganu,
na mũndũ mwaganu ndagwatanagĩra na mũndũ mũthingu.