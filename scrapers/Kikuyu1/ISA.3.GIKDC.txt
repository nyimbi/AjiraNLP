Mathĩĩna thĩinĩ wa Jerusalemu
1MWATHANI Mwene Hinya Wothe
nĩekwehereria andũ a Jerusalemu na a Juda
ũteithio wa mĩthemba yothe ũrĩa ũngĩmaguna.
Ameehererie ũteithio wa irio na wa maaĩ.
2Njamba ciao na thigari ciao,
atuithania aao na anabii aao,
ooni maũndũ aao na athamaki aao.
3Atongoria a thigari mĩrongo ĩtaano na andũ a gĩtĩĩo,
ataarani na mabundi marĩa moogĩ,
o na ago arĩa njoorua.
4Ciana nĩcio igaatuĩka anene aao
na magaathagwo nĩ ngeenge.
5Andũ nĩmakaahinyanagĩrĩria:
mũndũ na ũrĩa ũngĩ,
andũ arĩa eethĩ matigaaconokagĩra arĩa akũrũ,
na andũ arĩa matarĩ bata matikeenyiihagĩria arĩa maramaatha.
6Mũndũ akaanyiitaga mũrũ wa nyina,
marĩ gwa ithe mũciĩ, akamwĩra atĩrĩ,
“Tondũ nĩ we wĩ na nguo ya ũnene,
tuĩka mũtongoria witũ ũrũũgamĩrĩre kũndũ gũũkũ kũharaganu.”
7Mũthenya ũcio naake agaacookia na mũgambo mũnene oige atĩrĩ,
“Ndingĩhota gũteithia mũingĩ,
o rĩrĩa gwakwa gũtarĩ irio kana nguo.
Tigaai gũũthuura nduĩke mũtongoria wa mũingĩ!”
8Nĩ gũkorwo Jerusalemu nĩ kũharaganu
nakuo Juda nĩkũgũa kũraagũa.
Tondũ andũ nĩmaraakarĩĩtie MWATHANI na mĩario na ciĩko ciao
na makaagĩra riiri wake gĩtĩĩo o akĩonaga.
9Gũthuutũkania nĩkuo kũramathitanga,
maanĩkaga meehia maao o ta andũ a Sodomu na matimahithahithaga.
Kaĩ marĩ thĩĩnainĩ-ĩ!
Tondũ nĩ o mereehithĩirie ũũru ũcio.
10Ĩraai arĩa athingu atĩ nĩmagaakena
nĩ gũkorwo nĩmagaakenera mũcaara wa wĩra wao.
11No rĩĩrĩ, kaĩ arĩa aaganu marĩ thĩĩnainĩ-ĩ
Ũrĩa meekire andũ arĩa angĩ,
nao noguo mageekwo.
12Atĩrĩĩrĩ, ciana nĩcio irĩhatagĩrĩria andũ aakwa,
na marĩathagwo nĩ atumia.
Andũ aakwa, atongoria aanyu nĩ o mamũhĩtithagia
na makamũturuuria mũkaaga kũmenya njĩra ĩrĩa mũkũgerera.
MWATHANI gũtuĩra andũ aake
13Atĩrĩĩrĩ, MWATHANI nĩatwarĩĩte ciira wake igootiinĩ.
Nĩokĩrĩĩte aciirithie andũ aake.
14MWATHANI nĩarũũgamanĩĩte na atongoria na anene a andũ aake.
Arameera atĩrĩ, “Inyuĩ nĩmũiyĩte mũgũnda wakwa wa mĩthabibũ;
indo iria mũtuunyĩĩte athĩĩni irĩ thĩinĩ wa nyũmba cianyu.
15Mwendaga atĩa rĩrĩa mũkũhinyĩrĩria andũ aakwa
na mũkanyariira athĩĩni?”
Ũguo nĩguo niĩ MWATHANI Ngai Mwene Hinya Wothe ndoiga.
Andũ a nja a Jerusalemu gũkaanio
16MWATHANI aroiga atĩrĩ,
“Kaĩ andũ a nja a Jerusalemu nĩetĩĩi-ĩ!
Mathiaga matiirĩĩte mĩtwe yao,
makĩhingahingaga tũitho twao,
magĩkinyũkagia na mwĩtĩĩo,
o makĩgambagia njingiri cia magũrũ maao.”
17Kwoguo MWATHANI nĩageekĩra magata mĩtweinĩ ya andũ a nja a kũu Jerusalemu
na oonanie njaga yao.
18-23Hĩndĩ ĩyo MWATHANI nĩakaamatuunya indo iria meegemagia nacio magũrũ, mĩtwe, ngingo, matũ, mooko, maniũrũ, ciara, na nguoinĩ ciao. Ningĩ nĩakaamatuunya itambaya cia mĩtwe, mĩcibi, maraaci, ithiitũ, nguo cia thigũkũ, nguo cia thĩinĩ, ngũbia, na ibeeti.
24Handũ ha gũkorwo mehakĩĩte maraaci, magaakorwo makĩnunga ũũru; handũ ha kwĩhotora mĩcibi ya goro, magaakorwo mehotoreete ndigi; handũ ha gũkorwo na njuĩrĩ thondeke wega, mĩtwe yao ĩgaakorwo yenjeetwo; handũ ha gũkorwo mehumbĩĩte nguo cia goro, magaakorwo marĩ na nguo ndembũkangu; handũ hagũkorwo marĩ athaka, magaakorwo marĩ ndũti.
25Arũme aanyu magaatemengwo na hiũ cia njora,
nacio njamba cianyu ciũragĩrwo mbaarainĩ.
26Ihingo cia ĩtũũra rĩa Jerusalemu nĩigaacakaya na irĩre,
narĩo itũũra rĩhaane ta mũtumia ũikarĩĩte thĩ arĩ njaga.