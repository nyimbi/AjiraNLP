Jesũ kũhonia mũndũ warĩ mũrũaru
1Na rĩĩrĩ, mũthenya ũmwe wa Thabatũ Jesũ nĩathiire kũrĩa irio kwa mũnene ũmwe wa Afarisai, na e kũu andũ nĩmaamũroraga mũno. 2Na rĩĩrĩ, hau mbere yake nĩhaarĩ mũndũ warĩ mũrũaru mũrimũ wa kũimba magũrũ na mooko. 3Naake Jesũ akĩũria arutani a Watho o na Afarisai atĩrĩ, “Watho witũ nĩwĩtĩkĩrĩĩtie kana ndwĩtĩkĩrĩĩtie kũhonanagio mũthenya wa Thabatũ?”
4Nao magĩkira ki. Naake Jesũ akĩoya mũndũ ũcio warĩ mũrũaru, akĩmũhonia na akĩmwĩtĩkĩria athiĩ. 5 Agĩcooka akĩmooria atĩrĩ, “Nũũ gatagatĩinĩ kaanyu ũtangĩruta mwana wake, kana ndeegwa yake ĩgũĩte irima rĩa maaĩ mũthenya wa Thabatũ?”
6Nao makĩremwo nĩkũmũcookeria.
Ũhoro wa kwĩnyiihia na kũnyiitana ũgeni
7Rĩrĩa Jesũ oonire ũrĩa ageni arĩa meetĩĩtwo meendaga gũikarĩra itĩ iria ciaigĩirwo ageni a gĩtĩĩo, akĩmahe ngerekano ĩno akiuga atĩrĩ, 8 “Rĩrĩa mũndũ agwĩtĩra iruga rĩa ũhiki-rĩ, tigaga gũikaragĩra itĩ iria ciigĩirwo ageni a gĩtĩĩo, nĩ ũndũ ahota gũkorwo eetĩĩte mũgeni wa gĩtĩĩo gũgũkĩra, 9naake mũndũ ũcio ũmwĩtĩĩte inyuerĩ ooke akwĩre atĩrĩ, ‘Reke mũndũ ũyũ aikarĩre hau wee ũikarĩire.’ Hĩndĩ ĩyo wee ũgĩũkĩre ũconokeete, ũgĩthiĩ ũikarĩre itĩ iria irĩ na thuutha. 10Rĩrĩa wetĩrwo iruga-rĩ, thiaga ũgaikarĩra itĩ cia thuutha nĩguo mũndũ ũrĩa ũgwĩtĩĩte ooka akwĩre atĩrĩ, ‘Mũraata wakwa, ũkĩra ũthiĩ ũgaikarĩre gĩtĩ kĩĩrĩa kĩ haarĩa mbere.’ Hĩndĩ ĩyo ũkĩheeo gĩtĩĩo mbere ya andũ oothe arĩa meetĩirwo iruga. 11 Nĩ ũndũ mũndũ o wothe wĩnenehagia nĩakaanyiihio, na ũrĩa wĩnyiihagia nĩakaanenehio.”
12Jesũ agĩcooka agĩĩta mũndũ ũrĩa wamwĩtĩĩte irugainĩ akĩmwĩra atĩrĩ, “Waruga iruga-rĩ, tigaga gwĩtĩra o araata aaku oiki, kana aariũ a maitũguo oiki, kana andũ a nyũmba yanyu iiki, kana itonga iria mũrigainie nacio ciiki, atĩ nĩ tondũ o nao nĩmarĩgwĩtĩra maruga maao, makĩenda gũkũrĩha nĩ ũndũ wa kũmeetĩra iruga rĩaku. 13Wagĩa na iruga-rĩ, rĩĩtagĩre athĩĩni, cionje, ithua, na itumuumu, 14na nĩũrĩraathimagwo nĩ tondũ acio matingĩhota gũkũrĩha. Ngai nĩ we ũgaakũrĩha rĩrĩa andũ arĩa athingu makaariũka.”
Ngerekano ya Iruga Inene
(Mat 22.1-10)
15Na rĩĩrĩ, rĩrĩa mũndũ ũmwe waikarĩĩte hau meethainĩ hamwe na Jesũ aiguire ũguo, akĩĩra Jesũ atĩrĩ, “Kaĩ arĩa makaarĩa irio Ũthamakiinĩ wa Ngai nĩmakaaraathimwo-ĩ!”
16Naake Jesũ akĩmwĩra atĩrĩ, “Hĩndĩ ĩmwe mũndũ ũmwe nĩahaarĩirie iruga inene, akĩrĩĩtĩra andũ aingĩ. 17Rĩrĩa thaa cia kũrĩa ciakinyire agĩtũma ndungata yake ĩthiĩ ĩkeere arĩa meetĩirwo iruga rĩu atĩrĩ, ‘Ũkaai nĩ ũndũ indo ciothe nĩhaarĩrie!’ 18Nao oothe o mũndũ akĩambĩrĩria kũheana gĩtũmi gĩa kũgiria athiĩ irugainĩ rĩu, o mũndũ akaheana gĩtũmi gĩake. Wa mbere akiuga atĩrĩ, ‘Nĩndĩragũrire mũgũnda, na no mũhaka thiĩ ngawone; kwoguo thiĩ ũmwĩre andekere.’ 19Naake ũngĩ akiuga atĩrĩ, ‘Nĩndĩragũrire ndeegwa ikũmi cia kũrĩma na nĩndĩrathiĩ gũcigeria; kwoguo thiĩ ũmwĩre andekere.’ 20Naake ũrĩa ũngĩ akiuga atĩrĩ, ‘No hĩndĩ ndĩrahikanirie, nĩ ũndũ ũcio ndingĩhota gũũka.’
21“Ndungata ĩyo ĩgĩgĩcooka mũciĩ ĩkĩĩra mwathi wayo maũndũ macio moothe. Naake mwathi wayo aamaigua akĩng'ũrĩka mũno, akĩĩra ndungata yake atĩrĩ, ‘Thiĩ na ihenya kũũrĩa barabarainĩ cia itũũra o na tũcĩrainĩ ũreehe athĩĩni, cionje, itumuumu, na ithua.’ 22Thuutha wa ihinda iniini, ndungata ĩyo ĩgĩcooka mũciĩ ĩkĩĩra mwathi wayo atĩrĩ, ‘Nĩndeeka ũrĩa wanjĩĩra, no andũ matinaiyũra.’ 23Naake mwathi wayo akĩmwĩra atĩrĩ, ‘Thiĩ barabarainĩ iria nene o na tũrĩa tũniini ũhatĩrĩrie andũ mooke gũũkũ gwakwa nĩ geetha nyũmba ĩiyũre. 24Ngũmwĩra na ma atĩ gũtirĩ mũndũ o na ũmwe wa arĩa megwĩtĩĩtwo ũgũcama irio iria ngũmarugithĩirie!’ ”
Thogora wa gũtuĩka mũrutwo wa Jesũ
(Mat 10.37-38)
25Na rĩĩrĩ, hĩndĩ ĩmwe rĩrĩa andũ gĩkundi kĩnene maatwaranĩĩte na Jesũ-rĩ, nĩamarĩirie akĩmeera atĩrĩ, 26 “Mũndũ ũrĩa ũgũũka kũrĩ niĩ no mũhaka aanyende gũkĩra ũrĩa eendeete ithe, nyina, mũtumia wake na ciana ciake, aariũ a nyina, na aarĩ a nyina na eemene we mwene, nĩguo atuĩke mũrutwo wakwa. 27 Mũndũ ũrĩa wothe ũtegũkuua mũtharaba wake anũmĩrĩre ndangĩhota gũtuĩka mũrutwo wakwa.
28“Mũndũ angĩkorwo arenda gwaka mũnaara-rĩ, aambaga agaikara thĩ agatara mbeeca iria ũkũhũthĩra, nĩguo oone kana e na mbeeca cingĩigana kũũrĩĩkia. 29Angĩaga gwĩka ũguo, no aremwo nĩkũrĩĩkia thuutha wa gwaka mũthingi, nao andũ oothe arĩa marĩwonaga nĩmarĩmũnyũrũragia, 30makoiga atĩrĩ, ‘Mũndũ ũyũ aambĩrĩirie mwako, akĩremwo nĩkũũrĩĩkia!’
31“Mũthamaki angĩkorwo agĩthiĩ kũrũa na mũthamaki ũngĩ-rĩ, aambaga gũikara thĩ ageciiria kana e na thigari ngiri ikũmi no ahote gũtooria mũthamaki ũcio ũngĩ wĩ na thigari ngiri mĩrongo ĩĩrĩ. 32Angĩona atĩ ndangĩhota kũmũtooria, atũmanagĩra mũthamaki ũcio ũngĩ arĩ o kũraaya, akamwĩra kũgĩe na thaayũ. 33Nĩ ũndũ ũcio, mũndũ ũrĩa ũtegũtiga kĩrĩa gĩothe e nakĩo ndangĩhota gũtuĩka mũrutwo wakwa.
Cumbĩ ũrĩa ũtarĩ bata
(Mat 5.13; Mar 9.50)
34“Cumbĩ nĩ mwega, no ũngĩthira mũcamo-rĩ, ũngĩcooka gũcamithio ta cumbĩ atĩa? 35Cumbĩ ũcio ndũrĩ bata tĩĩriinĩ o na kana thumuinĩ; nĩgũteeo ũteagwo. Ũrĩa ũrĩ na matũ ma kũigua nĩakĩigue.”