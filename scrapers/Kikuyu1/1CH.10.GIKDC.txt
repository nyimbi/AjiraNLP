Mũthamaki Saũlũ gũkua
(1Sam 31.1-13)
1Na rĩĩrĩ, Afilisiti magĩkĩhũũrana na Aisiraeli kĩrĩmainĩ kĩa Giliboa. Nao andũ aingĩ mũno a Isiraeli makĩũragĩrwo kuo. Andũ acio angĩ makĩũra, o hamwe na Saũlũ na aariũ aake. 2Nao Afilisiti makĩmateng'eria na makĩũraga aariũ a Saũlũ: Jonathani, Abinadabu, na Malikishua. 3Nayo mbaara ĩgĩkĩũmĩra Saũlũ mũno, naake akĩrathwo na mĩguĩ nĩ thũ ciake, agĩtiihio mũno. 4Saũlũ agĩkĩĩra mwanake ũrĩa wamũkuuagĩra indo ciake cia mbaara atĩrĩ, “Comora rũhiũ rwaku rwa njora ũnjũrage, nĩ geetha andũ aya matatĩĩĩte Ngai matigooke manguucanĩrie manjũrage.” No rĩĩrĩ, mwanake ũcio akĩigua guoya mũno gwĩka ũguo. Kwoguo Saũlũ akĩoya rũhiũ rwake rwa njora akĩrũgwĩra. 5Mwanake ũcio wamũkuuagĩra indo ciake cia mbaara oona atĩ Saũlũ nĩakua, o naake akĩĩgũithĩria rũhiũ rwake rwa njora, agĩkua. 6Ũguo nĩguo Saũlũ na aariũ aake atatũ maakuire. Na rĩĩrĩ, ũthamaki wa Saũlũ ũgĩgĩkinya mũthia. 7Rĩrĩa Aisiraeli arĩa maarĩ na mwena ũũrĩa ũngĩ wa gĩtuamba kĩa Jezireeli, maiguire atĩ mbũtũ ya ita ya Isiraeli nĩyora, na atĩ Saũlũ na aariũ aake nĩmaakua, magĩtiganĩria matũũra maao, makĩũra. Nao Afilisiti magĩthiĩ magĩikara matũũrainĩ macio.
8Mũthenya ũrĩa warũmĩrĩire, Afilisiti magĩthiĩ kũũngania indo iria ciatigĩĩtwo nĩ andũ arĩa mooragĩĩtwo. Nao makĩona ciimba cia Saũlũ na aariũ aake atatũ igũĩte kũu kĩrĩmainĩ kĩa Giliboa. 9Magĩgĩtinia mũtwe wa Saũlũ na makĩmwaũra nguo ciake cia mbaara. Magĩcooka magĩtũma andũ bũrũriinĩ wothe wa Afilisiti makamenyithanie ũhoro ũcio mwega kũrĩ ngai ciao cia mĩhianano o na kũrĩ andũ aao. 10Magĩcooka makĩiga indo ciake cia mbaara hekaarũinĩ ĩmwe yao, naguo mũtwe wake makĩũcuuria hekaarũinĩ ya Dagoni ngai yao. 11Rĩrĩa andũ a Jabeshi, itũũra rĩa Gileadi, maiguire ũrĩa Afilisiti meekĩĩte Saũlũ, 12andũ arĩa maarĩ njamba magĩthiĩ makĩgĩĩra kĩimba gĩa Saũlũ na ciimba cia aariũ aake magĩcitwara Jabeshi. Magĩcithika rungu rwa mũtĩ wa mũgandi na makĩĩhinga kũrĩa irio mĩthenya mũgwanja.
13 Ũguo nĩguo Saũlũ aakuire nĩ ũndũ wa kwaga kwĩhokeka harĩ MWATHANI, kwaga gwathĩkĩra watho wake, na kũhooya kĩrĩra maroho ma andũ arĩa maakuĩte 14handũ ha kũhooya MWATHANI. Kwoguo MWATHANI akĩmũũraga, naguo ũthamaki wake akĩũhe Daudi mũrũ wa Jesii.