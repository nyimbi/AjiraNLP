Mawatho makoniĩ kũrĩhania
1“Na rĩĩrĩ, mũndũ angĩiya ndeegwa kana ng'ondu amĩthĩnje kana amĩendie-rĩ, no mũhaka arĩhe ndeegwa ithaano nĩ ũndũ wa ndeegwa ĩyo, na arĩhe ng'ondu inya nĩ ũndũ wa ng'ondu ĩyo. 2-4Mũndũ ũcio no mũhaka arĩhe kĩrĩa aiyĩte. Mũndũ ũcio angĩkorwo nĩ mũthĩĩni, nĩendio atuĩke ngombo nĩ geetha kĩrĩa aiyĩte kĩrĩhĩke. Ningĩ nyamũ ĩrĩa aiyĩte, ĩrĩ ndeegwa, ndigiri, o na kana ng'ondu, ĩngĩoneka gwake ĩ muoyo-rĩ, no mũhaka arĩhe nyamũ igĩrĩ nĩ ũndũ wa nyamũ ĩyo.
“Na rĩĩrĩ, mũici angĩnyiitwo agĩtua nyũmba ũtukũ, na agũthwo akue-rĩ, gũtingĩgĩa na irĩhi nĩ ũndũ wa mũici ũcio kũũragwo. No ũndũ ũcio ũngĩĩkĩka mũthenya, mũndũ ũcio egũtuuo mũũragani.
5“Mũndũ angĩrĩithia mũgũnda wene, kana arĩithie mũgũnda wene wa mĩthabibũ, kana arekererie nyamũ yake ĩrĩe irio iria irĩ mũgũnda wa mũndũ ũngĩ, no mũhaka arĩhe irio icio na irio iria njega mũno irĩ mũgũnda wake kana irĩ mũgũnda wake wa mĩthabibũ.
6“Mũndũ angĩakia mwaki mũgũndainĩ wake, naguo mwaki ũcio ũcine rũgiri rwa mĩigua, ũtambe nginya mũgũndainĩ wa mũndũ ũngĩ ũcine ngano ĩrĩa ĩrakũra kana ĩrĩa ĩtinĩĩtio ĩkoohwo itĩĩa-rĩ, mũndũ ũcio wakĩĩtie mwaki ũcio no mũhaka arĩhe hathara ĩyo.
7“Mũndũ angĩnengera ũrĩa ũngĩ mbeeca kana indo ciake amũigĩre, nacio icooke ciiywo irĩ nyũmba gwake-rĩ, mũici angĩnyiitwo no mũhaka arĩhe maita meerĩ maacio. 8No mũici angĩaga kũnyiitwo, mwene nyũmba no mũhaka atwarwo handũ harĩa hathaathayagĩrio, anyue muuma nĩ geetha oonanie atĩ ndaiyĩte indo cia mũndũ ũcio ũngĩ.
9“Ciirainĩ o wothe ũkoniĩ indo, irĩ ndeegwa, ndigiri, ng'ondu, nguo, o na kana kĩndũ kĩngĩ o gĩothe kĩngĩkorwo kĩũrĩĩte-rĩ, andũ arĩa marauga indo icio nĩ ciao, no mũhaka matwarwo handũ harĩa hathaathayagĩrio, na mũndũ ũrĩa Ngai ekuonania atĩ nĩ we wĩ na mahĩtia, no mũhaka arĩhe mũndũ ũcio ũngĩ maita meerĩ.
10“Mũndũ angĩtĩkĩra kũhithio nĩ mũndũ ũngĩ ndigiri, ndeegwa, ng'ondu, o na kana nyamũ ĩngĩ o yothe, nayo nyamũ ĩyo ĩkue, ĩtiihio, o na kana ĩtahwo, na kwage mũira wa ũndũ ũcio-rĩ, 11mũndũ ũcio ũrahithĩĩtio, no mũhaka atwarwo handũ harĩa hathaathayagĩrio anyue muuma atĩ ndaiyĩte nyamũ ya mũndũ ũcio ũngĩ. Naake mwene no mũhaka eetĩkĩre muuma ũcio na hatingĩkorwo na kũrĩhania. 12No nyamũ ĩyo ĩngĩiywo ĩ gwake-rĩ, no mũhaka arĩhe mwene. 13Ningĩ ĩngĩrĩĩo nĩ nyamũ cia gĩthaka, mũndũ ũcio nĩonanie matigari matuĩke ũira, na ndakaarĩhe nyamũ ĩyo ĩrĩĩtwo nĩ nyamũ cia gĩthaka.
14“Mũndũ angĩgwatio nyamũ nĩ mũndũ ũngĩ, nayo ĩtiihio kana ĩkue atarĩ ho-rĩ, mũndũ ũcio ũgwatĩĩtio no mũhaka amĩrĩhe. 15No mwene angĩkorwo arĩ ho-rĩ, mũndũ ũcio ndangĩmĩrĩha. Angĩkorwo nyamũ ĩyo nĩyagũkombora, mbeeca iria ĩrutĩirwo cia kũmĩkombora nĩirĩĩkĩĩtie kũmĩrĩha.
Mawatho makoniĩ ũndini na mĩthiĩre ĩrĩa mĩrũngĩrĩru
16 “Mũndũ mũrũme angĩheenereria mũirĩĩtu gathirange ũtoorĩĩtio, akome naake-rĩ, no mũhaka amũraacĩrie amũhikie atuĩke mũtumia wake. 17No rĩĩrĩ, ithe wa mũirĩĩtu ũcio angĩrega kũmũheana kũrĩ mũndũ ũcio, no mũhaka mũndũ ũcio arĩhe ithe wa mũirĩĩtu ũcio mbeeca o ta iria ingĩraacĩrio mũirĩĩtu gathirange.
18 “Mũtikaanareke mũndũ wa nja mũrogi atũũre muoyo.
19 “Mũndũ o wothe angĩkoma na nyamũ no mũhaka ooragwo.
20 “Mũndũ ũrĩa ũkaarutĩra ngai ĩngĩ o yothe igongoona tiga o niĩ MWATHANI, no mũhaka ooragwo.
21 “Mũtikaanahĩtĩrie mũgeni kana mũmũhinyĩrĩrie, amu o na inyuĩ mwarĩ ageni bũrũriinĩ wa Misiri. 22Mũtikaananyamaarie mũtumia wa ndigwa kana mwana wa ngoriai. 23Mũngĩmanyamaaria nao mangaĩre-rĩ, ndirĩ hĩndĩ itakaigua gũkaya kwao. 24Nĩngaraakara na ndĩmũũragithie mbaarainĩ. Nao atumia aanyu matuĩke a ndigwa, na ciana cianyu itigwo itarĩ na maithe. 25 “ Ũngĩkombera mũndũ o na ũrĩkũ wa andũ aakwa arĩa athĩĩni mbeeca, tiga kũmũrandũra kana ũmwĩtie uumithio wa mbeeca icio. 26 Ũngĩthiĩ na nguo ya mũndũ ũngĩ ĩrĩ kĩndũ gĩa kũrũũgamĩrĩra thiirĩ atĩ nĩguo arĩmĩkũũra, no mũhaka ũmũcookerie riũa rĩtanathũa. 27Ĩyo no yo nguo ĩrĩa arĩ nayo ya kwĩhumbĩra nĩguo aigue ũrugarĩ. Mũndũ ũcio arĩkĩĩhumbĩra na kĩ? Mũndũ ũcio angĩngaĩra, nĩndĩrĩmũiguaga amu ndĩ tha.
28 “Ndũkaanacambie Ngai, o na ndũkaanarume mũtongoria wa andũ aanyu.
29“Ndũkaanagonderere kũũndutĩra maciaro ma ngano, ndibei, o na maguta maaku ma mĩtamaiyũ rĩrĩa magetha maamo makinya.
“ No mũhaka mũũheage aariũ aanyu a marigithaathi. 30Ningĩ no mũhaka mũũheage marigithaathi ma ng'ombe na ma ng'ondu cianyu. Mũrekage marigithaathi ma njamba magaikara na maanyina mĩthenya mũgwanja, naguo mũthenya wa ĩnaana mũkandutĩra.
31 “Inyuĩ mũrĩ andũ aakwa, kwoguo mũtikaanarĩe nyama cia nyamũ o na ĩrĩkũ yũragĩĩtwo nĩ nyamũ cia gĩthaka; no mũhaka mũmĩikagĩrie ngui.