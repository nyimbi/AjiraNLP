1  “Maya nĩ mo mawatho moothe marĩa MWATHANI Ngai wanyu aanjathire ndĩmũrute. Maathĩkagĩreei mwĩ bũrũri ũcio mwĩ hakuhĩ gũtoonya mũwĩgwatĩre ũtuĩke wanyu. 

2  Matukũ moothe ma muoyo wanyu no nginya inyuĩ eene na njiarwa cianyu mũtĩĩage MWATHANI Ngai wanyu na mwathĩkagĩre mawatho maake moothe marĩa ndĩramũhe, nĩ geetha mũtũũre bũrũriinĩ ũcio hĩndĩ ndaaya. 

3  Tondũ ũcio, inyuĩ andũ aya a Isiraeli, iguai mawatho maake na mũmaathĩkagĩre. Na inyuĩ nĩmũrĩonaga maũndũ meega, na mũtuĩke rũũrĩrĩ rũnene, na mũtũũre bũrũri ũcio mwega na mũnoru, o ta ũrĩa MWATHANI Ngai wa maithe maanyu eeranĩire. 

4   “Atĩrĩĩrĩ wee Isiraeli, ririkanaga ũndũ ũyũ; MWATHANI Ngai witũ, o we wiki no we MWATHANI. 

5   Nawe enda MWATHANI Ngai waku na ngoro yaku yothe, na muoyo waku wothe, o na hinya waku wothe. 

6   Ndũkaanariganĩrwo nĩ mawatho maya moothe ndĩragwatha ũũmũũthĩ, 

7  na ũmarutage ciana ciaku na kinyi. Meririkanagie rĩrĩa wĩ gwaku mũciĩ, rĩrĩa uumagarĩĩte, rĩrĩa ũhuurũkĩĩte, o na rĩrĩa ũkũruta wĩra. 

8  Moohagĩrĩre mookoinĩ maaku, na ũmeekagĩre thiithiinĩ ta kĩririkania. 

9  Ningĩ maandĩke buremuinĩ cia mũrango wa nyũmba yaku o na ihingoinĩ ciaku. Andũ gũkaanio kũrema 

10   “Na rĩĩrĩ, hĩndĩ ĩrĩa MWATHANI Ngai wanyu akaamũkinyia bũrũri ũcio eerĩire maithe maanyu Aburahamu, Isaaka, na Jakubu atĩ nĩakaamũhe bũrũri ũrĩ na matũũra manene na meega marĩa inyuĩ eene mũtaakire, 

11  o na nyũmba ciyũrĩĩte indo nyingĩ njega mũno, na ti inyuĩ eene mũciyũrĩĩtie, o na ithima cia maaĩ, na ti inyuĩ eene mwenjire, o na mĩgũnda ya mĩthabibũ na mĩtamaiyũ, ĩrĩa inyuĩ eene mũtaahandire, na mũkarĩaga mũkahũũna, 

12  ririkanaai mũtikaanariganĩrwo nĩ MWATHANI ũrĩa wamũrutire bũrũri wa Misiri muume ũkomboinĩ. 

13   Tĩĩyagaai MWATHANI Ngai wanyu, na mũmũthaathayagie o we wiki, na mũkĩĩhĩta mũkeehĩtaga na rĩĩtwa rĩake. 

14  Mũtikaanathaathaiye ngai ingĩ thĩinĩ wa ngai cia andũ arĩa mamũrigicĩirie. 

15  Mũngĩgaathaathaiya ngai ingĩ, maraakara ma Ngai nĩmakaamũũkĩrĩra o ta mwaki amũniine o biũ, tondũ MWATHANI Ngai wanyu, ũrĩa ũrĩ hamwe na inyuĩ, ndeendaga kũigananio na ngai ĩngĩ. 

16   “Mũtikaanagerie MWATHANI Ngai wanyu, ta ũrĩa mwamũgeririe Masa. 

17  Kĩrĩrĩai gwathĩkĩra mawatho moothe marĩa MWATHANI Ngai wanyu amũheete. 

18  Ikagaai o maũndũ marĩa MWATHANI oonaga marĩ ma kĩhooto na meega, na maũndũ maanyu moothe nĩmarĩthiaga wega. O na nĩguo mũhote kwĩgwatĩra bũrũri ũcio mwega ũrĩa MWATHANI eerĩire maithe maanyu, 

19  na mũingate thũ cianyu ciehere mbere yanyu o ta ũrĩa MWATHANI eeranĩire. 

20  “Na rĩĩrĩ, matukũinĩ ma thuutha ciana cianyu ciamũũria kĩrĩa gĩatũmire MWATHANI Ngai witũ atwathe twathĩkagĩre mawatho maya moothe, 

21  mũgaacicookeria mũciĩre atĩrĩ, ‘Twarĩ ngombo cia mũthamaki wa Misiri, naake MWATHANI agĩtũruta kuo na hinya wake mũnene. 

22  Nĩtweyoneire na maitho maitũ MWATHANI akĩringa ciama, na agĩĩka andũ a Misiri o na mũthamaki wao na njaama ciake ciothe maũndũ ma kũguoyohia. 

23  Naake MWATHANI agĩtũruta bũrũri ũcio wa Misiri, agĩtũreehe gũũkũ na agĩtũhe bũrũri ũyũ, o ta ũrĩa eerĩire maithe maitũ atĩ nĩakaamahe. 

24  Hĩndĩ ĩyo MWATHANI Ngai witũ agĩtwatha twathĩkagĩre mawatho maya maake moothe na tũmũtĩĩage. Na rĩĩrĩ, tweka ũguo, nĩegũtũũra atũmenyereire na atũme bũrũri witũ ũikarage ũgaacĩire. 

25  Tũngĩthiĩ na mbere gwathĩkĩra maũndũ moothe marĩa MWATHANI Ngai witũ atwathĩĩte-rĩ, ũndũ ũcio nĩũrĩmũkenagia.’

