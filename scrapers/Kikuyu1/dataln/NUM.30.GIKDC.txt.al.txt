1  Musa akĩĩra atongoria a mĩhĩrĩga ya Isiraeli atĩrĩ, “Maya nĩ mo maũndũ marĩa MWATHANI aathanĩĩte. 

2   Mũndũ mũrũme angĩĩhĩta oige atĩ nĩekũhe MWATHANI ũndũ kana ehĩte atĩ nĩekwĩhinga kĩndũ, ndaagĩrĩirwo nĩkuugũkwo ũndũ o na ũmwe wa macio ehĩtĩĩte; aagĩrĩirwo nĩkũhingia ũrĩa wothe oigĩĩte nĩegwĩka. 

3  “Mũirĩĩtu wĩ gwa ithe angĩĩhĩta oige atĩ nĩekũhe MWATHANI kĩndũ kana ehĩte atĩ nĩekwĩhinga ũndũ, 

4  na ithe aigue ũhoro ũcio na ndamũũrie, no mũhaka ahingie mĩhĩtwa ĩyo ehĩtĩĩte. 

5  No ithe angĩregana na mĩhĩtwa ĩyo aigua ũhoro wayo, mũirĩĩtu ũcio ndaagĩrĩirwo nĩkũhingia mwĩhĩtwa o na ũmwe. MWATHANI nĩekũmuohera nĩ ũndũ nĩ ithe wamũgiria amĩhingie. 

6  “Mũirĩĩtu ũcio angĩhika arĩ o na mĩhĩtwa ĩyo yake eehĩtire akĩendaga kana ataambĩĩte gwĩciiria, 

7  mũthuuriwe angĩigua ũhoro wayo na ndamwĩre ũndũ, no mũhaka ahingie mĩhĩtwa ĩyo yake. 

8  No rĩĩrĩ, mũthuuriwe angĩigua ũhoro wayo aregane nayo, ndaagĩrĩirwo nĩkũmĩhingia. MWATHANI nĩekũmuohera. 

9  “No mũhaka mũtumia wa ndigwa kana mũtumia ũtiganĩĩte na mũthuuriwe ahingagie mĩhĩtwa yothe ĩrĩa ehĩtĩĩte. 

10  Mũtumia mũhiku angĩĩhĩta mwĩhĩtwa e kwa mũthuuriwe, 

11  mũthuuriwe angĩigua ũhoro wa mĩhĩtwa ĩyo na ndamwĩre ũndũ, no mũhaka mũtumia ũcio ahingie mĩhĩtwa ĩyo ehĩtĩĩte. 

12  No rĩĩrĩ, mũthuuriwe angĩigua ũhoro wayo amũkararie, ndaagĩrĩirwo nĩkũmĩhingia. MWATHANI nĩekũmuohera nĩ ũndũ nĩ mũthuuriwe wamũgiria amĩhingie. 

13  Mũthuuriwe e na ũhoti wa gwĩtĩkĩria kana kũregana na mĩhĩtwa ĩrĩa mũtumia wake angĩkorwo ehĩtĩĩte. 

14  No rĩĩrĩ, mũthuuriwe angĩaga kũregana nayo aigua ũhoro wayo, no mũhaka mũtumia ũcio ahingie ũrĩa wothe ehĩtĩĩte. Mũthuuriwe nĩamĩtĩkĩrĩĩte nĩ ũndũ ndaigana kũregana nayo aigua ũhoro wayo. 

15  No rĩĩrĩ, mũthuuriwe angĩregana nayo arĩĩkĩĩtie kũigua ũhoro wayo, we mwene nĩ we ũgaacookererwo nĩ ũũru wa mĩhĩtwa ĩyo kwaga kũhingio.” 

16  Macio nĩ mo mawatho marĩa MWATHANI aaheire Musa makoniĩ mũthuuri na mũtumia wake, na mũirĩĩtu wĩ gwa ithe.

