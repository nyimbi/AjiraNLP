1  Mũndũ ũrĩa ũhingagia mawatho nĩ ta arutaga magongoona maingĩ, naake ũrĩa ũrũmagĩrĩra maathani nĩ ta arutaga gĩcunjĩ kĩa igongoona rĩa thaayũ. 

2  Mũndũ ũrĩa ũcookagia ngaatho nĩ ta arutaga igongoona rĩa mũtu mũhinyu, na mũndũ ũrĩa ũheaga athĩĩni nĩ ta arutaga igongoona rĩa gũcookia ngaatho. 

3  Kweherera meehia nĩgũkenagia Mwathani, na gũtigana na ũhoro wa kwaga gũthinga nĩ ta igongoona rĩa kũhorohia. 

4  No rĩĩrĩ, ndũkaae gũthiĩ mbere ya Mwathani mooko matheri, 

5  amu maũndũ macio moothe meekagwo tondũ nĩguo watho wathanĩĩte. 

6  Igongoona rĩa mũndũ mũthingu nĩrĩhakaga kĩgongoona maguta, naguo mũtararĩko warĩo mwega ũkaambata na igũrũ kũrĩ Ũrĩa Ũrĩ Igũrũ Mũno. 

7  Igongoona rĩa mũndũ mũthingu nĩrĩtĩkĩrĩkaga, na gũtirĩ hingo Mwathani ariganagĩrwo nĩ we. 

8  Kĩgooce Mwathani na ũmũrutĩre iheeo ũkeneete; tiga kũrũmia maciaro ma mbere ma irio ciaku. 

9   Ũkĩheana kĩndũ o gĩothe koragwo ũkeneete, na ũrutage gĩcunjĩ gĩaku gĩa ikũmi wĩ na gĩkeno. 

10  He Ũrĩa Wĩ Igũrũ Mũno o ta ũrĩa naake akũheete, na ũmũhe na ũtaana o ta ũrĩa ũngĩhota. 

11  Amu Mwathani nĩ we ũrĩhanaga, na agaakũrĩha maita maingĩ. 

12  No rĩĩrĩ, ndũkaae kũmũhe ihaki tondũ ndangĩrĩamũkĩra o na ndũkeehoke igongoona rĩa indo iria ũtooneete na njĩra ya ũthingu. Waragania wa Ngai Mwathani nĩ mũtuanĩri na ndarĩ hingo angĩenda mũndũ ũmwe, amene ũrĩa ũngĩ. 

13  We ndakoragwo atuĩrĩire mũthĩĩni mahĩtia o mbere, na nĩathikagĩrĩria mahooya ma mũndũ ũrĩa ũhĩtĩirio. 

14  We ndaagaga gũthikĩrĩria mahooya ma ciana cia ngoriai o na ma atumia a ndigwa. 

15  Maithori marĩa manyũrũrũkaga mũtumia wa ndigwa akĩrĩra makoragwo magĩtetia mũndũ ũrĩa watũmire agĩe na kĩeha kĩu. 

16  Mũndũ ũrĩa ũtungatagĩra Mwathani e na wendo nĩageetĩkĩrĩka, na mahooya maake nĩmagaakinya matuinĩ. 

17  Mahooya ma mũndũ mwĩnyiihia nĩmathiaga magatũrĩkia matu, na matihuurũkaga matarĩ marakinyĩra Mwathani Mwene Hinya Wothe. Kũu matiumaga nginya rĩrĩa Mwathani agacookia na waragania, na itua rĩake akĩrĩonanie. 

18  Mwathani ndakũrĩa marĩĩgu. Ndarĩ hingo angĩĩtĩkĩra gũkirĩrĩria andũ eehia, nĩekwĩrĩhĩria na ũndũ wa kũrangĩrĩria arĩa mahooyaga mĩhianano. Nĩekũniina biũ arĩa matarĩ tha na arĩa aremi, na aniine ũnene wa arĩa aaganu. 

19  Nĩekũrĩha o mũndũ kũringana na ciĩko na gwĩciiria gwake, na nĩ ũndũ wa tha ciake, andũ a Mwathani nĩmegũkena rĩrĩa arĩtua maciira maao. 

20  Hĩndĩ ya mathĩĩna tha ciake nĩciamũkagĩrwo o ta matu ma mbura rĩrĩa kwĩ riũa inene.

