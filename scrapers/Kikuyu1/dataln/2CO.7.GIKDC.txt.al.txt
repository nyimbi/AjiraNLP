1  Araata aakwa, maũndũ macio moothe nĩ ithuĩ twĩrĩirwo. Nĩ ũndũ ũcio rekeei twĩtherie maũndũ moothe marĩa mathũũkagia mwĩrĩ na roho, nĩguo tũikarage tũrĩ athingu na tũtĩĩĩte Ngai. Gĩkeno kĩa Paũlũ 

2  Tũheei handũ thĩinĩ wa ngoro cianyu. Ithuĩ tũtirĩ twahĩtĩria mũndũ; tũtirĩ twathũũkia mũndũ, na tũtirĩ twahũthĩra mũndũ na njĩra njũru. 

3  Ndiroiga ũguo ngĩmũtuĩra, amu o ta ũrĩa nguugĩĩte na hau kabere mũkoragwo mwĩ thĩinĩ wa ngoro ciitũ, tũkuanĩre hamwe kana tũtũũranie muoyo. 

4  Niĩ-rĩ, ndĩ na mwĩhoko mũnene harĩ inyuĩ; nĩndĩrahaga mũno nĩ ũndũ wanyu! Thĩinĩ wa mathĩĩna moothe niĩ ngoragwo njiyũrĩĩtwo nĩ ũũmĩrĩru na gĩkeno. 

5   Atĩrĩĩrĩ, o na thuutha wa gũkinya Makedonia tũtiahuurũkire o na haniini, amu kwarĩ na mathĩĩna kũndũ guothe. Nĩtwarĩ na inegene na andũ, na ngoro ciitũ nĩciarĩ na guoya. 

6  No Ngai ũrĩa ũũmagĩrĩria arĩa moorĩĩtwo nĩ hinya-rĩ, nĩatũũmĩrĩirie na ũndũ wa gũũka gwa Tito. 

7  Na to gũũka gwake gwiki gwatũmire tũũmĩrĩrie, no nĩ ũndũ wa ũrĩa o na inyuĩ mwamũũmĩrĩirie. Nĩatwĩrire ũrĩa mwĩ na bata wa kũnyona, na ũrĩa mũratũiguĩra tha, na ũrĩa mwĩhaarĩirie kũngitĩra; nĩ ũndũ ũcio nĩngeneete mũno makĩria. 

8  Amu o na angĩkorwo marũa marĩa ndamwandĩkĩire nĩmaamũiguithirie kĩeha-rĩ, ndiĩriraga nĩ ũndũ wa kũmaandĩka o na akorwo nĩnderirĩĩte. Amu nĩnguona atĩ marũa macio nĩmaamwĩkĩrire kĩeha kwa ihinda iniini. 

9  No rĩu ndĩ na gĩkeno, no ti tondũ wa kũmũiguithia kĩeha, no nĩ tondũ kĩeha kĩu kĩanyu nĩgĩatũmire mwĩrire. Kĩeha kĩu mwaiguithirio nĩ Ngai, na kwoguo gũtirĩ ũndũ mũũru o na ũmwe twamwĩkire. 

10  Amu kĩeha kĩrĩa Ngai aiguithanagia kĩreehage kwĩrira, nakuo kwĩrira kũreehage ũhonokio, na gũtirĩ mũndũ ũtangĩenda ũguo! No rĩĩrĩ, kĩeha gĩa gũũkũ thĩ kĩreehage gĩkuũ. 

11  Atĩrĩĩrĩ, taoneei ũrĩa Ngai eekĩĩte na kĩeha kĩu kĩanyu; nĩgĩtũmĩĩte mũgĩe na kĩyo kĩnene, na kwenda kuonania ũrĩa mũrĩ athingu. O na nĩgĩtũmĩĩte mũgĩe na mũhĩahĩĩo, kĩmako kĩnene, kwĩhũũga, kwĩrutĩra kũnene, na gũkorwo mwĩhaarĩirie kũherithia arĩa meekaga waganu! Nĩmwonanĩĩtie atĩ mũtirĩ na ũndũ mũũru o na ũmwe maũndũinĩ moothe. 

12  Nĩ ũndũ ũcio o na angĩkorwo nĩndaandĩkire marũa macio, ndiandĩkire nĩ ũndũ wa ũrĩa wahĩtĩirio kana ũrĩa wahĩtirie, ndaandĩkire nĩguo ndĩmuonie mbere ya Ngai ũrĩa kwĩrutĩra kwanyu harĩ ithuĩ kũhaana. 

13  Kĩu nĩkĩo gĩatũmire tũũmĩrĩrio. Tokũũmĩrĩrio twomĩrĩirio; nĩtwakenire mũno nĩ ũrĩa mwacanjamũrire Tito ngoro, naake ooka agĩtũkenia. 

14  Amu angĩkorwo nĩnderahĩire Tito nĩ ũndũ wanyu-rĩ, mũtinjonoreete. Atĩrĩĩrĩ, o ta ũrĩa maũndũ marĩa twamwĩrire maarĩ ma ma-rĩ, ũguo noguo kwĩraha gwitũ nĩ ũndũ wanyu gwatuĩkire kwa ma kũrĩ Tito. 

15  Kwoguo ngoro yake nĩrakĩrĩrĩria kũmwenda hingo ciothe rĩrĩa aririkana ũrĩa inyuothe mwathĩkĩĩte, na ũrĩa mwamwamũkĩrire mwĩtigĩrĩĩte mũkĩinainaga. 

16  O na niĩ, nĩngeneete mũno tondũ mwĩhoko wakwa wothe ũrĩ harĩ inyuĩ.

