1   Ĩno nĩ yo ndũmĩrĩri nditũ ĩkoniĩ Misiri. MWATHANI arooka Misiri ahaicĩĩte itu rĩrahanyũka mũno. Mĩhianano ya Misiri nĩkũinaina ĩrainaina, nao andũ a Misiri nĩmakuĩte ngoro. 

2  MWATHANI ekuuga atĩrĩ, “Nĩngũtũma Amisiri mookanĩrĩre o eene, mũndũ ahũũrane na mũrũ wa nyina, na mũndũ ahũũrane na ũrĩa ũngĩ, itũũra rĩhũũrane na rĩrĩa rĩngĩ, na mũthamaki ahũũrane na ũrĩa ũngĩ. 

3  Nĩngũthũũkia mĩbango ya Amisiri, na ndũme moorwo nĩ hinya. Marĩhooyaga ũteithio kuuma kũrĩ mĩhianano yao, na mahooyage kĩrĩra kuuma kũrĩ ago aao, o na kuuma kũrĩ maroho ma andũ arĩa makuĩte. 

4  Nĩngũnenganĩra Amisiri maathwo nĩ mũthamaki mũũru. Mũthamaki ũtarĩ tha nĩ we ũrĩmathamakagĩra. Ũguo nĩguo MWATHANI, Ngai Mwene Hinya Wothe oiga.” 

5  Maaĩ ma rũũĩ rwa Nailo nĩmarĩhũa, rũũĩ rũũme o kahora. 

6  Mĩtaro yaruo nĩrĩnunga, natuo tũrũũĩ twaruo tũthiĩ o tũkĩhũaga. Marura na mathanjĩ nĩkũhooha marĩhooha, 

7  nacio irio iria ihandĩĩtwo ndeereinĩ cia Nailo ciũme, ihuurutwo nĩ rũhuuho ciehere. 

8  Mũndũ o wothe wĩyonagĩra gĩa kũrĩa na njĩra ya gũtega thamaki rũũĩinĩ rwa Nailo, arĩthikĩra na arĩre tondũ ndwano na ngara ciake irĩtuĩka cia tũhũ. 

9  Mabundi marĩa matumaga nguo cia gataani mwĩhoko wao nĩgũthira ũrĩthira. 

10  Atumi na aruti wĩra arĩa njoorua nĩmarĩkua ngoro na maigue kĩeha. 

11  Atongoria a itũũra rĩa Zoani nĩ akĩĩgu! Andũ arĩa mataaraga mũthamaki wa Misiri mamũheaga ũtaari mũhĩtanu. Mangĩhota atĩa kwĩra mũthamaki wa Misiri atĩ o nĩ andũ oogĩ, o na nĩ njiarwa cia athamaki a tene? 

12  Wee mũthamaki wa Misiri, andũ aaku arĩa oogĩ rĩu makĩrĩ ha? Matigĩkwĩre na makũmenyithie mĩbango ĩrĩa MWATHANI Mwene Hinya Wothe ahaarĩirie nĩ ũndũ wa Misiri? 

13  Atongoria a Zoani na Memufisi nĩ akĩĩgu; handũ ha gũtongoria rũũrĩrĩ nĩkũrũhĩtithia marũhĩtithĩĩtie. 

14  MWATHANI nĩatũmĩĩte maheane mataaro mahĩngĩcanu. Nĩkĩo Amisiri maagaagĩĩte maũndũinĩ moothe marĩa meekaga, na magatũgũũga o ta ũrĩa mũrĩĩu atũgũũgaga akagwĩra matahĩko maake. 

15  Gũtirĩ mũndũ, arĩ gĩtonga kana mũthĩĩni, ũrĩ igweta kana ũtarĩ, ũngĩhota gũteithia andũ a Misiri. Amisiri nĩmarĩthaathaiya MWATHANI 

16  Ihinda nĩrĩrooka, rĩrĩa Amisiri marĩnyiitwo nĩ guoya o ta atumia. Marĩmaka na mainaine moona MWATHANI Mwene Hinya Wothe atambũrũkĩĩtie guoko gwake amaherithie. 

17  Andũ a Misiri nĩmarĩtuĩka nda rĩrĩa marĩigua Juda kwagwetwo. Magweterwo ũhoro wakuo, nĩmarĩtigĩra maamenya mũbango ũrĩa MWATHANI Mwene Hinya Wothe ahaarĩirie nĩ ũndũ wao. 

18  Rĩrĩa ihinda rĩu rĩrĩkinya, matũũra mataano ma bũrũri wa Misiri marĩaragia rũthiomi rwa Kĩhibirania, na mehĩtage makĩgwetaga MWATHANI Mwene Hinya Wothe. Itũũra rĩmwe rĩamo rĩrĩĩtagwo “Itũũra rĩa Riũa .” 

19  Ihinda rĩu rĩakinya-rĩ, MWATHANI nĩarĩakĩrwo kĩgongoona bũrũriinĩ wa Misiri, o na aakĩrwo mũnaara wĩtanĩĩtio naake mũhakainĩ wa bũrũri ũcio. 

20  Indo icio irĩonanagia ũrĩa MWATHANI Mwene Hinya Wothe eekĩrĩirwo bũrũriinĩ wa Misiri. Andũ mahinyĩrĩrio makaĩra MWATHANI amateithie, nĩarĩmatũmagĩra mũndũ wa kũmahonokia. 

21  MWATHANI nĩarĩmenyithia andũ a Misiri, nao mamũmenye, mamũthaathayagie, o na mamũrutagĩre magongoona. Marĩhĩtaga mĩhĩtwa mbere ya MWATHANI na makamĩhingia. 

22  MWATHANI arĩmahũũraga akĩmahuuhaga; maamũcookerera nĩarĩiguaga mahooya maao, na akamahonia. 

23  Rĩrĩa ihinda rĩu rĩrĩkinya, nĩkũrĩthondekwo barabara yumĩĩte Misiri nginya Asiria. Aasiria na Amisiri nĩmarĩceeranagĩra na mahooyage hamwe. 

24  Ihinda rĩu rĩakinya-rĩ, bũrũri wa Isiraeli nĩũrĩnyiitana na bũrũri wa Misiri na wa Asiria. Mabũrũri macio matatũ marĩtuĩkaga kĩraathimo harĩ thĩ yothe. 

25  MWATHANI Mwene Hinya Wothe arĩmaraathimaga akiugaga atĩrĩ, “Nĩndamũraathima inyuĩ Amisiri, andũ aakwa, na inyuĩ Aasiria, andũ arĩa ndoombire, na inyuĩ Aisiraeli, andũ aakwa aamũre.”

