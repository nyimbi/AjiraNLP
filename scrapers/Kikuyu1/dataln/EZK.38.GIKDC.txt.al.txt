1  MWATHANI akĩnjarĩria akĩnjĩĩra atĩrĩ, 

2   “Mũrũ wa mũndũ, hũgũkĩra Gogu, mũtongoria mũnene wa ndũũrĩrĩ cia Mesheki na Tubali iria irĩ bũrũriinĩ wa Magogu. Mũrathĩre ũhoro mũũru 

3  ũmwĩre atĩrĩ, ‘Niĩ, MWATHANI Mwene Hinya Wothe, nguuga ũũ: ndĩ thũ yaku, wee Gogu, o wee mũtongoria mũnene wa ndũũrĩrĩ cia Mesheki na Tubali. 

4  Ngũkũnyiita ngũthiũrũrũkie, ngwĩkĩre ndwano thĩainĩ ciaku ngũrutũrũre we mwene na thigari ciaku ciothe. Mbũtũ yaku ya mbarathi na thigari ciĩgemeetie na matharaita maacio nĩ nene mũno. Mũũthigari o mũũthigari akuuĩĩte ngo na akanyiita rũhiũ rwa njora na guoko. 

5  Ningĩ nĩũrateithĩrĩrio nĩ thigari cia kuuma Perisia, Libia, na Ethiopia, na mũũthigari o mũũthigari arĩ na ngo na ngobia ya kũgitĩra mũtwe. 

6  Ningĩ nĩũrateithĩrĩrio nĩ njamba ciothe cia ita cia bũrũri wa Gomeri na Bethi Togarima iria ciumĩĩte na mwena wa rũgongo, o na thigari ingĩ nyingĩ cia kuuma mabũrũri mangĩ. 

7  Wĩhaarĩrie na ũige thigari ciaku ciothe ciĩhaarĩirie na ciothe ũkorwo nĩ we ũraciatha. 

8  Mĩaka mĩingĩ yathira, nĩngaagwatha ũgatharĩkĩre bũrũri kũrĩa andũ maacookirio marutĩĩtwo ndũũrĩrĩinĩ nyingĩ na matũũraga matarĩ na guoya wa mbaara. Ũgaathakĩra irĩma cia Isiraeli iria cianangĩĩtwo na igatiganĩrio kwa ihinda iraaya, na rĩu andũ oothe maikarĩĩte na thaayũ. 

9  Wee na thigari ciaku ciothe na ndũũrĩrĩ ciothe iria igaakorwo inyiitanĩire nawe mũgaatharĩkĩra o ta kĩhuuhũkanio mũhobanĩrie bũrũri ũcio, mũũhumbĩre o ta ũrĩa itu rĩhumbagĩra thĩ.’ ” 

10  MWATHANI Mwene Hinya Wothe egũkwĩra wee Gogu atĩrĩ, “Ihinda rĩu rĩakinya, nĩũkaambĩrĩria kũbanga mĩbango mĩũru. 

11  Nĩũgaatua atĩ nĩũgũtharĩkĩra bũrũri ũtarĩ mũgitĩre, kũrĩa andũ maikaraga mahooreire na marĩ na thaayũ, na matairigĩirwo na thingo na ihingo cia hinya. 

12  Ũgeeka ũguo nĩguo ũtahe, ũtuunyane na ũtharĩkĩre matũũra marĩa magaakorwo magĩtũũrwo, no mbere ĩyo maarĩ maanangĩku. Ũgaatharĩkĩra andũ maarutĩĩtwo kuuma ndũũrĩrĩinĩ ingĩ arĩa rĩu marĩ na ũtonga mũingĩ wa indo na mahiũ, na matũũraga gatagatĩ ga thĩ. 

13  Andũ a matũũra ma Sheba na Dedani, na ahũũri mbiacara a bũrũri wa Sipania magakũũria atĩrĩ, ‘Ũrooka gũtaha? Ũracookanĩrĩria thigari ciaku nĩ geetha ũiye na ũtuunyane indo? Ũrenda gũkuua betha na thahabu, mahiũ na indo, nĩguo wĩgĩre na itaha inene?’ 

14  “Mũrũ wa mũndũ, ratha ũhoro wĩre Gogu atĩ niĩ MWATHANI Mwene Hinya Wothe nguuga ũũ: ‘Rĩrĩa andũ aakwa a Isiraeli magaakorwo maikaire na thaayũ, nĩrĩo ũkoimagara.’ 

15  Ũkoima bũrũriinĩ waku wa mwena wa na rũgongo, ũrĩ na thigari ciumĩĩte ndũũrĩrĩinĩ nyingĩ, irĩ mbũtũ nene ĩrĩ na hinya, o mũũthigari ahaicĩĩte mbarathi. 

16  Ũgaatharĩkĩra andũ aakwa a Isiraeli na ũkaahaana o ta itu rĩrahĩtũkĩra bũrũriinĩ. Hĩndĩ ĩyo yakinya ngaakũreehe ũhũũrane na bũrũri wakwa nĩ geetha ndũũrĩrĩ imenye niĩ ndĩ ũ. Ngaakũhũthĩra wee Gogu gũcionia ũthingu wakwa. 

17  MWATHANI Mwene Hinya Wothe arooria atĩrĩ, ‘Githĩ ti we ndaaririe ũhoro waku tene na tũnua twa ndungata ciakwa anabii a bũrũri wa Isiraeli, arĩa maatũire marathaga atĩ nĩngaakũreehe ũtharĩkĩre Isiraeli?’ ” Ngai kũherithia Gogu 

18  MWATHANI Mwene Hinya Wothe egũkiuga atĩrĩ, “Mũthenya ũrĩa Gogu agooka gũtharĩkĩra bũrũri wa Isiraeli, nĩngaang'ũrĩka mũno. 

19  Ngũmenyithania ndaakarĩĩte mũno atĩ mũthenya ũcio nĩgũkaagĩa na gĩthingithia kĩnene bũrũriinĩ wa Isiraeli. 

20  Thamaki ciothe, nyoni ciothe, nyamũ ciothe nene na niini, na andũ oothe a gũũkũ thĩ nĩmakainaina nĩkwĩĩndigĩra. Irĩma ikaarekanio thĩ, mahiga mamunyũke maharũrũke, na thingo ciothe imomooke. 

21  Nĩngaatũma Gogu anyiitwo nĩ kĩmako kĩnene na ũndũ wa kũmũreehithĩria mĩtino ya mĩthemba yothe . Nĩ niĩ MWATHANI Mwene Hinya Wothe ndoiga ũguo. Andũ aake magookanĩrĩra mũndũ na ũrĩa ũngĩ na hiũ cia njora. 

22  Ningĩ ngaamũherithia na mũthiro na gũitwo gwa thakame; we mwene, thigari ciake na andũ acio oothe arĩ nao ndĩmuurĩrie mbura nene ya mbembe, ya mwaki na ya ũbiriiti. 

23  Ũguo nĩguo ngoonania ũnene na ũthingu wakwa na ndĩmenyithanie harĩ ndũũrĩrĩ ciothe, nacio ikĩmenye atĩ nĩ niĩ MWATHANI.”

