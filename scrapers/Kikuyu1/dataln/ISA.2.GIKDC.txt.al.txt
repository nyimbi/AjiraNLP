4  .

1  -

3  ) 

1  Ũyũ nĩguo ũhoro ũrĩa MWATHANI aaguũrĩirie Isaia mũrũ wa Amozu, ũkoniĩ Jerusalemu na Juda. 

2  Atĩrĩĩrĩ, matukũ marĩa magooka, kĩrĩma kĩrĩa Hekaarũ yakĩĩtwo gĩgaakorwo kĩrĩ kĩraihu gũkĩra irĩma ciothe, gĩgaakorwo gĩtũũgĩrĩĩte igũrũ wa ithũngũri ciothe. Ndũũrĩrĩ nyingĩ nĩikoomokagĩra kĩrĩmainĩ kĩu. 

3  Andũ aingĩ magooka moige atĩrĩ, “Ũkaai twambate kĩrĩmainĩ kĩa MWATHANI, ũkaai twambate Hekaarũinĩ ya Ngai wa Isiraeli, nĩguo agatũrute ũrĩa ekwenda twĩkage, nĩ geetha tũthiage na njĩra ciake. Nĩ gũkorwo ũrutani wa MWATHANI uumaga Zayuni, na MWATHANI aaragĩria andũ ũhoro wake arĩ Jerusalemu!” 

4   Nĩagaatuithania andũ aingĩ, na nĩakaiguithania ndũũrĩrĩ nyingĩ. Nacio iture hiũ ciacio cia njora ituĩke mĩraaũ, na iture matimũ maacio matuĩke tũhiũ twa gũceeha. Gũtirĩ rũũrĩrĩ rũgaacooka kũrũa na rũrĩa rũngĩ, na itigaacooka kũhaarĩria mbaara. 

5  Atĩrĩĩrĩ, inyuĩ andũ a nyũmba ya Jakubu, “Ũkaai tũthiĩre ũtheriinĩ wa MWATHANI!” Rũng'athio nĩrũkaaniinwo 

6  Wee Ngai, nĩũtiganĩirie andũ aaku, o o njiarwa cia Jakubu. Nĩ gũkorwo bũrũri ũiyũire ago a kuuma mwena wa irathĩro, aragũri maragũraga ta Afilisiti, o na andũ arĩa matumĩĩte ũraata na andũ a ndũũrĩrĩ. 

7  Atĩrĩĩrĩ, bũrũri wao ũiyũire thahabu na betha, ũtonga wao ndũngĩtarĩka; bũrũri wao ũiyũire mbarathi, ningĩ ngaari ciao cia mbarathi itingĩtarĩka. 

8  Bũrũri wao ũiyũire ngai cia mĩhianano na mathaathayagia indo mathondekeete na mooko maao. 

9  Mũndũ o wothe nĩakaanyiihio na aconorithio. MWATHANI ndũkamoohere! 

10   Andũ makoorĩra ngurungainĩ cia mahiga, kana menje marima mehithe, makĩgeria kũũrĩra maraakara ma MWATHANI na riiri wa ũnene wake. 

11  Mwĩtĩĩo nĩũkaanangwo, na rũng'athio rwa andũ naruo rũniinwo. Mũthenya ũcio no MWATHANI wiki ũgaatũũgĩrio. 

12  MWATHANI Mwene Hinya Wothe nĩaigĩĩte mũthenya: wa gũũkĩrĩra arĩa marĩ na hinya na metũũgagĩria, o na arĩa metĩyagĩra andũ arĩa angĩ. 

13  Mũthenya wa gũũkĩrĩra mĩtarakwa yothe ya Lebanoni, mĩnene na mĩniini, o na mĩgandi yothe ya Bashani. 

14  Mũthenya wa gũũkĩrĩra irĩma ciothe iria ndaihu, na tũrĩma tuothe tũraihu. 

15  Mũthenya wa gũũkĩrĩra mĩnaara yothe mĩraaya na igũrũ, na thingo ciothe njake na hinya. 

16  Mũthenya wa gũũkĩrĩra meeri ciothe cia mbiacara, o na meeri iria thaka mũno. 

17  Andũ arĩa aremi nĩmakaarangĩrĩrio, na arĩa etĩĩi manyiihio. Mũthenya ũcio no MWATHANI wiki ũgaatũũgĩrio. 

18  Ningĩ ngai ciothe cia mĩhianano nĩgũthenga igaathenga o biũ. 

19  Andũ makoorĩra ngurungainĩ cia mahiga kana meenje marima tĩĩriinĩ meehithe makĩgeria kũũrĩra maraakara ma MWATHANI na riiri wa ũnene wake rĩrĩa akaarũũgama kũinainia thĩ. 

20  Mũthenya ũcio ngai cia mĩhianano ya thahabu na ya betha, iria andũ meethondekeire maciithaathayagie, magaaciikĩria huko na huuhu. 

21  Rĩrĩa MWATHANI akaarũũgama kũinainia thĩ, andũ magaatoonya mĩatũkainĩ na ngurungainĩ cia mahiga makĩgeria gũthengera maraakara ma MWATHANI na riiri wa ũnene wake. 

22  Ndũkaanehoke andũ tondũ matukũ maao nĩmatare. Andũ makĩrĩ a bata ũrĩkũ?

