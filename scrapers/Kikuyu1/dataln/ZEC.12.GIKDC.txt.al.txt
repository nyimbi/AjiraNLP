1  Ũyũ nĩ ũhoro mũritũ ũkoniĩ Isiraeli uumĩĩte kũrĩ MWATHANI, ũrĩa watambũrũkirie matu, na akĩũmba thĩ o na akĩhe mũndũ mĩhũũmũ ya muoyo. MWATHANI ũcio ekuuga atĩrĩ, 

2  “Nĩngaatũma Jerusalemu rĩtuĩke o ta gĩkombe kĩa ndibei. Ndũũrĩrĩ iria irĩrigiicĩirie na mĩena yothe ikamĩnyua itũgũũge, o ta arĩĩu. Rĩrĩa igaatharĩkĩra Jerusalemu, o na matũũra marĩa mangĩ ma Juda nĩmagaatharĩkĩrwo. 

3  Rĩrĩa ihinda rĩu rĩgaakinya, nĩngaatũma Jerusalemu rĩtuĩke o ta ihiga iritũ harĩ andũ oothe. Ndũũrĩrĩ iria ikaageria kũrĩoya nĩgũtiihio igaatiihio. No rĩĩrĩ, ndũũrĩrĩ ciothe cia thĩ nĩikongana irĩtharĩkĩre. 

4  Hĩndĩ ĩyo nĩngaaturuuria mbarathi ciothe na ndũme arĩa macihaicĩĩte manyiitwo nĩ ũgũrũki. Nĩngaaramũrĩria andũ a Juda maitho, no ndũme maitho ma mbarathi cia thũ ciao matumuumane. 

5  Hĩndĩ ĩyo mbarĩ cia Juda ikeeranaga atĩrĩ, ‘MWATHANI Mwene Hinya Wothe nĩ we ũheete andũ arĩa matũũraga Jerusalemu hinya tondũ nĩ Ngai wao.’ 

6  “Hĩndĩ ĩyo ngaatũma mbarĩ cia Juda ituĩke o ta mwaki wa mũtitũ, kana wa mũgũnda wa ngano nyũmũ, na nĩigaacina ndũũrĩrĩ ciothe iria icithiũrũkĩirie mĩena yothe. No rĩĩrĩ, andũ aarĩa matũũraga Jerusalemu magaikara magaacĩire o kũu itũũrainĩ. 

7  “Niĩ MWATHANI, ngaamba kũhe thigari cia Juda ũhootani, nĩ geetha ngumo ya nyũmba ya Daudi na ya atũũri a Jerusalemu ndĩgathiĩ na igũrũ rĩa ngumo ya andũ arĩa angĩ a Juda. 

8  Hĩndĩ ĩyo niĩ MWATHANI nĩngaagitĩra andũ arĩa matũũraga Jerusalemu; o na ũrĩa ũtarĩ hinya thĩinĩ wao akaagĩa hinya o ta Daudi. Nyũmba ya Daudi hĩndĩ ĩyo ĩkaamatongoragia ĩhaana o ta mũraika wa MWATHANI kana ta Ngai we mwene. 

9  Hĩndĩ ĩyo nĩngaahũũra rũũrĩrĩ o ruothe rũrĩa rũkaageria gũũkĩrĩra Jerusalemu. 

10   “Nĩngaahe nyũmba ya Daudi o na atũũri a Jerusalemu roho wa kũiguanĩra tha o na wa kũhooya. Na nĩmagaacũũthĩrĩria ũrĩa maatheecire makĩũraga, na mamũrĩrĩre o ta ũrĩa mũndũ arĩragĩra mũũrũwe wa mũũmwe. Makaamũrĩrĩra, o ta ũrĩa mũndũ arĩragĩra mũũrũwe wa irigithaathi akua. 

11  Hĩndĩ ĩyo Jerusalemu nĩrĩkaagĩa na kĩrĩro kĩnene o ta kĩrĩa kĩarĩrĩirwo Hadadi Rimoni gĩtuambainĩ kĩa Megido. 

12  -

14  Bũrũri wothe nĩũkaagĩa na kĩrĩro kĩnene, na nyũmba o nyũmba ĩrĩre ĩrĩ iiki; athuuri mwanya na atumia aao mwanya. Nyũmba icio nĩ nyũmba ya Daudi, ya Nathani , ya Lawi, ya Shimei o na nyũmba iria ingĩ ciothe.”

