1   Atĩrĩĩrĩ, mwaka ũrĩa mũthamaki Uzia aakuire-rĩ, nĩndoonire MWATHANI aikarĩire gĩtĩ gĩake kĩa ũnene, na kĩaigĩĩtwo handũ hatũũgĩru mũno. Nguo ciake nacio ciaraihĩĩte ikaiyũra Hekaarũ yothe. 

2  Ndoonire athiũrũrũkĩirio nĩ Aserabi. O Mũserabi aarĩ na mathagu matandatũ, meerĩ ma kwĩhumbĩra ũthiũ, meerĩ ma kũhumbĩra mwĩrĩ na meerĩ ma kũũmbũka namo. 

3   Ũmwe eetaga ũrĩa ũngĩ, makoiga atĩrĩ, “Mũtheru, Mũtheru, Mũtheru, nĩ MWATHANI Mwene Hinya Wothe. Riiri wake ũiyũire thĩ yothe.” 

4   Kayũ ka mĩgambo ya acio maanagĩrĩra nĩgaatũmaga mũthingi wa Hekaarũ yothe ũinaine, na hekaarũ nĩyaiyũraga ndoogo. 

5  Ngĩkiuga atĩrĩ, “Kaĩ ndĩ thĩĩnainĩ-ĩ! Nĩndathira, nĩ gũkorwo niĩ ndĩ mũndũ ũtarĩ mĩromo mĩtheru, na mũndũ ũtũũraga gatagatĩ ka andũ matarĩ mĩromo mĩtheru, na maitho maakwa nĩmoona Mũthamaki, MWATHANI Mwene Hinya Wothe!” 

6  Hĩndĩ ĩyo mũserabi ũmwe akĩũmbũka agĩũka harĩ niĩ anyiitĩĩte na mĩĩhato ikara rĩakanaga aarutĩĩte kĩgongoonainĩ. 

7  Naake akĩĩhuutia mĩromo narĩo, akĩnjĩĩra atĩrĩ, “Tondũ ikara rĩĩrĩ nĩrĩakũhuutia mĩromo-rĩ, mahĩtia maaku nĩmaathengio na nĩwoherwo meehia maaku.” 

8  Ngĩgĩcooka ngĩigua Mwathani oiga atĩrĩ, “Nũũ ngũtũma na nũũ ũgũthiĩ handũ haitũ?” Na niĩ ngĩgĩcookia atĩrĩ, “Niĩ ũyũ haaha! Ndũma!” 

9   Naake akĩnjookeria atĩrĩ, “Thiĩ wĩre andũ aya ũũ: Mũrĩthikagĩrĩria, no mũtirĩkuũkagĩrwo. Mũrĩroraga, no mũtirĩmenyaga ũrĩa kũrathiĩ na mbere 

10  Reke meciiria ma andũ aya makingitare, matũ maao mathingare, na maitho maao matumane, nĩguo matikoone na maitho maao, matikaigue na matũ maao, na meciiria maao matigataũkĩrwo, makĩgarũrĩre mĩtugo yao na mahonio.” 

11  Hĩndĩ ĩyo ngĩkĩũria atĩrĩ, “Mwathani, gũgũkorwo kũhaana ũguo itĩĩna rĩigana atĩa?” Naake akĩnjĩĩra atĩrĩ, “Nĩ nginya bũrũri wanangwo ũtigwo ũtarĩ andũ a gũũtũũra, na nyũmba nacio ikorwo itarĩ andũ; bũrũri wothe ũkorwo ũkirĩĩte ihooru biũ. 

12  Niĩ MWATHANI nĩngaatwarithia andũ kũndũ kũraaya, na ndũme matũũra maingĩ thĩinĩ wa bũrũri matiganĩrio. 

13  O na mũndũ ũmwe harĩ andũ ikũmi angĩgaatigara bũrũriinĩ, o naake nĩakaaniinwo, o ta ũrĩa mũgandi kana mũtarakwa ũtemagwo ũgatigara o gĩtina.” (Gĩtina nĩ kĩambĩrĩria kĩerũ kĩa andũ a Ngai.)

