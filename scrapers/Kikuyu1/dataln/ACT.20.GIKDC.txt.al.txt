1  Na rĩĩrĩ, thuutha wa ngũĩ gũthira, Paũlũ agĩĩta arĩa meetĩkĩĩtie akĩmahe ciugo cia kũmoomĩrĩria, na arĩĩkia kũmoigĩra ũhoro akĩmatiga, agĩthiĩ Makedonia. 

2  Agĩthiĩ atuĩkanĩirie mĩena ya kũu akĩũmagĩrĩria andũ na ciugo nyingĩ. Naake akinya Akaia 

3  agĩikara kuo mĩeri ĩtatũ. No rĩĩrĩ, rĩrĩa eehaaragĩria gũthiĩ Siria na meeri, akĩmenya atĩ Ayahudi nĩmehaarĩirie kũmwĩka ũũru, kwoguo agĩgĩtua acookere Makedonia. 

4  Agĩtwarana na Sopatiro mũrũ wa Puro wa kuuma Berea, o hamwe na Arisitariko, na Sekundu a kuuma Thesalonike, na Gaio wa kuuma Deribe, na Tukiko na Terofimo a kuuma mwena wa Asia, o na Timotheo. 

5  Nao magĩgĩthiyaga mbere, magĩtweterera Teroa. 

6  No ithuĩ tũgĩthiĩ na meeri tũkiuma Filipi, thuutha wa mĩthenya ĩrĩa ĩrĩagwo Mĩgate Ĩtarĩ Mĩĩkĩre Ndaawa ya Kũimbia, tũkĩmakora Teroa thuutha wa mĩthenya ĩtaano, tũgĩikara kuo mĩthenya mũgwanja. Paũlũ gũceera Teroa riita rĩa mũthia 

7  Hĩndĩ ya mũthenya wa kwambĩrĩria kiumia tũkĩgomana hamwe nĩ ũndũ wa ngwatanĩro ya kwenyũra mĩgate. Naake Paũlũ akĩarĩria andũ o kinya ũtukũ gatagatĩ nĩ gũkorwo nĩarokaga gũthiĩ mũthenya ũyũ ũngĩ. 

8  Namo mataawa maingĩ nĩmaakaanaga nyũmbainĩ ya ngoroba igũrũ kũrĩa twagomanĩĩte. 

9  Naake mwanake wetagwo Eutuko aikaire ndiricainĩ. Na rĩĩrĩ, o ũrĩa Paũlũ aathiaga na mbere kwaria, noguo mwanake ũcio ahotagwo nĩ toro. Mũthiainĩ agĩkoma biũ, akĩgũa thĩ oimĩĩte nyũmba ya ngoroba ya gatatũ, na rĩrĩa maamuoire, agĩkorwo nĩakuĩte. 

10  No Paũlũ agĩikũrũka, akĩinamĩrĩra harĩ we, akĩmũhĩmbĩria akiuga atĩrĩ, “Tigaai kũmaka, tondũ arĩ o muoyo!” 

11  Naake agĩcooka o nyũmba ya igũrũ, akĩenyũra mũgate, akĩrĩa. Thuutha wa kũmaarĩria ihinda inene o nginya kĩrooko, Paũlũ akĩmatiga agĩthiĩ. 

12  Nao makĩinũkia mwanake ũcio mũciĩ e muoyo moomĩrĩirio ngoro mũno. Rũgendo rwa Paũlũ kuuma Teroa gũthiĩ Mileto 

13  No ithuĩ tũgĩthiĩ na mbere tũgĩtoonya meeri, tũgĩtherera twerekeire Aso, kũrĩa twathiaga tũkĩoyaga Paũlũ. Aatwĩrĩĩte twĩke ũguo nĩ gũkorwo we mwene eendaga kũgerera thĩ nyũmũ. 

14  Rĩrĩa aatũkorire kũu Aso, akĩingĩra meeriinĩ tũgĩthiĩ tũgĩkinya Mitulene. 

15  Tũgĩtherera kuuma kũu, na mũthenya ũyũ ũngĩ tũgĩkinya harĩa haringaine na Kio. Thuutha wa mũthenya ũmwe tũgĩkinya Samo, na mũthenya ũrĩa warũmĩrĩire tũgĩkinya Mileto. 

16  Naake Paũlũ nĩatuĩte athiage na mbere na meeri ahĩtũke Efeso, nĩguo ndagaate ihinda o na iniini kũu Asia. Naake agĩkĩhiũha nĩ geetha kũngĩahotekire akorwo akinyĩĩte Jerusalemu mũthenya wa Penitekosito. Mĩario ya Paũlũ ya kuugĩra athuuri a Efeso ũhoro 

17  Na rĩĩrĩ, Paũlũ arĩ kũu Mileto agĩtũmana Efeso agĩĩta athuuri a kanitha macemanie naake. 

18  Nao rĩrĩa mookire akĩmeera atĩrĩ, “Inyuĩ eene nĩmũũĩ ũrĩa ndaikaraga gatagatĩinĩ kaanyu hĩndĩ ciothe kuuma o mũthenya wa mbere ũrĩa ndakinyire gũũkũ Asia. 

19  Nĩndatungatagĩra Mwathani ndĩnyiihĩĩtie mũno ngĩitaga maithori, na ngĩkiragĩrĩria mathĩĩna marĩa ndathĩĩnagio namo ma gũũkĩrĩrwo nĩ Ayahudi. 

20  O na nĩmũũĩ atĩ rĩrĩa ndamũhunjagĩria na ngamũrutagĩra kũrĩa andũ magomanaga o na mĩciĩinĩ kwanyu, ndiahithagĩrĩra ũndũ o na ũmwe ũrĩa ũngĩamũgunire. 

21  Nĩndarutagĩra Ayahudi o hamwe na andũ a Ndũũrĩrĩ ũira atĩ no mũhaka merire mbere ya Ngai na meetĩkie Mwathani witũ Jesũ Kristũ. 

22  Rĩu-rĩ, ndathiĩ Jerusalemu njathĩĩtwo nĩ Roho Mũtheru, itekũmenya maũndũ marĩa makangora ndĩ kuo. 

23  Ũrĩa njũũĩ matũũrainĩ moothe marĩa thiĩrĩire nĩ atĩ Roho Mũtheru nĩamenyithĩĩtie atĩ kuohwo njeera na kũnyamaario nocio injetereire. 

24   No ndikuona muoyo wakwa ũrĩ na bata harĩ niĩ. Ũrĩa ingĩenda no gũkinyia ũtũmwo wakwa mũthia na ndĩĩkie ũtungati wakwa ũrĩa ndaamũkĩrire kuuma kũrĩ Mwathani Jesũ, naguo nĩkũheana Ũhoro ũrĩa Mwega wa wega wa Ngai. 

25  “Na rĩĩrĩ, nĩnjũũĩ atĩ rĩu inyuothe arĩa ndĩrathiaga ngĩhunjagĩria ũhoro wa Ũthamaki wa Ngai mũtikaanyona rĩngĩ. 

26  Kwoguo ũũmũũthĩ ũyũ nĩngũmũrutĩra ũira atĩ, ũmwe wanyu angĩũra, niĩ ndingĩũrio! 

27  Amu ndirĩ ndahithĩrĩra kũmũmenyithia muorooto wothe wa Ngai. 

28  Nĩ ũndũ ũcio, kĩĩmenyagĩrĩreei inyuĩ eene, o na mũmenyagĩrĩre rũũru rũrĩa Roho Mũtheru amũnengereete mũrũmenyagĩrĩre. Rĩithagiai kanitha wa Ngai ũrĩa watuĩkire wake nĩ ũndũ wa gĩkuũ kĩa Mũũriũ. 

29  Nĩnjũũĩ ndarĩĩkia gũthiĩ nĩkũriũka andũ mahaana ta njũũi ndĩani gatagatĩinĩ kaanyu, arĩa matarĩcaayagĩrĩra rũũru rũũrũ. 

30  Ningĩ gatagatĩinĩ kaanyu inyuĩ eene nĩkũriuma andũ mekwaria maũndũ mooru ma kũguucĩrĩria andũ arĩa meetĩkĩĩtie mamarũmĩrĩre. 

31  Nĩ ũndũ ũcio ikaragaai mwĩhũũgĩĩte, mũkĩririkanaga atĩ ihindainĩ rĩa mĩaka ĩtatũ ndiatigithagĩria kũmũtaara ũtukũ na mũthenya o mũndũ ngĩitaga maithori. 

32  “Rĩu nĩndamũneana mookoinĩ ma Ngai o na kũrĩ ũhoro wa wega wake, ũrĩa ũngĩhota kũmũthondeka wega mũrũme, na ũmũhe iraathimo iria Ngai aigĩire andũ aake. 

33  Niĩ ndirĩ nderirĩria betha kana thahabu o na kana nguo cia mũndũ. 

34  Inyuĩ eene nĩmũũĩ atĩ ndarutaga wĩra na mooko maya maakwa nĩguo ndĩonere kĩndũ kĩrĩa kĩambataragia o hamwe na andũ arĩa twakoragwo nao. 

35  Maũndũinĩ moothe nĩndĩmuoneetie atĩ mwaruta wĩra na kĩyo ta ũrĩa ndutĩĩte no nginya mũteithagie arĩa matarĩ na hinya, mũkĩririkanaga ciugo cia Mwathani Jesũ atĩ, ‘Kũheana nĩ kwega kũrĩ kũheeo.’ ” 

36  Naake Paũlũ arĩĩkia kuuga ũguo, agĩturia ndu hamwe nao oothe, makĩhooya. 

37  Nao oothe makĩrĩra, makĩhĩmbĩria Paũlũ makĩmũmumunyaga 

38  me na kĩeha mũno nĩ ũndũ nĩameerĩĩte atĩ matikaamuona rĩngĩ. Nao makĩmuumagaria, makĩmũkinyia meeriinĩ.

