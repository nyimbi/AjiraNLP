1   MWATHANI akĩnjarĩria akĩnjĩĩra atĩrĩ, 

2  “Mũrũ wa mũndũ, hũgũkĩra Aamoni ũmarathĩre ũhoro mũũru. 

3  Meere atĩrĩ, ‘Tegaai matũ mũigue ndũmĩrĩri ya MWATHANI Ngai. MWATHANI Ngai aroiga atĩrĩ, nĩmwarũũhirie Hekaarũ yakwa yathaahio, muona bũrũri wa Isiraeli wanangwo, o na andũ a Juda magĩthaamio. 

4  Kwoguo nĩngũmũneana mookoinĩ ma ndũũrĩrĩ cia kuuma mwena wa irathĩro. Ikaamba hema ciacio bũrũriinĩ wanyu itũũre kuo. Ikaarĩa irio cianyu ciothe na inyue iria rĩanyu rĩothe. 

5  Nĩngaatua itũũra rĩa Raba kũndũ gwa kũrĩithagio ngamĩĩra, naguo bũrũri wa Aamoni kũndũ gwa kwarahagio ndũũru cia ng'ondu. Hĩndĩ ĩyo nĩmũkaamenya atĩ niĩ nĩ niĩ MWATHANI.’ ” 

6  MWATHANI Ngai egũkiuga atĩrĩ, “Nĩmwahũũrire hĩ na mũkĩrũũgarũũga nĩgũkena, o na mũkĩmenereria bũrũri wa Isiraeli. 

7  Tondũ nĩmwekire ũguo, niĩ na niĩ nĩngũtambũrũkia guoko gwakwa, ndĩmũneane kũrĩ ndũũrĩrĩ ingĩ imũtahe. Ngũmwananga ũguo atĩ mũtigaacooka gũtuĩka rũũrĩrĩ kana mũgĩe na bũrũri wanyu rĩngĩ. Hĩndĩ ĩyo nĩrĩo mũkaamenya atĩ niĩ nĩ niĩ MWATHANI.” Ũrathi mũũru ũkoniĩ Moabi 

8   MWATHANI Ngai ekuuga atĩrĩ, “Moabi oigaga andũ a Juda mahaana o ta ndũũrĩrĩ iria ingĩ ciothe. 

9  Tondũ ũcio, nĩngũreka bũrũri wa Amoabi ũtharĩkĩrwo ũrutĩĩtio matũũrainĩ marĩa marĩ mĩhakainĩ, o matũũra marĩa marĩ igweta mũno ma Bethi Jeshimothu, Baali Meoni, na Kiriathaimu. 

10  Me hamwe na Aamoni nĩngũmaneana kũrĩ ndũũrĩrĩ cia kuuma mwena wa irathĩro imaathage. Aamoni matigaacooka gũtuĩka rũũrĩrĩ rĩngĩ. 

11  Amoabi nao ngũmaciirithia na ndĩmatuĩre na nĩmekũmenya atĩ niĩ nĩ niĩ MWATHANI.” Ũrathi mũũru ũkoniĩ Edomu 

12   MWATHANI Ngai ekuuga atĩrĩ, “Andũ a Edomu nĩmeekĩĩte ũũru mũno na ũndũ wa kwĩrĩhĩria harĩ andũ a Juda. 

13  Kwoguo nĩngũtambũrũkia guoko gwakwa igũrũ rĩa Edomu, niine andũ na nyamũ. Kuuma o itũũra rĩa Temani kinya Dedani ngũgũtua werũ, andũ nĩkũũragwo marĩũragĩrwo mbaarainĩ. 

14  Ngũhũthĩra andũ aakwa a Isiraeli ngĩĩrĩhĩria harĩ andũ a Edomu. Andũ aakwa a Isiraeli mekũherithia andũ a Edomu nĩ ũrĩa mandaakarĩĩtie na nĩmekũmenya atĩ nĩkwĩrĩhĩria ndĩrerĩhĩria.” Nĩ MWATHANI Mwene Hinya Wothe woiga ũguo. Ũrathi mũũru ũkoniĩ Filisitia 

15   MWATHANI Ngai ekuuga atĩrĩ, “Afilisiti nĩmeekĩĩte ũũru na ũndũ wa kwĩrĩhĩria marĩ na marũrũ maingĩ ngoroinĩ harĩ andũ arĩa matũire marĩ thũ ciao. 

16  Niĩ na niĩ nĩngũtambũrũkia guoko gwakwa ndĩmahũũre na niine andũ arĩa marĩ ndeereinĩ cia iria. 

17  Ngũmaherithia ndĩ na marũrũ maingĩ nĩ ũrĩa mandaakarĩĩtie, na nĩmekũmenya atĩ nĩ niĩ MWATHANI nĩ ũrĩa ndĩmaherithĩĩtie.”

