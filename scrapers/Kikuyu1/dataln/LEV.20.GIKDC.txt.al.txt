1  Ningĩ MWATHANI akĩĩra Musa atĩrĩ, 

2  “Arĩria andũ a Isiraeli ũmeere atĩrĩ: Mũndũ o wothe wanyu, kana mũrũũrĩrĩ o wothe ũratũũrania na inyuĩ ũrĩa ũrĩheanaga mwana o wothe wa ciana ciake akarutwo arĩ igongoona kũrĩ ngai ĩrĩa ĩĩtagwo Moleku, arĩhũũragwo na mahiga nĩ mũingĩ wothe nginya agakua. 

3  Niĩ na niĩ nĩndĩũkagĩrĩra mũndũ ũcio, ngamũingata kuuma harĩ andũ aakwa, tondũ nĩaheete Moleku ũmwe wa ciana ciake, agagĩthaahia handũ haakwa harĩa haamũre, na agaconorithia rĩĩtwa rĩakwa rĩtheru. 

4  Mũingĩ ũngĩaga kũrũmbũyania na ũrĩa eekĩĩte na wage kũmũũraga-rĩ, 

5  niĩ mwene nĩndĩrĩũkagĩrĩra mũndũ ũcio, mũciĩ wake wothe, na arĩa oothe manyiitanĩire naake kũũnemera magathiĩ gũthaathaiya Moleku. Oothe nĩndĩrĩmaingataga kuuma harĩ andũ aakwa. 

6  “Atĩrĩĩrĩ, mũndũ o wothe ũrĩa ũrĩthiaga kũhooya kĩrĩra andũ arĩa maragũranagĩra na arĩa maroganaga nĩndĩrĩmũũkagĩrĩra ngamũingata kuuma harĩ andũ aakwa. 

7  Tondũ ũcio, ikaragaai mwĩthereetie, tondũ niĩ nĩ niĩ MWATHANI Ngai wanyu. 

8  Athĩkagĩraai mawatho maakwa, tondũ niĩ nĩ niĩ MWATHANI, na nĩ niĩ ndũmaga mũtuĩke atheru.” 

9   “Mũndũ o wothe ũrĩa ũrĩrumaga ithe kana nyina nĩkũũragwo arĩũragagwo; we mwene nĩwe ũrĩcookagĩrĩrwo nĩ thakame yake. 

10   “Mũndũ mũrũme ũrĩa ũrĩtharagia na mũtumia wa mũndũ ũngĩ, nĩkũũragwo arĩũragagwo, o hamwe na mũtumia ũcio atharĩĩtie naake. 

11   Mũndũ mũrũme ũrĩa ũrĩkomaga na ũmwe wa atumia a ithe nĩarĩconorithagia ithe, na kwoguo we mwene na mũtumia ũcio nĩkũũragwo marĩũragagwo. O eerĩ nĩ o marĩcookagĩrĩrwo nĩ thakame yao. 

12   Mũndũ mũrũme ũrĩa ũrĩkomaga na mũtumia wa mũũriũ nĩkũũragwo arĩũragagwo o hamwe na mũtumia ũcio, tondũ nĩmeekĩĩte ũndũ wa ũũra thoni. O eerĩ nĩ o marĩcookagĩrĩrwo nĩ thakame yao. 

13   Mũndũ mũrũme ũrĩa ũrĩkomaga na mũndũ mũrũme ũrĩa ũngĩ ta arĩ mũndũ wa nja, nĩkũũragwo arĩũragagwo, o hamwe na mũndũ mũrũme ũcio ũngĩ, tondũ nĩmeekĩĩte ũndũ wĩ magigi. O eerĩ nĩ o marĩcookagĩrĩrwo nĩ thakame yao. 

14   Mũndũ mũrũme ũrĩa ũrĩhikagia mũndũ wa nja, na akahikia nyina wa mũndũ wa nja ũcio, oothe atatũ marĩcinagwo na mwaki nginya magakua, tondũ nĩmeekĩĩte gĩĩko gĩa gĩconoko. Gĩĩko ta kĩu gĩtiagĩrĩire nĩgwĩkagwo gatagatĩinĩ kaanyu. 

15   Mũndũ mũrũme ũrĩa ũrĩkomaga na nyamũ nĩkũũragwo arĩũragagwo, o hamwe na nyamũ ĩyo. 

16  Mũndũ wa nja ũrĩa ũrĩkomaga na nyamũ nĩkũũragwo arĩũragagwo, o hamwe na nyamũ ĩyo. Mũndũ wa nja ũcio arĩcookagĩrĩrwo nĩ thakame yake, na nyamũ ĩyo o taguo. 

17   “Mũndũ mũrũme ũrĩa ũrĩhikagia mwarĩ wa nyina, kana mwarĩ wa ithe, nĩarĩkoragwo eekĩĩte gĩĩko gĩa gĩconoko. O eerĩ marĩingatagwo kuuma mũingĩinĩ, andũ arĩa marĩ ndĩra nao meroreire. Mũndũ mũrũme ũcio nĩwe mwene ũrĩcookagĩrĩrwo nĩ waganu ũcio wake, tondũ nĩakomeete na mwarĩ wa nyina. 

18   Mũndũ mũrũme ũrĩa ũrĩkomaga na mũndũ wa nja rĩrĩa arĩ ihindainĩ rĩake rĩa mweri, o eerĩ nĩmarĩingatagwo, kuuma harĩ mũingĩ, tondũ wa kwagarara mawatho makoniĩ thaahu. 

19   “Mũndũ mũrume ũrĩa ũrĩkomaga na taatawe, o eerĩ nĩmarĩcookagĩrĩrwo nĩ ũũru wa gĩĩko kĩu kĩa ũũra thoni. 

20  Mũndũ mũrũme ũrĩa ũrĩkomaga na mũtumia wa ithe mũkũrũ kana wa ithe mũnyiinyi, nĩarĩconorithagia ithe mũkũrũ kana ithe mũnyiinyi. O eerĩ nĩ o marĩcookagĩrĩrwo nĩ wĩhia ũcio wao; marĩkuaga matarĩ ciana. 

21   Mũndũ mũrũme ũrĩa ũrĩhikagia mũtumia wa mũrũ wa nyina, nĩarĩkoragwo eekĩĩte ũndũ wĩ thaahu, na agaconorithia mũrũ wa nyina. Marĩkuaga matarĩ ciana. 

22  “Tondũ ũcio, menyagĩrĩraai mawatho na maathani maakwa moothe, nĩguo mũtikaanaregwo nĩ bũrũri wa Kanaani ũrĩa ndĩramũtwara mũkaũtũũre. 

23  Mũtikaanarũmĩrĩre mĩtugo ya andũ arĩa matũũraga kuo, o acio ndĩraingata meehere mbere yanyu. Nĩndĩmathũire nĩ ũndũ wa maũndũ moothe mooru marĩa meekaga. 

24  No rĩĩrĩ, inyuĩ nĩndĩmwĩrĩire atĩ nĩngũmũhe bũrũri ũcio mwega na mũnoru, mũwĩgwatĩre ũtuĩke wanyu. Niĩ MWATHANI, nĩ niĩ Ngai wanyu ũrĩa ũmwamũranĩĩtie na ndũũrĩrĩ iria ingĩ. 

25  Kwoguo-rĩ, no mũhaka mũkũũranage nyamũ na nyoni iria itarĩ mũgiro na iria irĩ. Mũtikaanegwatie thaahu na ũndũ wa kũrĩa nyamũ, nyoni, kana kĩndũ o gĩothe kĩratũũra gũũkũ thĩ kĩrĩa njugĩĩte atĩ kĩ mũgiro. 

26  No mũhaka mũikarage mwĩthereetie na mũrĩ o aakwa ki, tondũ niĩ nĩ niĩ MWATHANI, na ndĩ mũtheru. Ndĩmwamũranĩĩtie na ndũũrĩrĩ iria ingĩ ciothe nĩguo mũtuĩke aakwa nyiiki. 

27  “Mũndũ mũrũme kana mũndũ wa nja o wothe ũrĩa ũrĩtuĩkaga mũragũri kana mũrogi no kũhũũrwo arĩhũũragwo na mahiga nginya agakua; arĩcookagĩrĩrwo nĩ thakame yake mwene.”

