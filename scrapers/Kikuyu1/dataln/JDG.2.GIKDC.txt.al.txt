1  Na rĩĩrĩ, mũraika wa MWATHANI akĩambata oimĩĩte Giligali agĩthiĩ Bokimu. Agĩcooka akĩĩra Aisiraeli atĩrĩ, “Nĩ niĩ ndamũrutire Misiri ngĩmũreehe bũrũri ũyũ ndeerĩire maathooguo nĩngaamahe. Na rĩĩrĩ, nĩndoigire atĩ niĩ ndirĩ hingo ngathũũkia kĩrĩĩkanĩro gatagatĩinĩ gaakwa na inyuĩ. 

2   Inyuĩ na inyuĩ mũtirĩ hingo mũkaarĩa kĩrĩĩko na atũũri a bũrũri ũyũ. Nĩmũgaatharũria igongoona ciao ciothe. No rĩĩrĩ, mũtiigana kũhingia ũrĩa ndamwĩrire. Nĩmũreganĩĩte na uuge wakwa biũ. 

3  Ngũkĩmwĩra atĩrĩ, ‘O na niĩ ndikũmaingata mamũthengere. Megũtũũra marĩ thũ cianyu, ngai ciao nacio ituĩke cia kũmũhĩngithagia.’ ” 

4  Mũraika wa MWATHANI arĩĩkia kuuga ũguo, ciana ciothe cia Aisiraeli igĩkiugĩrĩria na ikĩrĩra mũno, 

5  na nĩkĩo maatuire handũ hau Bokimu. Nao andũ a Isiraeli magĩkĩrutĩra MWATHANI magongoona ho. Joshua gũkua 

6  Naake Joshua akĩrekereria andũ mathiĩ; magĩgĩthiĩ o andũ kwĩgwatĩra bũrũri ũrĩa warĩ wa gũtuĩka igai rĩao. 

7  Hĩndĩ ĩrĩa yothe Joshua aarĩ muoyo, andũ a Isiraeli nĩmaathĩkagĩra MWATHANI. O na akua, no maathiire na mbere gwĩka ũguo hĩndĩ ĩrĩa yothe atongoria, arĩa meyoneire maũndũ ma hinya marĩa MWATHANI eekĩire andũ a Isiraeli, maarĩ muoyo. 

8  Joshua, ndungata ĩyo ya MWATHANI, o we mũrũ wa Nuni aakuire arĩ na ũkũrũ wa mĩaka igana na ikũmi. 

9   Na aathikirwo o mũgũndainĩ wake itũũrainĩ rĩa Timinathu Sera bũrũri ũrĩa ũrĩ irĩma wa Efiraimu, mwena wa na rũgongo wa kĩrĩma kĩa Gaashu. 

10  Rũciaro rũu ruothe rwathira, rũciaro rũrĩa rwokire thuutha rũkĩriganĩrwo nĩ MWATHANI o na maũndũ marĩa eekĩire Aisiraeli. Aisiraeli gũtiga gũthaathaiya MWATHANI 

11  Aisiraeli nĩmaahĩtĩirie MWATHANI na makĩambĩrĩria gũtungatĩra ngai iria cietagwo Baali. 

12  Magĩkĩhuutatĩra MWATHANI, Ngai wa maithe maao, ũrĩa wamarutĩĩte Misiri. Magĩgĩĩcarĩria ngai ingĩ kuuma kũrĩ andũ arĩa matũũranagia nao na makĩambĩrĩria gũcithaathaiya. Magĩgĩtũma maraakara ma MWATHANI mambararũke. 

13  Magĩkĩhuutatĩra MWATHANI na magĩtungatĩra Baali na Asitarite. 

14  Na njĩra ĩyo MWATHANI agĩkĩraakarĩra Aisiraeli na akĩmanenganĩra mookoinĩ ma thũ imatharĩkĩre na imatahe. MWATHANI arekereirie thũ ciao iria ciamathiũrũrũkĩirie imatoorie o nginya makĩremwo nĩkwĩgitĩra o eene. 

15  Mangĩoimagarire kũrũa, MWATHANI aamahatagĩrĩria ũũruinĩ, o ta ũrĩa ameerĩĩte, magagĩkoragwo hatĩkainĩ nene. 

16  Thuutha ũcio MWATHANI nĩatũmĩire Aisiraeli atongoria arĩa mamarutire wathoinĩ wa arĩa mamatharĩkagĩra na makamataha 

17  No o na kũrĩ ũguo matiigana gũthikĩrĩria atongoria acio aao nĩ gũkorwo nĩmaagire kwĩhoka MWATHANI magatungatagĩra ngai ingĩ. Maithe maao nĩmaathĩkagĩra maathani ma MWATHANI, no rũciaro rũu rwerũ rũkĩaga gwĩka ũguo. 

18  MWATHANI angĩamaheire mũtongoria, akoragwo hamwe na mũtongoria ũcio na akahonokagia andũ kuuma kũrĩ thũ ciao matukũ moothe mũtongoria ũcio aarĩ muoyo. Nĩ gũkorwo nĩaringagwo nĩ tha nĩ ũndũ wa mũcaayo wao na nĩ ũndũ wa ũrĩa maahinyagĩrĩrio. 

19  No rĩĩrĩ, mũtongoria aarĩkia gũkua, Aisiraeli macookaga na thuutha na maatuĩkaga ooru gũkĩra maithe maao. Makuruhanaga na ngai ingĩ, magaciitungatĩra na magacinamĩrĩra. Ningĩ nĩmaaregaga gũtigana na ũremi ũcio wao. 

20  Nĩ ũndũ ũcio MWATHANI nĩaraakarĩire Aisiraeli akiuga atĩrĩ, “Tondũ andũ aya nĩmagararĩĩte kĩrĩĩkanĩro kĩrĩa ndarĩĩkanĩire na maithe maao, na makaaga kũnjathĩkĩra, 

21  kuuma rĩu ndikaamathengeria rũũrĩrĩ o na rũmwe rwa iria Joshua aatigire kuo atanakua. 

22  Nĩndĩcitũmagĩra kuona kana Aisiraeli nĩmehaarĩirie kũrũmĩrĩra njĩra ya MWATHANI ta maithe maao, kana aaca.” 

23  Nĩ ũndũ ũcio MWATHANI agĩgĩĩtĩkĩria ndũũrĩrĩ icio gũtũũra bũrũri ũcio na ndaigana kũreka Joshua acitoorie o na kana gũcirutũrũra thuutha wa Joshua gũkua.

