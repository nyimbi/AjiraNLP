1  Mũndũ mũthĩĩni wĩ na ũũgĩ, no etĩĩe na agĩikare gĩkundiinĩ kĩa arĩa anene? Ũrĩa mũndũ oonekaga 

2  Ndũkaae kũgaathĩrĩria mũndũ tondũ wa ũrĩa aroneka e mwega, na ndũkaamene mũndũ tondũ wa ũrĩa aroneka atariĩ. 

3  Njũkĩ nĩ kanyamũ kaniini karingithanĩĩtio na nyamũ iria ciũmbũkaga, no kĩrĩa ĩrutaga kĩ mũrĩo gũkĩra indo ciothe. 

4  Ndũkaae gwĩtĩĩa tondũ wa gwĩkĩra nguo njega, kana wĩtũũgĩrie mũthenya ũrĩa waheeo gĩtĩĩo, amu mawĩra ma Mwathani nĩ ma magegania, na nĩmahithĩĩtwo matikoonwo nĩ andũ. 

5  Athamaki aingĩ maaneeherio kuuma itĩinĩ ciao magaikarĩra tĩĩri, na andũ matarĩ meciirĩrio makooya thũmbĩ ciao. 

6  Aathani aingĩ maanaconorithio, na andũ aingĩ me igweta maanahootwo nĩ andũ angĩ. Koragwo wĩmenyereire 

7  Ndũkaae gũtuĩra ũndũ mbere ya kũũtuĩria, amba ũũrore wega ũgĩcooka kũũcambia. 

8  Ambaga gũthikĩrĩria mbere ya gũcookia, na mũndũ akĩaria ndũkaamũtue mĩario. 

9  Ndũgaakararanie ũndũinĩ ũrĩa ũtagũkoniĩ, na ndũkaanyiitanĩre na eehia magĩtua ũndũ. 

10  Mwana wakwa, ndũkaae kũnyiitanĩria maũndũ maingĩ, ũngĩmanyiitanĩria, nĩũgũthĩĩnĩka. Wamageria ndũngĩhota, na wageria kũmatiganĩria ndũngĩhota. 

11  Nĩkũrĩ mũndũ ũrutaga wĩra na hinya mũno ta ndungata, na arĩ o thuutha. 

12  Nĩkũrĩ ũngĩ ũrutaga wĩra kahora na nĩabataire nĩ ũteithio, ndarĩ na hinya na e na thĩĩna mũingĩ, no Mwathani agakenio nĩ we, akamũruta hau thĩĩnainĩ ũcio. 

13  Akamũtũũgĩria na andũ oothe makarigithio nĩ we. 

14  Indo njega na njũru, muoyo na gĩkuũ, ũtonga na ũthĩĩni, ciothe ciumaga kwĩ Mwathani. 

15  Ũũgĩ, na gũtaũkĩrwo nĩ maũndũ, na kũmenya watho, na wendo, na gwĩka ciĩko njega macio moothe moimaga kwĩ Mwathani. 

16  Mahĩtia na nduma, maarĩ na eehia kuuma o kĩambĩrĩria na arĩa makenagĩra ũũru megũtũũra naguo nginya o na ũkũrũinĩ wao. 

17  Iheeo cia Mwathani nĩ cia gũtũũra kũrĩ andũ arĩa me na ũngai; na ũndũ ũrĩa we oona nĩ mwagĩrĩru ũtũũraga nginya tene. 

18   Mũndũ ahota gũtonga na ũndũ wa kũruta wĩra na hinya na kwĩima ikeno, no nĩ kĩĩ gĩkoragwo kĩmwetereire? 

19  Eĩraga atĩrĩ, “Rĩu nĩngĩĩte na ũhuurũko na nĩngũrĩa indo ciakwa.” No rĩĩrĩ, ndooĩ ihinda rĩrĩa egũikara atanakua acitigĩre andũ arĩa angĩ. 

20  Ũndũ ũrĩa wagĩrĩirwo gwĩka-rĩ, ĩka guo na kinyi, na ũkũre o ũkĩrutaga wĩra waku. 

21  Ndũkaanamakio nĩ maũndũ ma mũndũ mwĩhia, wee ruta wĩra waku na wĩhoke Mwathani, amu nĩ ũndũ mũhũthũ Mwathani gũtongia mũthĩĩni narua o rĩmwe. 

22  Andũ arĩa me na ũngai nĩmaheagwo iraathimo nĩ Mwathani, na Ngai agatũma iraathimo icio ciingĩhe narua. 

23  Ndũkaae kuuga atĩrĩ, “Niĩ ndĩ wakĩ? Nĩ ũndũ ũrĩkũ mwega ngaagĩa naguo matukũinĩ ma thuutha?” 

24  Ningĩ ndũkoige atĩrĩ, “Ndĩ na indo cia kũnjigana, nĩ ũndũ ũrĩkũ mũũru ũngĩngora matukũinĩ ma thuutha?” 

25  Hĩndĩ ĩrĩa maũndũ ma mũndũ maagĩrĩra, mathĩĩna nĩmariganagĩra, no rĩrĩa mathĩĩna mooka, maũndũ marĩa meega makariganĩra. 

26  Nĩ ũhũthũ Mwathani gweterera gũkaahe mũndũ kĩheeo gĩake mũthenya wa gĩkuũ kũringana na mũtugo wake. 

27  Mathĩĩna ma ihinda iniini nĩmatũmaga mũndũ ariganĩrwo nĩ ikeno, na mũndũ akua nĩguo ũrĩa atariĩ kũna wonekaga. 

28  Kwoguo ndũkaanoige atĩ mũndũ e na gĩkeno atarĩ mũkuũ, amu mũndũ amenyekaga ũrĩa atariĩ kũna arĩĩkia gũkua. Wĩmenyerere mũthuurĩreinĩ wa araata 

29  Ndũkaae gũtwaraga andũ oothe mũciĩ gwaku, amu andũ arĩa aaganu me wara mũingĩ mũno. 

30  Meciiria ma mũndũ mwĩtĩi makoragwo matariĩ ta ngware ĩ mũtegoinĩ; akoragwo ahaana ta mũthigaani acũũthĩrĩirie harĩa ũngĩhĩngĩĩcĩrwo. 

31  Akoragwo eetereire kũgarũra ũndũ ũrĩa mwega aũthũũkie, na gũcarĩria ũndũ wa bata mahĩtia. 

32  Mwaki mũnene uumaga harĩ gakara kamwe tu, naake mũndũ mwĩhia aheenanagia eetereire thakame ĩitwo. 

33  Wĩmenyerere mũndũ ũcio mwaganu o hamwe na mĩbango yake mĩũru, ahota gũkwananga biũ. 

34  Ũngĩthiĩ na mũndũ mũgeni gwaku mũciĩ, egũkũreehere thĩĩna na agĩkũhĩtithanie na andũ a mũciĩ waku.

