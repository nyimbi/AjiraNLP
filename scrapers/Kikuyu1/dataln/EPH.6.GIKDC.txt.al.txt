1   Inyuĩ ciana-rĩ, athĩkagĩraai aciari aanyu thĩinĩ wa Mwathani amu ũguo nĩguo mwagĩrĩirwo nĩgwĩka. 

2   “Atĩrĩĩrĩ, tĩĩa thooguo na maitũguo” nĩrĩo rĩathani rĩa mbere rĩrĩa rĩkoragwo na kĩĩranĩro atĩ: 

3  “Nĩ geetha maũndũ moothe maaku makoragwo marĩ meega na ũtũũre matukũ maingĩ gũũkũ thĩ.” 

4   Inyuĩ aciari-rĩ, mũtikaraakaragie ciana cianyu, no cirerageei mũgĩcirutaga na mũgĩcitaaraga ta andũ meetĩkĩĩtie thĩinĩ wa Mwathani. Ndungata na aathani acio 

5   Inyuĩ ngombo-rĩ, athĩkagĩraai aathani aanyu a gũũkũ thĩ mwĩ na guoya na mũkĩinainaga; ĩkagaai ũguo mwĩ na ngoro theru o ta arĩ Kristũ mũrathĩkĩra. 

6  Mũtigeekage ũguo nĩ geetha muonagwo nĩ andũ na nĩguo mamwendage;. ĩkagaai ũguo ta ndungata cia Kristũ, iria ciĩkaga wendi wa Ngai na ngoro. 

7  Matungatagĩreei mwĩ na ngoro njega o ta arĩ Mwathani mũratungatĩra no ti andũ. 

8  Ririkanagaai atĩ Mwathani nĩagaatuga mũndũ o wothe e ndungata kana atarĩ ndungata nĩ ũndũ wa ũndũ mwega ũrĩa o mũndũ aaneeka. 

9   Inyuĩ aathani-rĩ, ĩkagaai ndungata cianyu maũndũ o ta macio, na mũtigage gũciĩhĩtĩra. Ririkanagaai atĩ inyuĩ na ndungata cianyu mũrĩ a Mwathani ũmwe kũũrĩa igũrũ, ũrĩa ũtuagĩra andũ oothe ategũthuutũkania. Indo cia Ngai cia mbaara 

10  Ngĩrĩĩkia ngũmwĩra mũgĩe na hinya mũnyiitaine na Mwathani na ũndũ wa hinya wake mũnene mũno. 

11  Mwĩhumbeei matharaita ma mbaara marĩa Ngai aheanaga nĩguo mũhote kwĩgita mawara mooru ma Ngoma. 

12  Nĩ amu tũtirarũũa na andũ no tũrarũa na moonene, maahinya, aathani a nduma a gũũkũ thĩ o na mbũtũ cia maroho mooru ma kũũrĩa igũrũ. 

13  Kwoguo oyai matharaita ma mbaara marĩa Ngai aheanaga, nĩ geetha rĩrĩa mũthenya ũrĩa mũũru ũgooka mũkaahota gwĩtiiria thũ, mũrũe nayo mũtigwo o mwĩhandĩĩte. 

14   Nĩ ũndũ ũcio, kĩĩhandeei wega; rekeei ũhoro wa ma ũtuĩke mũcibi ũrĩa mũrĩyoohaga njohero, naguo ũthingu ũtuĩke gako karĩa mũrĩgitagĩra gĩthũri kĩanyu nako. 

15   Rekeei kĩyo gĩa kũhunjia Ũhoro ũrĩa Mwega gĩkoragwo arĩ kĩo iraatũ iria mũrĩikagĩra magũrũ maanyu. 

16  Hĩndĩ ciothe rekagaai wĩtĩkio ũtuĩkage ngo ĩrĩa mũrĩĩgitagĩra nayo. Wĩtĩkio nĩguo ũrĩmũhotithagia kũhoria mĩguĩ ĩrĩa ĩrakana rĩrĩa yaikio nĩ Ũrĩa Mũũru. 

17   Rekeei ũhonokio naguo ũtuĩke ngobia ya kũgitĩra mũtwe, nakĩo kiugo kĩa Ngai gĩtuĩke rũhiũ rwa njora rwa kĩĩroho rũrĩa mũrĩyohaga. 

18  Ĩkagaai maũndũ macio moothe mũkĩhooyaga, mũgĩthaithaga Ngai amũteithie. Hooyagaai hĩndĩ o yothe o ta ũrĩa Roho arĩmũtongoragia. Nĩ ũndũ ũcio ikaragaai hingo ciothe mwĩiguĩte na mũtikaanakue ngoro; hooyagĩraai andũ oothe a Ngai hingo ciothe. 

19  O na niĩ hooyagĩraai nĩguo rĩrĩa ndatumũra kanua gaakwa heane ũhoro, ngaheeo ũhoro wa kuuga nĩ Ngai nĩguo menyithanie hitho ya Ũhoro Mwega itegwĩtigĩra. 

20  Ũhoro ũcio Mwega nĩguo njaragĩrĩria, na nĩguo njoheirwo. Hooyagĩraai nĩguo ndĩũheanage ndĩ na ũũmĩrĩru o ta ũrĩa njagĩrĩirwo ngĩwaria. Ngeithi cia mũthia 

21   Tukiko, mũrũ wa Ithe witũ ũrĩa mwende o na mũtungatĩri mwĩhokeku wĩrainĩ wa Mwathani, nĩekũmũmenyithia ũrĩa niĩ haana na ũrĩa ndĩreeka, nĩ geetha o na inyuĩ mũmenye. 

22  Ndamũtũma kũrĩ inyuĩ nĩguo amũmenyithie ũhoro witũ na amũũmĩrĩrie. 

23  Ngai Ithe, o hamwe na Mwathani Jesũ Kristũ marotũma inyuĩ aariũ na aarĩ a Ithe witũ mũgĩe na thaayũ na mũikarage mwendaine. 

24  Wega wa Ngai ũroikara na andũ oothe arĩa meendeete Mwathani witũ Jesũ Kristũ na wendo ũtangĩthira.

