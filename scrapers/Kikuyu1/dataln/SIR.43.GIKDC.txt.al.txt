1  Na kaĩ matu marĩa mekũũrĩa igũrũ gũtheru nĩ mathaka-ĩ! Kaĩ nĩ kũndũ gũthaka gũkĩoneka-ĩ! 

2  Rĩrĩa riũa rĩoimĩra rĩkooneka, nĩrĩmuumbũraga o ũrĩa rĩrathiĩ. Rĩo nĩ wĩra wa magegania wa Ũrĩa Ũrĩ Igũrũ Mũno. 

3  Mũthenya gatagatĩ-rĩ, nĩrĩũmagia thĩ; nũũ ũngĩkĩũmĩrĩria ũrugarĩ warĩo? 

4  Mũndũ ũrĩa ũrutaga wĩra riiko arutaga wĩra kũndũ aracinwo nĩ ũrugarĩ, no riũa rĩcinaga irĩma maita matatũ ma ũguo, na rĩkairia andũ maitho nĩ ũndũ wa gũkenga kwarĩo. 

5  Mwathani ũrĩa warĩũmbire nĩ mũnene, na arĩatha rĩthiaga narua rĩgereire njĩra yarĩo. 

6  O naguo mweri aũmbire ũtungatanagĩre ũtegũcererwo, aũmbire ũrĩ wa kũmenyithania mahinda na wĩ rũũri rwa gũtũũra tene na tene. 

7  Mweri nĩguo wonanagia mahinda ma thigũkũ, ũtheri waguo waraga biũ ũgacooka ũkagĩa na mairia. 

8  Matukũ marĩa mathondekeete mweri maheetwo rĩĩtwa rĩa mweri, nĩ ũndũ wa magegania kũwona ũgĩthiĩ ũkĩnenehaga o mũthenya. Nĩ rũũri rwa mbũtũ cia igũrũ, ũkengeete kũũrĩa matuinĩ. 

9  Riiri wa njata nĩguo ũthaka wa matuinĩ, ikoragwo ikĩhenia kũũrĩa igũrũ kwa Mwathani. 

10  Nĩciikaraga harĩa ciathĩĩtwo ciikare nĩ Ũrĩa Mũtheru, na itihuurũkaga kũruta wĩra wacio. 

11  Tacũũthĩrĩria mũkũngambura na ũkĩgooce ũrĩa waũmbire! Kaĩ ũkengi waguo nĩũkoragwo wĩ mũthaka-ĩ! 

12  Nĩũthiũrũkagĩria matuinĩ na ũkengi waguo. Mooko ma Ũrĩa Ũrĩ Igũrũ Mũno makoragwo maũtambũrũkĩĩtie. 

13  Aathana tharunji nĩĩitĩkaga, na rũheni rũkahenũka rũkahingia itua rĩake. 

14  Kwoguo makũmbĩ ma igũrũ nĩmahingũre, namo matu marombũka ta nyoni. 

15  Hinya wake nĩũcookanagĩrĩria matu hamwe, nĩamaringithanagia gũkoira mbura ya mbembe. 

16  -

17  Angĩaria marurumĩ nĩmathũngũthagia thĩ ĩkenyogonda nĩ ruwo, irĩma nĩithũngũthagio nĩ hinya wake, o rĩrĩa we eenda rũhuuho rwa kuuma mwena wa na kĩanda rũkahuruutana, rũhuuho rũnene nĩrũũkaga na makũmbĩ ma huuho kuuma mwena wa na rũgongo. Nĩahurunjaga tharunji ĩtariĩ ta nyoni ciũmbũkĩĩte iroreete na thĩ, ĩkahaana ta ngigĩ iharũrũkĩĩte. 

18  Mũndũ nĩagegaga nĩ ũndũ wa werũ wayo mũthaka, o na nĩ ũndũ wa ũrĩa ĩraitĩka. 

19  Nĩahurunjaga mbarabu thĩ ta cumbĩ, nayo ĩgakĩheha ĩgatuĩka ihiga rĩa mĩigua rĩ na mĩtheece 

20  Rũhuuho rũhehu rwa kuuma mwena wa na rũgongo rwahuruutana mbarabu ĩkagĩa maaĩ igũrũ; maaĩ marĩ handũ o hoothe mahumbagĩrwo nĩ mbarabu, na ĩgagĩtuĩka ta arĩ kĩndũ kĩũmũ gĩa kũmagitĩra. 

21  Nĩcinaga irĩma cia werũinĩ, na ĩkahoohia nyeki ta ĩcinĩĩtwo nĩ mwaki. 

22  No rĩĩrĩ, kĩheho nĩgĩtũmaga ĩringũke na o ũrĩa kũraagĩa heho na ime ĩgathiĩ ĩkĩagĩraga. 

23  Nĩahooreririe iria rĩrĩa rĩriku mũno na ũũgĩ wake, na agĩkĩhanda icigĩrĩra kuo. 

24  Andũ arĩa mageraga iriainĩ nĩmaheanaga ũhoro wa ũgwati warĩo, na ithuĩ tũkamathikĩrĩria tũgegeete. 

25  Amu iriainĩ nĩkũrĩ nyamũ itoĩo na cia magegania, indo i muoyo cia mĩthemba mĩingĩ, na nyamũ nene mũno. 

26  Nĩ ũndũ wake, ũrĩa atũmĩĩte nĩamenyaga njĩra, na indo ciothe inyiitithanĩĩtio hamwe nĩ kiugo gĩake. 

27  O na tũngĩaria maũndũ maingĩ atĩa, tũtingĩkinyia mũthia, na moothe marĩa tũngĩaria nĩkuuga; “Mwathani nĩ we indo ciothe.” 

28  Tũngĩruta kũ hinya wa kũmũgooca? We nĩ mũnene kũrĩ indo ciothe iria oombire. 

29  Mwathani nĩ wa kũmakania na nĩ mũnene mũno, na nĩ wa magegania ciĩkoinĩ ciake. 

30  Rĩrĩa ũkũgooca Mwathani mũtũũgĩrie o ũrĩa ũngĩhota, amu nĩakĩrĩĩte ũgooci ũcio wothe, na ndũkaanoge, amu ndũngĩmũgooca kũigana. 

31  Nĩkũrĩ mũndũ ũrĩ wamuona nĩguo agĩtaarĩrie ũrĩa atariĩ? Kana hiihi nĩkũrĩ mũndũ ũngĩmũgooca kũringana na ũrĩa atariĩ? 

32  Maũndũ ma magegania manene gũkĩra maya no mahithe, amu marĩa tũũĩ no manyiinyi. 

33  Amu Mwathani nĩ we wombire indo ciothe, na andũ arĩa athingu nĩamaheete ũũgĩ.

