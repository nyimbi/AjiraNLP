1  Ningĩ MWATHANI akĩĩra Musa atĩrĩ, 

2  “Thondeka tũrumbeeta twĩrĩ na betha ndure twakũhũthagĩrwo gwĩta andũ macookanĩrĩre hamwe o na kũmeeraga mathaamie kambĩ ciao. 

3  Rĩrĩa tũrumbeeta twerĩ twahuuhwo mũno, andũ oothe makoongana harĩ we mũromoinĩ wa Hema ya gũtũnganwo. 

4  Rĩrĩa karumbeeta kamwe tu kahuuhwo, hĩndĩ ĩyo no atongoria a mĩhĩrĩga oiki marĩũnganaga harĩ we. 

5  Rĩrĩa tũrumbeeta twahuuhwo haniini, mĩhĩrĩga ĩrĩa yakĩĩte kambĩ ciayo mwena wa irathĩro ĩkaambĩrĩria rũgendo. 

6  Rĩrĩa twahuuhwo haniini riita rĩa keerĩ mĩhĩrĩga ĩrĩa ĩ mwena wa na kĩanda ĩkaambĩrĩria rũgendo. Kwoguo kũrĩhuuhagwo tũrumbeeta haniini twa kwĩra andũ matharie kambĩ, 

7  no gwĩta andũ oothe moongane hamwe, tũrumbeeta tũrĩhuuhagwo na hinya. 

8  Tũrumbeeta tũrĩhuuhagwo nĩ aariũ a Harũni, arĩa athĩnjĩri Ngai. “Watho ũyũ ngũgweta ũrĩrũmagĩrĩrwo mahinda moothe marĩa magooka. 

9  Rĩrĩa mũgũthiĩ mbaara mũrĩ bũrũriinĩ wanyu, mũkĩĩgitĩra kuuma harĩ thũ ĩrĩa ĩmũũkĩrĩire, huuhagaai tũrumbeeta twa kuonania atĩ kwĩ na mbaara. Niĩ MWATHANI Ngai wanyu nĩndĩrĩmũteithagia na ndĩmũhonokagie kuuma kũrĩ thũ cianyu. 

10  O na hĩndĩ ya ikeno ta mĩthenya ya karũũgamo ka mweri na ya thigũkũ iria ingĩ nyamũre, mũhuuhage tũrumbeeta twanyu mũkĩruta magongoona maanyu ma njino na ma thaayũ. Hĩndĩ ĩyo nĩndĩrĩmũririkanaga. Nĩ niĩ MWATHANI Ngai wanyu.” Andũ a Isiraeli gũtharia kambĩ 

11  Mũthenya wa mĩrongo ĩĩrĩ mweriinĩ wa ĩĩrĩ mwakainĩ wa ĩĩrĩ kuuma rĩrĩa andũ a Isiraeli moimire Misiri, itu rĩrĩa rĩakoragwo igũrũ wa Hema ya gũtũnganwo rĩkĩoywo na igũrũ, 

12  nao andũ a Isiraeli makĩnyiita rũgendo kuuma werũinĩ wa Sinai, narĩo itu rĩgĩthiĩ rĩkĩrũũgama werũinĩ wa Parani. 

13  Maambĩrĩirie rũgendo rwao rwa mbere o ta ũrĩa MWATHANI aathanĩĩte ahũthĩrĩĩte Musa. 

14  Rĩrĩa rĩothe maathaamaga, maathiaga marũmanĩrĩire na mũtaratara. Arĩa maatongoragio nĩ bendera ya mũhĩrĩga wa Juda nĩ o maambagĩrĩria rũgendo. Maathiaga marĩ ikundi ikundi matongoreetio nĩ Nahashoni mũrũ wa Aminadabu. 

15  Nethaneli mũrũ wa Zuaru nĩ we warĩ mũnene wa mũhĩrĩga wa Isakaru, 

16  naake Eliabu mũrũ wa Heloni nĩ we warĩ mũnene wa mũhĩrĩga wa Zebuluni. 

17  Thuutha ũcio, Hema ĩkaambũrwo, mbarĩ ya Gerishoni na mbarĩ ya Merari iria ciamĩkuuaga nacio ikaambĩrĩria rũgendo. 

18  Arĩa maatongoragio nĩ bendera ya mũhĩrĩga wa Reubeni makarũmĩrĩra. Maathiaga marĩ ikundi ikundi matongoreetio nĩ Elizuru mũrũ wa Shedeuru. 

19  Naake Shelumieli mũrũ wa Zurishadai nĩ we warĩ mũnene wa mũhĩrĩga wa Simeoni, 

20  naake Eliasafu mũrũ wa Deueli nĩ we warĩ mũnene wa mũhĩrĩga wa Gadi. 

21  Nao Alawii a mbarĩ ya Kohathu makarũmĩrĩra makuuĩĩte indo iria nyamũre. Magĩkinya kambĩ ĩyo ĩngĩ maakoraga Hema yambĩĩtwo rĩngĩ. 

22  Arĩa maatongoragio nĩ bendera ya mũhĩrĩga wa Efiraimu makarũmĩrĩra. Maathiaga marĩ ikundi ikundi matongoreetio nĩ Elishama mũrũ wa Amihudi. 

23  Gamalieli mũrũ wa Pedahuzuri nĩwe warĩ mũnene wa mũhĩrĩga wa Manase, 

24  naake Abidani mũrũ wa Gideoni nĩ we warĩ mũnene wa mũhĩrĩga wa Benjamini. 

25  Andũ a mũthia maakoragwo marĩ andũ a gĩkundi kĩrĩa gĩatongoragio nĩ bendera ya mũhĩrĩga wa Dani. Maakoragwo mahaana ta thigari cia kũrangĩra ikundi icio ingĩ mwena wa na thuutha. Maathiaga marĩ ikundi ikundi matongoreetio nĩ Ahiezeri mũrũ wa Amishadai. 

26  Pagieli mũrũ wa Okirani nĩ we warĩ mũnene wa mũhĩrĩga wa Asheri, 

27  naake Ahira mũrũ wa Enani nĩ we warĩ mũnene wa mũhĩrĩga wa Nafutali. 

28  Ũcio nĩguo mũtaratara ũrĩa andũ a Isiraeli maathiaga naguo, marũmanĩrĩire me ikundi ikundi, o hĩndĩ ĩrĩa yothe maambũraga hema ciao makanyiita rũgendo. 

29  Musa nĩerire Hobabu mũrũ wa mũthoniwe Jethero ũrĩa warĩ Mũmidiani atĩrĩ, “Tũnyiitĩĩte rũgendo twerekeire kũrĩa MWATHANI oigire atĩ nĩagaatũhe. Nĩerĩire Aisiraeli maũndũ meega, kwoguo ũka tũthiĩ nawe na nĩtũkaagayana maũndũ macio meega nawe.” 

30  Hobabu agĩcookia atĩrĩ, “Aaca, niĩ ngũcooka bũrũri witũ kũrĩ andũ aitũ.” 

31  Musa akĩmwĩra atĩrĩ, “Ndagũthaitha ndũgatũtige. Wee nĩwe ũũĩ kũrĩa tũgũthiĩ tũgĩakaga kambĩ gũũkũ werũinĩ, na no ũgĩtuĩke mũtuonereria. 

32  Wona wathiĩ na ithuĩ, nĩtũrĩgayanaga nawe iraathimo ciothe iria MWATHANI arĩtũheaga.” Andũ kũnyiita rũgendo 

33  Rĩrĩa moimire kĩrĩmainĩ gĩtheru gĩa Sinai, magĩthiĩ rũgendo rwa mĩthenya ĩtatũ. Ithandũkũ rĩa Kĩrĩĩkanĩro kĩa MWATHANI rĩakoragwo hingo ciothe rĩrĩ mbere yao rĩkĩmacarĩria handũ ha gwaka kambĩ. 

34  Magĩthaama kuuma o kambĩ, itu rĩa MWATHANI rĩakoragwo igũrũ wao mũthenya. 

35   Na rĩĩrĩ, hĩndĩ o yothe rĩrĩa Ithandũkũ rĩa Kĩrĩĩkanĩro rĩngĩambĩrĩirie gũthiĩ, Musa oigaga atĩrĩ, “MWATHANI, arahũka; hurunja thũ ciaku, na arĩa makũmeneete marokũũrĩra!” 

36  Na o harĩa rĩngĩarũũgamire, oigaga atĩrĩ, “MWATHANI, cooka harĩ andũ ngiri nyingĩ a Isiraeli.”

