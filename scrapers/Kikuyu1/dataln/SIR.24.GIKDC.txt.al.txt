1  Tathikĩrĩria ũũgĩ ũkĩgaathĩrĩrio, na ũũkumie wĩ gatagatĩ ka andũ aaguo. 

2  Kĩũnganoinĩ kĩa Ũrĩa Ũrĩ Igũrũ Mũno nĩũgũtumũra kanua kaaguo, o na mbere ya araika aake wĩkumie atĩrĩ: 

3  “Niĩ ndĩ ũhoro ũrĩa woimire kũrĩ Ũrĩa Ũrĩ Igũrũ Mũno. Ni niĩ ndahumbĩrire thĩ ta kĩbii. 

4   Niĩ ndũũraga igũrũ mũno, na gĩtĩ gĩakwa kĩa ũnene gĩakoragwo matuinĩ. 

5  Nĩndathiũrũrũkire na magũrũ mũthiũrũrũko wa igũrũ ndĩ nyiiki, o na ngĩtuĩkanĩria iria igũrũ rĩrĩa rĩrĩ rungu rwa thĩ. 

6  Nĩndathiire thĩ yothe o hamwe na makũmbĩinĩ ma maaĩ, o na andũinĩ oothe a ndũũrĩrĩ ciothe. 

7  Nĩndacũũthĩrĩirie kũndũ guothe ngĩcaria handũ ha kũhuurũka. Nĩndacaririe nĩ kwa ũ ingĩikara. 

8  Naake mũũmbi wa indo o we ũcio wanyũmbire akĩnjatha akĩnjĩĩrĩra gwa gũtũũra, na akĩnjĩĩra atĩrĩ, ‘Aka handũ haaku ha gũtũũra thĩinĩ wa Isiraeli; andũ a rũciaro rwa Jakubu nĩ o megũtuĩka andũ aaku.’ 

9  We aanyũmbire mbere ya mĩndĩ na mĩndĩ; mbere ya matukũ nĩguo aanyũmbire, na ngũtũũra nginya tene na tene ndirĩ hingo ngaathira. 

10  Nĩndĩmũtungatĩire Hemainĩ ĩrĩa theru, na ngacooka ngaaka mũciĩ wakwa kĩrĩmainĩ gĩa Zayuni. 

11  Nĩaheire kĩhuurũko itũũrainĩ rĩrĩa rĩende, na akĩĩhe ũnene njathage Jerusalemu. 

12  Kwoguo ngĩrũma biũ thĩinĩ wa andũ arĩa aatũũgĩririe, o acio Mwathani aathuurire matuĩke aake. 

13  Nĩndaraihire ta mĩtarakwa ya Lebanoni o na ta mĩtĩ ya mĩkarakaba ya irĩma cia Herimoni. 

14  Nĩndaraihire ta mũtĩ wa mũkĩndũ wa gĩthimainĩ kĩa Enigedi, o na ta mahũa mathaka ma Jeriko, o na ta mũtĩ wa mũtamaiyũ wĩ mũgũndainĩ, o na ngĩraiha ta mũtĩ wa mũkarakaba ũgĩkũra hakuhĩ na maaĩ. 

15  Mĩhũũmũ yakwa yatariĩ ta mũnungo mwega wa makoni ma mĩtarathini, o na ta mũtararĩko mwega wa manemane ĩrĩa njega mũno, o na thitakiti, na onuka, na garibane, o na ta ũbaani ũrĩa ũnungaga wega mũno wa Hema ĩrĩa theru. 

16  O ta ũrĩa mũtĩ wa mũgandi ũtandayagia honge ciaguo wega ũbaarĩrĩire, noguo o na niĩ ndariĩ. 

17  O ta ũrĩa mũthabibũ ũrutaga thuuna ciaguo wega noguo o na niĩ ndariĩ. 

18  Niĩ ndĩ nyina wa wendo ũrĩa mwega mũno na nyina wa gĩtĩĩo, ũmenyo, na mwĩhoko mũtheru. Ndĩ wa gũtũũra tene na tene, na ndĩkĩheanĩĩtwo kũrĩ ciana ciakwa ciothe o icio ituĩtwo marĩĩtwa nĩ we. 

19  Ũkaai kũrĩ niĩ inyuothe mũbatairio nĩ niĩ, ũkaai mũrĩe matunda maakwa mũhũũne. 

20  Amu kũndirikana kwĩ mũrĩo gũkĩra ũũkĩ, na kĩrĩa mũndũ agayaga kuuma kũrĩ niĩ kĩ mũrĩo gũkĩra mũruru wa ũũkĩ ũrutĩĩtwo kuuma maguainĩ. 

21  Arĩa mandĩaga maiguaga makĩenda o kũndĩa rĩngĩ, na arĩa maanyuaga maiguaga makĩenda o kũũnyua rĩngĩ. 

22  Mũndũ o wothe ũnjathĩkagĩra ndagaaconorithio, na arĩa marutaga wĩra na ũteithio wakwa matikeehia.” Ũũgĩ na Watho 

23  Rĩĩrĩ rĩothe nĩ ibuku rĩa kĩrĩĩkanĩro kĩa Ngai Ũrĩa Ũrĩ Igũrũ Mũno; nĩ Watho ũrĩa twathirwo nĩ Musa ũtariĩ ta igai rĩa thunagogi cia Aisiraeli. 

24  Koragwo wĩ na hinya hingo ciothe thĩinĩ wa Mwathani, nyiitana naake nĩguo agwĩkĩre hinya. Mwathani Mwene Hinya Wothe no we wiki Ngai, na gũtirĩ mũhonokia ũngĩ tiga we wiki. 

25  Watho ũiyũire ũũgĩ o ta mũiyũro wa rũũĩ rwa Pishoni; ũkoragwo ũtariĩ ta rũũĩ rwa Tigiri hĩndĩ ya kũgethwo maciaro ma mbere. 

26  Watho ũkoragwo ũiyũire ũmenyo o ta rũũĩ rwa Farati; ũkoragwo ũtariĩ ta rũũĩ rwa Jorodani hĩndĩ ya magetha. 

27  Watho ũtũmaga moorutani mahenie o ta riũa; ũkoragwo ũtariĩ ta rũũĩ rwa Gihoni hĩndĩ ya magetha ma thabibũ. 

28  Mũndũ wa mbere kũũmbwo ndamenyire watho biũ, na o na wa mũthia ndagaakorwo arĩ mwega kũmũkĩra, 

29  amu meciiria maaguo makoragwo marĩ manene gũkĩra iria rĩa maaĩ, na ũtaari waguo ũgakorwo ũrĩ mũriku gũkĩra irima rĩrĩa rĩriku mũno rĩtarĩ gĩturi. 

30  Niĩ mwene ndeyonire ndariĩ ta mũtaro ũraruta maaĩ rũũĩ; ndeyonire ndariĩ ta mũtaro ũratwara maaĩ mũgũndainĩ. 

31  Na niĩ ngĩkiuga nĩngũitĩrĩria matunda maakwa maaĩ; nĩngũihugia mũgũnda wakwa wa mahũa na maaĩ. No rĩĩrĩ, mũtaro ũrĩa wakwa ũgĩtuĩka rũũĩ, naruo rũũĩ rwakwa rũgĩtuĩka iria rĩa maaĩ. 

32  Nĩngũtũma rĩngĩ ũrutani ũkenge ta ũtheri wa kĩrooko; ngũtũma ũkenge kũndũ kũraaya. 

33  Nĩngũita ũrutani ta ũrathi, na ndĩũtigĩre njiarwa cia matukũ ma thuutha. 

34  Menya atĩ ndirutĩĩte wĩra ũyũ wothe nĩ ũndũ wakwa nyiiki, no ndĩũrutĩĩte tondũ wa arĩa macaragia kuonererio.

