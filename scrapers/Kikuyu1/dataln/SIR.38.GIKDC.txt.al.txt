1  He ndagĩtaarĩ gĩtĩĩo kĩrĩa kĩmwagĩrĩire kũringana na bata ũrĩa wĩ naguo naake, amu Mwathani nĩ we wamũũmbire. 

2  Ũũgĩ ũcio wake wa kũhonania uumaga kũrĩ Ũrĩa Ũrĩ Igũrũ Mũno, na athamaki nĩmamũheaga kĩheeo. 

3  Ũmenyo wa ndagĩtaarĩ nĩũmũtũũgĩragia, na andũ anene nĩmamwendaga. 

4  Mwathani oombire ndaawa kuuma thĩ, na mũndũ mũũgĩ ndangĩthũũra gũcihũthĩra. 

5   Na githĩ maaĩ matiagĩire mũrĩo na ũndũ wa mũtĩ nĩ geetha hinya waku ũmenyeke? 

6  O na nĩaheire andũ amwe hinya nĩguo agoocagwo nĩ o tondũ wa ciama iria aringaga. 

7  Ndagĩtaarĩ ahonanagia o na akaniinanĩra ruwo na ũndũ wacio. 

8  Andũ a gũtukania ndaawa nĩ o mamathondekagĩra ndaawa. Wĩra wa Mwathani ndũrĩ hingo ũgaathira, na thĩ ĩgĩaga na ũgima wayo kuuma harĩ we. 

9  Mwana wakwa, warũara ndũkaae kũira mũrimũ, no rĩĩrĩ, hooya Mwathani na nĩegũkũhonia. 

10  Tigana na mahĩtia maaku ũthondeke mĩthiĩre yaku, na wĩrire meehia maaku moothe. 

11  Ruta igongoona rĩa njino rĩ na mũtararĩko mwega, na ũrute igongoona rĩa mũtu mũhinyu mũno, na ũitĩrĩrie igongoona maguta maingĩ o ta ũrĩa ũngĩhota. 

12  Ũcooke wĩte ndagĩtaarĩ, amu oombirwo nĩ Mwathani, ndũkaae kũmũreka athiĩ, amu nĩũbatairio nĩ we. 

13  Nĩkũrĩ hingo ũgima ũrĩa mwega uumaga harĩ ndagĩtaarĩ, 

14  amu agĩgũthondeka nĩahooyaga Mwathani atĩ amũhe ũhootani ũhone ndũgakue. 

15  Mũndũ ũrĩa ũhĩtagĩria ũrĩa wamũũmbire aronyiitwo nĩ mũrimũ. Gũcakaya nĩ ũndũ wa akuũ 

16   Mwana wakwa, rĩra nĩ ũndũ wa mũndũ akua, cakaya wanĩrĩire nĩ ũndũ wa mũndũ ũcio wa bata wehereete. Mwĩrĩ wake ũhaarĩrie na gĩtĩĩo kĩrĩa kĩwagĩrĩire, na ndũkaage gũthiĩ mathiko maake. 

17  Rĩra na ũgirĩke wĩ na ruwo, rũmĩrĩra ihinda rĩrĩa mũndũ aagĩrĩirwo nĩkũrĩrĩrwo. Mũrĩrĩre mũthenya ũmwe kana ĩĩrĩ nĩguo andũ matigakũmene, ũcooke wĩcookie ndundu tondũ wa kwehererwo nĩ mũndũ. 

18  Amu kĩeha gĩtũmaga mũndũ arũare, na kĩeha kĩa ngoro kĩnyuaga mũndũ agathira. 

19  Kĩeha gĩthiaga na mbere thuutha wa mũndũ gũkuĩrwo nĩ mũraatawe, no ti wega gũkĩrekereria gĩtũme athĩĩne. 

20  Ndũkaae kwĩrekereria ũtũũre na kĩeha; geria gũkĩingata ũkĩririkanaga atĩ mũndũ o wothe nĩagaakua. 

21  Ndũkaae kũriganĩrwo atĩ ndangĩcooka muoyo, na ndũrĩ ũndũ o na ũmwe mwega ũreeka ũcio ũkuĩte nĩ we ũreyũnũha. 

22  Ririkana gĩkuũ gĩaku kĩhaanaine na gĩake; ũũmũũthĩ nĩ we, rũũciũ nĩ niĩ. 

23  Rĩrĩa mũndũ ũkuĩte aathikwo, riganĩrwo nĩ we, na wĩyũmĩrĩirie muoyo wake warĩĩkia gũthiĩ. Gũthooma na mawĩra mangĩ 

24  Mũthoomi no mũhaka agĩe na mahinda ma gũthooma angĩkorwo nĩekwenda kũũhĩga, na no mũhaka atige kũrutaga mawĩra mangĩ. 

25  Mũndũ angĩũhĩga atĩa angĩkorwo wĩra wake no wa gũtindĩka mũraaũ, na ũndũ ũrĩa etĩĩaga naguo no wa kwaria ũhoro wa mahiũ maake? 

26  Wee-rĩ, erutanagĩria kwenja mĩtaro, na nĩarutaga wĩra nginya gũgatuka nĩguo ahũũnie ng'ombe ciake. 

27  Noguo mũturi o wothe kana mũcori atariĩ, ũrĩa ũrutaga wĩra ũtukũ na mũthenya agĩkurura tũhiga twa goro, abaacĩrĩire wega athondeke kĩndũ kĩerũ. Marutaga wĩra na kĩyo makĩgeria gũthondeka mũhiano ũtariĩ ta wĩ muoyo. Marutaga wĩra nginya ũtukũ nĩguo maũrĩĩkie. 

28  Ũguo noguo mũturi wa indo cia igera atariĩ arĩ iturĩroinĩ rĩake eheanĩĩte wĩrainĩ wake wa gũthondeka igera. Nĩacinagwo nĩ mwaki wa riiko rĩrĩa aracinĩra igera; o na agathithina nĩ ũndũ wa ũrugarĩ waguo; matũ maake nĩmoorire tondũ wa kũgamba kwa igera agĩcihũũra na nyondo namo maitho maake macũũthĩrĩirie ũrĩa kĩrĩa arenda gũthondeka gĩtariĩ. We akoragwo muorooto wake arĩ kũrĩĩkia kĩrĩa aratura, na nĩaũrutaga nginya ũtukũ nĩguo aũrĩĩkie wĩ kĩndũ kĩega. 

29  Ũguo noguo o naake mũũmbi aikaire wĩrainĩ wake atariĩ, agĩthiũrũrũkia kũgũrũ na magũrũ maake, na wĩra wake wonekanaga nĩ mũigana wa indo iria oombĩĩte. 

30  Ooyaga rĩũmba arĩthondeke na mooko thuutha wa kũrĩrutĩra wĩra na magũrũ, agacooka akaruta wĩra eheanĩĩte akanyorokia kĩrĩa arathondeka, na nĩatukagĩrĩrwo agĩthambia kũrĩa acinagĩra kĩrĩa oomba. 

31  Andũ acio oothe marutaga mawĩra macio na mooko maao, na o mũndũ nĩ mũũgĩ ũhoroinĩ wa wĩra wake. 

32  Gũtarĩ na andũ ta acio gũtingĩgĩa itũũra na andũ matingĩthiĩ kũrĩa gũtarĩ mawĩra ta macio kana maikare kuo. 

33  No rĩĩrĩ, andũ acio marutaga mawĩra macio maticaragĩrĩrio mathiĩ kĩamainĩ kĩa itũũra, o na matitũũgagĩrio mĩcemanioinĩ. Matiikaragĩra gĩtĩ kĩa mũtuanĩri na o na matingĩtaũkĩrwo nĩ ũhoro wa ũtuanĩri, matingĩhota gũtaarĩria ũhoro wa kũrutwo mĩtugo kana ũtuanĩri o na matiaragia na thimo. 

34  No wĩra ũrĩa marutaga nĩguo ũnyiitĩrĩire thĩ na makĩruta wĩra wao no ũndũ ũmwe na mahooya.

