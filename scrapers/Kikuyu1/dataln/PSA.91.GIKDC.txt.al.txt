1  Ũrĩa wothe ũikaraga ũgitĩriinĩ wa Ũrĩa Ũrĩ Igũrũ Mũno, na akamenyagĩrĩrwo nĩ Mwene Hinya Wothe 

2  no ahote kũmwĩra atĩrĩ, “We nĩ we mũngitĩri na mũmenyereri; we nĩ we Ngai wakwa ũrĩa niĩ ndĩhokeete.” 

3  Tondũ we nĩarĩkũrigagĩrĩria ndũgaatoonye mũtegoinĩ ũrĩa ũhithĩĩtwo, na ndũkaanyiitwo nĩ mũrimũ mũũru. 

4  Arĩkũhumbagĩra na mathagu maake, na ndũrĩ ũgwati ũrĩonaga tondũ nĩarĩkũmenyagĩrĩra wega, wĩhokeku wake nĩũrĩkũmenyagĩrĩra na ũkũgitagĩre. 

5  Ndũrĩtigagĩra ũgwati o wothe ũrĩa ũngĩũka ũtukũ, kana gũtharĩkĩrwo ũterĩgĩrĩire mathaa ma mũthenya, 

6  kana mũthiro ũrĩa ũniinanaga rĩrĩa kwĩ nduma na mwanangĩko ũrĩa ũũraganaga kwĩ o mũthenya. 

7  Andũ ngiri ĩmwe o na mangĩgũa mwena waku wa ũmotho makuĩte, nao angĩ ngiri ikũmi mwena waku wa ũrĩo, wee ndũrĩ ũũru ũrĩgũkoragĩrĩra. 

8  Wee-rĩ, no kwĩrorera ũrĩroragĩra na maitho maaku ũrĩa andũ arĩa aaganu maraherithio. 

9  Tondũ nĩũtuĩte MWATHANI mũkũgitĩri, Ũrĩa Wĩ Igũrũ Mũno ũkamũtua mũkũmenyereri-rĩ, 

10  ndũrĩ ũũru ũrĩonaga, na mũciĩ waku ndũrĩkuhagĩrĩrio nĩ haaro o na ĩrĩkũ. 

11   Ngai nĩarĩathaga araika aake makũmenyagĩrĩre kũrĩa guothe ũrĩthiaga. 

12   Marĩgũkuuaga na mooko maao nĩguo ndũkaahĩngwo kũgũrũ nĩ ihiga. 

13   Nĩũrĩrangagĩrĩria mĩrũũthi na gĩĩko na ũkinyagĩrĩrie na magũrũ maaku mĩrũũthi ĩrĩa mĩĩthĩ na nyoka iria irĩ thumu. 

14  Ngai aroiga atĩrĩ, “Nĩndĩrĩhonokagia arĩa manyendeete na menyagĩrĩre arĩa mooĩ rĩĩtwa rĩakwa. 

15  Manjĩta nĩndĩrĩmeetĩkaga; nĩndĩrĩkoragwo hamwe nao magĩthĩĩnĩka, ndĩmahonokagie na ndĩmatĩĩithagie. 

16  Nĩndĩrĩmaheaga ũtũũro mũraaya, na ndĩmahonokagie.”

