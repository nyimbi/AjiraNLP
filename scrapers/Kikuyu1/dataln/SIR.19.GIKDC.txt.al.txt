1  Mũruti wa wĩra mũnyui njoohi mũno ndarĩ hingo agaatonga, na mũndũ ũrĩa ũiraga tũũndũ tũniini athiraga kahora. 

2  Njoohi na atumia nĩihĩtithagia andũ oogĩ, na mũndũ ũrĩa ũthiaga kwa maraaya athiaga akĩagaga kĩhaarĩro o kahora. 

3  Kwaga kĩhaarĩro kũu gwake gũgaatũma ate muoyo wake, na igunyũ nĩcio ikaagaya mwĩrĩ wake ũkĩbutha. 

4  Mũndũ wĩhokaga andũ angĩ narua nĩ wa ngoro hũthũ. Mũndũ ũrĩa wĩhagia ehĩtagĩria we mwene. 

5  Mũndũ ũrĩa ũkenagĩra waganu nĩagaatuĩrwo. Mĩario ĩtarĩ mĩthuuranĩre 

6  Mũndũ ũrĩa ũthũire njuukũ ndakoragwo na maũndũ mooru. 

7  Waigua ũhoro ndũkaanaũhe mũndũ ũngĩ, na ndũrĩ hingo ũkeerira. 

8  Ndũkaũhe mũraataguo kana thũ yaku, no akorirwo arĩ meehia kwaga kuumbũra, 

9  amu ũrĩa ũgũkũigua nĩakũmenya ũrĩa ũroiga, na thuuthainĩ agĩkũmene tondũ waguo. 

10  Waigua mũhuuhu, ndũkaareke ciume nawe. Wĩyũmĩrĩrie ndeto itingĩgũtathũra. 

11  Kĩrimũ kĩ na ndeto ta icio gĩkoragwo na ruwo ta rwa mũtumia akĩrũmwo. 

12  Ndeto icio irĩ na kĩrimũ ihaana ta mũguĩ ũtheeceete nyama ya kĩero. 

13  Ũngĩigua mũhuuhu atĩ mũraataguo nĩekĩĩte ũndũ, mũũrie no gũkorwo ndeekĩĩte, na akorwo nĩekĩĩte, mũũrie nĩguo ndakaanawĩke rĩngĩ. 

14  Ũngĩigua atĩ mũndũ ũrĩa ũgũkuhĩrĩirie nĩoigĩĩte ũndũ ataagĩrĩĩrwo nĩkuuga, mũũrie no gũkorwo ndoigĩĩte. Angĩkorwo oigĩĩte mũũrie nĩguo ndakaanoige rĩngĩ. 

15  Ũngĩigua ndeto njũru cia mũraataguo, mũũrie no gũkorwo nĩ maheeni. Ndũgeetĩkagie ndeto ciothe iria waigua. 

16  Mũndũ ahota gũtirũka na mĩario oige ũrĩa atekwendaga kuuga. Nũũ ũtarĩ wehia na mĩario yake? 

17  Ũngĩigua ũndũ mũũru uumanĩĩte na mũndũ ũrĩa ũgũkuhĩrĩirie, mũũrie mbere ya kũmwĩhĩtĩra, na ũcooke ũmũtigĩre watho wa Ũrĩa Ũrĩ Igũrũ Mũno. 

18  Gũtĩĩa Mwathani nĩkuo kĩambĩrĩria gĩa gwĩtĩkĩrĩka nĩwe na nĩegũkwenda wakorwo wĩ mũũgĩ. 

19  Kũmenya maathani ma Mwathani nĩkũgĩa na mũtugo ũrĩa ũheanaga muoyo, na andũ arĩa meekaga maũndũ marĩa mamũkenagia nĩmakenagĩra matunda ma mũtĩ wa muoyo wa tene na tene. Kũmenya ũũgĩ ũrĩa wa ma 

20  Kũhe Mwathani gĩtĩĩo nĩkuo ũũgĩ wothe, na thĩinĩ wa ũũgĩ wothe nĩharĩ kũhingia maathani na kũmenya atĩ Mwathani akoragwo kũndũ guothe. 

21  Rĩrĩa ndungata yera mũmĩathi atĩrĩ, “Ndigwĩka ũrĩa ũrenda.” Ndungata ĩyo o na ĩngĩcooka yathĩke, no ĩkoragwo ĩraakarĩĩtie mũmĩathi. 

22  Ũũgĩ wa mawara ti ũũgĩ o na haniini, o na ũtaari wa kĩrimũ ndũkoragwo ũrĩ mwega o na haniini. 

23  Nĩkũrĩ ũũgĩ ũkoragwo wĩ wa kwananga, no kĩrimũ gĩgĩĩka ũrĩa kĩreeka gĩtikoragwo kĩ na ũũgĩ ũngĩ. 

24  Nĩ kaba kwaga ũũgĩ na ũhe Ngai gĩtĩĩo gũkĩra gũkorwo wĩ na ũũgĩ mũingĩ na uune watho. 

25  Nĩkũrĩ ũũgĩ ũkoragwo ũthuuranĩirwo no ti wa ma, na nĩkũrĩ andũ mathũũkagia ũtaana wao nĩguo ũũma woneke. 

26  Nĩkũrĩ andũ aaganu makoragwo mainamĩĩte magĩcakaya, no na kũu thĩinĩ makoragwo maiyũirwo nĩ rũmena. 

27  Mahithaga moothiũ maao magetua atĩ matiraigua, no rĩrĩa mataronwo nĩ mũndũ magagwĩka ũũru. 

28  Kwaga hinya kũngĩmũgiria eehie, no arĩĩhia rĩrĩa arĩona mweke. 

29  Mũndũ amenyekaga tondũ wa ũrĩa aroneka atariĩ, na mũndũ mũũgĩ amenyekaga na gĩthiithi mũngĩtũngana naake. 

30  Mwĩhumbĩre wa mũndũ, mũthekere wake o na mũthiĩre nĩcionanagia ũrĩa atariĩ.

