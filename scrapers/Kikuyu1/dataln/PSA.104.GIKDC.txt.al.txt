1  Ngoro yakwa gooca MWATHANI! Ĩ wee, MWATHANI, Ngai wakwa, ndũrĩ mũnene! Wĩhumbĩĩte ũnene na riiri 

2  na ũkehumba ũtheri ta nguo. Nĩ we watambũrũkirie igũrũ ta hema, 

3  na ũkĩhanda itugĩ cia nyũmba yaku maaĩinĩ marĩa marĩ na kũu igũrũ . Wee nĩ we ũtuaga matu ngaari ya mbarathi ya gũgũkuua, na ũgakuuo nĩ mathagu ma rũhuuho. 

4   Wee nĩ we ũtuaga huuho arekio aaku, nacio heni ũgacitua ndungata ciaku. 

5  Wee nĩ we wakire thĩ mũthingiinĩ wayo, na ndĩrĩ hingo ĩkeenyenyeka. 

6  Wee nĩ we wahumbĩrĩĩte thĩ na maaĩ ma iria ta nguo, namo maaĩ magakunĩkĩria irĩma. 

7  Ũgĩcooka ũgĩkũũma maaĩ makĩũra magĩtherera rĩrĩa maiguire wathana na kayũ kanene, 

8  magĩtherera igũrũ wa irĩma magĩitĩrĩra ciandainĩ, makĩnyũrũrũka na kũrĩa wee wamathondekeire. 

9  Wee nĩ we wekĩrĩire maaĩ macio mĩhaka ĩrĩa matangĩkĩra nĩguo matikaanacooke kũhumbĩra thĩ rĩ kana rĩ. 

10  Wee nĩwe ũtũmaga ithima cia maaĩ itherũkage ciandainĩ, maaĩ maacio magathereragĩra gatagatĩinĩ ka irĩma, 

11  makanyuagwo nĩ nyamũ ciothe cia gĩthaka; ndigiri cia gĩthaka ikenyotoraga namo. 

12  Ngurumoinĩ cia ithima icio nĩkuo nyoni ciakaga itara ciacio, ikainaga irĩ hongeinĩ cia mĩtĩ. 

13  Wee nĩ we uuragĩria irĩma mbura kuuma igũrũ, thĩ ĩiyũire indo iria wombire. 

14  Wee nĩ we ũtũmaga nyeki ĩkũre nĩ ũndũ wa mahiũ na ũgakũria mĩmera ĩrĩa andũ mahandaga, nĩguo moonage gĩa kũrĩa kuuma tĩĩriinĩ, 

15  na moonage ndibei ya kũmacanjamũra ngoro, na maguta ma mĩtamaiyũ makwĩhaka ũthiũ makarura wega, na irio cia kũrĩa makagĩa na hinya. 

16  Mĩtarakwa ya Lebanoni nĩyuragĩrio mbura wega; mĩtĩ ĩyo nĩ ya MWATHANI kĩũmbe, nĩ we mwene wamĩhandire. 

17  Mĩtĩinĩ ĩyo nĩ ho nyoni ciakaga itara ciacio; mĩkarakabainĩ nĩkuo nyũmba cia mĩĩhau irĩ. 

18  Irĩmainĩ iria ndaaya nĩkuo mbũri cia gĩthaka ciikaraga, nakuo ndwaroinĩ cia mahiga nĩkuo itoore cionaga gwa kwĩhitha. 

19  Wee-rĩ, nĩ we wombire mweri ũmenyithanagie imera; riũa narĩo nĩ rĩũĩ ihinda rĩarĩo rĩa gũthũa. 

20  Nĩ we ũtũmaga kũgĩe nduma gũgagĩtuka, nacio nyamũ ciothe cia gĩthaka ikoimĩra iceemeete. 

21  Mĩrũũthi ĩrĩa mĩĩthĩ ĩraramaga o ĩkĩhĩtaga, ĩgĩcaragia irio iria Ngai amĩheaga. 

22  Riũa rĩaratha, ĩkahũndũka ĩgathiĩ ĩgakoma imaamoinĩ ciayo. 

23  Nao andũ magathiĩ mawĩrainĩ magakĩmaruta o nginya hwaĩinĩ. 

24  Ĩ wee, MWATHANI, indo iria ũũmbĩĩte ti nyingĩ! Ũciũmbĩĩte ciothe na ũũgĩ! Thĩ ĩiyũire ciũmbe ciaku. 

25  Iria nĩrĩo rĩĩrĩa, inene na rĩariĩ ta kĩ, rĩiyũire ciũmbe irĩ muoyo itangĩtarĩka; iria niini o na iria nene. 

26   Meeri nĩkuo igeragĩra, na nokuo Leviathani, ndamaathia ya iriainĩ ĩrĩa wee wombire, itũũhaga na ĩgathaaka. 

27  Indo icio ciothe nĩ we ikoragwo iroreete igũrũ nĩguo ũciheage irio ciacio rĩrĩa ciabatara. 

28  Ũciheaga, nacio ikooya ikarĩa; ũciheaga irio na guoko gwaku ikahũũna wega. 

29  Rĩrĩa wacitiganĩria ikaigua guoya mũno; wathengia mĩhũũmũ yaku, igakua igacooka tĩĩri ũrĩa ciarĩ o mbere. 

30  Rĩrĩa wacihe mĩhũũmũ yaku ikoombĩka, nĩ we werũhagia maũndũ moothe marĩa marĩ gũũkũ thĩ. 

31  Riiri wa MWATHANI ũrotũũra nginya tene na tene! MWATHANI arokenera wĩra wake! 

32  Aroraga thĩ, ĩkainaina; ahuutagia irĩma, ikaruta ndoogo. 

33  Ngũtũũra nyinagĩra MWATHANI matukũ moothe ma muoyo wakwa; ndĩrĩinaga ngĩgoocaga Ngai wakwa matukũ moothe marĩa ngũtũũra muoyo. 

34  MWATHANI arokenio nĩ meciiria maakwa, nĩ gũkorwo nĩ we ũheaga gĩkeno. 

35  Eehia maroniinwo kuuma gũũkũ thĩ; andũ arĩa aaganu marothira o biũ. Ngoro yakwa gooca MWATHANI! Goocaai MWATHANI!

