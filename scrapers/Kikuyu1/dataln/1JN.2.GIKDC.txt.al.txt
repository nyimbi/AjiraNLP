1  Ũhoro ũyũ nĩ inyuĩ twana twakwa ndĩrandĩkĩra nĩ geetha mũtikeehagie; no rĩĩrĩ, mũndũ angĩĩhia, twĩna ũrĩa ũtũthaithanagĩrĩra harĩ Ngai Ithe, na nĩ we Jesũ Kristũ ũrĩa mũthingu. 

2  Kristũ nĩ we ũtũmaga tuoherwo meehia maitũ, na to maitũ moiki, no nĩ o na meehia ma andũ oothe. 

3  Korwo twathĩkĩra maathani ma Ngai no tũkorwo twĩ na ma atĩ nĩtũmũmenyeete. 

4  Mũndũ ũrĩa uugaga atĩ nĩamũũĩ, na ndathĩkagĩra maathani maake, nĩ wa maheeni na ndarĩ na ũhoro wa ma thĩinĩ wake. 

5  No ũrĩa wathĩkagĩra ũhoro wake, ũcio thĩinĩ wake nĩakoragwo eendeete Ngai na wendo ũrĩa mũkinyanĩru. Ũũ nĩguo tũngĩhota kũmenya na ma atĩ twĩ rũmwe na Ngai na njĩra ĩno: 

6  mũndũ ũrĩa uugaga atĩ aikaraga thĩinĩ wa Ngai, aagĩrĩirwo nĩgũikaraga ta ũrĩa Jesũ Kristũ aikaraga. Rĩathani rĩrĩa rĩerũ 

7   Eendwa aakwa, rĩathani rĩĩrĩ ndĩramwandĩkĩra ti rĩerũ, no rĩrĩa ikũrũ mũtũũraga narĩo kuuma o kĩambĩrĩria. Rĩathani rĩu ikũrũ nĩ ũhoro o ũrĩa mũrĩĩkĩĩtie kũigua. 

8  No rĩĩrĩ nĩ rĩathani rĩerũ ndĩramwandĩkĩra, naake Kristũ o hamwe na inyuĩ nĩonanĩĩtie atĩ ũndũ ũcio nĩ wa ma, nĩ amu nduma nĩreehera, na ũtheri ũrĩa wa ma nĩũramũrĩka. 

9  Mũndũ ũrĩa uugaga atĩ e ũtheriinĩ, na nĩathũire mũrũ kana mwarĩ wa ithe arĩ o ndumainĩ. 

10  Mũndũ ũrĩa wendeete mũrũ kana mwarĩ wa ithe akoragwo arĩ ũtheriinĩ, na gũtirĩ ũndũ o na ũmwe wĩ thĩinĩ wake ũngĩtũma mũndũ ũngĩ eehie. 

11  No mũndũ ũrĩa ũthũire mũrũ wa ithe e ndumainĩ, na akoragwo akĩgerera ndumainĩ, na ndooĩ kũrĩa arathiĩ, nĩ amu nduma nĩyamũtuire mũtumuumu. 

12  Ndĩramwandĩkĩra inyuĩ twana twakwa, nĩ tondũ nĩmuoheirwo meehia maanyu nĩ ũndũ wa ũrĩa Kristũ eekire. 

13  Ndĩramwandĩkĩra inyuĩ maithe nĩ tondũ nĩmũũĩ ũrĩa ũtũũraga muoyo kuuma o kĩambĩrĩria. Ndĩramwandĩkĩra inyuĩ andũ eethĩ nĩ tondũ nĩmũhooteete Ũrĩa Mũũru. 

14  Ndamwandĩkĩra inyuĩ ciana ciakwa nĩ tondũ nĩmũũĩ Ngai Ithe. Ndĩramwandĩkĩra inyuĩ maithe nĩ tondũ nĩmũũĩ ũrĩa ũtũũraga muoyo kuuma o kĩambĩrĩria. Ndaramwandĩkĩra inyuĩ andũ eethĩ nĩ tondũ mwĩ na hinya, na ũhoro wa Ngai nĩũikaraga thĩinĩ wanyu, na nĩmũhooteete ũrĩa mũũru. 

15  Mũtikaae kwenda thĩ kana indo iria ikoragwo kuo. Mũndũ ũrĩa wendeete thĩ, ndeendeete Ngai Ithe. 

16  Amu maũndũ moothe ma thĩ, ta merirĩria ma mwĩrĩ, ma maitho, o na kana mwĩtĩĩo nĩ ũndũ wa indo cia gũũkũ thĩ, macio moothe matikoragwo moimĩĩte kũrĩ Ngai Ithe nĩ ma gũũkũ thĩ. 

17  Thĩ o hamwe na merirĩria maayo nĩgũthira irathira; no mũndũ ũrĩa wĩkaga wendi wa Ngai atũũraga tene na tene. Thũ ya Kristũ 

18  Ciana ciakwa, rĩĩrĩ nĩrĩo ihinda rĩa mũthia! Na rĩĩrĩ, o ta ũrĩa mwaiguire atĩ Thũ ya Kristũ nĩgooka; rĩu thũ cia Kristũ nĩ nyingĩ ciũkĩĩte, na kwoguo nĩtũkĩmenyeete atĩ rĩĩrĩ nĩrĩo ihinda rĩa mũthia. 

19  Andũ acio nĩmeehereete ngwatanĩroinĩ iitũ tondũ matiarĩ aayo; korwo maarĩ a ngwatanĩro iitũ nĩmangĩikarĩĩte hamwe na ithuĩ. No meeherire nĩ geetha kuoneke wega atĩ o matiarĩ a ngwatanĩro iitũ. 

20  Ĩndĩ inyuĩ nĩmũitĩrĩirio Roho Mũtheru nĩ Kristũ, na kwoguo inyuothe nĩmũmenyeete ũhoro wa ma. 

21  Niĩ ndiramwandĩkĩra atĩ tondũ mũtiũĩ ũhoro wa ma, no ndĩramwandĩkĩra tondũ nĩmũũĩ, na mũgakorwo mũmenyeete atĩ gũtirĩ maheeni moimaga ũhoroinĩ wa ma. 

22  Mũndũ ũrĩa ũkĩheenanagia nĩ ũrĩkũ? Nĩ ũrĩa o wothe uugaga atĩ Jesũ ti Kristũ. Mũndũ ũcio nĩ we thũ ya Mesia, na nĩareganĩĩte na Ngai Ithe na Mũũriũ. 

23  Ũrĩa ũreganĩĩte na Mũũriũ nĩareganĩĩte na Ithe, no ũrĩa wĩtĩkĩrĩĩte Mũũriũ nĩetĩkĩrĩĩte Ithe o naake. 

24  Ũhoro ũrĩa mwaiguire kuuma o kĩambĩrĩria rekeei ũikare thĩinĩ wanyu. Ũhoro ũcio ũngĩikara thĩinĩ wanyu nĩmũrĩikaraga mwĩ thĩinĩ wa Mũũriũ o na mwĩ thĩinĩ wa Ithe. 

25  Naguo ũndũ ũrĩa Kristũ aatwĩrĩire nĩ muoyo wa tene na tene. 

26  Ndamwandĩkĩra ũhoro ũyũ nĩ ũndũ wa andũ arĩa meendaga kũmũhĩtithia. 

27  No rĩĩrĩ, Roho ũrĩa mwaitĩrĩirio nĩ Kristũ e thĩinĩ wanyu na kwoguo mũtirĩ na bata wa kũrutwo ũndũ nĩ mũndũ, nĩ amu Roho ũcio nĩamũrutaga maũndũ moothe ma ma no ti ma maheeni, na kwoguo o ta ũrĩa amũrutĩĩte, ikaragaai mwĩ thĩinĩ wa Kristũ. 

28  Atĩrĩĩrĩ twana twakwa, ikaragaai mwĩ thĩinĩ wake nĩ geetha hĩndĩ ĩrĩa agooka tũgaakorwo tũrĩ na ũũmĩrĩru, tũtikaanehithe nĩgũconoka. 

29  Angĩkorwo nĩmũũĩ atĩ Kristũ nĩ mũthingu, kĩmenyageei atĩ mũndũ ũrĩa wĩkaga ũrĩa kwagĩrĩire nĩ mwana wa Ngai.

