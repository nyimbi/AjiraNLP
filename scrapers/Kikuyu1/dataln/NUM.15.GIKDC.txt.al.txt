1  MWATHANI nĩaheire Musa 

2  mawatho maya makũrũmagĩrĩrwo nĩ andũ a Isiraeli marĩ bũrũriinĩ ũrĩa eerekeire kũmahe: 

3  ndeegwa, ndũrũme, ng'ondu, kana mbũri no ĩrutĩrwo MWATHANI igongoona rĩa njino, kana igongoona rĩa mwĩhĩtwa, kana kĩheeo gĩa kũruta na kwĩyendera kana kĩheeo o gĩothe kĩa iria mũrutaga thigũkũinĩ cianyu; mũtararĩko wa magongoona macio ma irio nĩũkenagia MWATHANI. 

4  -

5  Mũndũ o wothe ũkũrutĩra MWATHANI ng'ondu kana mbũri ĩrĩ igongoona rĩa njino, no mũhaka amĩreehanagĩrie na kiro ya mũtu ũtukanĩĩtio na maguta ma mĩtamaiyũ rita ĩmwe irĩ igongoona rĩa mũtu, na rita ĩmwe ya ndibei. 

6  Angĩkorwo nĩ ndũrũme ĩkũrutwo igongoona-rĩ, arĩmĩreehanagĩria na mũtu kiro igĩrĩ ũtukanĩĩtio na rita ĩmwe na nuthu ya maguta ma mĩtamaiyũ irĩ igongoona rĩa mũtu, 

7  na rita ĩmwe na nuthu ya ndibei. Mũtararĩko wa igongoona rĩu nĩũkenagia MWATHANI. 

8  Angĩkorwo nĩ ndeegwa ĩkũrutĩrwo MWATHANI igongoona rĩa njino, kana rĩa kũhingia mwĩhĩtwa, kana rĩa thaayũ-rĩ, 

9  arĩmĩreehanagĩria na mũtu kiro ithatũ ũtukanĩĩtio na rita igĩrĩ cia maguta ma mĩtamaiyũ wa igongoona rĩa mũtu, 

10  na rita igĩrĩ cia ndibei. Mũtararĩko wa igongoona rĩu nĩũkenagia MWATHANI. 

11  “Indo icio nĩcio irĩrutagwo gũkĩrutwo igongoona rĩa ndeegwa, ndũrũme, ng'ondu, kana mbũri. 

12  O ũrĩa nyamũ cia igongoona ciongerereka, noguo o nacio indo icio ingĩ cia igongoona irĩongererekaga. 

13  Mũisiraeli o wothe no mũhaka eekage ũguo rĩrĩa ekũruta igongoona rĩa irio, rĩrĩ mũtararĩko ũrĩa ũkenagia MWATHANI. 

14  Na rĩĩrĩ, mũrũũrĩrĩ ũratũũrania na inyuĩ kwa ihinda, kana ũtũũranagia na inyuĩ, angĩruta igongoona rĩa irio rĩrĩ rĩa mũtararĩko ũrĩa ũkenagia MWATHANI, nĩarũmagĩrĩre mũtaratara o ro ũcio. 

15  Mahinda moothe marĩa megũũka-rĩ, inyuĩ o hamwe na andũ a ndũũrĩrĩ arĩa matũũranagia na inyuĩ mũrĩrumagĩrĩra mawatho o mamwe, amu inyuĩ nao nĩmũiganaine mbere ya MWATHANI. 

16   Inyuĩ Aisiraeli na andũ a ndũũrĩrĩ arĩa mũtũũranagia nao mũrĩkoragwo na watho na mũtaratara o ro ũmwe.” 

17  MWATHANI akĩĩra Musa atĩrĩ, 

18  “Arĩria andũ a Isiraeli ũmeere atĩrĩ, mwakinya bũrũriinĩ ũrĩa ngũmũtwara, 

19  mũkaarĩaga irio imwe cia bũrũri ũcio, na iria ingĩ mũkarutĩra MWATHANI irĩ kĩheeo kĩa mwanya. 

20  Mwaruga mĩgate, mũgate wa mbere kũrugwo na mũtũ wa ngano ya mũgethano mũkaaũrutagĩra MWATHANI ũrĩ kĩheeo kĩa mwanya. Mũgate ũcio mũkaaũrutaga o ta ũrĩa mũkaarutaga igongoona rĩa ngano mwamĩhũũra. 

21  Mahinda moothe marĩa megũũka, kĩheeo kĩu kĩa mwanya kĩrĩheagwo MWATHANI kuuma mĩgateinĩ ĩrĩa mwaruga. 

22  “No rĩĩrĩ, mũndũ atekwenda no aage kũhingia mawatho mamwe ma macio MWATHANI aaheire Musa. 

23  Ningĩ matukũinĩ ma thuutha mũingĩ no wage gwĩka maũndũ moothe marĩa MWATHANI aathanire ahũthĩrĩĩte Musa. 

24  Angĩkorwo mahĩtia macio meekirwo nĩ andũ matekũmenya, maagĩrĩirwo nĩkũruta gateegwa karĩ igongoona rĩa njino, rĩrĩa arĩ mũtararĩko ũrĩa ũkenagia MWATHANI, hamwe na igongoona rĩrĩa rĩagĩrĩire rĩa mũtu na rĩa ndibei, na moongerere thenge ĩmwe ĩrĩ igongoona rĩa meehia. 

25  Naake mũthĩnjĩri Ngai arute igongoona rĩa kũhoroheria andũ oothe, nao makĩoherwo tondũ maahĩtirie matekũmenya, na nĩmarutĩĩte igongoona rĩa meehia rĩrutĩirwo MWATHANI na ũndũ wa gũcinwo. 

26  Andũ oothe a Isiraeli, na andũ a ndũũrĩrĩ arĩa matũũranagia nao, makĩoherwo tondũ meehirie marĩ oothe. 

27   “Mũndũ angĩĩhia atekũmenya-rĩ, arĩrutaga mbũri ya mũgoma ya mwaka ũmwe ĩrĩ igongoona rĩa meehia. 

28  Naake mũthĩnjĩri Ngai arute igongoona rĩa kũmũhoroheria kĩgongoonainĩ, naake mũndũ ũcio akĩoherwo meehia maake. 

29  Aisiraeli na andũ a ndũũrĩrĩ arĩa matũũranagia nao arĩa marĩĩhagia matekũmenya, marĩrũmagĩrĩra watho o ro ũmwe. 

30  No rĩĩrĩ, mũndũ ũrĩa ũrĩĩhagia akĩmenyaga, arĩ Mũisiraeli kana mũrũũrĩrĩ, nĩarumĩĩte MWATHANI, na no mũhaka ooragwo. 

31  Arĩũragagwo nĩ ũndũ nĩareganĩĩte na ũrĩa MWATHANI oigire, na akoina watho wa MWATHANI akĩendaga. We mwene nĩwe ũrĩcookagĩrĩrwo nĩ mahĩtia maake.” Mũndũ woinire watho wa Thabatũ 

32  Hĩndĩ ĩmwe rĩrĩa andũ a Isiraeli maarĩ werũinĩ nĩmaakorire mũndũ akiuna ngũ mũthenya wa Thabatũ. 

33  Nao makĩmũtwara kũrĩ Musa, Harũni, na kũrĩ mũingĩ wothe, 

34  agĩikara arangĩirwo, tondũ gũtiamenyekaga wega ũrĩa aagĩrĩirwo nĩgwĩkwo. 

35  MWATHANI agĩkĩĩra Musa atĩrĩ, “Mũndũ ũcio no mũhaka ooragwo; mũingĩ wothe ũkũmũtwara nja ya kambĩ ũmũhũũre na mahiga nginya akue.” 

36  Kwoguo mũingĩ wothe ũkĩmũruta nja ya kambĩ, ũkĩmũhũũra na mahiga nginya agĩkua, o ta ũrĩa MWATHANI aathĩĩte Musa. Mawatho makoniĩ ciohe cia ndigi 

37  MWATHANI agĩkĩĩra Musa 

38   eere a andũ a Aisiraeli atĩrĩ, “Thondekaai ciohe cia ndigi, na mwĩkĩre kamũkanda ka rangi wa mburuu harĩ o kĩohe, mũcitumĩrĩre koonainĩ cia nguo cianyu, na mũtũũre mwĩkaga ũguo nginya tene. 

39  Mwaciona-rĩ, nĩmũrĩririkanaga maathani maakwa moothe na mũkamaathĩkĩra; kwoguo mũtirĩreganaga na niĩ mũkarũmĩrĩra wendi wanyu na merirĩria maanyu. 

40  Na njĩra ĩyo, nĩmũrĩririkanaga na mũgaathĩkĩra maathani maakwa moothe, na mũgĩtũũre mũrĩ aakwa kũna. 

41  Nĩ niĩ MWATHANI Ngai wanyu, ũrĩa wamũrutire bũrũri wa Misiri nduĩke Ngai wanyu. Nĩ niĩ MWATHANI.”

