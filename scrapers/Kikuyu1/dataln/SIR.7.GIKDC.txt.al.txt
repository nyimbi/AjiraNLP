1  Atĩrĩĩrĩ, ndũkaae gwĩka ũndũ mũũru na ndũkoona ũũru. 

2  Ikara kũraaya na mahĩtia, na matigaagũkora. 

3  Mwana wakwa, warĩma ndũkaahande mbegũ cia kwaga kĩhooto. Nĩ amu wahota kũgetha magetha maingĩ gũkĩra ũrĩa ũgũtaanyĩĩte. 

4  Ndũkaae kũũria Mwathani akũhe handũ ha gĩtĩĩo mũno, kana ũũrie mũthamaki akũhe gĩtĩ gĩa gĩtĩĩo. 

5  Atĩrĩĩrĩ, ndũkaagerie kuonia Mwathani atĩ wĩ mũthingu, kana mũthamaki atĩ wĩ mũũgĩ. 

6  Ndũkaae gũtuĩka mũtuanĩri ciira ũtarĩ na ũhoti wa kweheria ũhoro wa kwaga kĩhooto. Ũngĩĩtĩkĩra kũhũthĩrwo ũũru nĩ mũndũ ũrĩa wĩ wathaniinĩ-rĩ, wĩhokeku waku nĩũgũthũũkio. 

7  Ndũkaahĩtĩrie mũingĩ nĩguo ndũkeeimithie gĩtĩĩo gatagatĩinĩ ka andũ. 

8  Ndũkaanacookere rĩĩhia maita meerĩ; amu gũtirĩ hĩndĩ ũtakaaherithio. 

9  Ndũkaae kwĩĩra atĩ Ngai Ũrĩa Ũrĩ Igũrũ Mũno nĩekwamũkĩra iheeo ciaku nyingĩ, na atĩ wamũrutĩra igongoona nĩekũrĩamũkĩra. 

10  Ndũkaanakue ngoro ũhoroinĩ wa mahooya, na ndũkaanarege gũteithia athĩĩni. 

11  Ndũkaanathekerere mũndũ hĩndĩ ĩrĩa aconorithĩĩtio, amu nĩkũrĩ ũmwe tu ũrĩa ũconorithanagia na agatũũganĩria. 

12  Ndũkaanaheenie mũndũ ũrĩa mũciaranĩirwo naake, o na kana ũheenie mũraata waku. 

13  Ndũkaanaheenanie amu maheeni matireehage ũndũ o na ũmwe mwega. 

14  Mũcemanioinĩ wa athuuri-rĩ, ndũkaarũũgame kwaria mĩario ĩtarĩ kĩene, o na ũkĩhooya ndũgaacookere maũndũ marĩa ũgwetire mbere. 

15  Ndũkaanoorĩre wĩra wa mĩnoga kana wa mũgũnda. Mawĩra macio maaheanirwo nĩ Ũrĩa Ũrĩ Igũrũ Mũno. 

16  Ndũkaanagwatanĩre na eehia; ririkana atĩ iherithia rĩa Mwathani no mũhaka rĩgooka. 

17  Wĩnyiihie mũno amu iherithia rĩa thũ cia Ngai nĩ mwaki na igunyũ. Mĩikaranĩrie na andũ arĩa angĩ 

18  Ndũkaanakũũranie mũraata na mbeeca, kana ũkũũranie mũndũ ũrĩa mũciaranĩirwo naake na thahabu ciothe cia thĩ. 

19  Ndũkaaneeime mweke wa kũhikia mũtumia mũũgĩ na mwega, amu wega wake nĩ mũnene gũkĩra thahabu. 

20  Ndũkaaherithie ndungata ĩrĩa ĩrutaga wĩra wayo ĩhokekeete, kana mũndũ ũrĩa wandĩkĩĩtwo wa wĩra, ũrĩa ũkũrutagĩra wĩra na kĩyo. 

21   Ndungata ĩrĩa njũgĩ mĩende ta ũrĩa wĩyendeete wee mwene, na ũmĩhe wĩyathi wayo. 

22  Angĩkorwo wĩ na mahiũ matungate wega, ũngĩona marĩ na uumithio ikara namo. 

23  Angĩkorwo wĩ na ciana cirute mĩtugo, na ũcirute wathĩki kuuma irĩ o nyiinyi. 

24  Angĩkorwo ũciarĩĩte airĩĩtu, mamenyerere ũhoroinĩ wa ũthingu, na ndũgaatoonyanwo nao mũno. 

25  Wanengerana mũirĩĩtu waku ahike nĩwehererwo nĩ mũrigo mũnene mũno; no rĩĩrĩ, mũnengerane ahikio nĩ mũndũ mwega. 

26  Ũngĩkorwo wĩ na mũtumia mwega ndũkaamũte, no ndũkeehoke mũtumia ũrĩa wee ũteendeete. 

27   Tĩĩa thooguo na ngoro yothe, na ndũkaanariganĩrwo nĩ ruwo rũrĩa maitũguo aarĩ naruo agĩgũciara. 

28  Ririkana atĩ acio nĩ o maagũciarire. Nĩ kĩĩ ũngĩmarĩha nakĩo wega ũcio magwĩkĩĩte? 

29  Tĩĩa Mwathani na muoyo waku wothe, na ũhe athĩnjĩri Ngai aake gĩtĩĩo. 

30  Enda ũrĩa wakũũmbire na hinya waku wothe, na ndũkaanatiganĩrie atungatĩri aake. 

31  Tũũgĩria Mwathani na ũhe athĩnjĩri Ngai gĩtĩĩo na ũmanengere kĩrĩa wathĩĩtwo ũmanengerage maciaro ma mbere, na igongoona rĩa meehia, na kĩande kĩa nyamũ ya igongoona, magongoona na matega moothe marĩa mabataranagia. 

32  Teithĩrĩria athĩĩni na Mwathani nĩegũkũraathima kũna. 

33  Tuĩka mũtaana kũrĩ andũ arĩa me muoyo, na ndũkaage kũiguĩra akuũ tha. 

34  Andũ arĩa makuĩrĩirwo-rĩ, nyiitanĩra nao, na ũmacakaithie. 

35  Ndũkaarege gũthiĩ kuona mũrũaru, amu ciĩko ta icio nĩigũtũma wendwo. 

36  Maũndũinĩ moothe marĩa ũrĩĩkaga-rĩ, ririkanaga atĩ mũthenya ũmwe nĩũgaakua. Watũũra ũigĩĩte ũndũ ũcio meciiriainĩ, ndũrĩ hĩndĩ ũkeehia.

