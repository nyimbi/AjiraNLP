1  MWATHANI nĩ we wathaga ngoro ya mũthamaki, amĩerekagĩria o harĩa ekwenda o ta ũrĩa eerekagĩria mũkaro wa maaĩ. 

2  Mũndũ oonaga maũndũ moothe marĩa eekaga me meega, ĩndĩ MWATHANI nĩ we ũtuĩragia ngoro yake. 

3  Gwĩka maũndũ ma ũgima na ma kĩhooto nĩgũkenagia MWATHANI, gũkĩra kũmũrutĩra magongoona. 

4  Andũ arĩa aaganu matongoragio nĩ mwĩgaatho na mwĩĩkĩrĩro, na ũguo nĩ wĩhia. 

5  Mĩbango ya mũndũ wĩ kĩyo ĩtũmaga mũndũ agĩe indo; ĩndĩ mĩbango ĩtarĩ mĩbaarĩrĩre ĩreehagĩre mũndũ ũthĩĩni. 

6  Ũtonga mũndũ egĩĩrĩire naguo na njĩra ya wara ũthiraga o narua, ningĩ no ta gĩkuũ eegĩĩrĩrĩire. 

7  Andũ arĩa aaganu maniinagwo no waganu, tondũ nĩmaregaga kũrũmĩrĩra waragania. 

8  Mĩthiĩre ya mũndũ ũrĩa mwĩhia nĩ mĩgonyoku, ĩndĩ mĩthiĩre ya ũrĩa mũthingu nĩ mĩrũngarũ. 

9  Nĩ kaba gũtũũra itara, gũkĩra gũtũũrania nyũmba ĩmwe na mũtumia wa ngarari. 

10  Ngoro ya mũndũ ũrĩa mwaganu ĩciiragia o maũndũ ma waganu, ndarĩ tha na mũndũ ũrĩa ũngĩ. 

11  Mũndũ wa rũng'athio angĩherithio, ũrĩa mũkĩĩgu nĩekunyaga gũtũ; ũrĩa mũũgĩ angĩtaarwo, nĩohĩgaga makĩria. 

12  Ngai, o we ũrĩa mũthingu, nĩoĩ maũndũ marĩa meekĩkaga nyũmbainĩ cia andũ arĩa aaganu; arutũrũraga acio aaganu akamaniina. 

13  Ũngĩrega gũthikĩrĩria mũthĩĩni agĩkaya, o nawe rĩrĩa ũrĩkaya ndũrĩthikĩrĩrio. 

14  Ũngĩraakaria mũndũ mũhe kĩheeo na hitho na nĩekũhoorera. 

15  Ituĩro rĩa kĩhooto nĩ gĩkeno harĩ arĩa athingu, no harĩ andũ arĩa aaganu nĩ gĩconoko. 

16  Mũndũ ũtarũmagĩrĩra mĩthiĩre ya ũũgĩ, marigĩrĩrio maake no gĩkuũ. 

17  Mwendi o maũndũ ma gwĩkenia atuĩkaga o mũthĩĩni, ũrĩa wendeete ndibei na maguta ndatongaga. 

18  Andũ arĩa aaganu megĩĩragĩra mathĩĩna magĩciiragia maragĩrĩra andũ arĩa athingu. 

19  Nĩ kaba gũtũũra werũinĩ, gũkĩra gũtũũra na mũtumia wa ngarari na wa nugunugu. 

20  Mũndũ mũũgĩ nĩeigagĩra nyũmbainĩ yake mũthiithũ, ĩndĩ kĩrimũ nĩkũwananga kĩanangaga indo ciakĩo. 

21  Rũmia ũtugi na ũthingu na nĩũgũtũũra muoyo matukũ maingĩ; na ndũkaaga kũheeo gĩtĩĩo na gwĩkwo wega. 

22  Mũndũ mũũgĩ ahota kwĩnyiitĩra itũũra rĩrangĩirwo nĩ andũ njamba, na acooke amomore thingo iria mehokeete. 

23  Mũndũ ũrĩa ũmenyagĩrĩra mĩario yake, nĩ haaro egiragĩrĩria. 

24  Mũndũ mwĩtĩi na wa rũng'athio eetagwo mũndũ wa kĩnyũrũri; maũndũ maake nĩ ma mwĩtĩĩo na ndamakaga. 

25  Kĩgũũta gĩtenda kũruta wĩra na mooko maakĩo, nĩkĩo kĩene gĩeteetaga gĩkuũ. 

26  Mũndũ mũgũũta atindaga acumĩkĩire indo ciene mũthenya wothe, ĩndĩ mũndũ ũrĩa mũthingu atuganaga akeneete. 

27  MWATHANI ndakenagio nĩ igongoona rĩa mũndũ mwaganu, na makĩria rĩrĩa ekũruta e na ũhinga ngoro. 

28  Ũira wa mũndũ wa maheeni ndwĩtĩkagio, no ciugo cia mũndũ ũcũũranagia maũndũ wega icio nĩciĩtĩkagio. 

29  Mũndũ mwaganu nĩkwĩhithania ehithanagia, ĩndĩ mũndũ mũthingu nĩeonanagia na mĩthiĩre yake. 

30  Ũũgĩ wa mũndũ, ũmenyo, kana kĩrĩra o na kĩrĩkũ itingĩmũteithia angĩkorwo MWATHANI ndakeneetio nĩ we. 

31  Mbarathi nĩciikaraga ciĩhaarĩirie kũrũa, ĩndĩ ũhootani uumaga kwĩ MWATHANI.

