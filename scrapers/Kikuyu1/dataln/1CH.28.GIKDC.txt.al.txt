1  Na rĩĩrĩ, Daudi agĩcookanĩrĩria anene oothe a Isiraeli kũu Jerusalemu. Nao maarĩ anene oothe a mĩhĩrĩga, anene oothe arĩa maatungataga mawĩra ma mũthamaki, atongoria a mbarĩ, amenyereri a indo na mahiũ ma mũthamaki o na a aariũ aake. O na anjaama a kwa mũthamaki, na thigari iria ciothe ciarĩ njamba o na andũ oothe a bata. 

2   Hĩndĩ ĩyo mũthamaki Daudi akĩrũũgama mbere yao akĩmeera atĩrĩ, “Andũ aitũ, o inyuĩ andũ aakwa, nĩndĩrendeete mũno gwaka Hekaarũ nũmu ĩtuĩke handũ ha kũigaga Ithandũkũ rĩa Kĩrĩĩkanĩro o na ningĩ ĩtuĩke gaturwa ga kũigagĩrĩrwo magũrũ nĩ MWATHANI Ngai witũ. Ningĩ nĩnjigithĩĩtie indo ciothe cia mwako wa Hekaarũ ĩyo, 

3  no rĩĩrĩ, MWATHANI nĩangaanĩĩtie kũmĩaka. Gĩtũmi gĩa kũũngaania nĩ ũndũ ndĩ mũndũ wa ita, na nĩnjitĩĩte thakame nyingĩ. 

4  Na rĩĩrĩ, MWATHANI Ngai wa Isiraeli, nĩ niĩ aathuurire, niĩ o hamwe na njiarwa ciakwa, tũtũũre tũthamakaga Isiraeli. Agĩgĩtua atĩ nĩ thĩinĩ wa mũhĩrĩga wa Juda kwagĩrĩirwo nĩ kuuma mũthamaki, na thĩinĩ wa mũhĩrĩga ũcio agĩthuura mũciĩ wa baaba. Ningĩ kwarĩ kwenda gwake aathuure niĩ kuuma mũciĩ ũcio wa baaba nduĩke mũthamaki wa Isiraeli guothe. 

5  Na rĩĩrĩ, MWATHANI nĩaheete aariũ aingĩ, na kuuma kũrĩ acio oothe, agagĩthuura Solomoni aikarĩre gĩtĩ gĩa ũthamaki wa MWATHANI, nĩguo athamakĩre Isiraeli. 

6  “MWATHANI anjĩĩre atĩrĩ, ‘Mũũrũguo Solomoni nĩ we ũkaanjakĩra Hekaarũ o na nja ciayo. Nĩndĩmũthuurĩĩte atuĩke mũrũ wakwa na niĩ nduĩke ithe wake. 

7  Ningĩ nĩngaatũma ũthamaki wake ũtũũre wĩhandĩĩte tene na tene angĩkorwo nĩagaatũũra amenyereire maathani maakwa o na mawatho maakwa o ta ũrĩa eekaga rĩu.’ 

8  “Na rĩu, andũ aakwa, ndĩramwĩra maũndũ maya andũ oothe a Isiraeli, o andũ oothe a kĩũngano kĩa MWATHANI makĩiguaga, na Ngai nĩ mũira. Ndĩramwatha, mwathĩkagĩre na kinyi maũndũ marĩa moothe MWATHANI Ngai witũ atwathĩĩte, nĩ geetha mũthiĩ na mbere gũtũũra bũrũri ũyũ mwega, o na nĩ geetha mũkaaũtigĩra njiarwa cianyu, ũtuĩke igai rĩacio tene na tene.” 

9  Naake Daudi agĩcooka akĩĩhũgũrĩra mũũrũwe Solomoni, akĩmwĩra atĩrĩ, “Mũũriũ, tũũra ũmenyeete wega Ngai wa thooguo na ũmũtungatagĩre na ngoro ĩtarĩ ũhinga o na meciiria matarĩ makũringĩrĩrio. Ngai nĩoĩ meciiria maitũ o na mĩbango yamo. Wathiĩ harĩ we ndarĩ hĩndĩ agaakũingata, no ningĩ ũngĩkaamũtiga naake nĩagaagũtiganĩria tene na tene. 

10  Rĩu nĩngwenda ũmenye atĩ MWATHANI nĩagũthuurĩĩte nĩguo wake Hekaarũ yake theru. Gĩa na hinya na wambĩrĩrie kũmĩaka.” 

11  Hĩndĩ ĩyo Daudi agĩkĩhe Solomoni maabu ya mwako wothe wa Hekaarũ, mathitoo, tũnyũmba tũrĩa tũngĩ tuothe, na ya Handũ Harĩa Hatheru Mũno, harĩa meehia moohanagĩrwo. 

12  Agĩcooka akĩmũhe maabu ingĩ cia ũrĩa angĩendire ithaku cia Hekaarũ ciakwo, o na tũnyũmba twa gũcithiũrũrũkĩria, na cia mathitoo makũigagwo indo cia Hekaarũ, o hamwe na iheeo iria ciamũragĩrwo MWATHANI. 

13  Ningĩ agĩcooka akĩmũhe mũtaratara wa ũrĩa akaabangagĩra athĩnjĩri Ngai na Alawii mawĩra maao ma Hekaarũ o na ma kũmenyerera indo ciothe cia kũhũthĩrwo kũu Hekaarũinĩ. 

14  Agĩcooka akĩmuonereria gĩthimi gĩa gũthimaga thahabu na betha nakĩo rĩrĩa egũthondeka indo cia kũhũthĩrwo Hekaarũinĩ, 

15  mataawa na mĩtĩ ya kũmacuuria, 

16  meetha cia betha, meetha o meetha ya thahabu ya kũigagĩrĩrwo mĩgate mĩtheru ya kũrutĩrwo MWATHANI. 

17  Ningĩ akĩmũtaarĩria mũigana wa thahabu ĩrĩa therie mũno ya gũthondekithia hũũma cia kũrĩa, mbakũri, njagĩ cia maaĩ, o na mũigana wa thahabu na betha ya gũthondekithia mbakũri o mbakũri. 

18  Agĩcooka akĩmuonereria gĩthimi gĩa thahabu ĩrĩa therie ya gũthondeka kĩgongoona gĩa gũcinĩra ũbaani o na ya gũthondeka ngaari ya mbarathi ya thahabu ya gũkuuaga ciũmbe iria irĩ mathagu iria ihumbagĩra Ithandũkũ rĩa Kĩrĩĩkanĩro kĩa MWATHANI. 

19  Naake Daudi akiuga atĩrĩ, “Maũndũ macio moothe marĩ thĩinĩ wa maabu ĩno maandĩkĩĩtwo na magataarĩrio o ta ũrĩa MWATHANI we mwene aanjathire njĩke.” 

20  Ningĩ Daudi akĩĩra mũũrũwe Solomoni atĩrĩ, “Mũũriũ, gĩa na hinya na wĩrutanĩrie wĩrainĩ ũcio. Nĩ ũndũ-rĩ, MWATHANI Ngai, o we ndungatagĩra, nĩarĩkoragwo hamwe nawe, nĩ ũndũ ũcio ndũgeetigĩre. MWATHANI ndagaagũtiganĩria kana akũrekererie o kinya ũkaarĩĩkia wĩra wothe wa mwako wa Hekaarũ. 

21  Ningĩ-rĩ, athĩnjĩri Ngai na Alawii nĩmabangĩirwo mawĩra ma kũruta kũu Hekaarũinĩ. O na andũ oothe, o mũndũ wĩ na ũũgĩ wa mwako nĩmehaarĩirie gũgũteithĩrĩria, na andũ acio oothe na atongoria aao nĩ we ũrĩmaathaga.”

