1  Roho waku ũrĩa ũtakuaga ũrĩ thĩinĩ wa indo ciothe. 

2  Kwoguo-rĩ, nĩũrũngaga arĩa mahĩtagia o kahora; nĩũmakaanagia na ũkamaririkania ta ũrĩa meehĩĩtie nĩ geetha metheeme ũũru na makwĩhoke, wee Mwathani. Meehia ma Akanaani 

3   Andũ arĩa tene maatũũraga bũrũri ũyũ waku mũtheru-rĩ, 

4  wamameneire ndũire ciao itaarĩ njega: ikĩro ciao cia ũragũri, o na magongoona mathaahu. 

5  Wamamenire tondũ wa gũthĩnjaga ciana matarĩ na tha, na kũrĩaga mara ma andũ na kũnyuaga thakame. Ningĩ nĩgũtoonyagio magongoonainĩ ma hitho, 

6  kũrĩa aciari mooragaga ciana ciao eene iria itangĩĩteithia. Watuire kũmaniina na guoko kwa maithe maitũ, 

7  nĩguo bũrũri ũyũ, ũrĩa wendeete gũkĩra marĩa mangĩ moothe, wĩnyiitire andũ aaku ũgeni. 

8   Tondũ thũ icio ciao o nacio ciarĩ o andũ-rĩ, nĩwaciguĩrĩire tha. Wamatũmĩire magi matongorie mbũtũ ciaku, nĩ geetha ũniine thũ ĩmwe kwa ĩmwe. 

9  Nĩũngĩahotire kũneana andũ acio mateetigĩrĩĩte Ngai o rĩmwe hĩndĩ ya mbaara ĩrĩa ndaarĩrie, maniinwo nĩ andũ aaku, kana ũmaniine o rĩmwe na nyamũ ndĩani o na kana na mũgambo ũmwe waku. 

10  No rĩĩrĩ, rĩrĩa wamaniinaga kahora kahora-rĩ, nĩwamaheaga ihinda rĩa kwĩrira, o na gũtuĩka nĩwoĩ wega atĩ maarĩ ooru biũ na atĩ ũũru warĩ ndũire yao. 

11  Ningĩ nĩwoĩ atĩ meciiria maao matingĩagarũrũkire tondũ maarĩ rũũrĩrĩ rũrume kuuma o kĩambĩrĩria. Na rĩĩrĩ, ti ũndũ wa gwĩtigĩra mũndũ o na ũrĩkũ gwatũmire ũmarekere meehia ũtamaherithĩĩtie. Ngai nĩ mũthamaki 

12  Tondũ-rĩ, nũũ ũngĩũmĩrĩria gũkũũria atĩrĩ, “Kaĩ weka atĩa?” Nũũ ũngĩgũgũũma gũkararania na itua rĩaku? Nũũ ũngĩgũthitanga nĩ ũndũ wa kũniina ndũũrĩrĩ iria wombire? Kana nĩ mwarĩrĩria ũrĩkũ wa andũ arĩa aaganu ũngĩgũgũũma gũũka kũrũũgamana nawe? 

13  Amu-rĩ, gũtirĩ ngai ĩngĩ ĩrĩa ĩmenyagĩrĩra indo ciothe nĩ geetha ũmĩonie atĩ ndũmatuagĩra hatarĩ kĩhooto. 

14  Gũtirĩ mũthamaki kana barũũthi mũũru ũngĩũmĩrĩria kũrũũgamana nawe ũthiũ kwa ũthiũ, aarĩrĩrie andũ acio ũherithĩĩtie. 

15  Atĩrĩĩrĩ, wee mwene ũrĩ wa kĩhooto, wathaga indo ciothe o na kĩhooto, na ũkoonaga gũtaagĩrĩire hinya waku kũhatĩrĩria mũndũ ũrĩa ũtabataire kũherithio. 

16  Atĩrĩĩrĩ, hinya waku nĩguo kĩhumo gĩa kĩhooto gĩaku. Gũtuĩka mũnene wa andũ oothe nĩgũkũhotithagia kũiguĩra andũ oothe tha. 

17  Nĩwonanagia hinya waku rĩrĩa wathani waku wakarario, na ũkoimbũrania ũrambu wa arĩa mawagararaga. 

18  No o na rĩrĩa ũkuonania hinya waku-rĩ, ũtuanagĩra ũhũthĩĩtie na ũgatwatha na ũhooreri. Nĩ gũkorwo ũbataire o kuuga, naguo wendi waku ũgeekĩka. 

19  Na njĩra ĩyo nĩwoneetie andũ aaku atĩ mũndũ ũrĩa mũthingu nĩagĩrĩirwo nĩ gũtuĩka muuma andũ kũrĩ andũ arĩa angĩ. Ningĩ nĩũheete ciana ciaku kĩĩrĩgĩrĩro kĩega atĩ thuutha wa kwĩhia nĩũheanaga hĩndĩ ya kũhera. 

20  Nĩwaherithirie thũ cia ciana ciaku na ũbaarĩrĩri na ũhooreri, o na ciabataire kũũragwo ũgĩcihe ihinda na kũndũ gwa kwĩrira meehia maacio! 

21  No nĩwatuĩrĩire ciana ciaku na hinya o na akorwo nĩwaheete maithe maao ciĩranĩro njega na njĩra ya mĩĩhĩtwa na irĩĩkanĩro! 

22  Kwoguo rĩrĩa ũgũtũkaania-rĩ, ũhũũraga thũ ciitũ maita ngiri ikũmi gũtũrũũga, nĩguo rĩrĩa tũgũtuanĩra ciira, tũkaririkana ũhoro wa ũtaana waku, na rĩrĩa twatuĩrwo tũgeetia ũkirĩrĩria kuuma kũrĩ we. 

23  Kĩu nĩkĩo gĩatũmire ũhũũre andũ arĩa maatũũraga ũtũũro mũũru na wa ũkĩĩgu, na ũgĩtũmĩra ngai ciao imanyariire arĩ cio. 

24  Ti itherũ andũ acio maatwarĩrĩirio mũno njĩrainĩ iria itwaranaga rĩũrainĩ, na makĩheeneka o ta ngeenge iria ndiitu; tondũ nĩmaakinyĩĩte gũtua atĩ nyamũ itarĩ kĩene na iria njũru nĩcio ngai ciao. 

25  Wakĩmanyiita ta ciana, nĩwamatũmĩire tũmathĩĩna ta twakũmathekerera; 

26  no rĩĩrĩ, maaga gũthikĩrĩria makaania na marũnga macio maniini, nĩmeyoneire mathĩĩna maringaine moimĩĩte kũrĩ we, Ngai. 

27  Rĩrĩa maaniinirwo hinya nĩ mathĩĩna marĩa moonire kuumana na nyamũ o iria maatĩĩaga iria wacookeete gũtua indo cia kũmanyariira-rĩ, nĩmoonire wega na magĩĩtĩkia atĩ wee no we Ngai o na gũtuĩka mbere ĩyo nĩmaaregeete gũgwĩtĩkia. Na tondũ wa ũguo nĩkĩo thĩnjo nene mũno yamagwĩrĩire.

