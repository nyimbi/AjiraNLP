1  Amisiri maaherithirio na ciũmbe iria i magigi na iria ndiitu na makĩnyariirwo na mĩrumbĩ yacio. 

2   No handũ ha mathĩĩna macio, nĩwanyiitire andũ aaku na ũtaana na nĩguo ũkĩhingĩrie mĩĩto yakĩo ĩrĩa yarĩ mĩnene nĩwakĩheire tũmakia arũme ta irio, indo itoonekaga o ro ũguo. 

3  Na rĩĩrĩ, Amisiri moonaga nyamũ icio ciamatharĩkĩire mageethithimũkwo; o na gũtuĩka no meendaga irio ngoro ciao nĩciaciregaga o biũ. No mũingĩ waku thuutha wa kũhũũta kwa ihinda warĩire irio cia mwanya. 

4  Ahihinyani acio ti itherũ nĩmaagĩrĩirwo nĩkũnyiitwo nĩ ng'aragu ĩyo; no harĩ mũingĩ waku-rĩ, yarĩ o ya kũmoonia ta ũrĩa thũ ciaguo ciatangĩkaga. 

5   Atĩrĩĩrĩ, rĩrĩa andũ aaku mookĩrĩirwo nĩ maraakara ma nyamũ ndĩani na maakuaga maarũmwo nĩ nyamũ cia thĩ iria irĩ ũrogi, maraakara maaku matiathiire na mbere nginya imiinĩro. 

6  Maathĩĩnirio kwa ihinda nĩ geetha ũmakaanie, amu maarĩ na mũmataari wa kũmahonokia na kũmaririkania matua ma watho waku. 

7  Tondũ ũrĩa wothe wamũcũũthagĩrĩria nĩahonokaga. Ndahonokaga nĩ ũndũ wa kĩrĩa aacũũthagĩrĩria, no aahonokagio nĩ we, o wee Mũhonokia wa andũ oothe. 

8  Na njĩra ĩyo ũkĩonia thũ ciitũ atĩ wee nĩ we ũhonokanagia ũgwatiinĩ o wothe. 

9  Thũ ciitũ ciarũmwo nĩ ngigĩ na ngi nĩgũkua ciakuuaga, nĩ ũndũ gũtiarĩ na mĩthaiga ya gũcihonia, tondũ ciagĩrĩirwo kũherithio na njĩra ya ciũmbe ta icio. 

10  No harĩ ciana ciaku-rĩ, o na magego ma nyamũ cia thĩ iria irĩ ũrogi matianacitooria, nĩ gũkorwo tha ciaku nĩciaciikũrũkĩire igĩcihonokia. 

11  Irũma rĩrĩa rĩahonagio o narua, rĩarĩ rĩa kũmaririkania ciugo ciaku, nĩ geetha matigaathirĩrĩkĩre o gũthirĩrĩkĩra na matikaariganĩre makĩĩimithie tha ciaku. 

12  Gũtirĩ mũtĩ o na kana mũthaiga o ũrĩkũ ũngiamahonirie. No rĩĩrĩ, nĩ mũgambo waku, wee Mwathani, ũhonokagia andũ oothe wamahonirie. 

13  Wee, Mwathani-rĩ, ũrĩ na ũhoti igũrũ rĩa muoyo na rĩa gĩkuũ. Wee nĩ we ũtwaraga mũndũ o mũromoinĩ wa gĩkuũ na akamũruta kuo. 

14  Mũndũ ooragana nĩ ũndũ wa ũũru wake ndangĩhota gũcookia rĩngĩ muoyo ũcio uumĩĩte thĩinĩ wa mũndũ, na ndangĩhota kũhonokia muoyo ũrĩa wamũkĩrĩĩtwo kwa arĩa akuũ. Ihuuhũkanio cia mwanangĩko gũkorerera Amisiri 

15  No rĩĩrĩ, nĩ hinya kweherera guoko gwaku. 

16  Andũ arĩa matatĩĩaga Ngai, maaga gũgũkũũrana, maahũũrirwo na hinya wa guoko gwaku. Makĩrũmanĩrĩrwo nao nĩ mbura ya mwanya na mbembe ciayo, o na kĩboboto kĩnene, makĩniinwo na mwaki. 

17  Na ũndũ ũrĩa wa kũgegania nĩ atĩ, thĩinĩ wa maaĩ marĩa mahoragia indo ciothe, mwaki wakanire na ũũru makĩria, nĩ gũkorwo indo ciothe irũagĩrĩra arĩa athingu. 

18  Mahinda mamwe na mamwe, mwaki nĩwahoraga nĩ geetha ndũgaacine nyamũ icio ciatũmĩirwo andũ acio mataatĩĩaga Ngai, nĩ geetha mamenye makĩyonagĩra atĩ thĩnjo ya Ngai nĩyamarũmĩrĩire. 

19  Maita mangĩ, o matherũkĩroinĩ ma maaĩ, mwaki warĩrĩmbũkaga na ũũru mũingĩ gũkĩra ũrĩa mwaki guo mwene ũrĩrĩmbũkaga nĩ geetha ũniine magetha ma bũrũri ũcio mũũru. Aisiraeli kũheeo Mana 

20   Na kaĩ maũndũ macio maarĩ na ũtiganu harĩ andũ aaku-ĩ! Andũ aaku wamaheire irio cia Araika; ndwanogaga nĩkũmatũmĩra kuuma igũrũ mũgate ũrĩa warĩ mũthondeke ũrĩ na mũrĩo wa mĩthemba yothe na wa kũiganĩria cama wothe. 

21  Indo icio waheanire-rĩ, nĩcionanagia wega ũrĩa wee ũrĩ mũrĩo harĩ ciana ciaku. Kũringana na cama wa mũrĩi-rĩ, ciatuĩkaga o kĩrĩa mũndũ eriragĩria kũrĩa. 

22  Mbarabu na tharunji nĩcietiirĩrĩirie mwaki itegũtwekũka nĩguo cionanie atĩ irio cia thũ ciao cianangagwo nĩ mwaki ũrĩa warĩrĩmbũkaga mburainĩ ya mbembe. 

23  No nĩguo andũ arĩa athingu, mahũũnio mwaki ũcio nĩwariganĩirwo nĩ hinya waguo guo mwene. 

24  Nĩ ũndũ rĩĩrĩ, kĩũmbe nĩgũgwathĩkĩra gĩgwathĩkagĩra wee Mũũmbi, rĩrĩa gĩkwĩheana kĩherithie andũ arĩa eeki naaĩ, o na rĩrĩa gĩkũhoorera nĩ ũndũ wa wega wa arĩa maigaga mwĩhoko wao thĩinĩ waku. 

25  Nĩ ũndũ ũcio irio iria ciagarũrũkaga igaatuĩka kĩndũ o kĩrĩkũ, nĩciatuĩkire gĩtũmi gĩa kũhũũnagia hũũta o yothe, rĩrĩa cieringithania na cama wa mũndũ o mũndũ. 

26  Nĩ geetha ciana ciaku iria wendeete, wee Mwathani, ciĩrute atĩ irio mĩthemba mĩthemba to cio ihũũnagia mũndũ. No mũndũ atũũragio muoyo nĩ mũgambo waku ũrĩa ũikaragia andũ oothe arĩa makwĩhokaga. 

27  Tondũ irio icio cietiiragĩrĩria mwaki, ciatwekũkaga nĩ ũndũ wa ũrugarĩ wa riũa. 

28  Wekire ũguo ũtuonie atĩ nĩ ũndũ wa gũgũcookeria ngaatho, tũbataire gũũkĩra mbere ya riũa na gũkũhooya rĩrĩa riũa rĩraratha. 

29  Amu mwĩrĩgĩrĩro wa andũ arĩa matarĩ ngaatho ũringũkaga o ta mbaa ya hĩndĩ ĩrĩa kwĩ heho na ũgathĩrĩrĩka o ta maaĩ magĩtherera werekeire rĩũrainĩ.

