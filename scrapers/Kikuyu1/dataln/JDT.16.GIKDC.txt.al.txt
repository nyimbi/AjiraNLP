1  Naake Judithi athiũrũrũkĩirio nĩ andũ oothe a Isiraeli akĩambĩrĩria kũina rwĩmbo rwa gũcookia ngaatho. Nao andũ makĩina makĩamũkĩria rwĩmbo rũũrũ rwa kũgooca maanĩrĩire. 

2  Judithi akĩina atĩrĩ, “Ĩtĩkaai kũinĩra Ngai wakwa na tamburini, mũkĩhũũrithanagia thaani. Mũinĩreei rwĩmbo rwerũ, mũgooceei na mũmwĩte amũteithie. 

3  Amu Mwathani nĩ Ngai ũniinaga mbaara, nĩahonokirie kuuma kũrĩ thũ ciakwa na akĩnjookia kambĩinĩ ya andũ aake. 

4  Aasiria moimire na mwena wa irĩmainĩ cia na rũgongo, magĩũka na thigari ngiri na ngiri. Ũingĩ wao nĩwahingĩrĩirie njũũĩ kũu mĩkuruinĩ, thigari ciao cia mbarathi ikĩhumbĩra irĩma. 

5  Nĩmaatũmakirie atĩ nĩmegũcina bũrũri witũ, na moorage aanake aitũ na hiũ cia njora, mahũũrithie tũkenge twitũ thĩ. Ningĩ matahe ciana ciitũ macikuue ta mĩgwate na matahe airĩĩtu aitũ arĩa thingi. 

6  No Mwathani Mwene Hinya Wothe nĩamahĩngire, akĩhũthĩra mũtumia kũmagirĩrĩria. 

7  Nĩ gũkorwo njamba yao ndĩagũire na ũndũ wa mooko ma aanake, o na ti ciana cia marimũ ciamũũragire, o na ti imũndũ nene ciamũtharĩkĩire. No nĩ Judithi mwarĩ wa Merari, amu nĩ we wamũgũithirie na ũthaka wake. 

8  Amu nĩeyaũrire nguo ya ũndigwa wake, nĩ geetha atũũgĩrie andũ a Isiraeli arĩa maarĩ ahinyĩrĩrie. Ehakire ũthiũ maguta manungi wega, akĩrama njuĩrĩ ciake na agĩcioha na rũkwaro rwa gĩtambaya; na akĩĩhumba nguo ya gataani nĩ geetha amũguucĩrĩrie. 

9  Kĩraatũ gĩake nĩkĩaguucĩrĩirie maitho maake; ũthaka wake ũkĩũmba ngoro yake, naruo rũhiũ rwa njora rũkĩrenga ngingo yake. 

10  Aperisia nĩmainainire nĩ ũũmĩrĩru wake; Amede makĩmakio nĩkwĩgũgũma gwake. 

11  Nao andũ aitũ arĩa maahinyĩrĩirio makĩanĩrĩra nĩkũhootana; maarĩ ahinyaru namakahinyĩrĩrio no nĩmaatũmire thũ ihũndũke imakĩĩte na guoya. 

12  Ithuĩ tũrĩ njiarwa cia ngombo, no thũ ciitũ nĩciagarũrũkire na igĩĩthara. Twaciũragire o ta ngombo ciũrĩĩte, igĩkĩniinwo nĩ ita cia Mwathani. 

13   “Nĩngũinĩra Ngai wakwa rwĩmbo rwerũ: Wee Mwathani wakwa, wĩ mũkaru na wĩ riiri! Wĩ hinya mũno na ndũngĩhooteka! 

14  Reke ciũmbe ciaku ciothe igũtungatĩre tondũ ciagĩire na ũndũ wa kiugo gĩaku. Watũmire Roho waku na agĩciũmba, gũtirĩ mũndũ ũngĩhota gwĩtiiria mũgambo waku. 

15  Amu irĩma o hamwe na maria nĩcinainaga, na mahiga magatweka ta mũcumaa wamakuhĩrĩria. No andũ arĩa magũtĩĩaga nĩũrĩthiaga na mbere kũmaiguĩra tha. 

16   Mwathani nĩakenagio nĩ arĩa mamũtĩĩaga gũkĩra nyama ciothe njega irutĩirwo kĩgongoonainĩ, kana magongoona moothe marĩ na mũtararĩko ũrĩa mwega mũno. 

17  Kaĩ ndũũrĩrĩ iria ciũkagĩrĩra andũ aakwa irĩ thĩĩnainĩ-ĩ! Mwathani Mwene Hinya Wothe nĩagaaciherithia mũthenya wa ituĩro. Nĩagaatũma mwaki na igunyũ irĩe mĩĩrĩ yao; nao nĩmakaarĩra nĩ ruo tene na tene.” Ngumo ya Judithi 

18  Rĩrĩa maakinyire Jerusalemu-rĩ, nĩmeetheririe na magĩthaathaiya Ngai; makĩruta magongoona ma njino, na ma kwĩyendera, o na iheeo. 

19  Na rĩĩrĩ, Judithi akĩrutĩra Ngai indo ciothe cia Holoferine iria aaheetwo nĩ andũ gĩtaama kĩrĩa na we mwene aacuurũrĩĩtie kuuma gĩtandainĩ kĩa Holoferine agĩkĩheana kĩrĩ kĩheeo kĩa mwanya kũrĩ Mwathani. 

20  Andũ magĩgĩthiĩ na mbere gũkũngũĩra handũinĩ ha mĩeri ĩtatũ mbere ya Hekaarũ kũu Jerusalemu, naake Judithi agĩikarania nao. 

21  Na rĩrĩa maũndũ macio maathirire, andũ oothe makĩinũka kwao, naake Judithi agĩcooka Bethulia agĩtũũra mũgũndainĩ wake. Ũtũũroinĩ wake wothe nĩaheetwo gĩtĩĩo bũrũriinĩ wothe wa Isiraeli. 

22  Naake nĩoragio nĩ arũme aingĩ mamũhikie, no kuuma hĩndĩ ĩrĩa mũthuuriwe Manase aakuire, Judithi ndacookire kũhika rĩngĩ. 

23  -

24  Ngumo yake nĩyathire ĩkĩongererekaga makĩria, na agĩkũra arĩ o nyũmbainĩ ĩrĩa mũthuuriwe aamũtigĩire. Mbere ya gũkua, Judithi nĩagayanĩirie indo ciake gatagatĩinĩ ka andũ aao na a kwa mũthuuriwe arĩa maamũkuhĩrĩirie, na akĩrekereria ndungata yake ya mũirĩĩtu. Aakuĩrĩire kũu Bethulia arĩ na ũkũrũ wa mĩaka igana na ĩtaano, agĩthikwo kũrigania na mũthuuriwe, nao andũ a Isiraeli makĩmũcakaĩra mĩthenya mũgwanja. 

25  Na rĩĩrĩ, hĩndĩ ĩrĩa yothe Judithi aarĩ muoyo, o na mĩaka mĩingĩ thuutha wa gũkua gwake, gũtirĩ mũndũ o na ũmwe ũngĩageririe kũmakia andũ a Isiraeli.

