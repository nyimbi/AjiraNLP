1  Mũthamaki nĩoigire atĩ andũ a bũrũri ũrĩa aathanaga na arĩa maarĩ icigĩrĩrainĩ cia Mediteraneani marutage igooti. 

2  Ũnene wake na wega wake, o hamwe na ũtonga wake, na ũnene wa bũrũri ũrĩa aathanaga o na ũrĩa aatũũgĩrĩĩtie Moridekai, maandĩkĩĩtwo ũhoro wamo mabukuinĩ marĩa maandĩkagwo maũndũ ma bũrũri ma athamaki a Perisia na Media. 

3  Na rĩĩrĩ, tiga o mũthamaki Ahasuerusu we wiki, gũtirĩ mũndũ ũngĩ warĩ mũnene gũkĩra Moridekai. We aarĩ mũndũ mũnene bũrũriinĩ ũcio wathanagwo nĩ mũthamaki, na nĩatĩĩtwo nĩ Ayahudi arĩa angĩ. We nĩendeetwo mũno tondũ aacaragia ũrĩa andũ aao mangĩikara wega. Moridekai kũririkana kĩrooto gĩake 

4   Moridekai agĩkiuga atĩrĩ, “Nĩ Ngai ũtũmĩĩte maũndũ maya moothe meekĩke. 

5   Amu nĩndĩraririkana kĩrooto kĩrĩa ndarootire gĩkoniĩ maũndũ maya, na gũtirĩ ũndũ o na ũmwe wamo ũtahingĩĩte: 

6   gathima karĩa kaniini gaatuĩkire rũũĩ, na ũrĩa gwakĩire riũa rĩkĩratha, na ũrĩa maaĩ maingĩhire. Rũũĩ nĩ Esiteri ũrĩa mũthamaki aahikirie akĩmũtua mũtumia wake. 

7   Nacio ndamaathia iria igĩrĩ nĩ Hamani na niĩ. 

8   Nao andũ a ndũũrĩrĩ nĩ andũ arĩa moonganire maniine Ayahudi. 

9   Naruo rũũrĩrĩ rwakwa nĩ Isiraeli rũrĩa rwakaĩire Ngai rũteithio rũkĩhonokio. Mwathani nĩahonokirie andũ aake! Nĩatũkũũrĩĩte kuuma maũndũinĩ maya moothe mooru akaringa ciama na ageeka maũndũ ma magegania marĩa matarĩ meekwo ndũũrĩrĩinĩ ingĩ. 

10   Nĩ ũndũ ũcio Ngai nĩahaarĩirie maũndũ meerĩ, ũmwe wa andũ aake we mwene, na ũrĩa ũngĩ wa andũ a ndũũrĩrĩ icio ingĩ ciothe. 

11   Naguo mũthenya na ithaa rĩagũtuithania maũndũ macio meerĩ rĩgĩkinya, ihinda rĩgĩkinya rĩa Mwathani gũtuithania ndũũrĩrĩ. 

12   Mwathani agĩkĩririkana andũ aake na akĩmatuĩra wega. 

13   Kwoguo o mwaka matukũinĩ moothe ma thuutha, mũthenya wa ikũmi na ĩna na wa ikũmi na ĩtaano mweriinĩ wa Adari andũ oothe a Ngai nĩmarĩcookanagĩrĩra hamwe magakũngũĩra macanjamũkĩĩte na magakena me mbere ya Ngai.” Koohoro koongereirwo Mwakainĩ wa kana wa wathani wa Putolemi na Kileopatira, mũndũ wetagwo Dositheo, ũrĩa wetuaga Mũlawii mũthĩnjĩri Ngai, e hamwe na mũũriũ wetagwo Putolemi nĩmaareehire marũa maya makoniĩ Thigũkũ ya Purimu Misiri. Oigire atĩ mau nĩ mo marũa macio biũ, na mataũrĩĩtwo nĩ Lusimaku mũrũ wa Putolemi, ũmwe wa andũ arĩa maatũũraga Jerusalemu.

