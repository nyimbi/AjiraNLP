1  Kũrĩ mũgaathe Theofilo: Andũ aingĩ nĩmarĩĩkĩĩtie kwandĩka ũhoro wa maũndũ marĩa marĩĩkĩĩtie kuoneka gatagatĩinĩ gaitũ. 

2  Maandĩkire kũringana na ũrĩa twaheetwo ũhoro nĩ andũ arĩa meyoneire maũndũ macio kuuma o kĩambĩrĩria, o na arĩa maahunjagia ũhoro. 

3  Na rĩu mũgaathe Theofilo, nĩ ũndũ nĩnduĩrĩĩtie maũndũ macio wega kuuma o kĩambĩrĩria, nĩngwĩciiria atĩ nĩ wega ngwandĩkĩre maũndũ macio na njĩra ya mũtaratara wa ũrĩa meekĩkire. 

4  Ngũkwandĩkĩra nĩ geetha ũmenye ũũma wa maũndũ marĩa ũrutĩĩtwo. Kũmenyithanio ũhoro wa gũciarwo kwa Johana Mũbatithania 

5  Hĩndĩ ĩrĩa Herode aarĩ mũthamaki wa Judea , nĩkwarĩ mũthĩnjĩri Ngai wetagwo Zakaria, na aarĩ wa gĩkundi kĩa athĩnjĩri Ngai a Abija. Mũtumia wake eetagwo Elizabethi na aarĩ wa mũhĩrĩga wa Harũni. 

6  Eerĩ maatũire marĩ athingu mbere ya Ngai, na nĩmaathĩkagĩra mawatho ma Mwathani o hamwe na maathani maake. 

7  Matiarĩ na mwana nĩ ũndũ Elizabethi aarĩ thaata, na eerĩ maarĩ akũrũ mũno. 

8  Na rĩĩrĩ, mũthenya ũmwe Zakaria aarĩ Hekaarũ thĩinĩ akĩruta wĩra wake wa ũthĩnjĩri Ngai, tondũ rĩarĩ ihinda rĩa gĩkundi kĩrĩa aarĩ wakĩo gũtungata kũu Hekaarũinĩ. 

9  Rĩrĩa mĩtĩ yacuukirwo, kũringana na mũtugo wa athĩnjĩri Ngai, Zakaria nĩathuurirwo agacinĩre Ngai ũbaani thĩinĩ wa Hekaarũ. 

10  Na rĩĩrĩ, andũ oothe nĩkũhooya maahooyaga na kũu nja hĩndĩ ĩrĩa ũbaani wacinagwo. 

11  Naake arĩ kũu thĩinĩ, mũraika wa Mwathani akĩmuumĩrĩra, akĩrũũgama mwena wa ũrĩo wa kĩgongoona gĩa gũcinĩrwo ũbaani. 

12  Rĩrĩa Zakaria aamuonire, akĩmaka na agĩĩtigĩra. 

13  No mũraika ũcio akĩmwĩra atĩrĩ, “Zakaria, tiga gwĩtigĩra! Ngai nĩaiguĩte mahooya maaku, na mũtumia waku Elizabethi nĩegũgũciarĩra kahĩĩ, na ũgaagatua Johana. 

14  Wee nĩũgaakena, na ũcanjamũke, na andũ angĩ aingĩ nĩmagaakena rĩrĩa gagaaciarwo! 

15   Nĩ tondũ gagaakorwo karĩ mũndũ mũnene mbere ya Mwathani. Gatikaanyuaga ndibei kana njoohi, ningĩ gagaakorwo kaiyũrĩĩtwo nĩ Roho Mũtheru o na karĩ ndainĩ ya nyina, 

16  nako nĩgagacookia andũ aingĩ a Isiraeli kũrĩ Mwathani Ngai wao. 

17   Ningĩ nĩgagaathiĩ mbere ya Mwathani na roho na hinya o ta wa Elija ũrĩa warĩ mũnabii. Nĩgagaatũma maithe meendane na ciana, kagarũre andũ arĩa aaganu maambĩrĩrie gwĩciiria maũndũ ma ũthingu na nĩgakaahaarĩria andũ nĩguo meeterere Mwathani.” 

18  Naake Zakaria akĩũria mũraika atĩrĩ, “Ngaakĩmenya maũndũ macio atĩa na niĩ ndĩ mũkũrũ na mũtumia wakwa o naake no mũkũrũ?” 

19   Naake mũraika akĩmũcookeria akĩmwĩra atĩrĩ, “Nĩ niĩ Gaburieli, ũrĩa ũrũũgamaga mbere ya Ngai, ũrĩa ũndũmĩĩte njũke ngũhe ũhoro ũyũ mwega. 

20  Atĩrĩĩrĩ, tondũ nĩwarega gwĩtĩkia ũhoro ũcio ndakwĩra, ũgũtuĩka buubu; ndũgũcooka kwaria kinya mũthenya ũrĩa ũndũ ũcio ndakwĩra ũkaahinga, mahinda maaguo marĩa maagĩrĩire makinya.” 

21  Na rĩĩrĩ, hĩndĩ ĩyo yothe andũ no gweterera meetereire Zakaria oime, na nĩmaarigagwo nĩ kĩrĩa gĩatũmĩĩte aikare ũguo thĩinĩ wa Hekaarũ. 

22  Rĩrĩa oimire, ndahotaga kũmaarĩria, na nĩ ũndũ ũcio magĩkĩmenya atĩ nĩoneete kĩoneki e kũu Hekaarũ thĩinĩ. Naake agĩkĩambĩrĩria kũmahe ũhoro na mooko, na kuuma hĩndĩ ĩyo agĩikara arĩ o buubu. 

23  Rĩrĩa matukũ maake ma gũtungata thĩinĩ wa Hekaarũ maathirire, akĩinũka gwake mũciĩ. 

24  Na rĩĩrĩ, matukũ manyiinyi mathira, mũtumia wake Elizabethi akĩgĩa nda. Naake Elizabethi agĩgĩtũũra ehithĩĩte ihinda rĩa mĩeri ĩtaano akiugaga atĩrĩ, 

25  “Rĩu Mwathani nĩandeithĩĩtie nĩguo eeherie gĩconoko gĩakwa gatagatĩinĩ ka andũ!” Mariamu kũmenyithio nĩegũciara Jesũ 

26  Na rĩĩrĩ, mweriinĩ wa ĩtandatũ wa Elizabethi gũkorwo e na nda-rĩ, Ngai nĩatũmire mũraika Gaburieli itũũrainĩ rĩa Galili rĩrĩa rĩĩtagwo Nazarethi. 

27   Aamũtũmire kũrĩ mũirĩĩtu thingi worĩĩtio nĩ mũndũ wetagwo Josefu warĩ wa rũciaro rwa mũthamaki Daudi. Mũirĩĩtu ũcio eetagwo Mariamu. 

28  Mũraika ũcio agĩgĩthiĩ kũrĩ Mariamu akĩmũgeithia atĩrĩ, “Wĩ mwega? Wee wĩ mũraathime mũno! Mwathani arĩ hamwe nawe!” 

29  Naake Mariamu agĩgĩtangĩka ngoro mũno nĩ ũndũ wa ngeithi icio cia mũraika, na akĩrigwo nĩ ũrĩa ciugo icio ciendaga kuuga. 

30  Naake mũraika akĩmwĩra atĩrĩ, “Mariamu, tiga gwĩtigĩra nĩ gũkorwo Ngai nĩagũtaanahĩire. 

31   Nĩũkũgĩa nda, ũciare kahĩĩ, na ũgaagatua Jesũ. 

32   Nako nĩgagaatuĩka mũndũ mũnene, na gageetagwo Mũrũ wa Ngai Ũrĩa Ũrĩ Igũrũ Mũno. Mwathani Ngai nĩagaagatua mũthamaki o ta ũrĩa ithe Daudi aarĩ mũthamaki. 

33  Agaagatua mũthamaki wa andũ a Isiraeli tene na tene; ũthamaki wako ndũgaathira!” 

34  Naake Mariamu akĩĩra mũraika ũcio atĩrĩ, “Niĩ ndĩ mũirĩĩtu thingi. Ũhoro ũcio ũngĩkĩhoteka atĩa?” 

35  Naake mũraika akĩmũcookeria akĩmwĩra atĩrĩ, “Roho Mũtheru nĩagooka kũrĩ we, naguo hinya wa Ngai nĩũgaakũhumbĩra. Nĩ ũndũ ũcio mwana ũcio ũgaaciara ageetagwo ũrĩa mũtheru, Mũrũ wa Ngai. 

36  Nĩũkũririkana mũtumia ũrĩa wanyu wĩtagwo Elizabethi ũrĩa weragwo atĩ ndangĩgĩa mwana, rĩu o naake ũkũrũinĩ wake nĩagĩĩte, na ũyũ nĩguo mweri wake wa gatandatũ kuuma rĩrĩa aamĩgĩire. 

37   Atĩrĩĩrĩ, gũtirĩ ũndũ ũngĩrema Ngai.” 

38  Naake Mariamu agĩkiuga atĩrĩ, “Niĩ ndĩ ndungata ya Mwathani; kũrotuĩka kũrĩ niĩ o ũguo woiga.” Naake mũraika akĩmũtiga agĩĩthiĩra. Mariamu gũthiĩ gũceerera Elizabethi 

39  Matukũinĩ o ro macio Mariamu nĩathiire ahiũhĩĩte itũũrainĩ rĩarĩ bũrũriinĩ ũrĩa ũrĩ irĩma wa Judea. 

40  Na rĩĩrĩ, aathiĩ agĩtoonya nyũmba gwa Zakaria akĩgeithia Elizabethi. 

41  Na rĩĩrĩ, hĩndĩ ĩrĩa Elizabethi aiguire ngeithi cia Mariamu, mwana ũrĩa warĩ nda yake akĩambarara, naake Elizabethi akĩiyũrwo nĩ Roho Mũtheru, 

42  akĩanĩrĩra na mũgambo mũnene akiuga atĩrĩ, “Wee ũrĩ mũraathime gatagatĩinĩ ka atumia oothe, na mwana ũrĩa ũgaaciara nĩmũraathime! 

43  Nĩ kĩĩ gĩgũtũma ũndũ mũnene ta ũyũ woneke kũrĩ niĩ, atĩ nyina wa Mwathani wakwa agooka kũnjeerera? 

44  Nĩ amu mũgambo wa ngeithi ciaku wakinya matũinĩ maakwa o ro ũguo, mwana ũrĩa ũrĩ thĩinĩ wakwa nĩambarara e na gĩkeno. 

45  Na kaĩ kũraathimwo nĩ we nĩ ũndũ wa gwĩtĩkia atĩ ũhoro ũrĩa werirwo nĩ Mwathani nĩũkaahinga-ĩ!” Rwĩmbo rwa kũgooca rwa Mariamu 

46   Naake Mariamu akiuga atĩrĩ, “Ngoro yakwa nĩragooca Mwathani 

47  na roho wakwa nĩũkeneete nĩ ũndũ wa Ngai Mũhonokia wakwa, 

48   nĩ ũndũ nĩaririkanĩĩte kwĩnyiihia kwa ndungata yake ya mũirĩĩtu! Kuumagia rĩu njiarwa ciothe irĩnjĩtaga mũraathime, 

49  nĩ ũndũ wa maũndũ manene marĩa Ngai ũrĩa wĩ hinya anjĩkĩĩte. Rĩĩtwa rĩake nĩ rĩtheru. 

50  Tha ciake nĩikinyagĩra arĩa oothe mamũtĩĩĩte, kuuma rũciaro rũmwe kinya rũrĩa rũngĩ. 

51  Nĩonanĩĩtie hinya wa guoko gwake, nĩahurunjĩĩte arĩa etĩĩi na mĩbango yao yothe. 

52   Nĩehereetie athamaki kuuma itĩinĩ ciao, na akanenehia arĩa matarĩ kĩene. 

53  Nĩahũũnĩĩtie arĩa ahũũtu na mawega maingĩ, na akaingata itonga itarĩ na kĩndũ. 

54  Nĩaigĩĩte kĩrĩĩkanĩro kĩrĩa eerĩire maithe maitũ, na nĩateithĩĩtie Isiraeli ndungata yake, 

55   o ta ũrĩa eerĩire maithe maitũ, atĩ nĩakaiguĩra Aburahamu tha, o hamwe na njiarwa ciake tene na tene!” 

56  Naake Mariamu agĩikara na Elizabethi ta mĩeri ĩtatũ, agĩcooka akĩinũka. Gũciarwo kwa Johana Mũbatithania 

57  Na rĩĩrĩ, ihinda rĩa Elizabethi rĩa kũheeo mwana nĩrĩakinyire, naake agĩciara kahĩĩ. 

58  Nao andũ arĩa maarigainie, na andũ a nyũmba yao maigua ũrĩa Mwathani aamũtugĩĩte, oothe magĩkenanĩra naake. 

59   Mũthenya wa kanaana wakinya, makĩũngana nĩguo magakaruithie, nao meendaga gũgatua Zakaria o ta ithe. 

60  No nyina akiuga atĩrĩ, “Aaca! Gegũtuuo Johana.” 

61  Nao andũ makĩmwĩra atĩrĩ, “Gũtakĩrĩ mũndũ wa nyũmba yanyu wĩtagwo ũguo!” 

62  Magĩcooka makĩarĩria ithe wa kaana kau na mooko makĩmũũria rĩĩtwa rĩrĩa eendaga gatuuo. 

63  Naake Zakaria akĩũria aheeo kabaaũ ga kwandĩkĩra akĩandĩka atĩrĩ, “Rĩĩtwa rĩako nĩ Johana.” Nao andũ oothe makĩmaka mũno. 

64  O hĩndĩ ĩyo Zakaria akĩhota kwaria rĩngĩ akĩambĩrĩria gũkumia Ngai. 

65  Nao andũ oothe arĩa maarigainie makĩiyũrwo nĩ guoya, naguo ũhoro wa maũndũ macio moothe ũkĩhunja bũrũri wa irĩma wothe wa Judea. 

66  Mũndũ o wothe waiguaga ũhoro ũcio nĩeciiragia na akeyũria atĩrĩ, “Kaĩ kaana gaaka gagaatuĩka ũũ?” Tondũ nĩkwonekaga wega atĩ hinya wa Mwathani warĩ hamwe nako. Ũrathi wa Zakaria 

67  Hĩndĩ ĩyo Zakaria ithe wa kaana kau, akĩiyũrwo nĩ Roho Mũtheru akĩratha akiuga atĩrĩ: 

68  “Mwathani Ngai wa Isiraeli arokumio! Tondũ nĩateithĩĩtie andũ aake, akamakũũra. 

69  Nĩatũheete mũhonokia mũnene, ũrĩa uumĩĩte rũciaroinĩ rwa Daudi ndungata yake, 

70  o ta ũrĩa eeranĩire kuuma tene na tũnua twa anabii aake atheru, 

71  atĩ nĩagaatũhonokia kuuma kũrĩ thũ ciitũ, na kuuma mookoinĩ ma andũ oothe arĩa matũmeneete. 

72  Nĩoigire atĩ nĩakaiguĩra maithe maitũ tha, na aririkane kĩrĩĩkanĩro gĩake gĩtheru. 

73  Nĩerĩire ithe witũ Aburahamu na mwĩhĩtwa 

74  atĩ nĩagaatũhonokia kuuma mookoinĩ ma thũ ciitũ, na atwĩtĩkĩrie tũmũtungatagĩre tũtarĩ na guoya, 

75  tũrĩ athingu na tũrĩ atheru mbere yake, matukũ moothe marĩa tũgũtũũra muoyo. 

76   “Nawe kaana gaaka, nĩũgeetagwo mũnabii wa Ngai Ũrĩa Wĩ Igũrũ Mũno. Nĩũgaathiĩ mbere ya Mwathani kũmũthondekagĩra njĩra ciake. 

77  Ũgaathiĩ kwĩra andũ aake atĩ nĩmekũhonokio na ũndũ wa kwoherwo meehia maao. 

78  Ngai witũ e tha na nĩ mũkirĩrĩria. Nĩagaatũma tũthererwo nĩ ũtheri wa ũhonokio, 

79   uume igũrũ ũtherere andũ oothe arĩa matũũraga ndumainĩ na kĩĩruruinĩ gĩa gĩkuũ, na acookie magũrũ maitũ njĩrainĩ ya thaayũ.” 

80  Nako kaana kau gagĩgĩkũra, gakĩgĩaga na hinya ngoro. Naake aatũũrire werũinĩ kinya mũthenya ũrĩa eyumĩririe kũrĩ andũ a Isiraeli.

