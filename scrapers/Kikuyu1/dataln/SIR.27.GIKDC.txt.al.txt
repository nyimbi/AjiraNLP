1  Andũ aingĩ maaneehia magĩcaria uumithio, na ũrĩa wothe wendaga gũtonga nĩegitagia ũthiũ. 

2  O ta ũrĩa kamũtĩ kehatagĩra mwatũkainĩ wa mahiga, noguo meehia mehatagĩra gatagatĩinĩ ka wendia na ũgũri. 

3  Mũndũ atangĩkorwo arĩ mũrũmu biũ harĩ kũhe Mwathani gĩtĩĩo, nyũmba yake ĩkũrũndwo o na ihenya. Mĩario nĩyonanagia ũrĩa mũndũ araigua 

4  Mĩario ya mũndũ nĩyonanagia mahĩtia maake o ta ũrĩa gĩcungi gĩcungaga gĩgatigwo na gĩko. 

5  O ta ũrĩa icinĩro rĩa nyũngũ rĩonanagia wĩra wa mũũmbi, noguo rĩciiria rĩa mũndũ rĩmuonanagia ũrĩa atariĩ. 

6   Itunda nĩrĩo rĩonanagia ũrĩa mũtĩ ũrutĩirwo wĩra, nayo mĩario ya mũndũ nĩ yo yonanagia ũrĩa mũndũ araigua. 

7  Ndũkaanagaathĩrĩrie mũndũ ũtamũiguĩte akĩheana rĩciiria rĩake, amu rĩu nĩrĩo igerio kũna. Wĩhokeku 

8  Ũngĩthingata kĩhooto nĩũkaagĩa nakĩo, na ũkĩĩhumbe ta nguo ya ũgooci. 

9  Nyoni itwaranaga o ũrĩa ihaanaine; kwoguo ũũma ũthiaga kũrĩ arĩa marũmagĩrĩra ũũma. 

10  Meehia maikaraga mooheete andũ arĩa macaragia kamweke ga kwĩhia o ta ũrĩa mũrũũthi ũkoragwo ũkomeete woheetie kĩndũ gĩa kũrĩa. Mĩario ya ũrimũ 

11  Mĩario ya andũ me na ũngai thĩinĩ wao nĩkoragwo ĩrĩ mĩkinyanĩru, no mĩario ya andũ akĩĩgu ĩkoragwo ĩkĩgarũrũka hingo ciothe. 

12  Rĩrĩa wĩ hamwe na andũ akĩĩgu-rĩ, caria kamweke ga kwehera kuuma harĩ o, na rĩrĩa wĩ hamwe na andũ arĩa meciiragia wega, ikarania nao o ũrĩa ũngĩhota. 

13  Ndeereti cia andũ akĩĩgu ikoragwo i cia wana, na itherũ rĩao rĩkoragwo rĩ rĩa wĩhia mũnene mũno. 

14  Maatua kũrumana matũmaga njuĩrĩ ya mũndũ yambararũke, na maatua gũkararania magatũma mũndũ ahinge matũ. 

15  Inegenania rĩa andũ etĩĩi rĩreehage mbaara, na irumi ciao nĩituuragia mũno. Kuumbũra hitho 

16   Mũndũ ũrĩa uumbũraga hitho aniinaga mwĩhoko ũrĩa ehokeetwo naguo, na ndarĩ hingo akaagĩa na mũraata wa gũtũũra. 

17  Enda mũraataguo na ũmwĩhoke, no ũngiumbũra hitho yake riganĩrwo nĩ we biũ. 

18  Amu o ta ũrĩa mũndũ aniinaga thũ yake, noguo o nawe waniina ũraata wa mũndũ ũrĩa ũgũkuhĩrĩirie. 

19  Watũma athiĩ biũ na mũtingĩcookanwo rĩngĩ, o ta ũrĩa nyoni ĩcomokaga kuuma mooko na ndĩcooke kũnyiitĩka rĩngĩ. 

20  Ndũgaathiĩ kũmũcaria amu athiĩte kũndũ kũraaya mũno; nĩorĩĩte o ta thiiya ĩhonokeete mũtegoinĩ. 

21  Kĩronda no kĩohwo, ũguo nĩkuuga thuutha wa irumi no kũgĩe na ũiguano, no mũndũ angiumbũra hitho gũtikoragwo kwĩ na mwĩhoko wa kũiguana. Ũhinga 

22  Ũngĩona mũndũ agĩkuunĩra riitho, akoragwo e na rĩciiria rĩũru thĩinĩ wake, na gũtirĩ kĩndũ kĩngĩmũgiria eeke ũrĩa eciirĩĩtie. 

23  Rĩrĩa wĩ hamwe naake mĩario yake nĩ mĩega mũno, na ũrĩa wothe ũngiuga nĩaũgaathagĩrĩria, no rĩrĩa ũtarĩ ho, mĩario ĩyo yaku amĩgarũraga agakũhũũra nayo. 

24  Nĩthũire maũndũ maingĩ, no gũtirĩ ũngĩringithanio na mũndũ ta ũcio. O na Mwathani nĩamũthũire. 

25  Mũndũ ũrĩa ũikagia ihiga arũngĩrĩirie igũrũ wake, egũthaga mũtwe, na ũngĩikia ngundi nĩ we mwene ũgũtiihio. 

26  Mũndũ ũrĩa wenjaga irima nĩ we ũrĩgũaga, na mũndũ ũrĩa wambaga mũtego nĩ we ũnyiitagwo nĩguo. 

27  Mũndũ angĩĩka ũũru, ũũru ũcio ũcookaga ũkamũcookerera, na ndamenyaga na kũrĩa ũũru ũcio woima. 

28  Mũndũ mwĩtĩi nĩ we ũnyũrũranagia na akarumana, no wĩrĩhĩria ũikaraga ũmuoheetie ta mũrũũthi. 

29  Andũ arĩa makenagĩra ũhĩtia wa mũndũ mũthingu makaagwatio nĩ mũtego, na nĩmagaakua gĩkuũ kĩa ruwo mũno. Gwĩkũũanĩra 

30  Maraakara na kũhiũha kĩongo nĩ njũru mũno, na mũndũ mwĩhia akoragwo nacio cierĩ.

