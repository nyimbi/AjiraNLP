1  Na rĩĩrĩ, Jesũ nĩamenyire atĩ Afarisai nĩmaiguĩte atĩ nĩagĩaga na arutwo aingĩ gũkĩra Johana, na akamabatithia, 

2  (No rĩĩrĩ ti Jesũ we mwene wabatithanagia; nĩ arutwo aake). 

3  Kwoguo akiuma kũu Judea agĩcooka rĩngĩ Galili, 

4  na no mũhaka aangĩagereire bũrũri wa Samaria. 

5   Agĩgĩkinya itũũra rĩa Samaria rĩĩtagwo Sukaru, rĩ hakuhĩ na mũgũnda ũrĩa Jakubu aaheire mũũriũ Josefu; 

6  hau nĩ ho gĩthima kĩa Jakubu kĩarĩ. Tondũ Jesũ nĩanogeete nĩ ũndũ wa rũgendo, agĩikara thĩ hau gĩthimainĩ. Hĩndĩ ĩyo kwarĩ ta thaa thita cia mũthenya. 

7  Na rĩĩrĩ, mũtumia Mũsamaria agĩũka gũtaha maaĩ, naake Jesũ akĩmwĩra atĩrĩ, “He maaĩ nyue.” 

8  (Hĩndĩ ĩyo arutwo aake nĩmaathiĩte itũũrainĩ kũgũra irio.) 

9   Naake mũtumia ũcio akĩmwĩra atĩrĩ, “Wee-rĩ, wĩ Mũyahudi, na niĩ ndĩ Mũsamaria, ũngĩkĩhooya maaĩ atĩa?” (Ayahudi gũtirĩ ũndũ mangĩanyiitanĩire na Asamaria .) 

10  Naake Jesũ akĩmũcookeria atĩrĩ, “Korwo nĩũũĩ kĩrĩa Ngai aheanaga, o na ũkamenya nũũ ũrakũhooya maaĩ-rĩ, wee nĩ we ũngĩamũhooya, naake nĩangĩakũhe maaĩ marĩa matũũragia mũndũ muoyo.” 

11  Naake Mũtumia akĩmwĩra atĩrĩ, “Mũthuuri ũyũ, wee ndũrĩ na kĩndũ gĩa gũtaha maaĩ nakĩo, nakĩo gĩthima nĩ kĩriku; ũngĩkĩruta kũ maaĩ macio matũũragia mũndũ muoyo? 

12  Gĩthima gĩĩkĩ twaheirwo nĩ Ithe witũ Jakubu; naake aatũũraga anyuaga maaĩ kuuma haaha, we mwene o hamwe na aariũ aake na ũhiũ wake. Wee ũkwenda kuuga atĩ wĩ mũnene gũkĩra Jakubu?” 

13  Jesũ akĩmũcookeria atĩrĩ, “Mũndũ wothe ũnyuaga maaĩ maya nĩanyootaga rĩngĩ, 

14  no ũrĩa wothe ũrĩnyuaga maaĩ marĩa ngũmũhe, ndarĩ hingo akaanyoota rĩngĩ. Maaĩ marĩa ngũmũhe mekũhaana ta gĩthima thĩinĩ wake, kĩrĩa kĩriumaga maaĩ marĩa matũũragia mũndũ muoyo o na mamũhe muoyo wa tene na tene.” 

15  Naake mũtumia ũcio akĩmwĩra atĩrĩ, “Mũthuuri ũyũ, he maaĩ macio ndikaanagĩcooke kũnyoota, o na ndigaacooke gũũka haaha gũtaha.” 

16  Naake Jesũ akĩmwĩra atĩrĩ, “Thiĩ ũgeete mũthuuriguo mũũke naake haaha.” 

17  Naake mũtumia ũcio agĩcookia atĩrĩ, “Niĩ ndirĩ na mũthuuri.” Naake Jesũ akĩmwĩra atĩrĩ, “Nĩwoiga ma atĩ ndũrĩ na mũthuuri. 

18  Wanagĩa na athuuri ataano, na rĩu mũthuuri ũrĩa wĩ naake ti mũthuuriguo. Nĩwakĩnjĩĩra ma atĩ ndũrĩ na mũthuuri.” 

19  Mũtumia ũcio akĩmwĩra atĩrĩ, “Mũthuuri ũyũ, rĩu nĩndamenya atĩ wĩ mũnabii. 

20  Maithe maitũ ma tene, ithuĩ Asamaria, maathaathayagĩria Ngai kĩrĩmainĩ gĩĩkĩ, no inyuĩ Ayahudi muugaga atĩ Jerusalemu nĩkuo twagĩrĩirwo nĩgũthaathayagĩria Ngai.” 

21  Naake Jesũ akĩmwĩra atĩrĩ, “Mũtumia ũyũ, ĩtĩkia ũũ ngũkwĩra atĩ hĩndĩ nĩrooka rĩrĩa andũ matagacooka gũthaathaĩria Ithe witũ kĩrĩmainĩ gĩĩkĩ, o na kana Jerusalemu. 

22  Inyuĩ Asamaria mũtiũĩ nũũ mũthaathayagia, no ithuĩ Ayahudi nĩtũũĩ ũrĩa tũthaathayagia, tondũ ũhonokio ũkoima kũrĩ Ayahudi. 

23  Ihinda nĩrĩrooka, na nĩrĩkinyĩĩte, rĩrĩa andũ makaahotithio nĩ hinya wa Roho wa Ngai gũthaathaiya Ithe witũ ta ũrĩa atariĩ amu nĩ ta acio Ithe witũ acaragia a kũmũthaathaiya. 

24  Ngai nĩ Roho, nao arĩa mamũthaathayagia no mamũthaathairie matongoreetio nĩ Roho wake o na ũũma.” 

25  Mũtumia ũcio akĩmwĩra atĩrĩ, “Nĩnjũũĩ atĩ Mesia (ũrĩa wĩtagwo Kristũ) nĩarooka; ooka nĩarĩtwĩra maũndũ moothe.” 

26  Naake Jesũ akĩmwĩra atĩrĩ, “Niĩ, o niĩ ndĩrakwarĩria, nĩ niĩ we.” 

27  Ihinda o rĩu arutwo aake magĩũka, makĩgega nĩgũkora akĩaria na mũtumia. Ĩndĩ gũtirĩ woririe, “Ũkwendaga atĩa?” kana akĩũria Jesũ, “Ũkwaragia naake nĩkĩ?” 

28  Na rĩĩrĩ, mũtumia ũcio agĩtiga ndigithũ yake ya maaĩ, agĩcooka itũũrainĩ akĩĩra andũ atĩrĩ, 

29  “Tookaai mũkoone mũndũ wanjĩĩra maũndũ moothe marĩa ndaneeka. Ahota gũkorwo hiihi nĩ we Mesia?” 

30  Nao andũ magĩkiumagara magĩthiĩ kwĩ Jesũ. 

31  Mũira wa andũ acio makinye, arutwo nĩmaaringagĩrĩria Jesũ irio, makĩmwĩraga atĩrĩ, “Mũrutani, rĩa irio!” 

32  No we akĩmeera atĩrĩ, “Ndĩ na irio cia kũrĩa iria inyuĩ mũtooĩ.” 

33  Nao arutwo magĩkĩambĩrĩria kũũrania atĩrĩ, “Kaĩ harĩ mũndũ ũmũreeheire irio?” 

34  No Jesũ akĩmeera atĩrĩ, “Irio ciakwa nĩgwĩka kwenda kwa ũrĩa wandũmire, na ndĩĩkie wĩra wake. 

35  Mwĩ na ũndũ muugaga atĩ, ‘Gũtigarĩĩtie mĩeri ĩna magetha makinye.’ Ĩndĩ ngũmwĩra atĩrĩ, taroraai mĩgũnda wega muone irio nĩ ngũrũ cia kũgethwo! 

36  Mũgethi wa irio nĩarĩhagwo mũcaara wake, amu agethaga maciaro ma muoyo wa tene na tene; kwoguo mũhandi na mũgethi eerĩ nĩmakenaga hamwe. 

37  Amu nĩ ma ũrĩa thimo yugaga atĩ, ‘Mũndũ ũmwe nĩ we ũhandaga, naake ũngĩ akagetha.’ 

38  Niĩ ndamũtũma mũthiĩ mũkagethe mũgũnda ũrĩa mũtaarutĩire wĩra; andũ angĩ nĩ o maũrutĩire wĩra, na inyuĩ nĩmũkũgunĩka nĩ wĩra wao.” 

39  Na rĩĩrĩ, Asamaria aingĩ a itũũra rĩu nĩmeetĩkirie Jesũ, tondũ mũtumia ũcio nĩameerire atĩrĩ, “Anjĩĩrire maũndũ moothe marĩa ndaneeka.” 

40  Kwoguo rĩrĩa Asamaria mookire kwĩ Jesũ, makĩmũthaitha aikare kũu kwao. Naake agĩikara kuo mĩthenya ĩĩrĩ. 

41  Na rĩĩrĩ, andũ angĩ aingĩ nĩmeetĩkirie nĩ tondũ wa ũhoro wake, 

42  nao magĩkĩĩra mũtumia ũcio atĩrĩ, “Rĩu ithuĩ nĩtwetĩkia no ti tondũ wa ũrĩa ũratwĩrĩĩte, nĩ tondũ nĩtweiguĩra ithuĩ eene, na twamenya kũna atĩ ũyũ nĩ we Mũhonokia wa andũ.” Jesũ kũhonia mũrũ wa mũnene 

43  Na rĩĩrĩ, mĩthenya ĩyo ĩĩrĩ yathira, Jesũ akiuma kũu agĩthiĩ Galili. 

44   Tondũ we mwene nĩoigĩĩte atĩrĩ, “Mũnabii ndarĩ ngumo bũrũriinĩ wao.” 

45   Rĩrĩa aakinyire Galili, andũ a kũu makĩmũnyiita ũgeni wega nĩ tondũ o nao nĩmathiĩte Jerusalemu hĩndĩ ya thigũkũ ya Bathaka, na nĩmooneete maũndũ marĩa eekire hĩndĩ ĩyo. 

46   Jesũ agĩgĩcooka rĩngĩ itũũrainĩ rĩa Kana rĩrĩa rĩĩrĩ bũrũriinĩ wa Galili, kũrĩa aagarũrĩĩte maaĩ magatuĩka ndibei. Na rĩĩrĩ, Kaperinaumu nĩkwarĩ na mũnene warĩ na mũũriũ mũrũaru. 

47  Naake rĩrĩa aiguire atĩ Jesũ nĩoimĩĩte Judea agooka Galili, agĩthiĩ kũrĩ we akĩmũthaitha athiĩ Kaperinaumu akahonie mũũrũwe tondũ aarĩ hakuhĩ gũkua. 

48  Naake Jesũ akĩmwĩra atĩrĩ, “Gũtirĩ wanyu o na ũmwe ũgeetĩkia atooneete ciama na moorirũ.” 

49  Naake mũnene ũcio akĩmwĩra atĩrĩ, “Mwathani, ũka tũthiĩ mũũriũ wakwa atanakua.” 

50  Jesũ akĩmwĩra atĩrĩ, “Thiĩ, mũũrũguo nĩekũhona!” Naake mũndũ ũcio agĩĩtĩkia ciugo cia Jesũ, agĩĩthiĩra. 

51  Na rĩĩrĩ, e njĩra agĩtũngwo nĩ aruti aake a wĩra, makĩmwĩra atĩrĩ, “Mũũrũguo nĩahoneete!” 

52  Naake akĩmooria nĩ ta thaa ciigana mũũrũwe arambĩrĩirie kũigua wega. Nao makĩmũcookeria atĩrĩ, “Ira ta thaa mũgwanja cia mũthenya nĩguo mũrimũ ũrathirire.” 

53  Naake mũndũ ũcio akĩririkana atĩ hĩndĩ ĩyo norĩo Jesũ aramwĩrire atĩrĩ, “Mũũrũguo nĩekũhona.” Naake we mwene agĩĩtĩkia, o hamwe na andũ oothe a gwake mũciĩ. 

54  Kĩu nĩkĩo kĩama gĩa keerĩ kĩrĩa Jesũ aaringire kũu Galili oimĩĩte Judea.

