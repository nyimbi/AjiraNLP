1  “Atĩrĩĩrĩ, maitho maakwa nĩmooneete maũndũ macio moothe, matũ maakwa nĩmamaiguĩte na ngamamenya. 

2  Marĩa mũũĩ o na niĩ nĩndĩmooĩ; ndĩ mũũgĩ o ta inyuĩ. 

3  No ngwenda kwaria na Mwene Hinya Wothe; ngwenda gũciira na Ngai. 

4  Inyuĩ-rĩ, mũhumbĩrĩĩte ũrimũ wanyu na maheeni; inyuothe mũrĩ mandagĩtaarĩ matangĩĩhoneria mũndũ. 

5  Naarĩ korwo mwakira; no mwoneke ta mũrĩ oogĩ! 

6  “Rĩu tathikĩrĩriai ihooto ciakwa; tathikĩrĩriai mateta maakwa. 

7  Mũraarĩria Ngai mũgĩtũmagĩra maheeni? Mũramwarĩria mũgĩtũmagĩra wara? 

8  Nĩkũgeria mũrageria kũmũgitĩra? Nĩmũkũmũciirĩrĩra? 

9  No muone wega Ngai angĩmũthuuthuuria? Ningĩ-rĩ, no mũmũheenie ta ũrĩa mũndũ aheenagia ũrĩa ũngĩ? 

10  O na mũngĩgĩa na mũthuutũkanio na hitho-rĩ, hatirĩ nganja no amũkũũme. 

11  Githĩ riiri wake to ũmwĩkĩre guoya? Githĩ gĩtĩĩo gĩake to kĩmũtue nda? 

12  Thimo cianyu nĩ cia tũhũ o ta mũhu; ihooto cianyu nĩ cia tũhũ o ta ndaka. 

13  Kiraai mũreke njarie; ngwaria njĩkwo ũrĩa ngwĩkwo. 

14  “Ngũkĩaga gũikia muoyo wakwa ũgwatiinĩ nĩkĩ? 

15  O na Ngai angĩnjũraga-rĩ, nĩ kĩĩ kĩngĩ njetereire? Ĩndĩ no ngwĩtetera mbere yake. 

16  No gũkorwo gwĩtetera nokuo kũngĩĩhonokia, amu gũtirĩ mũndũ mũũru ũngĩrũũgamana na Ngai. 

17  “Tagĩthikĩrĩriei wega ciugo ciakwa; tategaai matũ mũigue mĩario yakwa. 

18  Rĩu nĩngwĩciirĩrĩra, amu nĩnjũũĩ atĩ ndirĩ na mahĩtia. 

19  “Nũũ ũngĩrũũgamana na niĩ? No ngĩkire njeterere kũũragwo. 

20  Ngai, ũngĩnjĩkĩra o maũndũ meerĩ, no ndige kwĩhitha ũthiũ waku. 

21  Namo nĩ maya: ũtige kũũnyamaaria, na ũtige kũnjĩkĩra guoya. 

22  “Weka ũguo, no wambe warie, na niĩ njookie, kana ũreke njarie, nawe ũnjookerie. 

23  Njĩkĩĩte mahĩtia marĩkũ? Meehia maakwa-rĩ, maigana atĩa? Ndagũthaitha menyithia mahĩtia maakwa na meehia maakwa. 

24  “Ũraĩtheema nĩkĩ? Ũranyona ta ndĩ thũ yaku nĩkĩ? 

25  Ũrahahũra nĩkĩ? Niĩ ndĩ o ihuti; ũrahanyũkania na niĩ o ta maragara. 

26  Ũrathitangĩra maũndũ mooru mũno, na ũkanjookereria mahĩtia ma rĩrĩa ndarĩ mwĩthĩ. 

27   Ũnjoheete magũrũ na nyororo, ũkabaara mĩthiĩre yakwa yothe, o na ũgathuuthuuria makinya maakwa. 

28  Ndĩragĩthira o ta kĩndũ kĩbuthu, o ta nguo ndĩe nĩ memenyi.

