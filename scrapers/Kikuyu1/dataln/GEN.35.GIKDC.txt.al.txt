1   Ngai nĩerire Jakubu atĩrĩ, “Ũkĩra ũthiĩ Betheli ũgatũũre kuo. Na rĩĩrĩ, wakinya kũu, ũnjakĩre kĩgongoona, niĩ Ngai ũrĩa wakuumĩrĩire rĩrĩa woragĩra mũrũ wa maitũguo Esau.” 

2  Kwoguo Jakubu akĩĩra andũ a mũciĩ wake, o hamwe na arĩa oothe maarĩ naake, atĩrĩ, “Eheriai ngai ng'eni iria mwĩ nacio; mwĩtheriei na mwĩhumbe nguo theru. 

3  Nĩtũkuuma gũũkũ tũthiĩ Betheli ngaakĩre Ngai kĩgongoona. Ngai ũcio nĩ we wandeithirie rĩrĩa ndarĩ na thĩĩna na no we ũtũũraga hamwe na niĩ kũrĩa guothe thiaga.” 

4  Kwoguo makĩnengera Jakubu ngai ng'eni iria maarĩ nacio na icũhĩ iria ciarĩ matũ maao. Naake, agĩcithika rungu rwa mũgandi ũrĩa warĩ hakuhĩ na Shekemu. 

5  Na rĩĩrĩ, rĩrĩa Jakubu na aariũ aake moohire rũgendo mathiĩ, Ngai agĩtũma andũ a matũũra marĩa mamarigicĩirie manyiitwo nĩ guoya, magĩkĩaga kũmarũmĩrĩra. 

6  Jakubu na andũ aake nĩmaathiire magĩkinya Luzi bũrũriinĩ wa Kanaani. Luzi rĩu gwĩtagwo Betheli 

7  Nĩakire kĩgongoona kũu, agĩgĩĩta kũndũ kũu Ngai wa Betheli, amu kũu nĩkuo Ngai aamuumĩrĩire rĩrĩa ooragĩra mũrũ wa nyina. 

8  Naake Debora, mũreri wa Rebeka, agĩkua, agĩthikwo rungu rwa mũgandi warĩ mwena wa na kĩanda wa Betheli. Kwoguo mũtĩ ũcio ũgĩĩtwo “Mũgandi wa Maithori.” 

9  Rĩrĩa Jakubu aacookire kuuma Mesopotamia, Ngai nĩamuumĩrĩire rĩngĩ akĩmũraathima. 

10   Ngai nĩamwĩrire atĩrĩ, “Wee wĩtagwo Jakubu, no kuuma rĩu ũrĩĩtagwo Isiraeli.” Kwoguo Ngai akĩmũtua Isiraeli. 

11   Ngai akĩmwĩra atĩrĩ, “Nĩ niĩ Ngai Mwene Hinya Wothe. Ciarana; nĩũgaatuĩka ithe wa ndũũrĩrĩ nyingĩ, o na ithe wa athamaki. 

12  Nĩngũkũhe bũrũri ũyũ ũrĩa ndaheire Aburahamu na Isaaka, o na thuuthainĩ nĩngaũhe njiarwa ciaku.” 

13  Thuutha wa ũguo, Ngai akĩmũtiga. 

14   Naake Jakubu akĩhanda ihiga rĩa kĩririkano hau Ngai aamwarĩirie, akĩrĩitĩrĩria ndibei na maguta, akĩrĩamũra. 

15  Kwoguo agĩtua handũ hau Betheli. Rakeli gũkua 

16  Jakubu na andũ aake nĩmoimire Betheli. Na rĩĩrĩ, marĩ o haraaya na Efiratha, ihinda rĩa Rakeli rĩa kũheeo mwana nĩrĩakinyire, naake akĩgĩa na thĩĩna wa gũciara. 

17  Rĩrĩa ruwo rwa gũcĩara rwarĩ rũnene biũ, mũtumia ũrĩa wamũciarithagia akĩmwĩra atĩrĩ, “Rakeli, ndũgeetigĩre, waheeo kahĩĩ kangĩ.” 

18  No rĩĩrĩ, Rakeli nĩgũkua aakuaga, no atanatuĩkana, agĩtua kaana kau Benoni , no ithe agĩgatua Benjamini . 

19  Rakeli akua aathikirwo mũkĩrainĩ wa njĩra ya gũthiĩ itũũrainĩ rĩa Efiratha, rĩrĩa rĩu rĩĩtagwo Bethilehemu. 

20  Jakubu nĩahandire ihiga rĩa kĩririkano, na nginya ũũmũũthĩ ihiga rĩu rĩtũire rĩonanagia mbĩĩrĩra ya Rakeli. 

21  Jakubu nĩathiire na mbere na rũgendo, akĩamba hema yake mwena ũũrĩa ũngĩ wa mũnaara wa Ederi. Aariũ a Jakubu (

1  Maũ 

2  .

1  -

2  ) 

22   Na rĩĩrĩ, rĩrĩa Jakubu aatũũraga bũrũriinĩ ũcio, Reubeni nĩakomire na Biliha ũrĩa warĩ mũtumia wa kũigwo wa ithe, na ithe akĩmenya ũndũ ũcio. Jakubu aarĩ ithe wa aariũ ikũmi na eerĩ. 

23  Aariũ a Lea maarĩ: Reubeni (irigithaathi rĩa Jakubu), Simeoni, Lawi, Juda, Isakaru, na Zebuluni. 

24  Nao aariũ a Rakeli maarĩ: Josefu na Benjamini. 

25  Nao aariũ a Biliha ndungata ya Rakeli ya mũirĩĩtu maarĩ Dani na Nafutali. 

26  Nao aariũ a Zilipa ndungata ya Lea ya mũirĩĩtu maarĩ Gadi na Asheri. Aariũ acio a Jakubu maaciarĩirwo Mesopotamia. Isaaka gũkua 

27   Na rĩĩrĩ, Jakubu nĩathiire Mamure, hakuhĩ na Heburoni, kũrĩ ithe Isaaka. Heburoni nĩkuo Aburahamu na Isaaka maatũũraga tene marĩ ageni. 

28  Isaaka aakuire e wa mĩaka igana na mĩrongo ĩnaana (

180  ). 

29  Aakuire e mũkũrũ mũno, na agĩthikwo nĩ aariũ aake Esau na Jakubu.

