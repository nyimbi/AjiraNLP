1  Thuutha wa maũndũ macio, Daudi agĩtuĩria ũhoro kũrĩ MWATHANI akĩmũũria atĩrĩ, “Nyambate ngenyiitĩre itũũra rĩmwe rĩa Juda?” Naake MWATHANI akĩmũcookeria atĩrĩ, “Ĩĩ, ambata.” Daudi akĩũria atĩrĩ, “Ngũthiĩ itũũrainĩ rĩrĩkũ?” MWATHANI akĩmwĩra atĩrĩ, “Thiĩ Heburoni.” 

2   Kwoguo Daudi na atumia aake eerĩ makĩambata magĩthiĩ Heburoni, nao nĩ Ahinoamu ũrĩa woimĩĩte Jezireeli, na Abigaĩli, ũrĩa warĩ hau kabere mũtumia wa Nabali, na kwao kwarĩ Karimeli. 

3  O na nĩambatire na andũ arĩa maakoragwo hamwe naake na mĩciĩ yao, magĩikara matũũrainĩ ma Heburoni. 

4   Nao andũ a Juda magĩũka kũu Heburoni magĩitĩrĩria Daudi maguta atuĩke mũthamaki wa mũhĩrĩga wa Juda. Daudi aamenyithio atĩ andũ a Jabeshi kũrĩa kwarĩ thĩinĩ wa Gileadi nĩ o maathikire Saũlũ, 

5  agĩkĩrekia andũ kũrĩ o. Aamarekirie me na ndũmĩrĩri ĩno: “MWATHANI aromũraathima, nĩ ũndũ wa gĩtĩĩo kĩrĩa mwonirie mwathi wanyu Saũlũ mũkĩmũthika. 

6  MWATHANI rĩu arotuĩka mũtaana kũrĩ inyuĩ na aromwĩkaga maũndũ ma kĩhooto. Na niĩ nĩndĩrĩmũtugaga nĩ ũndũ wa ũguo mwekire. 

7  Tondũ ũcio mwĩyũmĩrĩriei, na mũtuĩke njamba ki, tondũ Saũlũ mwathi wanyu nĩ mũkuũ, na andũ a Juda nĩmanjitĩrĩirie maguta nduĩke mũthamaki wao.” Ishiboshethu gũtuuo mũthamaki wa Isiraeli 

8  Na rĩĩrĩ, Abineri mũrũ wa Neri, mũtongoria wa ita cia Saũlũ, nĩorĩĩte na Ishiboshethu mũrũ wa Saũlũ akamũringia Jorodani magakinya Mahanaimu. 

9  Marĩ kũu akĩmũtua mũthamaki wa Gileadi, Asheri, Jezireeli, Efiraimu, Benjamini, o na wa kũndũ kũrĩa kũngĩ kwa Isiraeli. 

10  Ishiboshethu aarĩ wa mĩaka mĩrongo ĩna akĩambĩrĩria gũthamakĩra Isiraeli, na aathamakire mĩaka ĩĩrĩ. No rĩĩrĩ, mũhĩrĩga wa Juda wathĩkĩire Daudi. 

11  Naake Daudi aathamakĩire Juda arĩ kũu Heburoni mĩaka mũgwanja na nuthu. Mbaara gatagatĩ ga Isiraeli na Juda 

12  Na rĩĩrĩ, Abineri mũrũ wa Neri, na njaama cia Ishiboshethu, makiuma Mahanaimu magĩthiĩ itũũra rĩa Gibeoni. 

13  Naake Joabu, ũrĩa nyina eetagwo Zeruia, na njaama iria ingĩ cia Daudi magĩtũngana nao kariainĩ ka Gibeoni. Nao oothe magĩikara thĩ, gĩkundi kĩmwe mwena ũmwe wa karia kau, na kĩrĩa kĩngĩ mwena ũcio ũngĩ wako. 

14  Abineri agĩkĩĩra Joabu atĩrĩ, “Reke aanake amwe kuuma mĩena yerĩ mameemanie na indo ciao cia mbaara.” Naake Joabu agĩcookia atĩrĩ, “Ĩĩ nĩmameemanie.” 

15  Kwoguo aanake ikũmi na eerĩ marũũgamĩrĩire Ishiboshethu na mũhĩrĩga wa Benjamini makĩhũũrana na aanake ikũmi na eerĩ a Daudi. 

16  Nao oothe mũndũ o mũndũ akĩnyiita mũndũ ũrĩa meerekanĩire naake mũtwe, akĩmũtheeca mbaru na rũhiũ rwake, nĩ ũndũ ũcio oothe mĩrongo ĩĩrĩ na ana makĩgũanĩra thĩ hamwe magĩkua. Kwoguo handũ hau haarĩ kũu Gibeoni hagĩĩtwo “Kĩhaaro kĩa hiũ cia njora.” 

17  O hau haaro nene ĩgĩtuthũka, Abineri na Aisiraeli makĩhootwo nĩ andũ a Daudi. 

18  Nao aariũ atatũ a Zeruia: Joabu, Abishai, na Asaheli maarĩ ho. Naake Asaheli ũrĩa warĩ na ihenya ta thwariga, 

19  agĩteng'eria Abineri. Gũtirĩ ũndũ o na ũmwe ũngĩamũgiririe amũhanyũkie. 

20  Abineri akĩĩhũgũra na thuutha akiuga atĩrĩ, “Hĩ, ĩ nĩ we Asaheli?” Naake agĩcookia atĩrĩ, “Ĩĩ, nĩ niĩ.” 

21  Abineri akĩmwĩra atĩrĩ, “Tiga kũũndeng'eria! Teng'eria ũmwe wa thigari ici na ũmũtuunye kĩrĩa arĩ nakĩo.” No Asaheli agĩthiĩ o na mbere kũmũteng'eria. 

22  O rĩngĩ Abineri akĩĩra Asaheli atĩrĩ, “Tiga kũũndeng'eria! Ũrenda ngũũrage nĩkĩ? Tũrĩikaranagia atĩa na Joabu mũrũ wa thooguo?” 

23  No we akĩrega gũtiga kũmũteng'eria; kwoguo Abineri akĩmũtheeca nda na itimũ rĩake, o kinya rĩkiumĩra na thuutha wake. Asaheli akĩgũa thĩ agĩkua, na o mũndũ wothe wakinyaga hau aagwĩte e mũkuũ, no kũrũũgama aarũũgamaga. 

24  No rĩĩrĩ, Joabu na Abishai magĩteng'eria Abineri, na riũa rĩgĩthũa magĩkinya kĩrĩmainĩ kĩa Ama, kĩrĩa kĩarĩ na mwena wa irathĩro wa Gia, njĩrainĩ ĩrĩa yerekeire werũinĩ wa Gibeoni. 

25  Nao andũ a mũhĩrĩga wa Benjamini magĩcookanĩrĩra hamwe o rĩngĩ nĩguo mateithĩrĩrie Abineri, na makĩrũũgama kĩrĩmainĩ igũrũ. 

26  Abineri agĩkĩanĩrĩra Joabu akĩmwĩra atĩrĩ, “Tũgũtũũra tũrũaga tene na tene? Kaĩ ũtekũmenya atĩ mũthiainĩ hatirĩkorwo na uumithio tiga marũrũ matheri? Tũrĩ a ithe ũmwe; ũgũikara kinya hĩndĩ ĩigana atĩa ũgĩgaatha andũ aaku matige gũtũteng'eria?” 

27  Naake Joabu agĩcookia atĩrĩ, “Ndehĩta na Ngai ũrĩa ũtũũraga muoyo, atĩ korwo ndũnaaria, andũ aakwa mangĩgaatiga kũmũteng'eria o rũũciũ rũũciinĩ.” 

28  Hĩndĩ ĩyo Joabu akĩhuuha karumbeeta ga kũrũũgamia mbaara, nao andũ aake oothe magĩtiga gũteng'eria Aisiraeli. Kwoguo mbaara ĩgĩthira. 

29  Abineri na andũ aake magĩtuĩkania gĩtuamba kĩa Jorodani ũtukũ wothe, makĩringa rũũĩ rwa Jorodani, na mathaainĩ ma mĩaraho mũthenya ũyũ ũngĩ, magĩkinya Mahanaimu. 

30  Rĩrĩa Joabu aacookire kuuma gũteng'eria Abineri, agĩcookanĩrĩria andũ aake oothe akĩona atĩ andũ ikũmi na kenda, Asaheli atatarĩĩtwo matiarĩ ho. 

31  No rĩĩrĩ, andũ a Daudi nĩmooragĩĩte andũ magana matatũ ma mĩrongo ĩtandatũ (

360  ) a Abineri arĩa maarĩ a mũhĩrĩga wa Benjamini. 

32  Joabu na andũ aake magĩkĩoya kĩimba kĩa Asaheli magĩgĩthika mbĩĩrĩrainĩ ya mũciĩ wao ĩrĩa yarĩ Bethilehemu. Magĩcooka makĩraara magĩthiĩ ũtukũ wothe, na gũgĩkĩa magĩkinya Heburoni.

