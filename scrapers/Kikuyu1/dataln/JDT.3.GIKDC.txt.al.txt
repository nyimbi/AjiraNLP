1  Kwoguo ndũũrĩrĩ icio ciothe igĩtũma arekio kũrĩ mũthamaki Nebukadinezaru makaarĩrĩrie ũhoro wa thaayũ marĩ na ndũmĩrĩri ĩno: 

2  “Ithuĩ, ndungata cia mũthamaki ũrĩa mũnene Nebukadinezaru, nĩtwegũithia mbere yaku. Ĩka na ithuĩ ũrĩa ũkuona kwagĩrĩire. 

3  Atĩrĩĩrĩ, nyũmba ciitũ, na bũrũri witũ, na mĩgũnda iitũ yothe ya ngano, na ndũũru ciitũ cia ng'ondu na cia mbũri, na cia ng'ombe, o na ciugũ ciitũ ciothe na hema ciitũ, ciothe nĩ ciaku. Ĩka nacio ciothe ta ũrĩa ũkuona kwagĩrĩire. 

4  Matũũra maitũ o namo na andũ arĩa matũũraga kuo nĩ ngombo ciaku. Ũka ũmeeke ũrĩa ũkuona kwagĩrĩire.” 

5  Nao arekio acio magĩthiĩ kũrĩ Holoferine na makĩmũkinyĩria ndũmĩrĩri icio. 

6  Thuutha ũcio akĩerekera hũgũrũrũinĩ cia iria arĩ na thigari ciake, akĩiga thigari ciake matũũrainĩ moothe marĩa maarĩ mairigĩre, na agĩthuura andũ aingĩ kuuma matũũrainĩ macio matuĩke itungati. 

7  Na rĩĩrĩ, andũ oothe a matũũra macio o na arĩa maamathiũrũrũkĩirie makĩamũkĩra Holoferine na thũmbĩ cia mahũa, na kũmũinĩra, na kũhũũra tamburini. 

8   No rĩĩrĩ, o na gwatuĩka ũguo-rĩ, Holoferine nĩathũũkangirie nyũmba ciao cia kũhoera na agĩtema mĩtĩ yao ĩrĩa mĩamũre, amu nĩathĩĩtwo athũũkangie ngai ciothe cia andũ a kũu, nĩ geetha ndũũrĩrĩ ciothe na iruka ciothe ithaathayagie Nebukadinezaru o we wiki na imũhooyage ta ngai. 

9  Thuutha ũcio agĩtuĩkanĩria gĩtuambainĩ kĩa Jezireeli hakuhĩ na Dothani, itũũra rĩrĩa rĩng'etheire rũgongo rwa irĩma cia Judea, 

10  akĩamba hema gatagatĩ ka Geba na Sikithopolo. Agĩikara kũu mweri mũgima, nĩ geetha ahote kũigania mabataro moothe ma thigari ciake.

