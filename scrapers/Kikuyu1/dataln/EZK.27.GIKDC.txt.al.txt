1  MWATHANI akĩnjarĩria akĩnjĩĩra ũũ: 

2  “Wee Mũrũ wa mũndũ, tunga rwĩmbo ũcakaĩre Turo, 

3  itũũra rĩu rĩrĩ rũteereinĩ rwa iria na rĩhũũraga mbiacara na andũ a mabũrũri marĩa marĩ ndeereinĩ cia iria. Rĩĩre, MWATHANI Mwene Hinya Wothe ekuuga atĩrĩ, ‘Wee Turo, ũrerahaga ũkoiga atĩ wĩ mũthaka mũno. 

4  Iriainĩ nĩkuo gwaku mũciĩ. Andũ arĩa maagwakire, maagwakire magĩkũgemia o ta meeri. 

5  Maatũmĩrire mbaaũ cia mĩthengera ya kĩrĩma kĩa Herimoni na magĩtũmĩra mũtarakwa wa kuuma Lebanoni gũthondeka mũringoti waku. 

6  Ningĩ magĩtũmĩra mĩgandi ya kuuma Bashani gũthondeka mĩiko ya gũtindĩka meeri. Kũndũ kwayo kũrĩa gũikaragwo maagwakire na mĩcindanũgũ ya kuuma Kuporo na magĩkũgemia thĩinĩ na mĩguongo. 

7  Mataama ma gataani magemie wega, maagemeirio bũrũriinĩ wa Misiri, nĩ mo maathondekire namo matanga ma gũtwarithia meeri ciaku. Mataama macio moonekaga nĩ andũ marĩ kũraaya. Nguo cia babũ cia kuuma gĩcigĩrĩrainĩ gĩa Kuporo nĩcio ciatumĩrirwo gũthondeka ciandarũũa ciaku. 

8  Meeri ciaku ciatindĩkagwo na mĩiko nĩ andũ a kuuma matũũra ma Sidoni na Arivadi. Nao atwarithia a meeri ciaku maarĩ andũ aaku arĩa oogĩ. 

9  Mabundi marĩa maakire meeri ciaku nĩ andũ oohĩgĩrĩrũ wĩrainĩ ũcio a kuuma Bibilosi. Atwarithia a meeri ciothe kũu iriainĩ mookaga kũhũũra mbiacara gwaku. 

10  Andũ a kuuma Perisia, Lidia, na Libia nĩ o wandĩkĩĩte matuĩke njamba ciaku cia ita. Maacuuragia ngo ciao na ngobia ciao cia kũgitĩra mũtwe o kũu thigari ciaku ciikaraga. Andũ acio nĩ o maakũreehithĩirie riiri waku. 

11  Andũ a kuuma Arivadi nĩ o maarangagĩra thingo ciaku ciothe, nao andũ a kuuma Gamadi nĩ o maarangagĩra mĩnaara yaku. Maacuuragia ngo ciao thingoinĩ ciaku, na nĩ o maatũmĩĩte ũgeme ũguo.’ ” 

12  Andũ a kuuma Sipania nĩ o wahũũraga mbiacara nao, ugagĩkũũranagia ũtonga waku na betha, cuuma, cuuma ya rũbũũa, o na cuuma ya bũrũbũrũ cia kuuma kwao. 

13  Ningĩ wahũũraga mbiacara na andũ a kuuma bũrũri wa Ngiriki, Tubali na Mesheki; ũgagĩkũũrania indo ciaku na ngombo o na indo ciao cia gĩcango. 

14  Andũ a kuuma Bethi Togarima maakũũranagia indo ciaku na mbarathi cia gũkuua mĩrigo, mbarathi cia gũthiĩ mbaarainĩ, o na nyũmbũ. 

15  Andũ a kuuma gĩcigĩrĩra kĩa Rodo nĩmaahũũraga mbiacara nawe, nao andũ aingĩ arĩa maatũũraga ndeereinĩ cia iria nĩmaakũũranagia mĩguongo na mbaaũ cia mĩthaitĩ na indo ciaku. 

16  Andũ a Siria nao nĩmaagũraga indo ciaku na ũingĩ. Maakũũranagia indo ciaku na mahiga ma goro ma rangi wa ngirini ũrĩa mũtheru mũno, nguo cia babũ, indo iria ng'emie wega, nguo cia gataani iria njega mũno, tũhiga twa goro twa rubi, na ngobo iria ciũnganagio iriainĩ. 

17  Andũ a bũrũri wa Juda na wa Isiraeli nao no maahũũraga mbiacara nawe, maakũũranagia indo ciaku, na ngano, ũũkĩ, maguta ma mĩtamaiyũ na indo nungi wega. 

18  -

19  Andũ a Damasiki maahũũraga mbiacara nawe nĩ ũrĩa warĩ na irio nyingĩ na ũtonga wa mĩthemba mĩingĩ, magacikũũrania na ndibei ya kuuma Heliboni o na guoya mwerũ wa ng'ondu wa kuuma Sahara. Maakũreehagĩre cuuma iria ndure o na indo nungi wega magacikũũrania na indo ciaku. 

20  Andũ a Dedani nao maakwendagĩria nguo cia gũthondeka matandĩko ma mbarathi. 

21  Andũ a bũrũri wa Arabia na arĩa maathanaga bũrũri wa Kedari maakwendagĩria ndũrũme, ng'ondu na mbũri, magacikũũrania na ũtonga waku. 

22  Ahũũri mbiacara a Sheba na Raama makwendagĩria thahabu, mĩthemba yothe ya tũhiga twa goro, na indo nungi wega cia mĩthemba yothe, magacikũũrania na indo ciaku. 

23  Ahũũri mbiacara kuuma matũũra ma Harani, Kane, Edeni, Sheba, o na a matũũra ma Asiria na Kilimadi, oothe maahuuraga mbiacara nawe. 

24  Maakureehagĩra nguo cia goro, ngoora cia rangi wa babũ, marĩĩthi, mĩgeka ya marangi mwanya mwanya, mĩkanda mĩogothe wega na ikagemio na ikundo. 

25   Meeri nene cia Sipania nĩcio ciagũkuuagĩra indo ciaku. “Nawe warĩ ta meeri ĩkuuĩĩte mĩrigo mĩritũ kũu iriainĩ. 

26  Andũ arĩa matindĩkaga meeri ciaku na mĩiko rĩu magũtwarĩĩte o iriainĩ kũrĩa kũriku. Rũhuuho rwa kuuma mwena wa irathĩro rũgũthũũkangĩirie o kũu iria gatagatĩ. 

27  Ũtonga waku wothe, indo ciaku ciothe, thũgũrĩ waku, andũ oothe arĩa magũtwarithagia, ahũũri mbiacara aaku oothe, mabundi ma mbaaũ marĩa magũthondekaga kũu iriainĩ, eendia a indo ciaku, njamba ciaku ciothe cia ita iria irĩ meeriinĩ yaku, na andũ arĩa marĩ thĩinĩ waku, oothe makaarikĩra moorĩre kũu iriainĩ gatagatĩ mũthenya ũrĩa ũgaathũũkangĩrio kũu iriainĩ. 

28  Kĩrĩro kĩa atwarithia a meeri kĩiguĩke nĩ arĩa marĩ ndeereinĩ cia iria. 

29  Atwarithia a meeri oothe, makiume meeriinĩ marũũgame rũteereinĩ rwa iria. 

30  Magaakũrĩrĩra makĩgirĩkaga mũno, makĩĩitagĩrĩria rũkũngũ mũtwe o na makĩĩgaragaragia mũhuinĩ. 

31  Meenje mĩtwe yao kĩrĩa, mehumbe nguo cia makũnia, magũcakaĩre me na ruwo rũingĩ ngoro o na makũrĩrĩre na kĩgi. 

32  Magĩkũrĩrĩra na magĩgũcakaĩra nĩmegũthondeka rwĩmbo makũinĩre atĩrĩ, ‘Nũũ ũngĩhaananio na Turo, Turo ũcio ũkirĩĩte arikĩire iria gatagatĩ? 

33  Rĩrĩa indo ciaku cia mbiacara ciokaga ciumĩĩte iriainĩ, nĩwagunaga andũ aingĩ. Nĩwatongagia athamaki a mabũrũri na ũingĩ wa ũtonga waku na indo ciaku. 

34  No rĩu ũthũũkangĩirio kũu iriainĩ, ũkoorĩra kũrĩa kũriku mũno. Ũũrĩire iriainĩ hamwe na andũ arĩa makũrutagĩra wĩra o hamwe na ũtonga waku wothe.’ 

35  “Andũ arĩa oothe matũũraga ndeereinĩ cia iria nĩmamakĩĩte maigua ũndũ ũrĩa ũgũkorereire; athamaki aao nao nĩmanyiitĩĩtwo nĩ guoya mũnene o na ithiithi ciao nĩitukĩĩte. 

36  Ahũũri mbiacara a ndũũrĩrĩ nĩmamakĩĩte nĩ ũrĩa ũkorereirwo nĩ mũtino mũnene, makoiga hĩ hĩ hĩ hĩ-ĩ! magetigĩra matigatuĩke ta we; ndũgaacooka kũririkanwo tene na tene.”

