1  Rĩrĩa Samũeli aakũrire, agĩtua aariũ aake atuithania a maciira thĩinĩ wa Isiraeli. 

2  Mũũrũwe wa irigithaathi eetagwo Joeli, na ũrĩa mũnyiinyi eetagwo Abija. Maarĩ atuithania a maciira Beerisheba. 

3  No rĩĩrĩ, matiarũmĩrĩire mĩthiĩre ya ithe wao. Meendaga o gwĩcarĩria ũtonga; kwoguo nĩmaamũkagĩra mahaki na matiatuithanagia maciira na kĩhooto. 

4  Hĩndĩ ĩyo atongoria oothe a Isiraeli magĩkĩũngana hamwe, magĩthiĩ gwĩ Samũeli o kũu Rama, 

5   makĩmwĩra atĩrĩ, “ Rĩu nĩgũkũra ũrakũra, na aariũ aaku matirarũmĩrĩra mĩthiĩre yaku. Kwoguo gĩtũthuurĩre mũthamaki wa gũtũthamakagĩra, nĩguo tũgĩe na mũthamaki ta ndũũrĩrĩ iria ingĩ.” 

6  No rĩĩrĩ, Samũeli ndakenirio nĩ ihooya rĩao rĩa kwenda kũgĩa na mũthamaki, kwoguo akĩhooya MWATHANI. 

7  Naake MWATHANI akĩmwĩra atĩrĩ, “Thikĩrĩria maũndũ moothe marĩa andũ marakwĩra. Ti we maregeete, nĩ niĩ maregeete nduĩke mũthamaki wao. 

8  Kuuma rĩrĩa ndamarutire Misiri, matũire matiganaga na niĩ, na magatungatagĩra ngai ingĩ, na rĩu maragwĩka o ta ũrĩa matũire manjĩkaga. 

9  Kwoguo, mathikĩrĩrie. No rĩĩrĩ, mataare mũno na ũmoonererie ũrĩa mũthamaki ũrĩa ũkaamathamakagĩra akaameekaga.” 

10  Samũeli agĩkĩĩra andũ acio mamwĩtagia mũthamaki maũndũ moothe marĩa MWATHANI aamwĩrĩĩte. 

11  Akĩmataarĩria atĩrĩ, “Ũũ nĩguo mũthamaki wanyu akaamwĩka; nĩakooya aariũ aanyu atue amwe aao atwari a ngaari ciake cia mbarathi, angĩ thigari ciake cia mbarathi, na angĩ matongoragie ngaari ciake cia ita mateng'ereete. 

12  Ningĩ nĩagaatua amwe aao anene a thigari ngiri, angĩ a thigari mĩrongo ĩtaano, angĩ a kũmũrĩmagĩra mĩgũnda na kũmũgethagĩra, na arĩa angĩ a kũmũthondekagĩra indo cia mbaara na cia ngaari ciake cia mbarathi. 

13  Nao airĩĩtu aanyu akaamatua a kũmũthondekagĩra maguta marĩa manungaga wega, angĩ a kũmũrugagĩra, na arĩa angĩ a kũmũthondekagĩra mĩgate. 

14  Ningĩ nĩakooya mĩgũnda yanyu ĩrĩa mĩega, mĩgũnda ya mĩthabibũ, o na ya mĩtamaiyũ amĩhe njaama ciake. 

15  Nĩakooya gĩcunjĩ gĩa ikũmi kĩa irio cianyu na gĩa thabibũ cianyu, akĩheage njaama ciake na ndungata ciake. 

16  Nĩakooya ndungata cianyu, ng'ombe cianyu iria njega mũno, na ndigiri cianyu ikamũrutagĩre wĩra. 

17  Ningĩ nĩakooya gĩcunjĩ gĩa ikũmi kĩa mahiũ maanyu, na inyuĩ eene nĩmũgaatuĩka ngombo ciake. 

18  Rĩrĩa ihinda rĩu rĩgaakinya, nĩmũgaateta nĩ ũndũ wa mũthamaki wanyu ũrĩa inyuene mwethuurĩire, no rĩĩrĩ, MWATHANI ndagaathikĩrĩria mateta maanyu.” 

19  No rĩĩrĩ, andũ matiigana gũthikĩrĩria Samũeli. Maamũcookeirie atĩrĩ, “Aaca! Ithuĩ tũkwenda mũthamaki, 

20  tũtuĩke ta ndũũrĩrĩ iria ingĩ, nĩ geetha atwathage, atũtongoragie itainĩ, na atũhũũranagĩre mbaarainĩ ciitũ.” 

21  Samũeli agĩgĩthikĩrĩria ũrĩa wothe moigire, agĩcooka agĩthiĩ akĩĩra MWATHANI. 

22  Naake MWATHANI akĩmũcookeria atĩrĩ, “Ĩka o ta ũguo mekwenda; mahe mũthamaki.” Naake Samũeli akĩĩra andũ oothe a Isiraeli o mũndũ acooke itũũra rĩake.

