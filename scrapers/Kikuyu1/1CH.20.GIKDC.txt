Daudi gũtuunyana itũũra rĩa Raba
(2Sam 12.26-31)
1 Na rĩĩrĩ, kĩambĩrĩria kĩa mwaka, o hĩndĩ ĩrĩa athamaki maamenyereete gũthiaga mbaara, Joabu agĩtongoria mbũtũ ya ita, agĩthiĩ agĩtharĩkĩra bũrũri wa Aamoni. Ningĩ agĩcooka agĩthiũrũrũkĩria itũũra rĩa Raba, akĩrĩtharĩkĩra na akĩrĩananga. No rĩĩrĩ, mũthamaki Daudi aatigĩĩtwo Jerusalemu. 2Daudi akĩruta kĩraũni gĩa thahabu mũtweinĩ wa Moleku
, ngai ya Aamoni, nakĩo kĩarĩ na ũritũ ta wa kiro mĩrongo ĩtatũ na inya. Kĩraũni kĩu kĩarĩ na ihiga rĩa goro thĩinĩ. Daudi akĩoya ihiga rĩu rĩa goro, akĩrĩĩkĩra kĩraũniinĩ gĩake. Agĩcooka agĩtaha indo nyingĩ mũno kuuma itũũrainĩ rĩu.
3Agĩcooka agĩkuua andũ aakuo, akĩmatua aatũri mbaaũ, aruti wĩra na macembe, na mathanwa. Ũguo noguo Daudi eekire andũ a matũũra moothe ma Aamoni. Thuutha ũcio Daudi na andũ aake magĩcooka Jerusalemu.
Mbaara gatagatĩ ka Aisiraeli na Afilisiti
(2Sam 21.15-22)
4Ningĩ gũgĩcooka gũkĩgĩa mbaara rĩngĩ na Afilisiti kũu Gezeri. Naake Sibekai, ũrĩa woimĩĩte Husha, akĩũraga Sipai, ũmwe wa njiarwa cia imũndũ iria ciarĩ nene, nao Afilisiti magĩkĩhootwo.
5 Ningĩ gũkĩgĩa mbaara na Afilisiti o rĩngĩ, naake Elihanani mũrũ wa Jairũ akĩũraga Lahami, mũrũ wa nyina na Goliathũ wa kuuma Gathu. Mũtĩ wa itimũ wa Lahami warĩ mũtungu o ta rũbaaũ rũrĩa rũkoragwo maciniinĩ ya gũtuma nguo.
6O rĩngĩ gũkĩgĩa na mbaara ĩngĩ kũu Gathu, nakuo nĩkwarĩ na kĩmũndũ kĩmwe kĩnene mũno kĩarĩ na ciara ithathatũ o guoko, na ciara ithathatũ o kũgũrũ. Ciothe ciarĩ mĩrongo ĩĩrĩ na inya. Kĩarĩ kĩmwe kĩa njiarwa cia imũndũ iria ciarĩ nene. 7Nakĩo gĩkĩũgita Aisiraeli, naake Jonathani mũrũ wa Shama ũrĩa warĩ mũrũ wa nyina na Daudi, agĩkĩũraga.
8Imũndũ icio ithatũ ciarĩ njiarwa cia imũndũ iria nene ciatũũraga Gathu, na cioragirwo nĩ Daudi na andũ aake.