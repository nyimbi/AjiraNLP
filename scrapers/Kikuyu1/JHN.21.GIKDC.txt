Jesũ kuumĩrĩra arutwo mũgwanja
1Thuutha ũcio, Jesũ nĩoimĩrĩire arutwo aake rĩngĩ iriainĩ rĩa Tiberia. Aamoimĩrĩire ta ũũ: 2Hĩndĩ ĩmwe Simoni Petero, Toma (ũrĩa wetagwo wa Mahatha), marĩ na Nathanaeli (ũrĩa wa kuuma Kana ya Galili), aariũ a Zebedi hamwe na arutwo angĩ eerĩ a Jesũ maikarĩĩte hamwe. 3 Simoni Petero akĩmeera atĩrĩ, “Niĩ nĩndathiĩ gũtega thamaki.”
Nao acio angĩ makĩmwĩra atĩrĩ, “O na ithuĩ nĩtũgũthiĩ hamwe nawe.” Magĩkiumagara makĩingĩra gatarũ magĩthiĩ, ĩndĩ ũtukũ ũcio wothe matiigana kũgwatia o na kĩ. 4Rũũciinĩ riũa rĩkĩratha, Jesũ akĩrũũgama hũgũrũrũinĩ cia iria, no arutwo aake matiamũmenyaga. 5Naake akĩmooria atĩrĩ, “Aanake, mũrĩ mũragwatia kĩndũ?”
Nao makĩmũcookeria atĩrĩ, “Aaca.”
6 Naake Jesũ akĩmeera atĩrĩ, “Ikiai ngara mwena wa ũrĩo wa gatarũ na nĩmũkũgwatia.” Magĩgĩikia ngara ciao, nao makĩremwo nĩgũciguucia nĩ ũndũ nĩciagwatĩĩtie thamaki nyingĩ.
7Na hĩndĩ ĩyo mũrutwo ũrĩa wendeetwo nĩ Jesũ akĩĩra Petero atĩrĩ, “Nĩ Mwathani!” Rĩrĩa Simoni Petero aiguire atĩ “Nĩ Mwathani”, agĩkĩĩra nguo yake ya igũrũ amu nĩarutĩĩte nguo ciake, akĩrũũga maaĩinĩ. 8Nao arutwo acio angĩ makiumĩra na gatarũ maguucĩĩtie rũgara rũiyũrĩĩte thamaki. Hau maarĩ hatiarĩ haraaya tondũ haarĩ ta mita igana rĩmwe kuuma rũteereinĩ. 9Maakinya rũteereinĩ magĩkora mwaki wa makara wakĩĩtio ũigĩrĩirwo thamaki na mũgate. 10Naake Jesũ akĩmeera atĩrĩ, “Reeheei thamaki imwe cia iria mwagwatia.”
11Simoni Petero akĩingĩra gatarũ akĩguucia rũgara akĩruumĩria rũiyũrĩĩte thamaki nene, ta igana rĩa mĩrongo ĩtaano na ithatũ; o na akorwo ciarĩ nyingĩ ũguo, rũgara rũtiatuĩkire. 12Jesũ agĩkĩmeera atĩrĩ, “Ũkaai mwĩgagũre.” Na gũtirĩ mũrutwo womĩrĩirie kũmũũria, “Wee nĩ we ũ?” Amu nĩmaamenyire atĩ nĩ Mwathani. 13Jesũ agĩgĩũka, akĩoya mũgate akĩmahe, agĩcooka agĩĩka o taguo na thamaki.
14Rĩu nĩrĩo riita rĩa gatatũ rĩa Jesũ kuumĩrĩra arutwo aake, arĩĩkia kũriũka kuuma kũrĩ arĩa akuũ.
Jesũ na Petero
15Marĩĩkia kwĩgagũra, Jesũ akĩũria Simoni Petero atĩrĩ, “Simoni mũrũ wa Johana, nĩũnyendeete gũkĩra aya angĩ?”
Naake akĩmũcookeria atĩrĩ, “Ĩĩ Mwathani, wee nĩũũĩ atĩ nĩngwendeete.”
Jesũ akĩmwĩra atĩrĩ, “Heaga tũgondu twakwa gĩa kũrĩa.” 16Agĩcooka akĩmũũria rĩa keerĩ atĩrĩ, “Simoni mũrũ wa Johana, nĩũnyendeete?”
Naake Simoni akĩmũcookeria atĩrĩ, “Ĩĩ Mwathani, wee nĩũũĩ atĩ nĩngwendeete.”
Jesũ akĩmwĩra atĩrĩ, “Rĩithagia ng'ondu ciakwa.” 17Agĩcooka akĩmũũria rĩa gatatũ atĩrĩ, “Simoni, mũrũ wa Johana, nĩũnyendeete?”
Petero akĩigua kĩeha nĩ tondũ wa kũũrio rĩa gatatũ “Nĩũnyendeete?” Kwoguo agĩkĩmwĩra atĩrĩ, “Mwathani, wee nĩũũĩ maũndũ moothe; nĩũũĩ atĩ niĩ nĩngwendeete!”
Jesũ agĩkĩmwĩra atĩrĩ, “Heaga ng'ondu ciakwa gĩa kũrĩa. 18Ngũkwĩra na ma atĩ, rĩrĩa warĩ mwĩthĩ nĩwehaaragĩria ũgathiĩ o kũrĩa ũngĩendire, no rĩrĩa ũgaakũra ũgaatambũrũkia mooko maaku, mũndũ ũngĩ akuohe, agũtware kũrĩa ũtarenda gũthiĩ.” 19(Jesũ akiuga ũguo oonanagia ũrĩa Petero agaakua agoocithie Ngai.) Jesũ agĩcooka akĩmwĩra atĩrĩ, “Nũmĩrĩra!”
Jesũ na mũrutwo ũrĩa eendeete
20 Na rĩĩrĩ, Petero akĩĩhũgũra akĩona mũrutwo ũrĩa Jesũ eendeete amarũmĩrĩire. Mũrutwo ũcio no we ũrĩa wetiiranĩĩtie gĩthũriinĩ kĩa Jesũ rĩrĩa maarĩaga irio akĩmũũria, “Mwathani, nũũ ũgũgũkunyanĩra?” 21Rĩrĩa Petero oonire mũrutwo ũcio akĩũria Jesũ atĩrĩ, “Mwathani, ĩ naake mũndũ ũyũ ũhoro wake nĩ atĩa?”
22Naake Jesũ akĩmũcookeria atĩrĩ, “Ingĩenda aikare nginya rĩrĩa ngooka-rĩ, ũcio ũkĩrĩ ũhoro waku? Wee nũmĩrĩra!”
23Tondũ ũcio ũhoro ũgĩkĩhunja gatagatĩinĩ ka arũmĩrĩri a Jesũ atĩ mũrutwo ũcio ndagaakua. Ĩndĩ Jesũ we mwene ndeerĩĩte mũrutwo ũcio ndagaakua; oigĩĩte atĩrĩ, “Ingĩenda aikare nginya rĩrĩa ngooka-rĩ, ũcio ũkĩrĩ ũhoro waku?”
24Mũrutwo ũcio nĩ we ũheanĩĩte ũhoro wa maũndũ maya, na no we wamaandĩkĩre; na ithuĩ nĩtũũĩ atĩ ũrĩa oigire nĩ ũhoro wa ma.
Kũrĩĩkia
25Nĩkũrĩ maũndũ mangĩ maingĩ Jesũ eekire. Korwo no maandĩkwo moothe ũmwe ũmwe ngwĩciiria atĩ o na thĩ yo nyene ndĩngĩiganĩra mbuku iria ingĩandĩkwo.