Marigĩrĩrio ma andũ arĩa athingu
1No rĩĩrĩ, mĩoyo ya andũ arĩa athingu ĩkoragwo mookoinĩ ma Ngai.
Gũtirĩ maruo makaamĩhuutia.
2 Maithoinĩ ma andũ arĩa matarĩ oogĩ-rĩ,
moonagwo ta arĩ gũkua maakua;
gũkua kwao kũbaaragwo ta arĩ mũthiro.
3Gũtũtiga kũrĩa matũtigaga gũkanyiitwo
ta arĩ kũniinwo maaniinwo.
4No o-rĩ, marĩ o ro thaayũ.
O na makorwo nĩmaathĩĩnire ta ũrĩa moonagwo nĩ andũ magĩthĩĩna-rĩ,
kwĩrĩgĩrĩra kwao kwarĩ kũiyũre nĩ ũhoro wa kwaga gũkua.
5-6 Maatangĩkire o haniini,
no gũtugwo kũrĩa magaatugwo nĩ kũnene.
Nĩ gũkorwo Ngai aamageririe na akĩona atĩ nĩmamwagĩrĩire.
Aamageririe o ta ũrĩa thahabu ĩgeragĩrio mwakiinĩ,
na akĩmaamũkĩra o ta igongoona rĩa njino;
7Hingo ĩrĩa amang'eetia nĩgũcangarara macangararaga.
Andũ arĩa athingu-rĩ, makaahenahenagia
o ta thandĩ iria ciumaga mabebeinĩ moomũ.
8Gũtuĩra magaatuagĩra ndũũrĩrĩ,
na gwatha maathage irĩndĩ.
Mwathani agaatũũra amathamakagĩra tene na tene.
9Arĩa merĩgagĩrĩra Mwathani-rĩ,
nĩmamenyaga ũhoro wa ma.
Na arĩa mawĩhokaga
magaatũũrania naake na wendo.
Nĩ gũkorwo ũtugi na tha nĩcietereire andũ arĩa aamũre.
Marigĩrĩrio ma arĩa eeki naaĩ
10No rĩĩrĩ, andũ arĩa aaganu-rĩ,
nĩkũherithio makaaherithio kũringana na ũrĩa meciiria maao matariĩ.
Amu-rĩ, nĩmaatiganĩirie maũndũ ma ũthingu
makĩĩyeheria harĩ Mwathani.
11Nĩ ma atĩ mũndũ ũrĩa ũthaahagia ũũgĩ na ũthingu
nĩ kĩeha kĩmũnyiitaga.
Wĩrĩgĩrĩro wake-rĩ, nĩ kĩndũ hatarĩ,
mĩnoga yake nayo ndĩrĩ na maciaro;
mawĩra maake matirĩ uumithio.
12Mũtumia wake ndarĩ kĩhaarĩro,
ciana ciake o nacio no mbũramatũ;
makaarumanĩrio na njiarwa ciake.
Bata wa ũthingu
13Kũraathimwo-rĩ, nĩ mũtumia ũrĩa thaata
angĩkorwo ndarĩ na kahĩtia,
na ndarĩ aathũũkia ũrĩrĩ wake na ũtharia.
Mũtumia ũcio-rĩ, nĩakoona maciaro
rĩrĩa Ngai agaathuuthuuria ngoro cia andũ.
14Ningĩ kũraathimwo-rĩ, nĩ mũndũ mũrũme ũrĩa mũhakũre,
angĩkorwo ndarĩ eeka ũndũ mũũru na mooko maake,
na angĩkorwo ndarĩ hĩndĩ arĩ eciirĩria Ngai ũũru.
Nĩakaaheeo kĩheeo kĩa andũ arĩa aamũre nĩ ũndũ wa wĩhokeku wake.
Nĩakaagaya igai rĩega mũno Hekaarũinĩ ya Mwathani.
15Ikĩro njega cionaga maciaro ma ngumo njega.
na mĩri ya ũũgĩ ndĩrĩ hingo yoraga.
16Ciana cia itharia-rĩ, itikũraga wega,
na njiarwa cia ũmaraaya nĩgũthira ithiraga.
17O na ingĩtũũra muoyo mĩaka mĩingĩ-rĩ,
igaataragwo ta kĩndũ hatarĩ,
na ũkũrũinĩ wacio itikaaheeo gĩtĩĩo.
18Ĩngĩkua ĩrĩ njĩthĩ-rĩ,
itigaakorwo na kĩĩrĩgĩrĩro o na kana ũhuurũko mũthenya wa ithirĩro.
19Nĩ gũkorwo marigĩrĩrio ma ciana cia ũtharia nĩ mooru.