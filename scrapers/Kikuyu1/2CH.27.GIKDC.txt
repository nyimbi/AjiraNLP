Jothamu mũthamaki wa Juda
(2Atha 15.32-38)
1Na rĩĩrĩ, Jothamu aambĩrĩirie gũthamaka arĩ wa mĩaka mĩrongo ĩĩrĩ na ĩtaano. Naake agĩthamaka mĩaka ikũmi na ĩtandatũ kũu Jerusalemu. Nyina eetagwo Jerusha mwarĩ wa Zadoku. 2Naake Jothamu agĩĩka maũndũ maingĩ marĩa moonagwo marĩ meega nĩ MWATHANI, o ta ũrĩa ithe Uzia eekĩĩte. Ndaigana gwĩtoonyia meehiainĩ ma kwenda gũthiĩ gũcina ũbaani Hekaarũinĩ ta ithe. No rĩĩrĩ, andũ a Juda magĩthiĩ o na mbere kwĩhia.
3Jothamu nĩwe wakire kĩhingo kĩa mwena wa na Rũgongo kĩa Hekaarũ. Ningĩ nĩarutĩire rũthingo rwa Jerusalemu na mwena ũrĩa wetagwo Ofeli wĩra mũingĩ. 4O na ningĩ nĩakire matũũra irĩmainĩ cia Juda, nakuo mĩtitũinĩ agĩaka nyũmba cia hinya cia kwĩgitĩra, o na mĩnaara. 5O na nĩahũũranire na mũthamaki wa Aamoni na mbũtũ ciake cia ita akĩmatooria. Naake akĩmatuĩra igooti handũ ha mĩaka ĩtatu ĩrũmanĩrĩire. O mwaka maamũrĩhaga kiro ngiri ithatũ na magana mana (3,400) cia betha, ngano tani ngiri ĩmwe (1,000), na tani ngiri ĩmwe (1,000) cia mbaarĩ. 6Naake Jothamu agĩkĩrĩria kũgĩa na hinya wathaniinĩ wake nĩ ũndũ wa ũrĩa aathĩkĩire MWATHANI Ngai wake hatarĩ na ũhinga. 7Na rĩĩrĩ, maũndũ marĩa mangĩ Jothamu eekire, o na mbaara iria aahũũranire, o na mwathanire wake, maandĩkĩĩtwo Ibukuinĩ rĩa Hisitoria ya Athamaki a Isiraeli na a Juda. 8Jothamu aambĩrĩirie gũthamaka e wa mĩaka mĩrongo ĩĩrĩ na ĩtaano, naake agĩthamaka mĩaka ikũmi na ĩtandatũ kũu Jerusalemu. 9Naake Jothamu agĩkua, agĩthikwo kũu itũũra rĩa Daudi. Naake Ahazu mũũrũwe agĩthamaka ithenya rĩake.