Mũndũ mũrũme
1Ĩ mwendwa wakwa ndũkĩrĩ mũthaka;
kaĩ wĩ mũthaka-ĩ!
Maitho maaku maiyũire wendo
ngĩmoonera gĩtambayainĩ kĩu gĩa gĩcungi wĩhumbĩire nakĩo mũtwe.
Ũracimbicia njuĩrĩ yaku o ta rũũru rwa mbũri,
rũgĩcimbica ruumĩĩte irĩmainĩ cia Gileadi.
2Magego maaku merũhĩĩte o ta guoya wa ng'ondu
warĩĩkia gũthambio na gũcanũrwo.
Hatirĩ o na rĩmwe rĩmunye,
moothe maiyũire kanua.
3Iromo ciaku nĩ nduune wega;
ĩ itionekaga irĩ thaka rĩrĩa ũkwaria!
Makai maaku marakenga wega makĩonekera,
gĩtambayainĩ kĩu gĩa gĩcungi wĩhumbĩire nakĩo mũtwe.
4Ngingo yaku ĩtendereete na ikanyoroka ta mũnaara wa Daudi;
mũgathĩ ũrĩa wĩkĩrĩĩte no ta ngo ngiri imĩthiũrũrũkĩirie.
5Nyondo ciaku itariĩ ta mahatha ma thwariga
o na kana mahatha ma thiiya makĩrĩa itookainĩ.
6Ngũikara kĩrĩmainĩ kĩa manemane,
o kĩu kĩ na mũtararĩko mwega wa ũbaani,
o nginya gũkĩe na nduma ithire.
7Ĩ mwendwa wakwa ndũkĩrĩ mũthaka;
kaĩ wĩ mũthaka-ĩ!
8Ũka, mũhiki wakwa, tũikũrũke kuuma irĩmainĩ cia Lebanoni,
ũka tũikũrũke kuuma Lebanoni.
Ũka tũikũrũke tuume gacũmbĩrĩ ga kĩrĩma kĩa Amana,
na tuume gacũmbĩrĩ ga kĩrĩma gĩa Seniru na kĩa Herimoni,
kũrĩa mĩrũũthi na ngarĩ itũũraga.
9Atĩrĩĩrĩ, wee mwendwa wakwa,
o we mũhiki wakwa,
ndoona maitho maaku o na mũgathĩ ũrĩa wĩkĩrĩĩte,
ndoorwo nĩ hinya.
10Atĩrĩĩrĩ, wee mwendwa wakwa, o wee mũhiki wakwa,
wendo waku nĩũnjanjamũraga.
Wendo waku wĩ cama gũkĩra ndibei,
maraaci maaku maratararĩka wega gũkĩra indo ciothe nungi wega.
11Mĩromo yaku ĩtaataga ũũkĩ, wee mwendwa wakwa,
rũrĩmĩ rwaku no ta iria na ũũkĩ harĩ niĩ;
nguo ciaku irĩ na mũtararĩko o ta wa Lebanoni.
12Atĩrĩĩrĩ, wee mwendwa wakwa, o we mũhiki wakwa,
ũhaana ta mũgũnda mũirĩgĩre,
o ta mũgũnda mũgitĩre,
o na ta gĩthima kĩirĩgĩre
13kũrĩa mĩmera ĩkũraga wega.
Ĩkũraga ĩkahaana o ta mũgũnda wa mĩkongomanga
ĩgaciaraga matunda meega mũno.
Kũu nĩkũrĩ mĩhanuni, o na mĩmera ĩrĩa yumaga undi,
14manjano, irago, mĩndarathini, mĩmera yothe ĩrĩa yumaga ũbaani;
manemane na thubiri, hamwe na mĩmera ĩrĩa ĩkĩrĩĩtie ĩrĩa ĩngĩ kũnunga wega.
15Ũhaana o ta mũgũnda ũraitĩrĩrio maaĩ nĩ ithima,
ithima cia maaĩ maratherera,
o tũrũũĩ tũrathothoka irĩmainĩ cia Lebanoni.
Mũndũ wa nja
16Arahũka, wee rũhuuho rwa na rũgongo,
nawe rũhuuho rwa na kĩanda huruutana mũgũndainĩ wakwa,
nĩguo ũtararĩke wega mũno.
Kĩreke mwendwa wakwa ooke mũgũndainĩ wake
nĩ geetha ekenie na matunda maaguo marĩ mũrĩo mũno.