1Mũtumia mũũgĩ nĩgwaka aakaga mũciĩ wake,
ĩndĩ mũtumia kĩrimũ nĩgũtharia aũtharagia na mooko maake mwene.
2Mũndũ wa mũtũũrĩre mwega nĩgũtĩĩa atĩĩaga MWATHANI,
no wa mũtũũrĩre mũhĩtanu nĩkũmena amũmeneete.
3Mĩario ya mũndũ kĩrimũ nĩ rũthanju rwa kũmũhũũra,
no andũ arĩa oogĩ ciugo ciao nĩ cia kũmagitĩra.
4Kũrĩa kwĩ ndeegwa cia kũrĩma magetha nĩ maingĩ,
ĩndĩ kũrĩa gũtarĩ, noguo magetha manyiihĩĩte.
5Mũira mwĩhokeku ndaheenanagia,
ĩndĩ ũrĩa ũtarĩ mwĩhokeku, aaragia o maheeni.
6Mũndũ wa kĩnyũrũri ndangĩũhĩga,
ĩndĩ mũndũ mũigua oohĩgaga na ihenya.
7Tiga gũikarania na kĩrimũ,
amu gĩtingĩkũhe ũtaaro.
8Ũũgĩ wa mũndũ mũbaarĩrĩri nĩkũmenya ũhoro wa mĩthiĩre yake,
ĩndĩ ũkĩĩgu wa kĩrimũ nĩũkĩhĩtithagia.
9Ngai nĩanyaraire andũ arĩa aaganu,
ĩndĩ nĩakenagio nĩ andũ arĩa eega.
10Ũrũrũ wa ngoro ũmenyekaga no mwene yo,
o na gĩkeno kĩayo hatirĩ mũndũ ũngĩ ũngĩkĩmenya.
11Nyũmba ya mũndũ mwaganu nĩkũniinwo ĩkaaniinwo,
ĩndĩ hema ya mũndũ mũthingu ĩgaatũũra o ho.
12 Nĩkũrĩ njĩra mũndũ oonaga ta arĩ yo nũngarũ,
ĩndĩ marigĩrĩrio maayo no gĩkuũinĩ.
13Mĩtheko no ĩhithĩrĩre kĩeha,
na gĩkeno no kĩrĩĩkĩrĩrie na kĩeha.
14Mũndũ mũgarũ ndarĩ uumithio oonaga,
mũndũ mwega oonaga uumithio wa wega wake.
15Kĩrimũ gĩĩtĩkagia ũndũ o wothe,
ĩndĩ mũndũ mũũgĩ nĩathimaga maũndũ.
16Mũndũ mũũgĩ nĩgwĩcuuma ecuumaga agetheemaga ũũru,
ĩndĩ mũndũ kĩrimũ nĩgwĩtwara etwaragĩrĩria ũũruinĩ ũcio.
17Mũndũ wa kũraakara na ihenya eekaga maũndũ ma ũrimũ,
ĩndĩ mũndũ mũũgĩ nĩkwĩnyiita enyiitaga.
18Irimũ magai macio no ũrimũ,
no arĩa abaarĩrĩri nĩ thũmbĩ ya ũũgĩ meekagĩrwo.
19Andũ arĩa ooru mainamagĩrĩra arĩa eega,
arĩa aaganu nao maikaraga ihingoinĩ cia arĩa athingu mekonoteete.
20Mũthĩĩni athũirwo nĩ nginyagia mũndũ wa itũũra rĩake,
ĩndĩ gĩtonga nĩkĩrĩ araata aingĩ.
21Mũndũ ũmeneete ũrĩa ũngĩ ũcio nĩ mwĩhia,
ĩndĩ gũkena-rĩ, nĩ ũrĩa ũiguagĩra mũthĩĩni tha.
22Githĩ arĩa mathugundaga ũũru ti kũhĩtia mahĩtagia?
Arĩa mathugundaga mawega, kĩrĩa moonaga nĩ ũtugi na maũndũ ma ma.
23Kũruta wĩra na kĩyo kwĩ uumithio,
ĩndĩ kanua monjore gatirĩ uumithio.
24Andũ arĩa oogĩ ũtonga wao nĩguo thũmbĩ yao,
ĩndĩ irimũ imenyekaga nĩ ũndũ wa ũrimũ wacio.
25Mũira wa ma nĩahonokagia andũ,
ĩndĩ ũrĩa ũrutaga ũira wa maheeni nĩ mũmakunyanĩri.
26Mũndũ ũrĩa ũtĩĩĩte MWATHANI nĩarĩ na mwĩhoko mũrũmu;
na ciana ciake nĩirĩonaga ha kũũrĩra.
27Gũtĩĩa MWATHANI nĩ gĩthima kĩa muoyo,
nĩ gĩa gũtũma mũndũ atheemage mĩtego ya gĩkuũ.
28Mũthamaki ũrĩa wathaga andũ aingĩ nĩekagĩrĩrwo,
ĩndĩ ũrĩa wathaga o andũ anyiinyi
oonekaga ta atarĩ kĩene.
29Mũndũ mũũgĩ ndahiũhaga kũraakara,
ĩndĩ ũrĩa ũraakaraga na ihenya, oonanagia ũrĩa akĩĩgĩĩte.
30Thaayũ wa ngoro ũtũmaga mwĩrĩ ũgĩe na hinya,
ĩndĩ ũiru nĩ ta woru wĩ mahĩndĩinĩ.
31Mũhinyĩrĩria athĩĩni nĩkũnyarara anyararaga ũrĩa wamoombire,
ĩndĩ ũrĩa ũmaiguagĩra tha nĩgũtĩĩa atĩĩaga Ngai.
32Mũndũ mwaganu ang'aũranagio nĩ waganu wake,
ĩndĩ ũrĩa mũthingu agitagĩrwo nĩ ũthingu wake.
33Ũũgĩ ũtũũraga ngoroinĩ ya mũndũ ũrĩa wĩ na ũmenyo,
ĩndĩ irimũ itingĩmenya ũhoro wa ũũgĩ.
34Ũthingu nĩgũtũũgĩria ũtũũgĩragia rũũrĩrĩ,
ĩndĩ wĩhia nĩgũconorithia ũconorithagia andũ oothe.
35Ndungata ĩrĩa ĩtungataga maũndũ wega, nĩtũũgagĩrio nĩ mũthamaki,
ĩndĩ ĩrĩa ĩĩkaga maũndũ ma gĩconoko nĩherithagio.