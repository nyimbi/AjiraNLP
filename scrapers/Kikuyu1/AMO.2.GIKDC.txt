Moabi
1 MWATHANI ekuuga atĩrĩ,
“Andũ a Moabi nĩmeehĩĩtie kaingĩ kaingĩ,
nĩ ũndũ ũcio no ngũmaherithia.
Nĩ gũkorwo maacinire mahĩndĩ ma mũthamaki wa Edomu magĩtuĩka mũhu.
2Nĩngũikũrũkia mwaki
njine bũrũri wa Amoabi,
na njine nyũmba cia Keriothu cia kwĩgitĩra.
Amoabi megũkua kũrĩ na mbũkĩrĩra
makĩnegenanagia o na gũkĩhuuhagwo macoro.
3Nĩngũũraga ũrĩa wathanaga Moabi o hamwe na atongoria oothe.”
Juda
4MWATHANI ekuuga atĩrĩ,
“Andũ a Juda nĩmeehĩĩtie kaingĩ kaingĩ,
nĩ ũndũ ũcio no ngũmaherithia.
Nĩ gũkorwo nĩmareganĩĩte na Watho wakwa,
makaaga kũrũmia maathani maakwa
na mageetĩkĩra kũhĩtithio nĩ mĩhianano yao,
o ĩrĩa maithe maao maatungatagĩra.
5Nĩngũikũrũkia mwaki
njine bũrũriinĩ wa Juda
na njine nyũmba cia kwĩgitĩra iria irĩ Jerusalemu.”
Ngai gũtuĩra Isiraeli
6MWATHANI ekuuga atĩrĩ,
“Andũ a Isiraeli nĩmeehĩĩtie kaingĩ kaingĩ,
nĩ ũndũ ũcio no ngũmaherithia.
Tondũ-rĩ, nĩmeendeetie andũ athingu,
na makeendia athĩĩni matangĩhota o na kwĩrĩhĩra thiirĩ wa nyamũga igĩrĩ.
7Ningĩ nĩmarangĩrĩirie arĩa matarĩ hinya mũtooroinĩ,
makahotomia njĩra cia arĩa maranyamaarĩka.
Mũndũ na ithe magwataga mũirĩĩtu ũmwe magakoma naake,
magagĩthaahia rĩĩtwa rĩakwa rĩrĩa rĩtheru.
8Nyũmbainĩ cia gũthaathaĩria
mooyaga nguo cia athĩĩni cia kũrũũgamĩrĩra thiirĩ,
magaciara thĩ magacikomera.
Ningĩ hekaarũinĩ ya ngai wao-rĩ,
nĩkuo manyuagĩra ndibei
ĩrĩa matuunyĩĩte andũ arĩa marĩ na mathiirĩ maao.
9 “O na kũhaana ũguo-rĩ, githĩ ti niĩ MWATHANI, ndamũhũũrĩire Aamori,
imũndũ ndaaya o ta mĩtarakwa, na irĩ na hinya o ta mĩgandi,
na ngĩmaniina mathenge mbere yanyu?
10Githĩ ti niĩ ndamũrutire Misiri,
ngĩmũtongoria itĩĩna rĩa mĩaka mĩrongo ĩna kũu werũinĩ
nĩ geetha mũkenyiitĩre bũrũri wa Aamori?
11 Githĩ ti niĩ ndathuurire aariũ amwe aanyu ngĩmatua anabii,
o na aanake amwe aanyu ngĩmatua Anaziri?
Githĩ ũguo tiguo kũrĩ, inyuĩ Aisiraeli aya?
Nĩ niĩ MWATHANI ndoiga ũguo.
12No rĩĩrĩ, nĩmwatũmire Anaziri manyue ndibei,
na mũkĩgiria anabii kũratha moohoro maakwa.
13Nĩ ũndũ ũcio ngũmũrangĩrĩria thĩ,
o ta ũrĩa ngaari ĩkuuithĩĩtio mĩrigo mĩingĩ ĩrangagĩrĩria.
14Andũ arĩa marĩ ihenya mũno matikaahota gwĩthara,
arĩa marĩ hinya nao nĩmakoorwo nĩ hinya,
na arĩa njamba matikaahonokia mĩoyo yao.
15Andũ arĩa marathaga na mĩguĩ matikaahota gwĩtiiria;
andũ arĩa marĩ ihenya mũno matikoora,
na andũ arĩa mathiaga mahaicĩĩte mbarathi matikaahonokia mĩoyo yao.
16Mũthenya ũcio o na thigari iria njamba mũno
ikaarekania matharaita maacio ciĩyũrĩre.”
Ũguo nĩguo MWATHANI oiga.