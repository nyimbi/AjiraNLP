Ikaragaai mwĩhaarĩirie nĩ ũndũ wa gũũka kwa Mwathani
1Aariũ na aarĩ a Ithe witũ, ndikuona he na bata wa kũmwandĩkĩra ũhoro wa mathaa kana mahinda marĩa ũhoro ũyũ ũkaahinga. 2 Amu o inyuĩ eene nĩmũũĩ wega atĩ Mũthenya wa Mwathani ũgooka ta ũrĩa mũici ookaga ũtukũ. 3Hĩndĩ ĩrĩa andũ maroiga atĩ kwĩ na thaayũ na gũtirĩ inegene nĩ rĩo makaaniinwo o rĩmwe, o ta ũrĩa mũtumia wĩ na ihu akoragĩrĩrwo nĩ ruwo, rwa kũheeo mwana o ro rĩmwe, na matikaahota kũũra. 4No inyuĩ aariũ na aarĩ a Ithe witũ, mũtirĩ ndumainĩ, na Mũthenya wa Mwathani ndũngĩmũkorerera ta mũici mũterĩgĩrĩire. 5Amu inyuothe mũrĩ andũ a ũtheri na a mũthenya. Ithuĩ tũtirĩ a ũtukũ kana a nduma. 6Kwoguo kĩrekeei tũtige gũkoma ta andũ acio angĩ, no tũkoragwo twĩiguĩte na tũterigĩĩtwo. 7Amu andũ makomaga ũtukũ, na ũtukũ nĩguo andũ manyuaga njoohi makarĩĩo. 8 Tondũ ithuĩ tũrĩ andũ a mũthenya-rĩ, rekeei tũkoragwo twĩiguĩte, na twĩhumbe gako ga kũgitĩra gĩthũri, na nĩko wendo na wĩtĩkio. Rekeei kĩĩrĩgĩrĩro kĩa ũhonokio witũ gĩtuĩke ngobia ya kũgitĩra mũtwe. 9Amu Ngai ndatũthuurire atũherithie na maraakara, no aatũthuurire nĩguo tũhonokio thĩinĩ wa Mwathani witũ Jesũ Kristũ, 10o we wakuire nĩ ũndũ witũ nĩ geetha tũtũũrage muoyo hamwe naake, o na angĩkorwo twĩ muoyo kana tũkuĩte rĩrĩa agooka rĩngĩ. 11Kwoguo ũmanagĩrĩriai o mũndũ na ũrĩa ũngĩ, na mũteithanie o ta ũrĩa mũreeka.
Gũtaarwo kwa mũthia na ngeithi
12Na rĩĩrĩ, aariũ na aarĩ a Ithe witũ, nĩtwamũthaitha mũtĩĩage andũ arĩa marutaga wĩra gatagatĩinĩ kaanyu, arĩa mamũtongoragia makĩmũrutaga maũndũ ma mũtũũrĩre wa Mũkristiano. 13Maheyageei gĩtĩĩo kĩnene, na makĩria mũmeendage nĩ ũndũ wa wĩra ũcio marutaga. Ningĩ mũkoragwo mwĩ na thaayũ gatagatĩinĩ kaanyu.
14Ningĩ aariũ na aarĩ a Ithe witũ, twamũthaitha mwĩre andũ arĩa igũũta atĩ matiagĩrĩirwo kũhaana ũguo; ũmagĩrĩriai andũ arĩa me guoya, teithagiai arĩa matarĩ na hinya, na mũkiragĩrĩrie andũ oothe. 15Menyagĩrĩraai hatikaagĩe mũndũ o na ũmwe wanyu wa kwĩrĩhĩria ũũru na ũũru, no mũkoragwo na muorooto wa gwĩkaga ũrĩa kwagĩrĩire mũndũ na ũrĩa ũngĩ o na kũrĩ andũ oothe.
16Kenagaai hingo ciothe, 17hooyagaai mũtegũtigithĩria, 18na mũcookagie ngaatho maũndũinĩ moothe. Ũguo nĩguo Ngai ekwenda kuuma kũrĩ inyuĩ arĩa mwĩ thĩinĩ wa Kristũ Jesũ.
19Mũtikaanahingĩrĩrie roho, 20namo maũndũ marĩa marathagwo mũtikaanamararie. 21Roranagiai maũndũ moothe: rũmagiai marĩa maagĩrĩire, 22na mũtheemage ũndũ o wothe mũũru.
23Naake Ngai mwene thaayũ, aromũikaragia mũrĩ athingu na mwĩ agima marohoinĩ maanyu, mĩoyoinĩ yanyu na mĩĩrĩinĩ yanyu, nĩguo mũgaakorwo mũtarĩ na ũcuuke hĩndĩ ya gũũka kwa Mwathani witũ Jesũ Kristũ. 24Ũcio ũmwĩtaga nĩwakwĩhokwo na nĩakaahingia ciĩranĩro ciake.
25Aariũ na aarĩ a Ithe witũ, tũhooyagĩreei.
26Geithiai aariũ na aarĩ a Ithe witũ oothe na ngeithi iria theru cia kũmumunyana.
27Atĩrĩĩrĩ, nĩndamwatha thĩinĩ wa rĩĩtwa rĩa Mwathani atĩ marũa maya mathoomerwo arĩa oothe meetĩkĩĩtie.
28Wega wa Mwathani witũ Jesũ Kristũ ũrogĩa na inyuĩ.