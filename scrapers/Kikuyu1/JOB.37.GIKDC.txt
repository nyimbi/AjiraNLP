1“Ngoro yakwa yamenya ũguo, ĩgakĩhũũra mũno na ĩgateng'era.
2Tegaai matũ mũthikĩrĩrie mũgambo wa Ngai,
mũigue marurumĩ marĩa moimaga kanuainĩ gaake.
3Arekaga rũheni rũhenũke igũrũ,
ruume gĩturi kĩmwe gĩa thĩ kinya kĩrĩa kĩngĩ.
4Thuutha ũcio mũgambo wake ũkaiguuo;
araramaga na mũgambo wake ũrĩa ũrĩ hinya,
na ndangĩtigithania kũhenũkia heni hĩndĩ ĩyo areeka ũguo.
5Ngai araramaga na mũgambo wa kũgegania,
na ageeka maũndũ manene tũtangĩhota kũmenya.
6Aathaga mbarabu ĩgue thĩ,
na akoiria mbura ya kĩboboto.
7Agakĩrũũgamia wĩra wa mũndũ o wothe
nĩ geetha andũ oothe mamenye mawĩra maake.
8Nacio nyamũ ĩgagĩcooka imaamoinĩ ciacio, igagĩikara kuo.
9Kĩhuuhũkanio kiumaga kũrĩa gĩikaraga,
heho nayo ĩgooka yumĩĩte makũmbĩinĩ maayo.
10Mĩhũũmũ ya Ngai ĩgagĩtũma kũgĩe mbarabu,
maaĩ makamata makanyiitana biũ.
11Ningĩ nĩ we ũritũhagia matu na ũigũ,
namo matu macio makahuruuta heni ciake.
12Acihurunjaga mĩena yothe ya thĩ
nĩguo ikahingie ũrĩa wothe aaciathĩĩte.
13Atũmaga mbura ĩgĩe kuo,
nĩguo aherithie andũ,
kana agune tĩĩri,
o na kana oonanie ũtugi wake.
14“Ayubu, takira haniini, ũthikĩrĩrie,
tarania maũndũ ma kũgegania marĩa Ngai eekaga.
15Nĩũũĩ ũrĩa Ngai aathanaga
heni ikahenũka ciumĩĩte matuinĩ?
16Nĩũũĩ ũrĩa atũmaga matu macuuhĩrĩre kũu igũrũ?
Ũcio nĩ wĩra wa magegania wa Ngai ũrĩa mũũgĩ kũna.
17Wee no gũthĩĩnio ũthĩĩnagio nĩ ũrugarĩ,
rĩrĩa bũrũri ũranyamaario nĩ rũhuuho wa kuuma mwena wa na kĩanda.
18No ũhote kũnyiitanĩra na Ngai gũtambũrũkia matu mairũ
na ũtũme moome o ta cuuma ngumuthe?
19Gĩtuonie ũrĩa tũkwĩra Ngai;
nĩtũturuurĩĩte;
tũtirĩ na ũndũ wa kuuga.
20Niĩ ndikũũria njarie na Ngai,
mũndũ angĩaranĩria naake,
no kũmerio angĩmerio.
21Rĩu tũtingĩhota kwĩrorera riũa,
nĩ ũrĩa rĩkengeete;
rũhuuho nĩrũhaatĩĩte matu moothe.
22Mĩrũri ta ya thahabu nĩrooka yumĩĩte mwena wa na rũgongo
Ngai arooka arigiicĩirio nĩ riiri wa kũmakania.
23Tũtingĩhota gũkuhĩhĩria riiri wa Mwene Hinya Wothe;
Atwĩkaga maũndũ ma ũthingu na ma kĩhooto.
24Nĩkĩo andũ oothe mamũheaga gĩtĩĩo.
We ndarũmbũyanagia na mũndũ ũrĩa wĩtuaga mũũgĩ.”