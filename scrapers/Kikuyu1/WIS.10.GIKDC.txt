Ũũgĩ nĩagitĩire Adamu
1 Ũũgĩ-rĩ, nĩagitĩire ithe wa andũ oothe,
ũrĩa arĩ we wombirwo e wa mbere na e wiki,
naake ũũgĩ akĩmũruta wĩhiainĩ wake,
2na akĩmũhe hinya wa gwatha indo ciothe.
Kaini kũrega ũũgĩ
3 Ũrĩa mwĩhia atiganĩria ũũgĩ nĩeyũnũhire,
rĩrĩa ooragire mũrũ wa nyina nĩ ũndũ wa maraakara.
Ũũgĩ nĩagitĩire Noa
4 Na rĩrĩa thĩ yahumbĩirwo nĩ maaĩ ma mũiyũro nĩ ũndũ wa wĩhia,
ũũgĩ nĩ we wamĩhonokirie o rĩngĩ,
na agĩtongoria mũndũ ũrĩa mũthingu
arĩ meeriinĩ ĩthondekeetwo na mbaaũ itaarĩ kĩene.
Ũũgĩ nĩateithirie Aburahamu
5 Ningĩ-rĩ, rĩrĩa ndũũrĩrĩ ciacookereire ũtũrĩka,
na igĩĩthombocana-rĩ,
nĩ ũũgĩ worootire mũndũ ũrĩa mũthingu,
akĩmũikaria atarĩ ũcuuke mbere ya Ngai
na akĩmũũmĩrĩria aathĩkĩre watho wa Ngai
o na gũtuĩka nĩendeete mũũrũwe.
Ũũgĩ nĩahonokirie Loti
6 Rĩrĩa andũ arĩa mataatĩĩĩte Ngai maathiraga-rĩ,
nĩ we wahonokirie mũndũ ũrĩa mũthingu,
rĩrĩa ooragĩra mwaki uumĩĩte matuinĩ
ũrĩa woiragĩra Matũũra marĩa Mataano.
7Kũndũ kuumaga ndoogo na gũthaatu
nĩkuo mũira wa ũmaramari wao,
kũu mĩtĩ ĩciaraga matunda na matiĩruaga o na rĩ.
Ningĩ nĩkũrĩ ihiga rĩa cumbĩ rĩrũũgamĩĩte
ta kĩririkano kĩa mũndũ ũrĩa ũteetĩkĩĩtie.
8Nĩ gũkorwo maatiganĩria njĩra ya ũũgĩ,
maimirwo ũmenyo wa maũndũ marĩa meega,
nao nĩmaatigĩire thĩ kĩririkano kĩa ũkĩĩgu wao,
nĩ geetha waganu wao ndũkaanaage kũmenyeka.
9No rĩĩrĩ, ũũgĩ, nĩahonokirie ndungata ciake mĩnyamaaroinĩ yacio.
Ũũgĩ nĩagitĩire Jakubu
10 Rĩrĩa mũndũ ũrĩa mũthingu ooragĩra maraakara ma mũrũ wa nyina-rĩ,
aatongoragio no ũũgĩ njĩrainĩ iria nũngarũ.
Nĩamuonirie ũthamaki wa Ngai,
na akĩmũruta ũmenyo wa maũndũ marĩa matheru.
Hingo ya gũtangĩka gwake-rĩ,
ũũgĩ nĩamũheire ũhootani,
na akĩmuonera uumithio mũgima wa mĩnoga yake.
11Nĩamũrũũgamĩrĩire mbere ya andũ atuunyani na ahahanyi
akĩmũtua gĩtonga.
12Nĩamũgitĩire wega kuumana na thũ ciake,
na akĩmũhonokia mĩtegoinĩ ĩrĩa ciamũigagĩra.
Hĩndĩ ya ng'ing'inyano iria ndũrũ-rĩ,
nĩamũhootanĩire nĩ geetha amuonie
atĩ kũhe Ngai gĩtĩĩo nĩgũkĩrĩĩte maũndũ moothe.
Ũũgĩ nĩahonokirie Josefu
13 Ũũgĩ ndatiganĩirie mũndũ ũrĩa mũthingu eendio,
no nĩkũmũgitĩra aamũgitĩire wĩhiainĩ.
14Nĩathiire njeera hamwe naake;
na ndamũtigire na mabĩngũ.
No nĩamuoneire thũmbĩ ya ũthamaki na ya wathani
igũrũ rĩa anene aake arĩa maamũhatagĩrĩria.
Na njĩra ĩyo akiumbũrania maheeni ma andũ arĩa maamũmenereirie
na akĩmũhe igweta tene na tene.
Ũũgĩ nĩatongoririe Aisiraeli kuuma Misiri
15 Ũũgĩ nĩahonokirie mũingĩ mũtheru na rũũrĩrĩ rũtaarĩ na thaahu
kuuma wathaniinĩ wa rũũrĩrĩ rwa ahatanĩrĩria.
16Nĩatoonyire ngoroinĩ ya ndungata ya Mwathani,
nayo ĩgĩĩtiiria athamaki a gwĩtigĩrwo na njĩra
ya kũringa ciama na moorirũ.
17Andũ acio atheru, nĩamaheire mũcaara wa wĩra wao;
aamatongoririe magĩthiĩ rũgendo rwa kũgegania;
we-rĩ, nĩ we warĩ kĩĩgunyĩ kĩao mũthenya na ũtheri wao ũtukũ.
18Nĩamaringirie Iria Ituune,
na akĩmamenyerera maaĩinĩ macio maingĩ ũguo.
19Nĩ we wameririe thũ ciao na makũmbĩ ma maaĩ
na agĩcitahĩka kuuma na kũu thĩ wa iria marĩ akuũ.
20Na njĩra ĩyo andũ athingu magĩtaha andũ acio matooĩ Ngai.
Nao magĩkumia rĩĩtwa rĩaku itheru, wee Mwathani.
Na magĩkĩgooca na mũgambo o ro ũmwe guoko gwaku kũrĩa wamagitĩire nakuo.
21Nĩ gũkorwo ũũgĩ nĩatumũrire tũnua twa arĩa mataaragia
na akĩhe ngeenge mĩario.