Ndeereti cia Keerĩ
(15.1--21.34)
Mĩario ya Elifazi
1Thuutha ũcio Elifazi ũrĩa wa kuuma Temani
agĩcookia o rĩngĩ atĩrĩ,
2“Ayubu, mũndũ mũũgĩ no aarie ciugo cia tũhũ ũguo?
No ahũhũũtĩke ũguo?
3Mũndũ mũũgĩ-rĩ, nĩagĩrĩirwo kwaria mĩgambo ĩtarĩ uumithio,
kana ciugo itangĩmũguna?
4No rĩĩrĩ, wee nĩkũniina ũraniina gĩtĩĩo kĩa Ngai
na ũkagiria andũ mamũhooe.
5Waganu waku nĩguo ũragũtongoria;
ũgagĩtũmĩra ciugo cia wara.
6Kwoguo kanua gaaku nĩ ko karakuohithia, ti niĩ;
ciugo ciaku nĩcio iragũtuĩra.
7“Kaĩ arĩ we mũndũ wa mbere gũciarwo?
Kaĩ waciarirwo mbere ya ithũngũri?
8Kaĩ waiguire kĩama kĩa Ngai gĩgĩciira?
Ũreciiria atĩ we no we mũũgĩ?
9Nĩ kĩĩ ũũĩ ithũĩ tũtooĩ?
Nĩ kĩĩ ũiguĩte, tũtaiguĩte?
10Gatagatĩinĩ gaitũ harĩ na andũ akũrũ na marĩ na mbuĩ,
nĩ akũrũ gũkĩra thooguo.
11Kaĩ ũtaanaiganĩra Ngai akũũmĩrĩria,
o na kana akwarĩria na ũhooreri atũhũthĩrĩĩte?
12Ngoro yaku ĩratuumatuuma nĩkĩ?
Ũratũbucabucĩria maitho macio maaku nĩkĩ?
13Ũraraakarĩra Ngai nĩkĩ?
Ũrareka mĩgambo ta ĩyo yume kanua gaaku nĩkĩ?
14 Mũndũ kaĩ akĩrĩ kĩĩ, atĩ no akorwo arĩ mũtheru?
Mũndũ ũciarĩĩtwo nĩ mũtumia-rĩ, no atuĩke mũthingu?
15Ngai ndehokaga o na araika aake,
o na ti atheru maithoinĩ maake.
16Mũndũ ũrĩa ũnyuaga waganu o ta ũrĩa anyuaga maaĩ-rĩ,
githĩ to agĩkorwo arĩ kĩndũ kĩnungu
na kĩrĩ magigi mbere ya Ngai?
17“Tathikĩrĩria, ngwĩre;
nĩngũkuumbũrĩra marĩa nyoneete.
18Nĩngũkuumbũrĩra maũndũ marĩa andũ oogĩ maanoiga,
marutĩĩtwo nĩ maithe maao,
matekũmahitha ũndũ o na ũmwe.
19No o oiki maatũũraga bũrũriinĩ wao;
gũtiarĩ mũrũũrĩrĩ wa gũtũma matigane na Ngai.
20Mũndũ ũrĩa ũhinyagĩrĩria arĩa angĩ
atangĩkaga matukũ maake moothe.
21Mĩgambo ya kũmwĩkĩra guoya nĩ yo aiguaga matũinĩ maake,
atuunyani mamũũkagĩrĩra hĩndĩ ĩrĩa aterĩgĩrĩire.
22We ndeetĩkagia atĩ nĩakoima ndumainĩ;
oonaga eetereirwo no gĩkuũ.
23Kĩimba gĩake gĩgaatuĩka irio cia nderi;
nĩoĩ atĩ marigĩrĩrio maake no kwanangwo.
24Kĩeha na kĩmako imwĩkagĩra guoya;
imũũkagĩrĩra o ta mũthamaki wĩhaarĩirie gũthiĩ mbaarainĩ.
25Nĩ tondũ nĩakũnjĩire Ngai ngundi,
na nĩatuĩte kũremera Mwene Hinya Wothe.
26-27Nĩ mwĩtĩi na nĩ mũremi;
anyiitaga ngo yake oomĩĩtie kĩongo, akarũe na Ngai.
28Mũndũ ũcio atũũraga matũũrainĩ matiganĩirio,
nyũmbainĩ ĩtangĩtũũrwo nĩ andũ,
cierekeire gũtuĩka ciĩgĩĩgĩ.
29Ndangĩtũũra e mũtongu;
ũtonga wake ndũngĩtheerema,
ndangĩgĩa na mĩri bũrũriinĩ,
30na ndangĩhota gũthengera gĩkuũ.
Ahaana o ta mũtĩ ũrĩa honge ciaguo icinĩĩtwo nĩ mwaki
na mahũa maguo moombũrĩĩtwo nĩ rũhuuho.
31Tanĩagĩtige kwĩheenia akĩiga mwĩhoko wake ũũruinĩ,
tondũ ũũru nĩguo ũgaatuĩka mũcaara wake.
32Akaahooha o ta mũtĩ hĩndĩ yake ĩtarĩ nginyu,
na oome o ta rũhonge rũrĩa rũtacookaga kũrura rĩngĩ.
33Akaahaana o ta mũthabibũ ũrĩa thabibũ ciaguo ciitĩkaga itaaneerua,
kana ta mũtamaiyũ ũrĩa ũitaga kĩro kĩaguo.
34Imaramari itikaagĩa na mbeũ,
na mwaki nĩũgaacina nyũmba iria ciakĩĩtwo na mahaki.
35Acio nĩ o andũ arĩa mathugundaga mathĩĩna, na meekaga ũũru;
ngoro ciao ciyũire o maheeni matheri.”