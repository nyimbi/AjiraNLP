MWATHANI kũmenereria gũthaathaiya mĩhianano
1Ningĩ MWATHANI akĩnjarĩria akĩnjĩĩra atĩrĩ, 2“Mũrũ wa mũndũ, garũrũka ũrore irĩma cia bũrũri wa Isiraeli. Cirathĩre ũhoro 3ũciĩre atĩrĩ, ‘Inyuĩ, irĩma ici cia Isiraeli, tathikĩrĩriai ciugo ici cia MWATHANI Ngai! Niĩ MWATHANI Ngai ndĩreera irĩma, tũthũngũri, itwe na mĩkuru atĩ nĩngũcireehithĩria
rũhiũ rwa njora, haraganie kũndũ guothe gũtũũgĩru gwacio
gwa gũthaathaĩria. 4Igongoona ciacio igũtigwo ũtheri, igongoona cia gũcinĩra ũbaani ciunangwo, ciimba cia andũ arĩa mooragĩĩtwo ciaraganio o kũu mbere ya mĩhianano yao. 5Ngwaragania ciimba cia Aisiraeli o kũu mbere ya mĩhianano yao ya kũhooywo na hurunje mahĩndĩ maao gũthiũrũrũkĩria igongoona ciao. 6Kũrĩa guothe matũũraga, matũũra maao nĩngũmamomora na kuo kũndũ gũtũũgĩru gwa gũthaathaĩria ndĩkũharaganie nĩguo igongoona ciao ciunangwo na ithaahio; mĩhianano yao ĩthuthangwo na iniinwo; igongoona cia gũcinĩra ũbaani itemengwo, na mawĩra maao moothe maharaganio gũtarĩ na tha. 7Moona mathiũrũrũkĩirie ciimba nĩmekũmenya atĩ nĩ niĩ MWATHANI.’ ”
8“Nĩngũtigia andũ amwe aao matooragĩĩtwo na ndĩmanyaagie ndũũrĩrĩinĩ, 9matũũre kuo marĩ mĩgwate. Na nĩmakaandirikana ndamahũũra nĩ ũndũ wa kũũndiganĩria na ũtũrĩka, na nĩ ũndũ wa kũhinga maitho, makahũgũkĩra mĩhianano yao. Ningĩ nĩmakeemena mũno nĩ ũndũ wa meehia moothe marĩa maaneeka o na nĩ ũndũ wa maũndũ marĩa maneeka ma kũũnyararithia. 10Nĩmakaamenya atĩ nĩ niĩ MWATHANI na atĩ ti gũthaaka ndathaakaga rĩrĩa ndoigire atĩ nĩngaamahũũra na ihũũra inene.”
11MWATHANI Ngai ekuuga atĩrĩ, “Thukathuka mooko maaku na ũgũthagũthithie magũrũ maaku thĩ, uuge atĩrĩ, ‘Ũi, ũi-ĩ! Nĩ ũndũ wa meehia moothe maaneekwo nĩ andũ a Isiraeli! Atĩrĩĩrĩ, makooragĩrwo mbaarainĩ, arĩa angĩ maniinwo nĩ ng'aragu na angĩ nĩ mũrimũ. 12Arĩa me kũraaya makooragwo nĩ mũrimũ, arĩa me gũkuhĩ mooragĩrwo mbaarainĩ; arĩa nao magaatigara maniinũkio nĩ ng'aragu. Ũguo nĩguo ngaamaitũrũrĩra marũrũ maakwa. 13Inyuĩ na inyuĩ nĩmũkaamenya atĩ niĩ nĩ niĩ MWATHANI rĩrĩa ciimba cia andũ aao igaakorwo ciaraganĩĩte gũkuhĩ na mĩhianano ĩrĩa maahooyaga, ithiũrũrũkĩirie igongoona ciao, o na ikaaragana kũndũ kũrĩa gũtũũgĩru na irĩma igũrũ, o na mĩtĩinĩ yao yothe ĩrĩa mĩruru o na irigiicĩĩrie mĩgandi yothe mĩrũrũ, o kũndũ guothe kũrĩa maacinagĩra mĩhianano yao yothe magongoona. 14Ngaamooroota na kaara na ndue kũrĩa guothe matũũraga bũrũriinĩ maganjo matheri, kuuma werũ wa na kĩanda o nginya itũũra rĩa Dibila rĩrĩa rĩrĩ mwena wa na rũgongo. Hĩndĩ ĩyo nĩmũkaamenya atĩ niĩ nĩ niĩ MWATHANI.’ ”