Mũthamaki Hezekia kũũria Isaia ũtaaro
(2Atha 19.1-7)
1Rĩrĩa mũthamaki Hezekia aiguire ũhoro ũcio, o naake agĩtembũranga nguo ciake nĩ kĩeha, agĩcooka agĩĩkĩra nguo ya ikũnia, agĩthiĩ Hekaarũinĩ ya MWATHANI. 2Ningĩ agĩtũma Eliakimu, ũrĩa warĩ mũnene wa nyũmba ya mũthamaki marĩ na Shebina ũrĩa warĩ karani ka mũthamaki hamwe na athĩnjĩri Ngai arĩa maikangĩĩtie matukũ mathiĩ kũrĩ mũnabii Isaia mũrũ wa Amozu. O nao magĩthiĩ mehumbĩĩte nguo cia makũnia. 3Aameerire mathiĩ meere Isaia atĩrĩ, “Ũũmũũthĩ nĩ mũthenya wa ruwo, nĩkũherithio tũraherithio na tũgaconorwo. Ithuĩ tũhaana o ta mũtumia ũkinyĩrĩirwo nĩ ihinda rĩake rĩa gũciara, no ndarĩ na hinya wa gwĩka ũguo. 4Mũthamaki wa Aasiria nĩatũmĩĩte mũnjaama ũmwe wake ũrĩa mũnene ooke arume Ngai ũrĩa ũrĩ muoyo. MWATHANI Ngai waku aroigua irumi icio na aherithie acio marumanĩĩte. Kwoguo hoera andũ aitũ arĩa matigarĩĩte.”
5Ndungata cia mũthamaki Hezekia ciakinya kwa Isaia, aaciĩrire, 6ithiĩ ikeere Hezekia atĩrĩ, “MWATHANI arakwĩra atĩ ndũkaamakio nĩ mĩgambo ĩrĩa waigua mũthamaki wa Aasiria akĩnjambia nayo. 7Nĩngũmwĩkĩra ngoro ĩngĩ; nĩekũreeherwo ndũmĩrĩri ya mũhuuhu na amĩigua nĩegũcooka bũrũri wake mwene. Nĩngaatũma ooragĩrwo o bũrũriinĩ wake na rũhiũ rwa njora.”
Aasiria gũtũma ndũmĩrĩri ĩngĩ
(2Atha 19.8-19)
8Na rĩĩrĩ, mũnjaama ũcio Mũasiria nĩamenyire atĩ mũthamaki wake nĩoimĩĩte Lakishi agathiĩ kũhũũra itũũra rĩa Libina. Agĩgĩthiĩ kuo magacookanie ndundu. 9Na rĩĩrĩ, Aasiria nĩmaanyiitire ũhoro atĩ, mbũtũ cia Amisiri itongoreetio nĩ mũthamaki Tirihaka wa Ethiopia ciarĩ njĩra igĩũka kũmatharĩkĩra. Mũthamaki wa Aasiria aanyiita ũhoro ũcio, agĩtũmĩra Hezekia mũthamaki wa Juda 10njaama imwĩre atĩrĩ, “Ngai ĩyo wĩhokeete ĩkwĩrĩĩte atĩ ndũkũneanwo mookoinĩ maakwa, no ndũgeetĩkĩre kũheenererio nĩ ũhoro ũcio 11Nĩũiguĩte ũrĩa mũthamaki wa Aasiria eekaga bũrũri o wothe ũrĩa atuĩte atĩ nĩekũwananga. Rĩu-rĩ, ũreciiria wee nĩũkũhonoka? 12Atĩrĩĩrĩ, aabaaba maahũũrire na makĩharagania matũũra ma Gozani, Harani, Rezefu, o na makĩũraga andũ arĩa matũũraga Telasaru, kũu Bethedeni, na gũtirĩ ngai o na ĩmwe ya matũũra macio ĩngĩahotire kũmahonokia. 13Athamaki a matũũra ma Hamathu, Aripadi, Sefarivaimu, Hena na Iva, rĩu marĩ ha?”
14Naake mũthamaki Hezekia akĩoya marũa macio kuuma harĩ njaama icio, akĩmathooma. Agĩcooka agĩthiĩ Hekaarũinĩ ya MWATHANI, akĩmatambũrũkia kuo, 15akĩhooya akiuga atĩrĩ, 16 “MWATHANI Mwene Hinya Wothe, o wee Ngai wa Isiraeli, wee ũikarĩire ciũmbe iria irĩ mathagu, wee wiki no we Ngai. Wee nĩ we wathaga moothamaki moothe ma thĩ. Wee nĩ we wombire igũrũ na thĩ. 17Rĩu MWATHANI, tega matũ ũigue. Hingũra maitho ũbaare maũndũ marĩa matũkorereire. Thikĩrĩria mĩario yothe ĩrĩa Senakeribu aarĩĩtie agakũruma wee Ngai ũrĩa ũrĩ muoyo. 18MWATHANI, ithuĩ oothe nĩtũũĩ nĩ ma atĩ athamaki a Aasiria nĩmaanangĩĩte ndũũrĩrĩ nyingĩ, na magatiga mabũrũri maacio matarĩ kĩndũ. 19O na nĩmacinĩĩte ngai cia mabũrũri macio. No rĩĩrĩ, icio itiarĩ ngai, ciarĩ o mĩhianano yacũhĩĩtio na mooko ma andũ kuuma mĩtĩinĩ na mahigainĩ. 20Rĩu MWATHANI Ngai witũ, tũhonokie kuuma harĩ Aasiria, nĩ geetha moothamaki moothe thĩinĩ wa thĩ mamenye atĩ wee wiki MWATHANI no we Ngai.”
Ndũmĩrĩri ya Isaia kũrĩ Hezekia
(2Atha 19.20-37)
21Thuutha ũcio Isaia akĩheana ndũmĩrĩri kũrĩ mũthamaki Hezekia akiuga atĩrĩ, “Tondũ nĩũrahoire MWATHANI Ngai wa Isiraeli ũhoro ũkoniĩ Senakeribu mũthamaki wa Aasiria, 22MWATHANI arĩĩtie ũhoro wake akoiga atĩrĩ:
‘Itũũra rĩa Jerusalemu rĩkũmenereirie wee Senakeribu
na rĩgakũminja mĩnyĩrĩ.
Itũũra rĩa Zayuni rĩkuumĩĩte thuutha rĩgĩgũkombaga.
23Ũreciiria nũũ ũranyiira na ũgathekerera?
Nũũ ũragũũthũkĩra na ũgakũũrĩra maitho?
Nĩ niĩ Ngai Ũrĩa Mũtheru wa Isiraeli ũkoreetwo wagĩire gĩtĩĩo.
24Ũtũmĩĩte ndungata ciaku ciũke ciĩndahĩre
ikĩnjĩĩraga atĩ nĩũhooteete irĩma iria ndaaya mũno cia Lebanoni,
ũcihooteete ũtũmĩrĩĩte ngaari nyingĩ ciaku cia mbarathi.
Ũreraha ũkiugaga nĩũtemeete mĩtarakwa ĩrĩa mĩraihu
na mĩthengera ĩrĩa mĩthaka mũno kuo.
Ũroiga ũtoonyeete ũgakinya kũrĩa mũtitũ ũtumanĩire mũno.
25Ũreraha atĩ nĩwenjeete ithima
na ũkanyua maaĩ ma mabũrũri mageni,
na atĩ makinya ma thigari ciaku marangĩĩte rũũĩ rwa Nailo rũkooma.’
26“Kaĩ ũtarĩ waigua atĩ ndabangĩĩte ũndũ ũcio o tene?
Ũndũ ũrĩa njerekeire kũhingia ndaũhaarĩirie mahinda ma tene.
Nĩndakũheire hinya wa kũmomora matũũra marĩa mairigĩre na thingo cia hinya
ũkĩmatua hĩba cia mahiga.
27Andũ arĩa maatũũraga matũũrainĩ macio nĩmaagire hinya,
makĩmaka na makĩiyũrwo nĩ guoya.
Magĩgĩtuĩka ta nyeki ya gĩthakainĩ,
na ta mahuti marakũra nyũmba igũrũ,
marahuurutwo nĩ rũhuuho rwĩ na ũrugarĩ mũingĩ rwa kuuma mwena wa irathĩro.
28“Nĩnjũũĩ mĩthiĩre yaku yothe,
nĩnjũũĩ ũgĩũkĩra, na ũgĩikara thĩ,
ũkiumagara na ũkĩhũndũka,
o na rĩrĩa ũkũndaakarĩra.
29Na tondũ nĩũndaakarĩire,
nĩnginyĩrĩirwo nĩkũigua ũhoro wa mwĩtĩĩo waku.
Nĩngũgwĩkĩra ndwano maniũrũ na matamu kanua,
ngũhũndũre ũcooke thuutha na njĩra o ĩrĩa wokĩire.”
30Naake Isaia agĩkĩĩra mũthamaki Hezekia ũũ, “Ũndũ ũrĩa ũgaakũmenyithia ũguo-rĩ, nĩ ũyũ: mwaka ũyũ mũkũrĩa ngano ya maitĩka. Mwaka wa keerĩ o naguo mũkaarĩa ngano o ya maitĩka. No mwaka wa gatatũ mũkaahanda na mũgethe, na mũhande mĩthabibũ na mũrĩe thabibũ ciayo. 31Andũ a Juda arĩa magaatigara nĩmakaagĩa mĩri, mehande rĩngĩ na magĩe na maciaro. 32Andũ nĩmagaatigara kũu Jerusalemu o na kĩrĩmainĩ gĩa Zayuni, tondũ MWATHANI Mwene Hinya Wothe nĩeheanĩĩte kuona ũndũ ũcio nĩwekĩka.
33“MWATHANI ekuuga atĩrĩ, ‘Mũthamaki wa Aasiria ndagaatoonya itũũra rĩĩrĩ, o na kana arĩikĩrie mũguĩ o na ũmwe. Ndakaarĩkuhĩrĩria arĩ na thigari irĩ na ngo o na kana arĩakĩrĩre ngathĩ cia kũrĩtharĩkĩra. 34Njĩra ĩrĩa agookĩra no yo agacookera, na ndakaingĩra itũũra rĩĩrĩ. Nĩ niĩ MWATHANI ndoiga ũguo. 35Ngaagitĩra itũũra rĩĩrĩ na ndĩrĩhonokie, nĩ ũndũ wakwa niĩ Mwene na nĩ ũndũ wa Daudi ndungata yakwa.’ ”
36Mũraika wa MWATHANI akiumagara agĩthiĩ akĩũraga thigari ngiri igana rĩa mĩrongo ĩnaana na ithaano (185,000) kambĩinĩ ya Aasiria ũtukũ ũcio. Mũthenya ũyũ ũngĩ gũgĩkĩa andũ acio oothe maaraganĩĩte kũu marĩ ciimba. 37Tondũ ũcio Senakeribu, mũthamaki wa Aasiria agĩkĩambũra kambĩ, agĩcooka Nineve gũtũũra kuo. 38Na rĩĩrĩ, mũthenya ũmwe arĩ hekaarũinĩ ya ngai yake ĩrĩa yetagwo Nisiroku akĩmĩthaathaiya, Adirameleki na Sharezeri, aariũ aake, makĩmũkora kũu makĩmũũraga na hiũ cia njora. Marĩĩkia kũmũũraga makĩũra magĩthiĩ bũrũri wa Ararati. Naake mũũriũ ũngĩ wetagwo Esarihadoni agĩathana ithenya rĩake.