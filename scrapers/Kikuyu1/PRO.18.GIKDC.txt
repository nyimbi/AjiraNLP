1Mũndũ ũtaiguanaga na andũ arĩa angĩ,
nĩkwenda eendeete maũndũ maake,
na nĩareganaga na matua ma arĩa angĩ.
2Kĩrimũ gĩtimakagio nĩ ũkĩĩgu wakĩo,
gĩkenagio no kwĩgaathĩrĩria.
3Meehia mareehage gĩconoko,
kwĩagĩra gĩtĩĩo kũreehage thoni.
4Ciugo iria mũndũ aaragia no ituĩke kĩhumo kĩa ũũgĩ,
o ta ndia ndiku na ta karũũĩ gegũtherera.
5Ti wega kũgaathĩrĩria mũndũ mwaganu,
kana kwogomia kĩhooto kĩa ũrĩa mũthingu.
6Mĩario ya kĩrimũ ĩreehage haaro,
na nĩkĩo kĩĩtagĩria rũthanju.
7Mĩario ya kĩrimũ nĩ yo ĩkĩũnũhaga,
nacio ciugo ciakĩo nĩcio igĩtoonyagia ũgwatiinĩ.
8Mũhuuhu ũrĩ cama mũno,
mũndũ aũigua ndũriganagĩra.
9Mũndũ kĩgũũta wĩrainĩ wake
ndarĩ ũtiganu na mũndũ mwanangi.
10MWATHANI nĩ mũnaara ũrĩ na hinya,
mũndũ mũthingu angĩĩhitha thĩinĩ, aikaraga ahooreire.
11Gĩtonga kĩĩgeragĩria atĩ kĩgitĩirwo nĩ ũtonga wakĩo;
o ta itũũra rĩirigĩirwo na rũthingo rwa mahiga.
12Mũndũ mwĩtĩi nĩkwanangĩka anangĩkaga,
ĩndĩ ũrĩa mwĩnyiihia nĩgũtĩĩo atĩĩagwo.
13Nĩ ũndũ wa ũrimũ o na wĩ gĩconoko,
mũndũ gũcookia ũhoro ataiguĩte.
14Kwĩyũmĩrĩria mũndũ arĩ mũrũaru gwĩ kĩĩrĩgĩrĩro gĩa kũhona,
ĩndĩ mũndũ angĩaga kwĩyũmĩrĩria ndangĩhona.
15Mũndũ mũũgĩ nĩegĩagĩra na ũmenyo,
naake mũndũ mũtaũku nĩacaragia ũũgĩ.
16Ũngĩenda kuona mũnene-rĩ,
thiĩ ũkuuĩĩte kĩheeo gĩa kũmũhe na nĩũkũmuona.
17Mwambĩrĩria ciira oonagwo ta arĩ we wĩ na ũhoro wa ma,
o nginya hĩndĩ ĩrĩa ũrĩa araciira naake arĩambĩrĩria kũmũũria ciũria.
18Kura
ĩniinaga ngarari,
nĩtuithanagia andũ eerĩ njamba.
19Teithia mũndũ ũrĩa mũciaranĩirwo naake,
na nĩarĩkũgitagĩra o ta rũthingo rwa itũũra rĩrĩ hinya;
ĩndĩ mũngĩtetania naake o na gũgũteithia ndangĩgũteithia.
20Maũndũ marĩa mũndũ aaragia nĩ mo hũũni yake,
maũndũ macio nĩ mo atũũranagia namo.
21Mĩario ĩrĩa mũndũ aaragia
nĩ yo ĩreehage muoyo kana gĩkuũ
kwoguo maciaro maayo no mũhaka mũndũ amaamũkĩre.
22Mũndũ ũrĩa ũgĩĩte na mũtumia
nĩagĩĩte na kĩndũ kĩega,
na nĩgũtugwo atugĩĩtwo nĩ MWATHANI.
23Mũthĩĩni nĩgũthaithana athaithanaga,
ĩndĩ gĩtonga nĩkũgoromoka kĩgoromokaga.
24Araata amwe matingĩĩhokwo,
no nĩkũrĩ araata mangĩtuĩka ehokeku o na gũkĩra
aariũ a nyina na mũndũ.