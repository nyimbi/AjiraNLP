Matũũra ma Alawii
1Na rĩĩrĩ, hĩndĩ ĩyo atongoria a mbarĩ cia mũhĩrĩga wa Lawi magĩthiĩ kwĩ Eleazaru mũthĩnjĩri Ngai, Joshua wa Nuni, o na anene a mbarĩ cia mĩhĩrĩga yothe ya Isiraeli 2 o kũu Shilo bũrũriinĩ wa Kanaani makĩmeera atĩrĩ, “MWATHANI nĩathanire ahũthĩrĩĩte Musa atĩ tũkaaheeo matũũra ma gũtũũra, o na ithaka imarigiicĩirie cia kũrĩithagia mahiũ maitũ.” 3Kwoguo andũ a Isiraeli magĩkĩhe Alawii matũũra mamwe, maarigiicĩirio nĩ ithaka cia ũrĩithio kuuma mabũrũriinĩ maao, o ta ũrĩa MWATHANI aathanĩĩte.
4Alawii a mbarĩ ya Kohathu nĩ o maarĩ a mbere kũgaĩrwo matũũra. Njiarwa cia Harũni, mũthĩnjĩri Ngai, ciagaĩirwo matũũra ikũmi na matatũ kuuma mabũrũriinĩ ma Juda, Simeoni, na Benjamini. 5Alawii acio angĩ a mbarĩ ya Kohathu maagaĩirwo matũũra ikũmi kuuma mabũrũriinĩ ma Efiraimu, Dani, na nuthu ya mũhĩrĩga wa Manase ya mwena wa ithũĩro.
6Alawii a mbarĩ ya Gerishoni maagaĩirwo matũũra ikũmi na matatũ kuuma mabũrũriinĩ ma Isakaru, Asheri, Nafutali, na nuthu ya mũhĩrĩga wa Manase ya mwena wa irathĩro.
7Nao Alawii a mbarĩ ya Merari makĩgaĩirwo matũũra ikũmi na meerĩ kuuma mabũrũriinĩ ma Reubeni, Gadi, na Zebuluni. 8Andũ a Isiraeli maagaĩire Alawii matũũra macio, o hamwe na ithaka iria ciamarigiicĩirie cia kũrĩithagia mahiũ, na ũndũ wa gũcuukĩrwo mĩtĩ,
o ta ũrĩa MWATHANI aathanĩĩte ahũthĩrĩĩte Musa.
9Maya nĩ mo marĩĩtwa ma matũũra ma mabũrũri ma Juda na Simeoni marĩa 10njiarwa cia Harũni, iria ciarĩ cia mbarĩ ya Kohathu wa mũhĩrĩga wa Lawi, ciaheirwo. Njiarwa cia Harũni nĩcio ciegwatĩire igai rĩa mbere mĩtĩ yacuukwo. 11Maaheirwo itũũra rĩa Ariba (Ariba aarĩ ithe wa Anaki) rĩrĩa rĩĩtagwo mahindainĩ maya Heburoni, na rĩ bũrũriinĩ ũrĩa ũrĩ irĩma wa Juda. Maaheyanĩirio itũũra rĩu hamwe na ithaka iria ciarĩthiũrũrũkĩirie cia kũrĩithagia mahiũ maao. 12No rĩĩrĩ, andũ a Isiraeli nĩmaarĩĩkĩĩtie kũhe Kalebu wa Jefine mĩgũnda ya itũũra rĩu o hamwe na icagi ciarĩo.
13Matũũra marĩa mangĩ njiarwa cia Harũni mũthĩnjĩri Ngai ciaheanĩirio hamwe na itũũra rĩu rĩa Heburoni (itũũra rĩĩrĩ rĩarĩ rĩmwe rĩa matũũra ma kũũragĩrwo) nĩ: Libina, 14Jatiru, Eshitemoa, 15Holoni, Debiri, 16Aini, Juta, Bethi Shemeshi, hamwe na ithaka ciamo cia kũrĩithia. Maaheirwo matũũra kenda mabũrũriinĩ ma mũhĩrĩga wa Juda, na Simeoni. 17Nakuo bũrũriinĩ wa mũhĩrĩga wa Benjamini makĩheeo matũũra mana, namo nĩ; Gibeoni, Geba, 18Anathothu, na Alimoni hamwe na ithaka ciamo cia kũrĩithia. 19Matũũra moothe marĩa njiarwa cia Harũni, iria ciarĩ athĩnjĩri Ngai, ciaheirwo maarĩ ikũmi na matatũ hamwe na ithaka ciamo cia kũrĩithia.
20Njiarwa iria ingĩ cia mbarĩ ya Kohathu ciagaĩirwo matũũra mamwe thĩinĩ wa bũrũri wa mũhĩrĩga wa Efiraimu. 21Maaheirwo matũũra mana, namo nĩ: Shekemu na ithaka ciarĩo cia kũrĩithia iria ciarĩ bũrũriinĩ ũrĩa ũrĩ irĩma wa Efiraimu. (Itũũra rĩu rĩa Shekemu rĩarĩ rĩmwe rĩa matũũra ma kũũragĩrwo.) Na makĩheeo Gezeri, 22Kibizaimu, na Bethi Horoni hamwe na ithaka ciamo cia kũrĩithia. 23Bũrũriinĩ wa mũhĩrĩga wa Dani maaheirwo itũũra rĩa Eliteke, Gibethoni, 24Aijaloni, na Gathirimoni hamwe na ithaka cia kũrĩithia. Moothe maarĩ matũũra mana. 25Bũrũri wa nuthu ya mũhĩrĩga wa Manase ũrĩa wa mwena wa ithũĩro wamaheire matũũra meerĩ, Taanaka, na Gathirimoni hamwe na ithaka cia kũrĩithia. 26Matũũra moothe marĩa njiarwa icio ingĩ cia mbarĩ ya Kohathu ciaheirwo maarĩ ikũmi, hamwe na ithaka ciamo cia kũrĩithia.
27Mbarĩ cia Gerishoni, iria o nacio ciarĩ Alawii, ciaheirwo matũũra meerĩ thĩinĩ wa bũrũri wa nuthu ya mũhĩrĩga wa Manase ĩrĩa ya mwena wa Irathĩro. Matũũra macio nĩ; Golani rĩrĩa rĩarĩ thĩinĩ wa Bashani; (itũũra rĩa Golani rĩarĩ rĩmwe rĩa matũũra ma kũũragĩrwo), na Beeshitera, hamwe na ithaka ciamo cia kũrĩithia. 28Nakuo bũrũriinĩ wa Isakaru makĩheeo matũũra mana, namo nĩ; Kishioni, Daberathu, 29Jaramuthu, na Enganimu, hamwe na ithaka ciamo cia kũrĩithia. 30Nakuo bũrũriinĩ wa Asheri maaheirwo matũũra mana, namo nĩ: Mishali, Abidoni, 31Helikathu, na Rehobu, hamwe na ithaka ciamo cia kũrĩithia. 32Thĩinĩ wa bũrũri wa Nafutali maaheirwo matũũra matatũ, namo nĩ: Kedeshi, rĩrĩa rĩarĩ thĩinĩ wa Galili, hamwe na ithaka ciarĩo cia kũrĩithia. (Kedeshi rĩarĩ itũũra rĩmwe rĩa marĩa ma kũũrĩrwo). Na makĩheeo Hamothu Dori, na Karitani, hamwe na ithaka ciamo cia kũrĩithia. 33Matũũra moothe marĩa njiarwa cia Gerishoni ciaheirwo maarĩ ikũmi na matatũ hamwe na ithaka ciamo cia kũrĩithia.
34Nao Alawii arĩa maatigarĩĩte, a mbarĩ ya Merari, makĩheeo matũũra mana thĩinĩ wa bũrũri wa mũhĩrĩga wa Zebuluni. Matũũra macio nĩ: Jokineamu, Karita, 35Dimuna, na Nahalali, hamwe na ithaka ciamo cia kũrĩithia. 36Nakuo bũrũriinĩ wa mũhĩrĩga wa Reubeni makĩheeo matũũra mana, namo nĩ: Bezeri, Jahazu, 37Kedemothu, na Mefaathu, hamwe na ithaka ciamo cia kũrĩithia. 38Bũrũriinĩ wa mũhĩrĩga wa Gadi maaheirwo matũũra mana, namo nĩ: Ramothu bũrũriinĩ wa Gileadi, hamwe na ithaka ciarĩo cia kũrĩithia, (itũũra rĩa Ramothu rĩarĩ rĩmwe rĩa marĩa ma kũũrĩrwo), Mahanaimu, 39Heshiboni, na Jazeri, hamwe na ithaka ciamo cia kũrĩithia. 40Mbarĩ icio cia Merari ciaheirwo matũũra ikũmi na meerĩ.
41-42Matũũra moothe marĩa Alawii maaheirwo thĩinĩ wa mabũrũri marĩa meegwatĩirwo nĩ andũ a Isiraeli, maarĩ mĩrongo ĩna na manaana, hamwe na ithaka iria ciamathiũrũrũkĩirie cia kũrĩithio.
Aisiraeli kwĩgwatĩra bũrũri wa Kanaani
43Ũguo nĩguo MWATHANI aakĩheire Aisiraeli bũrũri ũcio wothe ũrĩa eehĩtire atĩ nĩakaahe maithe maao. Nao Aisiraeli marĩĩkia kwĩgwatĩra bũrũri ũcio makĩũtũũra. 44Naake MWATHANI agĩkĩmahe thaayũ bũrũriinĩ ũcio wothe, o ta ũrĩa eerĩire maithe maao. Gũtirĩ thũ o na ĩmwe thĩinĩ wa thũ ciao ciothe yahotire kũmeetiiria, nĩ ũndũ MWATHANI nĩahotithirie Aisiraeli gũtooria thũ ciao ciothe. 45Ningĩ gũtirĩ ũndũ o na ũmwe wa maũndũ moothe marĩa MWATHANI eerĩire andũ a Isiraeli atĩ nĩakaameekĩra, ataameekĩire.