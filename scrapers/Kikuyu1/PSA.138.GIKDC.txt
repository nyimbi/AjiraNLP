Ihooya rĩa gũcookia ngaatho
1Nĩngũgũcookeria ngaatho, MWATHANI, na ngoro yakwa yothe;
nĩngũkũinĩra ngĩgũkumagia ngai
ciothe irĩ ho.
2Ngũinamĩrĩra ndoreete na kũrĩa Hekaarũ yaku theru ĩrĩ,
ngooce rĩĩtwa rĩaku,
nĩ ũndũ wa ũtugi na wĩhokeku waku,
tondũ nĩwonanĩĩtie atĩ rĩĩtwa rĩaku nĩrĩo rĩnene,
o na maathani maaku nĩ manene.
3Rĩrĩa ndagwĩtire, nĩwanjĩtĩkire,
na ũkĩnyongerera hinya.
4Athamaki oothe a thĩ nĩmagaakũgooca, MWATHANI,
tondũ nĩmaiguĩte maũndũ marĩa wĩranĩire.
5Ningĩ nĩmakaagana ciĩko iria wee wĩkĩĩte,
o na magane ũrĩa riiri waku wĩ mũnene.
6O na gũtuĩka, wee MWATHANI, wĩ igũrũ mũno
nĩũrũmbũyagia andũ arĩa enyiihia,
na ũkamenya ũrĩa andũ arĩa etĩĩi mareeka ũrĩ o kũraaya.
7Rĩrĩa thiũrũrũkĩirio nĩ mathĩĩna,
wee nĩũmenyagĩrĩra wega;
ũng'ethanagĩra na thũ ciakwa iria cindaakarĩire,
ũkahonokia na guoko gwaku kwĩ hinya.
8MWATHANI nĩũrĩhingia, maũndũ moothe marĩa wĩranĩire.
Wendo waku, MWATHANI, nĩ wa tene na tene;
ndũgaatiganĩrie wĩra wa mooko maaku.