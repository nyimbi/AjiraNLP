Ndeereti cia gatatũ
(22.1--27.23)
Mĩario ya Elifazi
1Elifazi ũrĩa wa kuuma Temani agĩcookia atĩrĩ,
2 “Mũndũ nĩ wa bata ũrĩkũ harĩ Ngai,
o na angĩkorwo e mũũgĩ atĩa?
3Gũkorwo ũrĩ mũthingu-rĩ, kũngĩguna Mwene Hinya Wothe atĩa?
Gũkorwo mĩtugo yaku ĩtarĩ na ũcuuke-rĩ, kũngĩmũteithia na kĩ?
4Ngai ndarakũherithia na ndaragũtuĩra,
nĩ ũrĩa ũmũheaga gĩtĩĩo.
5Githĩ ti ũndũ wa waganu waku mũnene,
na wa meehia maaku matangĩtarĩka?
6Nĩwarĩhirie andũ a mũciĩ wanyu thiirĩ mataarĩ naguo,
na ũkĩmaaũra nguo ũkĩmatiga njaga.
7Nĩwaimire arĩa maanogeete maaĩ ma kũnyua,
na ũkĩima arĩa maahũũtiĩ irio.
8Nĩwatũmĩrire ũhoti waku na gĩtĩĩo kĩrĩa ũheetwo,
gũtuunyana gĩthaka gĩothe.
9Waingatire atumia a ndigwa mooko matheri,
na ũkĩhinyirĩria ciana cia ngoriai.
10Nĩkĩo ũthiũrũrũkĩirio nĩ mĩtego,
na ũranyiitwo nĩ guoya ũterĩgĩrĩire.
11Nokĩo ũraremwo nĩkuona nĩ ũrĩa ũtumanĩirwo;
mũiyũro wa maaĩ ũrakũiga na guoya.
12Githĩ Ngai ndatũũraga igũrũ rĩa igũrũ,
na nĩacũũthagĩrĩria njata, o na ciakorwo irĩ igũrũ?
13O na kũrĩ ũguo-rĩ, ũũragia atĩrĩ, ‘Nĩ kĩĩ Ngai ooĩ?
Nĩahumbĩirwo nĩ matu;
angĩkĩhota atĩa gũtũtuĩra?
14Wĩciiragia atĩ nĩagiragĩrĩrio kuona nĩ matu matumanu,
rĩrĩa araceeraceera mũtambũrũkoinĩ wa matu mairũ.’
15Ũgũgĩthiĩ o na mbere kũrũmĩrĩra njĩra
o ĩrĩa andũ aaganu matũire mageragĩra?
16Maatwarirwo nĩ kĩguũ
o na ihinda rĩao rĩtakinyĩĩte.
17Acio nĩ arĩa maakararirie Ngai,
na meetĩkĩĩtie atĩ Mwene Hinya Wothe ndarĩ ũndũ angĩahotire kũmeeka.
18Ĩndĩ nĩ Ngai watũmire matonge;
niĩ ndingĩnyiitanĩra na meciiria ma andũ acio aaganu.
19Andũ arĩa athingu moonaga andũ aaganu makĩherithio magakena;
andũ arĩa matarĩ ũcuuke mamathekagĩrĩra
20makoiga atĩrĩ, ‘Thũ ciitũ nĩcianangĩĩtwo,
na ũtonga ũrĩa itigĩĩte ũgacinwo na mwaki.’
21“Ayubu, wĩiguithanie na Ngai;
tiga kũmuona ta arĩ thũ.
Weka ũguo nĩegũkũraathima.
22Amũkĩra mataaro marĩa arakũhe,
na ũige ciugo ciake ngoroinĩ yaku.
23Cookerera Mwene Hinya Wothe wĩnyiihĩĩtie,
na ũtigane na ũũru wothe
ũrĩa wĩkagwo gwaku mũciĩ.
24Ikia thahabu yaku kũraaya nawe;
te thahabu yaku ĩrĩa thaka mũno
o ta ũrĩa ũngĩte ngomongo.
25Reke Mwene Hinya Wothe atuĩke thahabu yaku,
o na atuĩke betha yaku ĩrĩa ya goro.
26Weka ũguo-rĩ, ũrĩikaraga wĩhokeete o Mwene Hinya Wothe,
naake atuĩke gĩthima gĩa gĩkeno gĩaku.
27Wamũhooya, nĩarĩgũcookagĩria,
na nĩũrĩhingagia mĩhĩtwa ĩrĩa wĩhĩtĩĩte.
28Nĩũrĩgaacagĩra maũndũinĩ moothe marĩa ũrĩĩkaga,
na ũtheri nĩũrĩkũmũrĩkagĩra njĩra.
29Ngai nĩanyiihagia arĩa etĩĩi,
na akahonokia arĩa enyiihia.
30Nĩegũkũhonokia akorwo ũtarĩ na mahĩtia,
na akorwo maũndũ marĩa wĩkaga matirĩ ũcuuke.”