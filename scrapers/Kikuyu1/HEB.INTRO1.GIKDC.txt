Gũtaarĩria
Marũa kũrĩ Ahibirania maatũmĩirwo gĩkundi kĩa Akristiano arĩa maarĩ ũgwatiinĩ wa gũtiganĩria wĩtĩkio wao nĩ tondũ wa ũrĩa maakararagio. Mũmaandĩki nĩaramoomĩrĩria wĩtĩkioinĩ wao na ũndũ wa kũmoonia atĩ Jesũ Kristũ nĩ we ũguũrio wa ma na wa mũthia wa Ngai. Mwandĩki akĩheana ũhoro ũyũ nĩakindĩrĩĩte maũndũ maya matatũ marĩa marĩ ũũma mũtheri: (1) Jesũ nĩ Mũrũ wa Ngai kũna wa tene na tene ũrĩa werutire gwathĩkĩra Ithe na ũndũ wa mĩnyamaaro ĩrĩa oomĩrĩirie. Jesũ akĩrĩ Mũrũ wa Ngai nĩ mũnene gũkĩra anabii a Kĩrĩĩkanĩro kĩrĩa Gĩkũrũ, araika, o na Musa we mwene. (2) Jesũ nĩ Ngai, Mũthĩnjĩri Ngai wa tene na tene, na nĩ mũnene gũkĩra athĩnjĩri Ngai a Kĩrĩĩkanĩro kĩrĩa Gĩkũrũ. (3) Na ũndũ wa Jesũ mũndũ wĩtĩkĩĩtie nĩahonokagio kuuma meehiainĩ, guoyainĩ, na gĩkuũinĩ. Na ningĩ Jesũ akĩrĩ Mũthĩnjĩri Ngai ũrĩa mũnene nĩ we ũheanaga ũhonokio ũrĩa wa ma, ũrĩa wataanyagwo nĩ mambura na magongoona marĩa mathĩnjagwo nyamũ thĩinĩ wa ndini ya Ayahudi.
Mwandĩki nĩaheanĩĩte ngerekano ya wĩtĩkio wa andũ amwe me ngumo rũganoinĩ rwa Aisiraeli (gĩcunjĩ kĩa 11). Ningĩ nĩorĩĩtie andũ arĩa aandĩkĩire maikarage marĩ ehokeku. Gĩcunjĩinĩ gĩa 12 nĩorĩĩtie andũ acio maikarage marĩ ehokeku kinya mũthia, meehoceetie harĩ Jesũ, na moomĩrĩrie mĩnyamaaro yothe ĩrĩa ĩngĩmakorerera. Ibuku rĩĩrĩ rĩrĩĩkĩrĩire na ciugo cia gũtaarana na cia gũkaanania.
Maũndũ marĩa maarĩ marũainĩ maya
Gũtaarĩria: Kristũ nĩ we ũguũrio wothe wa Ngai 1.1-3
Kristũ nĩ mũnene gũkĩra araika 1.4--2.18
Kristũ nĩ mũnene gũkĩra Musa na Joshua 3.1--4.13
Kristũ nĩ Mũthĩnjĩri Ngai Ũrĩa Mũnene makĩria 4.14--7.28
Kĩrĩĩkanĩro gĩa Kristũ nĩ kĩnene makĩria 8.1--9.28
Igongoona rĩa Kristũ nĩ inene makĩria 10.1-39
Ũnene wa wĩtĩkio 11.1--12.29
Gũkenia Ngai 13.1-19
Ihooya rĩa kũrĩĩkia 13.20-21
Ciugo cia Mũthia 13.22-25