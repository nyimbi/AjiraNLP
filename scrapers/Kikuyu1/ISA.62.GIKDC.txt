1Atĩrĩĩrĩ, nĩ ũndũ wa Jerusalemu, ndigaakira
na nĩ ũndũ wa Zayuni ndikaahuurũka,
itooneete waragania warĩĩte kuo o ta ũtheri.
na ũhonokania wakanĩĩte kuo o ta tooci.
2Hĩndĩ ĩyo ndũũrĩrĩ nĩikoona ũthingu waku,
nao athamaki oothe moone riiri waku,
nawe ũcooke ũheeo rĩĩtwa rĩngĩ rĩerũ,
rĩĩtwa o rĩrĩa MWATHANI we mwene agaagũthuurĩra.
3Nawe ũgĩtuĩke thũmbĩ ya riiri ya MWATHANI Ngai.
na kĩraũni gĩa ũthamaki kĩa Ngai.
4Ningĩ wee ndũgaacooka gwĩtwo “Mũtirike,”
kana bũrũri waku ũcooke gwĩtwo, “Mũtiganĩrie.”
Wee ũgeetagwo “Mwendwa wakwa,”
Naguo bũrũri wĩtagwo “Mũgũre.”
Tondũ MWATHANI nĩakeneetio nĩ we,
na egũtuĩka ta mũthuuri wa bũrũri waku.
5Amu o ta ũrĩa mwanake ahikagia mũirĩĩtu thingi,
noguo ũrĩa wagwakire agaakũhikia.
o ta ũrĩa mũhikania akenagĩra mũhiki wake,
noguo Ngai waku agaagũkenera.
6Jerusalemu, nĩnjigĩĩte arangĩri thingoinĩ ciaku,
mũthenya wothe na ũtukũ wothe matirĩkiraga.
Inyuĩ na inyuĩ mũririkanagia MWATHANI ciĩranĩro ciake, mũtikaananoge,
7o na kana mũhe MWATHANI ũhuurũko,
atacookanĩrĩirie Jerusalemu,
na akamĩtua itũũra rĩa gwĩtĩĩagwo narĩo gũũkũ thĩ.
8Atĩrĩĩrĩ, MWATHANI nĩehĩtĩĩte,
aambararĩĩtie guoko gwake kwa ũrĩo, kũrĩa kũrĩ hinya,
akoiga atĩ ndarĩ hingo akaareka
thũ cianyu ciĩkenie na irio cia mĩgũnda yanyu
o na kana andũ a ndũũrĩrĩ manyue ndibei ĩrĩa inyuĩ mũnogeire.
9No rĩĩrĩ, arĩa marigethaga nĩ o marĩrĩaga magĩcookagĩria MWATHANI ngaatho,
arĩa marĩhihaga ndibei nĩ o marĩmĩnyuagĩra ithakuinĩ cia Hekaarũ yakwa.
10Atĩrĩĩrĩ, andũ a Jerusalemu, taumagaraai, mũthiĩ mũhĩtũke ihingo,
thondekaai barabara nĩ ũndũ wa andũ aanyu magĩcooka.
Thikaai marima na mwaraganie barabara ĩyo!
Thengiai mahiga moothe!
Handaai ibaaũ ndũũrĩrĩ icione.
11 Atĩrĩĩrĩ, MWATHANI nĩanĩrĩire thĩ yothe akoiga atĩrĩ,
“Ĩraai andũ a Jerusalemu MWATHANI nĩarooka kũmũhonokia.
Arooka arĩ na iheeo ciake
atongoreetio nĩ andũ arĩa ahonokeetie.”
12Acio nĩ o marĩĩtagwo
“Andũ arĩa atheru arĩa mahonokeetio nĩ MWATHANI.”
Nawe Jerusalemu ũrĩĩtagwo,
“Itũũra rĩrĩa rĩende”
no ti “Itũũra rĩrĩa rĩtiganĩrie.”