Mĩario ya Zofaru
1Zofaru ũrĩa wa kuuma Naamathu
agĩcookia atĩrĩ,
2“Ayubu nĩũrathĩĩnia meciiria maakwa,
ngwaria nĩ ũguo woiga.
3Nĩndaigua irumi ciaku
no nĩngũmenya ũrĩa ngũcookia.
4“Kaĩ ũtooĩ atĩ kuuma o tene, rĩrĩa mũndũ aigirwo gũũkũ thĩ,
5kũrũũhia kwa mũndũ mwaganu nĩ kũniini
na ũkeni wa mũndũ mũũru no wa ihinda?
6O na angĩĩtũũgĩria, kĩrũũgamo gĩake,
mũtwe wake ũhaane ta ũkũhuutia matu-rĩ,
7athiraga o ta mai maake.
Arĩa maramuonaga mooranagia atĩrĩ, ‘Rĩu akĩrĩ kũ?’
8Airagĩria o ta kĩrooto, na ndacookaga kuoneka;
athiraga o ta kĩoneki gĩa ũtukũ.
9Andũ arĩa maramuonaga,
maticookaga kũmuona,
andũ aake matimũikagia riitho rĩngĩ.
10Ciana ciake nĩcio ituĩkaga cia kũrĩha athĩĩni arĩa aanatuunya indo.
11Mwĩrĩ wake ũrĩa wakoragwo wĩ na hinya na ũrugarĩ,
ũkuaga ũgathikwo ũgatuĩka o tĩĩri.
12“Ũũru ũkoragwo ũrĩ mũrĩo kanuainĩ gaake ũguo atĩ,
aũhithaga rungu rwa rũrĩmĩ rwake;
13ndangĩũrekereria ũthiĩ,
aũhingagĩrĩria kanuainĩ gaake.
14No rĩĩrĩ, irio ciake irũraga irĩ o nda;
irũraga o ta thumu wa nyoka ĩrĩa njũru.
15Agagĩtahĩka ũtonga ũrĩa aanameria;
Ngai agakĩũrutũrũra uume nda yake.
16Ameragia thumu wa nyoka;
nyoka ĩrĩa ĩĩtagwo gĩĩko ĩmũrũmaga ĩkamũũraga.
17Ndatũũraga kinya akoona iraathimo cia Ngai;
ndakoona ũũkĩ na iria irĩa Ngai aheaga andũ aake na ũingĩ.
18Ndakaarĩa kĩrĩa anogeire,
na ndagaakenera ũtonga wake,
19amu nĩahinyagĩrĩria athĩĩni na akamatiganĩria,
na akeyoera nyũmba iria we mwene ataakire.
20“Tondũ ũhahanyi wake ndũrĩ gĩthimi,
ndangĩhota kũhonokia kĩndũ o gĩothe gĩake kĩa bata.
21Tondũ ndarĩ kĩndũ atigagia aarĩa,
ũtonga wake ndũngĩgĩtũũra.
22Oomokagĩrwo nĩ mathĩĩna o rĩĩrĩ egangarĩĩte;
akoragĩrĩrwo nĩ nditi nene cia mĩnyamaaro akaharagana.
23Nĩarĩe o kĩrĩa gĩothe ekwenda!
Ngai arĩmũherithia arĩ na maraakara mekũrĩrĩmbũka mwaki.
24Akoorĩra rũhiũ rwa njora rwa cuuma,
no arathwo na mũguĩ wa gĩcango,
25ũtũrĩkanie mwĩrĩ wake,
mũthia waguo ũkũhenia ũnyũrũrũke thakame yake,
ngoro yake ĩkĩiyũrwo nĩ kĩmako.
26Kĩrĩa gĩothe eigĩire mũthiithũ nĩkĩrĩanangwo;
arĩcinwo nĩ mwaki ũtaakĩĩtio nĩ mũndũ,
o na ũcine kĩrĩa gĩothe gĩtigaire nyũmbainĩ yake.
27Igũrũ nĩrĩrĩmenyithania waganu wa mũndũ ũcio,
nayo thĩ ĩmũũkĩrĩre.
28Kĩrĩa gĩothe arĩ nakĩo kĩrĩkuuo gĩthiio nakĩo;
kĩrĩkururio gĩthiio nakĩo rĩrĩa Ngai arĩraakara.
29Kĩu nĩkĩo kĩheeo kĩrĩa mũndũ mwaganu arĩheeo nĩ Ngai;
rĩu nĩrĩo igai rĩrĩa aathĩrĩirwo nĩ Ngai.”