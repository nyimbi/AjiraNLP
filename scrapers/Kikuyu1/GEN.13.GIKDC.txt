Aburamu na Loti kwamũkana
1Naake Aburamu akiuma Misiri akĩambata agĩkinya werũ wa mwena wa na kĩanda wa Kanaani arĩ hamwe na mũtumia wake na indo ciothe iria aarĩ nacio; naake Loti agĩtwarana naake. 2Aburamu aarĩ mũndũ mũtongu mũno; aarĩ na mahiũ, betha o na thahabu. 3Agĩkiuma mwena wa na kĩanda agĩthiĩ akĩraaragĩrĩra o nginya agĩkinya Betheli. Agĩkinya harĩa aambĩĩte hema rĩa mbere gatagatĩinĩ ka Betheli na Ai, 4o harĩa aambĩĩte gwaka kĩgongoona. Agĩthaathaĩria MWATHANI ho.
5O naake Loti aarĩ na mahiũ, mũciĩ wake, o na ndungata. 6Na rĩĩrĩ, tondũ eerĩ maarĩ na mahiũ maingĩ, matingĩahotire gũthiĩ na mbere gũikarania amu gũtiarĩ na ũrĩithio mũiganu. 7Kwoguo arĩithi a Aburamu makĩnegenania na a Loti. (Hĩndĩ ĩyo Akanaani na Aperizi maatũũraga o kũu bũrũriinĩ ũcio.)
8Aburamu agĩkĩĩra Loti atĩrĩ, “Ithuĩ nĩtũtarainie. Arĩithi aitũ matiagĩrĩirwo nĩkũnegenania. 9Kwoguo reke twamũkane. Thuura mwena wa bũrũri ũrĩa ũkwenda; wathiĩ mwena ũmwe na niĩ ngũthiĩ ũcio ũngĩ.”
10 Naake Loti akĩroranga akĩona atĩ gĩtuamba gĩothe kĩa Jorodani, gũthiĩ ũguo nginya Zoari kĩarĩ na maaĩ maingĩ, o ta mũgũnda wa MWATHANI
kana ta bũrũri wa Misiri. (Hĩndĩ ĩyo MWATHANI ndaaniinĩĩte matũũra ma Sodomu na Gomora.) 11Loti agĩgĩĩthuurĩra gĩtuamba kĩa Jorodani, agĩgĩthiĩ mwena wa irathĩro. Ũguo nĩguo andũ acio eerĩ maamũkanire. 12Aburamu aatũũrire Kanaani, naake Loti agĩthiĩ agĩtũũra matũũrainĩ marĩa maarĩ gĩtuambainĩ kĩa Jorodani, akĩamba hema hakuhĩ na Sodomu. 13Andũ a Sodomu maarĩ ooru na maikaraga makĩhĩtagĩria MWATHANI.
Aburamu gũthaamĩra Heburoni
14Thuutha wa kwamũkana na Loti, MWATHANI akĩĩra Aburamu atĩrĩ, “Tacũũthĩrĩria kuuma hau ũrĩ ũrore mĩena yothe wega. 15 Wee na njiarwa ciaku nĩngũmũhe bũrũri wothe ũcio ũroona, ũtuĩke wanyu nginya tene na tene. 16Nĩngũkũhe njiarwa nyingĩ o ta rũkũngũ rwa thĩ; o ta ũrĩa gũtarĩ mũndũ ũngĩhota gũtara rũkũngũ rwa thĩ noguo njiarwa ciaku itagaatarĩka! 17Gĩũkĩre ũthiĩ ũkeerorere bũrũri ũcio wothe amu nĩwe ngũhe.” 18Kwoguo Aburamu akĩambũra hema yake agĩthiĩ akĩmĩamba hakuhĩ na mĩgandi ĩrĩa mĩamũre ya Mamure thĩinĩ wa Heburoni, na agĩakĩra MWATHANI kĩgongoona ho.