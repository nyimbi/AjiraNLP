1Ayahudi-rĩ, magĩkĩrĩĩte andũ a Ndũũrĩrĩ arĩa mataruaga na kĩ? Kana bata wa kũrua ũkĩrĩ ũrĩkũ? 2Hĩ, he bata mũno! Wa mbere, Ayahudi nĩ o mehokeirwo uuge wa Ngai. 3Ĩ amwe aao mangĩkorwo nĩmaaregire kwĩhokeka? Ũguo nĩkuuga atĩ Ngai ti mwĩhokeku? 4 Aaca o na haniini! O na andũ oothe mangĩtuĩka a maheeni, Ngai egũtũũra e wa ma, o ta ũrĩa kwandĩkĩĩtwo atĩrĩ,
“Rĩrĩa ũkwaria no mũhaka wonekage atĩ wee waragia o maũndũ ma kĩhooto
na no mũhaka ũhootanage rĩrĩa ũgũtuĩrwo.”
5Tũkiuge atĩa angĩkorwo waganu witũ nĩguo ũteithagĩrĩria kuonania wega kĩhooto kĩa Ngai? Tuuge atĩ Ngai ti mwĩhokeku tondũ wa gũtũherithia? (Haaha ndĩraaria o ta ũrĩa andũ maaragia.) 6Aaca o na haniini! Angĩkorwo Ngai ti wa kĩhooto-rĩ, angĩhota atĩa gũciirithia andũ?
7Wakĩhota kũũria atĩrĩ, “Angĩkorwo ũhoro wakwa wa kwaga kwĩhokeka nĩguo ũtũmaga Ngai agoocwo-rĩ, nĩkĩ gĩgũtũma nduĩrwo atĩ ndĩ mwĩhia? 8Tũkiuge atĩa? Tũgĩthiĩ na mbere kwĩhia nĩguo wega wa Ngai woneke ta ũrĩa andũ amwe matũigagĩrĩra atĩ nĩguo tuugaga?” Acio magaatuĩrwo na kĩhooto.
Gũtirĩ mũndũ o na ũmwe mũthingu
9Tũkiuge atĩa? Ithuĩ Ayahudi-rĩ, tũrĩ eega gũkĩra andũ arĩa angĩ? Aaca o na haniini! Nĩ ũndũ nĩndamwĩra atĩ andũ oothe, Ayahudi o na andũ a Ndũũrĩrĩ, maathagwo nĩ hinya wa meehia,
10 o ta ũrĩa kwandĩkĩĩtwo atĩ:
“Gũtirĩ mũndũ mũthingu
gũtirĩ o na ũmwe.
11Gũtirĩ mũndũ mũũgĩ,
gũtirĩ mũndũ o na ũmwe ũthaathayagia Ngai.
12Oothe nĩmahuutatĩire Ngai;
oothe nĩmahĩtĩĩtie;
gũtirĩ mũndũ wĩkaga ũrĩa kwagĩrĩire,
gũtirĩ o na ũmwe.
13 Mĩmero yao ĩhaana ta mbĩĩrĩra humbũrie;
nĩmĩ ciao ciaragia o maheeni;
iromo ciao ciumaga o ndeto ndũrũ ta thumu wa nyoka.
14 Mĩario yao ĩiyũire irumi na marũrũ.
15 Mahanyũkaga makooragane;
16kũrĩa guothe mathiagĩra matigaga o mwanangĩko na kĩrĩro.
17Matiũĩ njĩra ya thaayũ,
18 o na kana magatĩĩa Ngai.”
19Atĩrĩĩrĩ, nĩtũũĩ atĩ maũndũ moothe marĩa Watho uugĩĩte meerĩĩtwo arĩa me rungu rwa Watho, nĩguo andũ oothe matuĩke a gũciirithio nĩ Ngai matarĩ na ciĩgwatio. 20 Tondũ gũtirĩ mũndũ o na ũrĩkũ ũngĩiguithanio na Ngai na ũndũ wa gwathĩkĩra Watho; Watho no kuonania wonagia mũndũ atĩ nĩehĩĩtie.
Ũrĩa Ngai areehage ũiguano gatagatĩ gaitũ naake
21No rĩu njĩra ĩrĩa Ngai areehage ũiguano nayo gatagatĩ gaake na andũ nĩyonanĩĩtio. Ndĩhuutainie na Watho, o na gũtuĩka nĩyoimbũrirwo o tene nĩ Watho wa Musa na anabii. 22 Ngai areehage ũiguano gatagatĩ gaake na andũ na ũndũ wao gwĩtĩkia Jesũ Kristũ. Eekaga ũguo arĩa oothe meetĩkĩĩtie Kristũ, nĩ amu ndathuutũkanagia, 23nĩ ũndũ andũ oothe nĩmeehĩĩtie na makanyiihĩrwo nĩ riiri wa Ngai. 24No nĩ ũndũ wa kĩheeo kĩa wega wa Ngai, oothe nĩmaiguithanĩĩtio naake na ũndũ wa Kristũ Jesũ, ũrĩa ũmakũũrĩĩte. 25Ngai aaheanire Kristũ nĩ geetha amatheragie na thakame yake meetĩkia. Ngai eekire ũguo nĩ geetha oonanie ũthingu wake, nĩ ũndũ mbere ĩyo aatũire akiragĩrĩria meehia ma andũ. 26Eekire ũguo nĩ geetha oonanie mahindainĩ maya atĩ we nĩ mũthingu na nĩagĩaga na ũiguano na mũndũ o wothe wetĩkia Jesũ.
27Nĩ ũndũ ũcio-rĩ, nĩkĩ kĩngĩgĩtũma twĩgaathe? Hatirĩ! Tũkwaga kwĩgaatha nĩkĩ? Nĩ tondũ nĩtwathĩkagĩra Watho? Aaca! Tũkwĩgaatha nĩ tondũ nĩtwĩtĩkĩĩtie. 28Nĩ ũndũ nĩtũmenyeete atĩ mũndũ aiguithanagio na Ngai na ũndũ wa gwĩtĩkia gwiki, no ti na ũndũ wa gwĩka ũrĩa Watho uugĩĩte. 29Kana Ngai nĩ Ngai wa Ayahudi oiki? Githĩ ti Ngai wa andũ a Ndũũrĩrĩ o nao? Ĩĩ, nĩ Ngai wa andũ a Ndũũrĩrĩ o nao. 30 Ngai nĩ ũmwe, na nĩagaatũma Ayahudi arĩa maruaga o na andũ a Ndũũrĩrĩ arĩa mataruaga maiguane naake nĩ ũndũ wa gwĩtĩkia kwao. 31Ũguo nĩkuuga tweherie ũhoro wa Watho nĩ tondũ wa gwĩtĩkia? Aaca o na haniini! Ũrĩa tũgwĩka-rĩ, nĩkũmenyerera Watho makĩria.