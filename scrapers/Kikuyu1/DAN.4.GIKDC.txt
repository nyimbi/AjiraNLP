1Ningĩ mũthamaki Nebukadinezaru agĩtũma ndũmĩrĩri ĩno kũrĩ andũ a ndũũrĩrĩ ciothe, iruka ciothe, na thiomi ciothe thĩinĩ wa thĩ yothe: “Mũroingĩhĩrio thaayũ! 2Nĩnyoneete arĩ wega ndĩmũmenyithie cioneki na magegania marĩa Ngai Ũrĩa Ũrĩ Igũrũ Mũno amenyithĩĩtie.
3Nĩ maũndũ ma kũgegania atĩa Ngai atuoneetie!
Nĩ ciama nene atĩa Ngai aringĩĩte!
Ũthamaki wake ũrotũũra nginya tene na tene!
Wathani wake ũrokinyĩra njiarwa na njiarwa!
4“Niĩ, Nebukadinezaru, nĩgũikara ndaikaire mũciĩ gwakwa, o ũtongainĩ wa thingira wakwa. 5No rĩĩrĩ, ndĩ toro ũrĩrĩ, nĩndarootire kĩrooto gĩkĩĩmakia mũno na ngĩona cioneki cia gũtua nda mũno. 6Nĩndaathanire ndeeherwo andũ arĩa oogĩ oothe a Babiloni nĩ geetha maamenyithie gĩtũmi gĩa kĩrooto kĩu. 7Thuutha ũcio ago, ooni maũndũ na Akalidea na oogĩ a njata nĩmookire. Nĩndameerire kĩrooto kĩu no matiamenyithirie ũrĩa kĩendaga kuuga. 8Marigĩrĩrioinĩ Danieli (ũrĩa na rĩĩtwa rĩngĩ wetagwo Beliteshazaru, eetanĩĩtio na ngai yakwa), na ũrĩa roho wa ngai iria theru ũtũũraga thĩinĩ wake nĩokire, na niĩ ngĩmwĩra ũrĩa ndarooteete. 9Ngĩmwĩra atĩrĩĩrĩ, Beliteshazaru, o wee mũtongoria wa ooni maũndũ, tondũ nĩnjũũĩ atĩ roho wa ngai iria theru nĩũtũũraga thĩinĩ waku, na gũtirĩ hitho ikũremaga, tathikĩrĩria kĩrĩa ndoonire kĩrootoinĩ na ũnjĩĩre kĩmenyithia gĩakĩo.
10“Ndĩ toro ũrĩrĩ nĩndoonire kĩoneki kĩa mũtĩ mũraihu mũno ũrĩ gatagatĩ ga thĩ. 11Mũtĩ ũcio ũgĩkũra ũgĩtunguha, ũkĩgĩa hinya na ũkĩraiha na igũrũ ũkĩhuutia o matu na wonagwo ituri ciothe cia thĩ. 12Mathangũ maaguo maarĩ maruru mũno na waiyũire matunda, na ningĩ warĩ na irio cia indo ciothe. Nyamũ ciothe cia gĩthaka ciegitagia kĩĩgunyĩinĩ kĩaguo, na nyoni ciothe ciakaga hongeinĩ ciaguo, na nyamũ yothe ĩrĩ muoyo yarĩaga maciaro maaguo.
13“Na rĩrĩa ndaarĩ ũrĩrĩ ngĩtarania ũhoro wa cioneki icio, ngĩona mũraika oima igũrũ ehũũgĩĩte na ehaarĩirie. 14Akĩgũũthũka akiuga atĩrĩĩrĩ, ‘Temaai mũtĩ ũcio o na mũbure honge ciaguo. Hũrũraai mathangũ maaguo na mũhurunje matunda maaguo. Ingataai nyamũ cia gĩthaka ciume gĩtinainĩ kĩaguo na mũũmbũre nyoni hongeinĩ ciaguo. 15No rĩĩrĩ, gĩthukĩ na mĩri yaguo mũcitige o tĩĩriinĩ ciohanĩĩtio na nyororo ya cuuma na gĩcango o kũu nyekiinĩ ya gĩthaka.
“ ‘Mũndũ ũcio nĩoiragĩrwo nĩ ime rĩa matuinĩ na atũũranagie na nyamũ cia gĩthaka. 16Ngoro yake nĩgarũrũke ĩtige gũtuĩka ya mũndũ. Nĩaheeo meciiria ma nyamũ. Nĩaikare ũguo mĩaka mũgwanja. 17Rĩĩrĩ nĩ itua rĩa araika arĩa maikaraga mehũũgĩĩte na mehaarĩirie nĩ geetha andũ mamenye atĩ Ũrĩa Ũrĩ Igũrũ Mũno nĩ we wathaga ũthamaki wa andũ na aũneanaga kũrĩ ũrĩa ekwenda na akareka andũ matarĩ kĩene maũrũũgamĩrĩre.’
18“Kĩu nĩkĩo kĩrooto kĩrĩa niĩ, mũthamaki Nebukadinezaru ndoonire. Rĩu wee nawe, Beliteshazaru, njĩĩra ũrĩa kĩroiga. Andũ arĩa oogĩ a ũthamaki wakwa matinahota kũndaũrĩra, no wee-rĩ, nĩũkũhota nĩ gũkorwo roho wa ngai iria theru nĩũtũũraga thĩinĩ waku.”
Danieli gũtaũra kĩrooto
19Danieli, ũrĩa wetagwo na rĩĩtwa rĩngĩ Beliteshazaru, agĩgĩtangĩka ngoro kwa ihinda na meciiria maake makĩmũthĩĩnia mũno. Mũthamaki agĩkĩmwĩra atĩrĩ, “Beliteshazaru, ndũkaamakio nĩ kĩrooto o na kana ũtaũri wakĩo.”
Naake Beliteshazaru agĩcookia atĩrĩ, “Mwathi wakwa, kĩrooto kĩu kĩronyiita arĩa marĩ ũthũ nawe na ũtaũri wakĩo ũrokinyĩra andũ arĩa marĩ muku nawe. 20Mũtĩ ũcio wonire ũrĩa wakũrire ũgĩtunguha na ũkĩgĩa hinya o kinya ũkĩhuutia matu na wonekaga thĩ yothe; 21o ũcio warĩ na mathangũ maruru na matunda maingĩ, ningĩ warĩ na maciaro makũhũũnia thĩ yothe, o kũrĩa nyamũ cia gĩthaka cionaga kĩĩgunyĩ na nyoni igaatũũraga hongeinĩ ciaguo, 22mũtĩ ũcio nĩ we mũthamaki. Wee nĩũkũrĩĩte na ũkagĩa hinya. Ũkaru waku ũneneheete ũgakinya o matuinĩ, naguo ũthamaki waku ũgakinya ituri ciothe cia thĩ. 23Ningĩ harĩa mũthamaki wonire mũraika oima igũrũ akiuga, ‘Temaai mũtĩ ũcio na mũwanange, no mũtige gĩthukĩ na mĩri yakĩo o tĩĩriinĩ ciohanĩĩtio na nyororo ya cuuma na gĩcango o kũu nyekiinĩ ya gĩthaka. Reke mũndũ ũcio oiragĩrwo nĩ ime rĩa matuinĩ na atũũranagie na nyamũ cia gĩthaka mĩaka mũgwanja.’
24“Ũtaũri wa ho naguo ũhaana ta ũũ, mwathi wakwa. Rĩĩrĩ nĩ itua rĩa Ũrĩa Ũrĩ Igũrũ Mũno rĩrĩa rĩgũkorereire mũthamaki mwathi wakwa. 25Nĩũkaingatwo uume gatagatĩ ka andũ na ũgaikaranagia na nyamũ cia gĩthaka na ũkaarĩaga nyeki o ta ndeegwa. Ningĩ nĩũkaihũhagio nĩ ime rĩa matuinĩ o kinya mĩaka mũgwanja ĩthire, o nginya ũmenye atĩ Ũrĩa Ũrĩ Igũrũ Mũno aathaga ũthamaki wa andũ na akaũnengera ũrĩa ekwenda. 26Na ta ũrĩa gwathanirwo gĩthukĩ na mĩri yakĩo ĩtigwo-rĩ, nĩũgaacookerio ũthamaki waku wamenya atĩ Ngai nĩ we wathanaga. 27Kwoguo, mwathi wakwa, tathikĩrĩria ũtaaro wakwa: Tigana na meehia maaku na wĩkage maũndũ ma ũthingu, ũthengere maũũru maaku na ũiguagĩre arĩa ahinyĩrĩrie tha, na no gũkorwo nĩũkuongererwo matukũ ma thaayũ.”
28Maũndũ macio moothe nĩmaahingire igũrũ rĩa mũthamaki Nebukadinezaru. 29Mĩeri ikũmi na ĩĩrĩ ĩgĩthira-rĩ, aahaicĩĩte igũrũ rĩa nyũmba yake ya ũthamaki kũu Babiloni agathiaga 30akiugaga atĩrĩ, “Githĩ ĩno ti yo Babiloni ĩrĩa nene? Githĩ ndiamĩakire na hinya wakwa mũnene ĩtuĩke mũciĩ wakwa wa ũnene na ĩtuĩke riiri wa ũnene wakwa?”
31O na ataanarĩĩkia kuuga ũguo, mũgambo ũkiuma igũrũ ũkiuga atĩrĩ, “Mũthamaki Nebukadinezaru nĩ we ndĩraarĩria. Ũthamaki nĩwathenga harĩ we. 32Nĩũkũingatwo uume andũinĩ ũgaikaranagie na nyamũ cia gĩthaka ũkarĩage nyeki o ta ndeegwa mĩaka mũgwanja o nginya ũmenye atĩ Ũrĩa Ũrĩ Igũrũ Mũno nĩ we wathaga ũthamaki wa andũ na akaũneana kũrĩ ũrĩa ekwenda.”
33Mũgambo ũcio wahingire o na ihenya igũrũ rĩa Nebukadinezaru. Nĩaingatirwo andũinĩ, akarĩage nyeki ta ndeegwa,. naguo mwĩrĩ wake ũkoiragĩrwo nĩ ime rĩa matuinĩ, njuĩrĩ ciake igĩkũra ikĩigana o ta njoya cia rwĩgĩ, na ndwara ciake ikĩhaana o ndwara cia nyoni.
Nebukadinezaru kũgooca Ngai
34“Mĩaka mũgwanja yathira-rĩ, niĩ Nebukadinezaru nĩndatiirire maitho na igũrũ ngĩcookererwo nĩ meciiria maakwa ngĩgooca Ũrĩa Ũrĩ Igũrũ Mũno. Nĩndagoocire na ngĩtĩĩa ũrĩa ũtũũraga tene na tene.
Wathani wake ũtũũraga nginya njiarwa na njiarwa,
naguo ũthamaki wake nĩ wa gũtũũra tene na tene.
35Atũũri oothe a thĩ mbere yake nĩ kĩndũ hatarĩ.
Ningĩ eekaga ũrĩa ekwenda na araika arĩa marĩ igũrũ, o na harĩ atũũri a gũũkũ thĩ.
Gũtirĩ ũngĩhota gwĩtiiria guoko gwake
o na kana amũũrie, ‘Ũreeka atĩa?’ ”
36“O rĩrĩa ndacookagĩrĩrwo nĩ meciiria maakwa nĩndacookereirwo nĩ ũnene na riiri wakwa. Andũ arĩa maandaaraga na atongoria magĩũka kũnjetha, ngĩrũũgamio rĩngĩ ũthamakiinĩ wakwa. Ningĩ nĩndaheirwo o na gĩtĩĩo kĩnene makĩria.
37“Na rĩu niĩ, Nebukadinezaru, nĩngũgooca, ndũũgĩrie na ngumie Mũthamaki wa Igũrũ. Mawĩra maake moothe nĩ ma kĩhooto na njĩra ciake nĩ cia ũthingu. Arĩa marũmagĩrĩra njĩra cia wĩtĩĩi nĩamanyiihagia.”
Iruga kwa Belishazaru