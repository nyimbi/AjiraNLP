Andũ a Isiraeli me Peori
1Na rĩĩrĩ, Aisiraeli maaka kambĩ yao gĩtuambainĩ kĩa Mĩgaa, arũme a Isiraeli nĩmaambĩrĩirie gũkoma na atumia Amoabi arĩa maarĩ kũu. 2Atumia acio nĩmaameetĩire ndĩa magongoonainĩ kũrĩa ngai ya Amoabi yathaathayagĩrio. Aisiraeli magĩgĩthiĩ makĩrĩa, na magĩthaathaiya ngai ĩyo yetagwo 3Baali ya Peori. MWATHANI akĩraakario nĩ Aisiraeli, 4agĩkĩĩra Musa atĩrĩ, “Oya atongoria oothe a andũ a Isiraeli ũmoorage mũthenya barigici mbere ya MWATHANI, na nĩngũgĩtiga kũraakarĩra Aisiraeli.” 5Musa agĩkĩĩra atongoria a Aisiraeli atĩrĩ, “O mũndũ mũhĩrĩgainĩ wake nĩorage mũndũ o wothe ũrĩa ũtuĩkĩĩte wa gũthaathaiya Baali ya Peori.”
6Na rĩĩrĩ, Mũisiraeli ũmwe nĩatwarire mũndũ wa nja Mũmidiani hemainĩ yake, Musa hamwe na andũ oothe mamwĩroreire, hĩndĩ ĩrĩa maacakayagĩra mũromoinĩ wa Hema ya gũtũnganwo. 7Rĩrĩa Finehasi mũrũ wa Eleazaru na mũcũkũrũ wa Harũni ũrĩa mũthĩnjĩri Ngai oonire ũguo, agĩũkĩra agĩtiga andũ oothe. Akĩoya itimũ, 8akĩrũmĩrĩra mũndũ ũcio na mũndũ wa nja ũcio nginya hemainĩ, akĩmatheeca narĩo eerĩ. Naguo mũthiro ũrĩa waniinaga Aisiraeli ũkĩniinwo. 9No rĩĩrĩ, mũthiro nĩwakoreetwo ũũragĩĩte andũ ngiri mĩrongo ĩĩrĩ na inya (24,000).
10Naake MWATHANI akĩĩra Musa atĩrĩ, 11“Finehasi nĩatũmĩĩte ndige kũraakarĩra andũ a Isiraeli nĩ ũndũ wa ũguo eekire. Nĩaregire kũũmĩrĩria gũthaathaiyo kwa ngai ĩngĩ tiga niĩ, na nĩkĩo nyiitire maraakara maakwa ndaaga kũmaniina. 12Kĩmwĩre nĩndarĩĩkanĩra naake kĩrĩĩkanĩro gĩa thaayũ. 13We o hamwe na njiarwa ciake megũtũũra marĩ athĩnjĩri Ngai nginya tene, amu nĩaregire kũũmĩrĩria kuona ngĩigananio na ngai ingĩ, na agĩtũma andũ a Isiraeli mooherwo meehia maao.”
14Mũisiraeli ũrĩa woragirwo na mũndũ wa nja Mũmidiani eetagwo Zimiri mũrũ wa Salu, na arĩ mũtongoria wa nyũmba ĩmwe ya mũhĩrĩga wa Simeoni. 15Naake mũndũ wa nja Mũmidiani ũrĩa woragirwo eetagwo Kozibi mwarĩ wa Zuru, ithe aarĩ mũtongoria wa mbarĩ ĩmwe ya Midiani.
16Naake MWATHANI akĩĩra Musa atĩrĩ, 17“Tharĩkĩra Amidiani ũmaniine 18nĩ ũndũ wa ũũru ũrĩa maamwĩkire rĩrĩa maamũheenirie mũrĩ Peori, o na nĩ ũndũ wa Kozibi, ũrĩa woragĩirwo Peori hĩndĩ ya mũthiro.”