Ũnene wa Ngai
1Mwathani ũrĩa ũtũũraga tene na tene nĩ we wombire igũrũ na thĩ,
2na no we wiki mũthingu.
3Nĩatongoragia thĩ na guoko gwake,
na indo ciothe ciathĩkagĩra wendi wake,
amu we nĩ mũthamaki wa indo ciothe,
na hinya wake nĩũgayũkanagia ũndũ ũrĩa mwega kuuma kũrĩ ũrĩa mũũru.
4Gũtirĩ mũndũ arĩ aahe hinya mũhingu wa kuumbũra wĩra wake.
Nũũ ũngĩhota gũthuuthuuria ciĩko ciake cia magegania?
5Nũũ ũngĩhota gũthima hinya wake mũnene?
Na nũũ ũngĩhota kũheana ũhoro wa tha ciake?
6Tha icio itingĩhota kũnyiihanyiihio kana kuongongererwo.
O na ũrirũ wa maũndũ ma magegania maake ndũngĩhota gũtuĩrĩka.
7Rĩrĩa mũndũ e mũthiainĩ wacio akoragwo arĩ kĩambĩrĩriainĩ,
na atiganĩria nĩ we ũthiaga hathara.
Mũndũ nĩ tũhũ
8Mũndũ-rĩ, kaĩ akĩrĩ we kĩ na nĩ wakĩ?
Wega wake na ũũru wake nĩ ciakĩ?
9Matukũ ma mũndũ mangĩkinya mĩaka igana nĩatũũrĩĩte mũno.
10No matukũ macio mangĩringithanio na muoyo wa tene na tene, nĩ manyiinyi,
matariĩ ta itaata rĩa maaĩ iriainĩ
kana ta kamũthanga kamwe tu.
11Kwoguo nĩkĩo Mwathani akiragĩrĩria andũ,
na nĩkĩo amaiguagĩra tha nyingĩ ũguo.
12Nĩonaga na akamenya atĩ mũico witũ ũgaakorwo wĩ mũũru,
na kwoguo agatuohera mũno.
13Mũndũ aiguagĩra tha o mũndũ ũrĩa wĩ hakuhĩ naake tu,
no Mwathani aiguagĩra tha kĩndũ o gĩothe kĩ muoyo.
We nĩamarũngaga, akamoonereria, akamathoomithia,
na akamacookereria harĩ we o ta ũrĩa mũrĩithi acookagĩrĩria mbũri ciake.
14We nĩaiguagĩra tha arĩa meetĩkagĩra ũrutani wake,
na arĩa meendaga kũrũmĩrĩra ũrĩa ekũmoonereria.
Wendani na ũtugi
15Mwana wakwa, ndũgatukanie irumi na ciĩko ciaku njega,
na ndũkaarie ciugo cia kũraakarania rĩrĩa ũkũheana kĩndũ.
16Na githĩ ime rĩtihorahoragia ũrugarĩ mũnene?
Kwoguo mĩario nĩ mĩega gwĩ kĩheeo.
17Na githĩ ti ma atĩ kwaria wega gũkĩrĩĩte kũheana?
Mĩario mĩega na kĩheeo no cionekire harĩ mũndũ mũtugi.
18Kĩrimũ gĩtirĩ ũtaana tiga irumi,
kĩheeo kĩa mũndũ ũtarenda kũheana nĩgĩturuuragia mũndũ.
Gwĩthuuthuuria
19Amba ũmenye ũrĩa ũroiga ũtanaaria,
na wambe ũmenyerere ũgima wa mwĩrĩ waku mbere ya kũrũara.
20Amba wĩthuuthuurie mbere ya itua,
na rĩrĩa agooka nĩũkooherwo.
21Wĩnyiihie mbere ya kũrũara,
na wehia o ro ũguo wĩrire.
22Ndũkaareke ũndũ o na ũmwe ũkũgirie kũhingia mwĩhĩtwa waku,
na ndũgeeterere nginya hĩndĩ ya gũkua atĩ ũkaũhingia.
23Mbere ya kwĩhĩta
amba wĩhaarĩrie;
ndũkahaane ta mũndũ ũrĩa ũgeragia Mwathani.
24Wĩciirie ũhoro wa maraakara maake hĩndĩ ya gũkua gwaku,
na ũrĩa akaahũgũka na kũngĩ hĩndĩ ya gũciirithio gwaku.
25Hĩndĩ ya bũũthi wĩciirie ũhoro wa ng'aragu,
na matukũinĩ ma ũtonga wĩciirie ũhoro wa thĩĩna na mabataro.
26Kuuma rũũciinĩ nginya hwaĩinĩ maũndũ maingĩ nĩmagarũrũkaga,
na Mwathani angĩenda maũndũ magarũrũkaga o rĩmwe.
27Mũndũ mũũgĩ nĩemenyagĩrĩra maũndũinĩ moothe,
na rĩrĩa meehia mamũthiũrũkĩirie nĩerigagĩrĩria gwĩka ũrĩa gũtaagĩrĩire.
28Mũndũ wothe mũũgĩ nĩoĩ ũũgĩ,
na nĩagaathagĩrĩria mũndũ o wothe ũkoragwo naguo.
29Andũ arĩa mataũkagĩrwo nĩ ũũgĩ maũigua nĩmoohĩgaga,
na mĩario yao ĩkoragwo ĩrĩ kĩhumo kĩa ũũgĩ kũrĩ arĩa angĩ.
Kwĩnyiita ũhoroinĩ wa mwĩrĩ
30Ndũgeetĩkĩre gwathwo nĩ merirĩria ma mwĩrĩ waku,
geria gwatha thuti ciaku.
31Ũngĩreka muoyo waku ũhingagie merirĩria moothe ma mwĩrĩ waku,
wee ũgũtuĩka mũndũ wa gũthekagĩrĩrwo nĩ thũ ciaku.
32Ndũgaakenagĩrĩre maũndũ ma mĩago,
amu mahũthĩro ma mĩago nĩ ma gũgũthũũkia.
33Rĩrĩa ũtarĩ na mbeeca ndũgakombe mbeeca cia gũthiĩ ikenoinĩ,
amu ũgwĩtua mũhooi.