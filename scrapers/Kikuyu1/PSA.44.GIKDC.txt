Ihooya rĩa kũũria ũgitĩri
1Twaneiguĩra na matũ maitũ, Ngai,
maithe maitũ nĩmatwĩrĩĩte, maũndũ marĩa wekire hĩndĩ yao
matukũinĩ ma tene.
2Nĩ we warutũrũrire ndũũrĩrĩ na guoko gwaku,
ũkĩhanda andũ aaku bũrũriinĩ wacio;
wanyariirire ndũũrĩrĩ iria ingĩ,
no andũ aaku ũgĩtũma magaacĩre.
3Andũ aaku matiahootire bũrũri na hiũ ciao cia njora;
ti mooko maao maamaheire ũhootani;
nĩ na hinya na ũhoti waku, na gĩthiithi gĩaku ciamahootanĩire
nĩ gũkorwo nĩwameendeete.
4Wee nĩ we mũthamaki wakwa na Ngai wakwa,
nĩ we ũheaga
andũ aaku ũhootani.
5Nĩ we ũtũhotithagia na hinya waku, kũhoota thũ ciitũ,
na kũrangĩrĩria thĩ arĩa matũũkagĩrĩra.
6Ndiĩhokeete ũta wakwa,
rũhiũ rwakwa rwa njora tiruo rũngĩkĩhonokia.
7Wee nĩ we ũtũhonokagia kuuma gwĩ thũ ciitũ,
na ũgaturuuria arĩa matũthũire.
8Wee Ngai tũtũire twĩgoocaga nawe,
na tũgũtũũra tũgũcookagĩria ngaatho tene na tene.
9No rĩu nĩũtũtiganĩirie na ũgatũconorithia;
ndũtwaranaga na mbũtũ ciitũ cia ita.
10Nĩũtũmĩĩte tũũrĩre thũ ciitũ,
nacio igataha indo ciitũ.
11Ũrekereirie tũthĩnjwo o ta ng'ondu,
na ũgatũhurunja mabũrũriinĩ mageni.
12Wendeetie andũ aaku ta nyũngũ nguũ,
ta arĩ andũ ũtarĩ bata nao.
13Nĩũtũtuĩte andũ a kũmenwo nĩ arĩa tũrigainie nao,
tũtuĩkĩĩte a kũnyũrũragio na gũthekagĩrĩrwo nĩ o.
14Nĩ ũtũtuĩte andũ anyarare gatagatĩinĩ ka ndũũrĩrĩ,
itũthekagĩrĩra igĩtũnyũrũragia.
15Njikaraga hingo ciothe nyararĩĩtwo
ngahumbwo nĩ thoni ũthiũ wothe,
16nĩ ũndũ wa inyũrũri na irumi
cia thũ ciakwa na cia arĩa mathũire.
17Tũkorereirwo nĩ maũndũ macio moothe, tũtariganĩirwo nĩ we,
kana tũgatirika kĩrĩĩkanĩro kĩrĩa warĩĩkanĩire na ithuĩ.
18Ithuĩ tũtikũremeire,
kana tũkaaga kũrũmĩrĩra maathani maaku,
19o na gũtuĩka wee nĩũtũtiganĩirie o ũguo
gatagatĩinĩ ka nyamũ ndĩani,
na ũgatũhumbĩra na nduma ndumanu mũno.
20Korwo nĩtwariganĩirwo nĩgũgũthaathaiya, wee Ngai witũ,
na korwo twanahooya ngai ng'eni,
21ti itherũ wee no ũngĩamenyire ũndũ ũcio,
nĩ tondũ nĩũũĩ meciiria marĩa mahithe ngoroinĩ ciitũ.
22 No rĩĩrĩ, mũthenya wothe tũtindaga tũkĩũragwo nĩ ũndũ waku,
tũgĩtuagwo ta twĩ ng'ondu cia gũthĩnjwo.
23Arahũka! MWATHANI, ũkomeete nĩkĩ?
Ũkĩra! Ndũgaatũtiganĩrie nginya tene na tene!
24Ũratũhitha ũthiũ waku nĩkĩ?
Nĩ kĩĩ kĩratũma ũriganĩrwo nĩ mĩnyamaaro iitũ na mathĩĩna maitũ?
25Tũgũĩte thĩ tũhũũrĩkĩĩte,
tũgakoma rũkũngũinĩ tũũrĩĩtwo nĩ hinya.
26Ũkĩra MWATHANI, ũtũteithie!
Tũkũũre nĩ ũndũ wee wĩ mũtugi.