Mũgambo wa MWATHANI kĩhuuhũkanioinĩ
1 Goocaai MWATHANI, inyuĩ ciũmbe cia igũrũ;
goocaai riiri wake o na hinya wake.
2Goocaai riiri wa rĩĩtwa rĩa MWATHANI;
thaathayai MWATHANI mwĩhumbĩĩte nguo cia ũtheru.
3Mũgambo wa MWATHANI ũragamba na kũu iriainĩ;
Ngai ũrĩa ũrĩ riiri nĩararuruma,
mũgambo wa MWATHANI ũragamba igũrũ rĩa iria rĩrĩa inene.
4Mũgambo wa MWATHANI wĩ hinya,
mũgambo wa MWATHANI ũiyũire riiri.
5Mũgambo wa MWATHANI nĩunangaga mĩtarakwa,
MWATHANI-rĩ, oinangaga mĩtarakwa ya Lebanoni.
6Atũmaga irĩma cia Lebanoni itũũhatũũhe ta tũcaũ,
na agatũma kĩrĩma kĩa Herimoni kĩrũũgarũũge o ta gateegwa.
7Mũgambo wa MWATHANI ũhenũkagia nĩnĩmbĩ cia mwaki.
8Mũgambo wa MWATHANI nĩũthingithagia werũ,
MWATHANI nĩatũmaga werũ wa Kadeshi ũthingithe.
9Mũgambo wa MWATHANI ũtũmaga mĩtĩ ya mĩgandi ĩthingĩthe,
na ũgatũma mĩtitũ ĩhũrũrũke ĩgatigwo ũtheri;
nao arĩa oothe marĩ hekaarũinĩ yake makaanĩrĩra makoiga atĩrĩ, “Ngai arogoocwo!”
10MWATHANI-rĩ, nĩ we ũthamakagĩra ndĩa ĩrĩa ndiku;
egũtũũra e mũthamaki nginya tene na tene.
11MWATHANI aroheaga andũ aake hinya,
na amaraathimage maikarage na thaayũ!