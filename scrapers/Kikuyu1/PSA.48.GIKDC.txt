Zayuni, itũũra rĩa Ngai
1MWATHANI nĩ mũnene na nĩ wa kũgoocwo mũno
itũũrainĩ rĩa Ngai witũ,
kĩrĩmainĩ gĩake gĩtheru.
2 Zayuni, kĩrĩma kĩa Ngai nĩ kĩraaya na gĩthaka;
itũũra rĩu rĩa mũthamaki ũrĩa mũnene nĩrĩkenagia thĩ yothe.
3Kũu nyũmbainĩ cia itũũra iria ciakĩĩtwo na thingo cia hinya,
Ngai nĩonanĩĩtie atĩ nĩ we ũgitanagĩra.
4Nĩ ũndũ-rĩ, athamaki nĩmaarũrũnganire
magĩũka gũtharĩkĩra kĩrĩma gĩa Zayuni.
5No rĩĩrĩ, makĩona o ũguo, makĩgegeara,
makĩnyiitwo nĩ guoya makĩũra.
6Maambĩrĩirie kũinainĩra o hau na makĩnyiitwo nĩ ruwo ta rwa mũtumia arĩ hakuhĩ gũciara.
7Maahaanire ta meeri cia Sipania
iria ciahũũrithanagio nĩ kĩhuuhũkanio kĩnene
8Ũrĩa tũiguĩte, noguo twĩyoneire itũũrainĩ rĩa Ngai witũ,
O we MWATHANI Mwene Hinya Wothe;
Ngai atũũraga arĩmenyereire tene na tene!
9Thĩinĩ wa Hekaarũ yaku wee, Ngai,
twĩciiragia o ũhoro wa ũtugi waku.
10Ngumo yaku, wee Ngai, ĩiyũire thĩ yothe,
o ta ya rĩĩtwa rĩaku.
Guoko gwaku kwa ũrĩo kũiyũire ũhootani.
11Reke andũ a Zayuni makene!
Reke matũũra ma Juda macanjamũke
nĩ ũndũ wa matua maaku meega!
12Thiũrũrũkaai Zayuni, andũ a Ngai,
na mũtare mĩnaara yarĩo;
13roraai thingo ciarĩo
na mũbaare nyũmba ciarĩo cia kwĩgitĩra
iria ciakĩĩtwo na thingo cia hinya mũno,
nĩguo mũkeeraga rũciaro rũrĩa rũkaarũmĩrĩra atĩrĩ,
14“Ngai ũyũ nĩ we Ngai witũ nginya tene na tene
na egũtũũra atũtongoragia nginya tene na tene.”