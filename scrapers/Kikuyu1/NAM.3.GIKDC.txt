1Hĩ! Kaĩ itũũra rĩrĩa rĩiyũire maheeni
na rĩitithagia thakame rĩrĩ thĩĩnainĩ-ĩ!
Kaĩ itũũra o rĩrĩa rĩngĩtahwo
ũtonga warĩo na ndũthire rĩrĩ thĩĩnainĩ-ĩ!
2Taigua mwanũko wa kĩboko,
mũrurumo wa magũrũ ma ngaari cia mbarathi,
mũkubio wa mbarathi,
o na ngaari cia mbarathi ikĩrũũgarũũga!
3Andũ mahaicĩĩte mbarathi nĩgũtharĩkĩra maratharĩkĩra,
hiũ no kũmenamenũka,
namo matimũ no kũhenahenia!
Andũ makooragwo,
ciimba itangĩtarĩka ikamaamanĩra,
andũ makahĩngagwo nĩcio!
4Atĩrĩĩrĩ, itũũra rĩa Nineve rĩraherithio nĩ ũndũ wa ũmaraaya warĩo!
Rĩraheenagĩrĩria ndũũrĩrĩ na ũthaka warĩo,
rĩgaciguucĩrĩria na mĩthaiga yarĩo ĩtangĩtatĩka,
rĩgacitua ngombo ciarĩo.
5MWATHANI Mwene Hinya Wothe aroiga,
“Nĩngũkũherithia, wee itũũra rĩĩrĩ rĩa Nineve,
ngũkũruta nguo ngũtige njaga;
ndeke ndũũrĩrĩ ikwĩrorere
mahinda macio ũiyũrĩĩtwo nĩ gĩconoko.
6Nĩngũtũma ũgwatwo nĩ maũndũ me magigi,
na ndũme ũgwatwo nĩ thaahu
ũgĩtuĩke kĩndũ gĩa kũnyararwo.
7Andũ makuona nĩkũũra marĩũraga makiugaga atĩrĩ,
‘Hĩ! Kaĩ itũũra rĩa Nineve rĩtigĩĩtwo rĩrĩ o maganjo-ĩ!
Nũũ ũngĩrĩiguĩra tha?
Nũũ ũngĩrĩhooreria?’ ”
8Atĩrĩĩrĩ, itũũra rĩĩrĩ rĩa Nineve,
ũgwĩciiria wee nĩ we mwega gũkĩra Thebesi,
mũciĩ ũrĩa mũnene wakĩĩtwo rũteereinĩ rwa rũũĩ rwa Nailo,
ũthiũrũrũkĩirio nĩ maaĩ mĩena yothe,
magatuĩka rũthingo rwaruo?
9Mũciĩ ũcio nĩguo wathaga Ethiopia na Misiri,
ũhoti waguo ndwarĩ na gĩthimi,
na nĩwateithagĩrĩrio nĩ mabũrũri ma Putu na Libia.
10O na mũciĩ wa Thebesi ũtariĩ ũguo-rĩ,
andũ aaguo maatahirwo magĩthaamio;
o nacio ciana ciao ikĩmemenderwo kũu barabarainĩ igĩkua;
andũ aao arĩa atĩĩĩku makĩohwo na mĩnyororo,
nao arĩa maamatahĩĩte makĩmacuukĩra mĩtĩ, o mũndũ agĩkuua aake.
11Atĩrĩĩrĩ, wee Nineve, ũkaarĩĩo nĩ njoohi ũtũgũũge.
Ningĩ nĩũgaacaria handũ ha kwĩhitha thũ ciaku.
12Nyũmba ciaku iria njake cia kwĩgitĩra ikaahaana o ta mĩkũyũ
ĩrĩ na ngũyũ iria ciambĩĩte kwĩrua.
Ciainainio igũaga o kanuainĩ ka mũcirĩi.
13Atĩrĩĩrĩ, thigari ciaku irĩ guoya o ta andũ a nja,
bũrũri waku ndũrĩ na wa kũũgitĩra harĩ thũ ciaku.
Ihingo ciaku icinĩĩtwo na mwaki irĩ o hinge.
14Wĩtahĩre maaĩ nĩguo ũgaakorwo namo hĩndĩ ĩrĩa ũkaarigiicĩrio;
nyũmba ciaku iria njake na thingo cia hinya cia kwĩgitĩra cirũmie wega!
Ranga ndooro ũthondeke maturubaarĩ
haarĩriai harĩa megũthondekerwo.
15O na weka ũguo, no ũgaacinwo na mwaki,
waga gũcinwo na mwaki ũkooragĩrwo mbaarainĩ.
ũkaaniinwo o ta ũrĩa nyeki ĩthiraga yarĩo nĩ ngigĩ.
Ciaranaai o ta ngigĩ!
16Oonjoria aaku maingĩhĩĩte magakĩra njata cia igũrũ!
Rĩu mathiĩte makabuĩria,
o ta ũrĩa ngigĩ ibatabataga ikoombũka.
17Anene aaku maingĩhĩĩte o ta mũrumbĩ wa ngigĩ;
mahaana o ta ngigĩ ũrĩa ciũmbaga ngiriinĩ hĩndĩ ya heho.
Riũa rĩara ciũmbũkaga igathiĩ,
kũrĩa ithiaga gũtirĩ mũndũ ũũĩ.
18Atĩrĩĩrĩ, wee mũthamaki wa Aasiria,
abarũũthi aaku nĩmakuĩte,
nao andũ aaku a bata magakoma toro matagookĩra.
Andũ aaku mahurunjũkĩire irĩma igũrũ;
na hatirĩ wa kũmacookanĩrĩria.
19Nguraro ciaku itingĩhoneka;
ironda ciaku nĩtheeu mũno.
Arĩa oothe maraigua ũhoro wa kũrũndwo gwaku
nĩkũhũũra marahũũra hĩ magĩgũkenerera.
Rĩu-rĩ, nũũ ũtaacamithirie ũũru ũcio waku ũtaarĩ mũthia?