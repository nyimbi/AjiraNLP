Mĩario ya Holoferine
1Na rĩĩrĩ, rĩrĩa inegene rĩa mũingĩ ũrĩa wathiũrũrũkĩirie kĩama rĩathirire Holoferine, mũtongoria ũrĩa mũnene wa ita cia Asiria, akĩĩra Akioru mbere ya Amoabi oothe na mbũtũ ciothe cia ageni atĩrĩ;
2“Wee Akioru, ũrĩ hamwe na thigari cia Aamoni cia gũkomborwo, mũgwĩciiria mũrĩ kĩ nĩguo mũũke mũrathe gatagatĩinĩ gaitũ ũũmũũthĩ, na mũgerie gũtũtaara atĩ tũtikaahũũrane na andũ a Isiraeli, atĩ tondũ Ngai wao nĩekũmagitĩra? Kaĩ kũrĩ ngai ĩngĩ tiga Nebukadinezaru? Atĩrĩĩrĩ, Nebukadinezaru nĩegũtũma mbũtũ ciake amaniine biũ, na Ngai ũcio wao ndakaamahonokia. 3Na rĩĩrĩ, ithuĩ ndungata ciake-rĩ, tũkũmaniina na ũhũthũ mũno o ta mbũtũ ciao irĩ mũndũ ũmwe tu. Matirĩ hingo mangĩhota gwĩtiiria hinya wa thigari ciitũ cia mbarathi. 4Nĩgũcina tũkũmacina marĩ oothe, na irĩma icio ciao ciihũgio nĩ thakame yao, nacio cianda ciao ciyũre ciimba ciao. Atĩrĩĩrĩ, handũ ha gũtwĩtiiria-rĩ, nĩkũmaniina tũkũmaniina biũ. Ũguo nĩguo mũthamaki Nebukadinezaru mwathi wa thĩ yothe ekuuga, na ndaaragia ciugo cia maheeni. 5Nawe Akioru, Mũamoni wa gũkomborwo, o wee waria ta mũcuukani, ndũgaacooka kuona ũthiũ wakwa o nginya mũthenya ũrĩa ngaakorwo ngĩherithia rũũrĩrĩ rũũrũ rũũrĩĩte kuuma Misiri. 6Hĩndĩ ĩyo hiũ cia njora cia mbũtũ yakwa na matimũ ma ndungata ciakwa nĩigaakũũraga. Mũthenya ũrĩa ngoomokera Isiraeli ũkaagũa gatagatĩ ka arĩa aao atiihangie.
7“Atĩrĩĩrĩ, ndungata ciakwa rĩu nĩigũgũtwara o kũu irĩmainĩ igũtige hakuhĩ na itũũra rĩmwe rĩao rĩrĩa rĩrĩ tũcĩrainĩ twa gũtoonya. 8Ndũkũũragwo, ũgaathiranĩra hamwe nao. 9Kwoguo-rĩ, hatirĩ na gĩtũmi gĩa gũthitia gĩthiithi akorwo ngoroinĩ ũrĩ na wĩrĩgĩrĩro atĩ matikaanyiitwo! Nĩkwaria ndaaria, na gũtirĩ mũgambo wakwa ũgaatuĩka wa tũhũ!”
Akioru gũtwarwo Bethulia
10Holoferine arĩĩkia, akĩhe ndungata iria ciamũtungataga kũu kambĩinĩ watho cioe Akioru, imũtware Bethulia imũneane kũrĩ Aisiraeli. 11Ndungata igĩkĩmũnyiita ikĩmuumagaria nja ya kambĩ magĩtuĩkanĩria gĩtuambainĩ meerekeire irĩmainĩ, magĩkinya ithimainĩ iria ciarĩ gĩtuambainĩ kĩa Bethulia.
12Na rĩĩrĩ, rĩrĩa andũ a itũũra rĩu maamoonire makĩoya matharaita maao, makiuma itũũra na makĩũrĩra irĩmainĩ. Nao aikia a igũtha makĩmahũũra na mahiga makĩmagiria matikaambate. 13No o na gwatuĩka ũguo-rĩ, nĩmaahotire kwĩhithania kũu magũrũinĩ ma kĩrĩma, makĩoha Akioru kuo makĩmũtiga akomeete kuo, magĩcooka kũrĩ mwathi wao.
14Thuutha ũcio Aisiraeli magĩikũrũka kuuma itũũrainĩ rĩu rĩao makĩmũkorerera, makĩmuohora makĩmũtwara Bethulia. Makĩmũtwara mbere ya anene a itũũra 15arĩa hĩndĩ ĩyo maarĩ Uzia mũrũ wa Mika, wa mũhĩrĩga wa Simeoni, na Kabirisi mũrũ wa Gothonieli, na Karimisi mũrũ wa Melikieli. 16Acio nao magĩĩta anene oothe a itũũra, na andũ eethĩ na atumia o nao makĩhiũha gũthiĩ mũcemanio ũcio. Na rĩĩrĩ, Akioru akĩrũũgamio gatagatĩ athiũrũrũkĩirio nĩ andũ oothe, naake Uzia akĩmũũria ũrĩa gwatuĩkĩkĩĩte. 17Akioru agĩcookia na kũmeera ũrĩa kwarĩĩtio kĩamainĩ kĩa Holoferine, na ũrĩa we mwene oigĩĩte mbere ya atongoria a Asiria, o na ũrĩa Holoferine eerahĩĩte gũgeeka nyũmba ya Isiraeli. 18Maigua ũguo, oothe makĩĩgũithia thĩ magĩthaathaiya Ngai makĩmũkaĩra makiugaga atĩrĩ, 19“Mwathani Ngai wa igũrũ, taigua mwĩtĩĩo wao na ũrore wĩnyiihia wa rũũrĩrĩ rwitũ! Tũiguĩre tha na ũtũteithie.” 20Thuutha wa ũguo makĩũmĩrĩria Akioru na makĩmũgaathĩrĩria mũno nĩ ũndũ wa ũrĩa eekĩĩte. 21Mũcemanio wathira, Uzia akĩmũtwara gwake mũciĩ na akĩrugithĩria athuuri iruga. Na rĩĩrĩ, ũtukũ ũcio wothe, magĩkaĩra Ngai wa Isiraeli amateithie.