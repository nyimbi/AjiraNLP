Wĩra wa Paũlũ kũrĩ andũ a Ndũũrĩrĩ
1Nĩ ũndũ ũcio, niĩ Paũlũ njoheetwo nĩ ũndũ wanyu andũ a ndũũrĩrĩ, nĩ ũndũ wa gũtungata Kristũ Jesũ, nĩhooyaga handũ haanyu inyuĩ andũ a Ndũũrĩrĩ. 2Nĩnjũũĩ nĩmũiguĩte atĩ Ngai nĩaheete wĩra ũyũ na ũndũ wa wega wake ndĩũrutage nĩ geetha mũgunĩke. 3Ngai nĩanguũrĩirie akĩĩmenyithia hitho ya mũbango wake. (Nĩnyaandĩkĩĩte ũhoro ũcio na njĩra nguhĩ, 4 na mwaũthooma nĩmũkũmenya ũrĩa ndaguũkĩirwo nĩ hitho ya Kristũ.) 5Hitho ĩyo ndĩamenyithanirio kũrĩ andũ a mahinda marĩa mahĩtũku ta ũrĩa rĩu ĩmenyithanĩĩtio kũrĩ atũmwo aake atheru na anabii nĩ Roho. 6Nayo hitho nĩ atĩ nĩ ũndũ wa Ũhoro ũrĩa Mwega, andũ a Ndũũrĩrĩ na Ayahudi nĩmakaagaya iraathimo cia Ngai; nĩmatuĩkĩĩte ta ciĩga cia mwĩrĩ ũmwe, na nĩ ũndũ wa gũkorwo me kĩndũ kĩmwe na Kristũ Jesũ nĩmakaagaya ciĩranĩro cia Ngai o ũndũ ũmwe.
7Ũhoro ũcio Mwega nĩguo niĩ ndatuĩkire mũtungatĩri waguo kũringana na kĩheeo kĩa mwanya kĩa wega wa Ngai, kĩrĩa ndaheirwo na ũndũ wa hinya wake. 8O na gũtuĩka nĩ niĩ mũniini mũno gũkĩra andũ oothe a Ngai-rĩ, niĩ nĩndaheirwo kĩheeo kĩu gĩa kũhunjagĩria andũ a Ndũũrĩrĩ Ũhoro Mwega wa ũtonga wa Kristũ ũrĩa ũtarĩ mũthia, 9na ndũme andũ oothe mamenye mũbango wa hitho ĩrĩa ĩtũire ĩhithĩĩtwo kuuma tene thĩinĩ wa Ngai ũrĩa wombire indo ciothe. 10Nĩ geetha rĩu mahindainĩ maya, na ũndũ wa kanitha aathani na arĩa marĩ ũhoti kũu igũrũ mamenye mĩthemba yothe ya ũũgĩ wa Ngai. 11Ngai eekire ũguo kũringana na mũbango wake wa kuuma tene na tene, agĩkĩhũthĩra Kristũ Jesũ Mwathani witũ nĩguo ũndũ ũcio ũhinge. 12Nĩ ũndũ wa gũkorwo twĩ thĩinĩ wa Kristũ na tũmwĩtĩkĩĩtie, nĩtũgĩĩte na ũũmĩrĩru wa gũthiĩ harĩ Ngai tũtarĩ na guoya. 13Kwoguo ndamũthaitha mũtikaae gũkua ngoro nĩ ũndũ wa mĩnyamaaro ĩrĩa ndĩrona nĩ ũndũ wanyu; mĩnyamaaro nĩyagũtũma mũgĩe na uumithio.
Wendo wa Kristũ
14Ũndũ ũcio nĩguo ũtũmaga ndurĩrie Ithe witũ maru, 15ũrĩa ũheaga mũciĩ o wothe, ũrĩa ũrĩ igũrũ na ũrĩa ũrĩ thĩ rĩĩtwa rĩrĩa rĩa ma. 16Nĩhooyaga Ngai atĩ kuuma ũtongainĩ wa riiri wake amũhe ũhoti nĩguo mũhotithĩĩtio nĩ Roho wake mũgĩe na hinya thĩinĩ wanyu. 17Ningĩ nĩhooyaga Kristũ aikare ngoroinĩ cianyu nĩ ũndũ wa ũrĩa mwĩtĩkĩĩtie. O na no hooyaga atĩ maũndũ moothe marĩa mũrĩĩkaga mũmeekage mwĩhandĩĩte na mwĩkinyĩire thĩinĩ wa wendo, 18nĩ geetha mũrĩ hamwe na andũ oothe a Ngai mũhotage kũmenya ta ũrĩa wendo wa Kristũ ũkoragwo waramĩĩte na ũraihĩĩte, ũthiĩte na igũrũ o na ũrikĩrĩĩte. 19Mũkĩmenye wendo wa Kristũ ũrĩa ũkĩrĩĩte ũmenyo wothe, nĩ geetha mũiyũrwo nĩ ũngai o kũiyũrwo.
20Kũrĩ ũcio ũhotaga gwĩka maũndũ maingĩ gũkĩra marĩa tũngĩciiria kana tũngĩmũũria, o marĩa eekaga na hinya ũrĩa ũrutaga wĩra thĩinĩ witũ, 21o we Ngai, arogoocwo thĩinĩ wa kanitha na thĩinĩ wa Kristũ Jesũ kuuma njiarwa ciothe nginya tene na tene! Ameni.