Kĩrĩĩkanĩro kĩa MWATHANI na Aisiraeli bũrũriinĩ wa Moabi
1Maya nĩ mo maũndũ ma kĩrĩĩkanĩro, marĩa MWATHANI aathire Musa arĩĩkanĩre na andũ a Isiraeli marĩ bũrũriinĩ wa Moabi. Maũndũ maya moothe maarĩ ma kuonganĩrĩrio na kĩrĩĩkanĩro kĩrĩa aarĩĩkanĩire nao kĩrĩmainĩ gĩa Sinai.
2Naake Musa agĩgĩĩta Aisiraeli oothe hamwe akĩmeera atĩrĩ, “Nĩmweyoneire na maitho maanyu ngero iria MWATHANI aagerire mũthamaki wa Misiri, njaama ciake ciothe, o na bũrũri wake wothe. 3Ningĩ nĩmwonire matũhũũhũ, ciama, o na moorirũ manene marĩa MWATHANI eekire. 4No rĩĩrĩ, o na kinyagia ũũmũũthĩ, MWATHANI ndarĩ atũma mũtaũkĩrwo wega nĩ maũndũ macio muonire. 5Naake MWATHANI akĩmũtongoria werũinĩ mĩaka mĩrongo ĩna, na mũtiigana gũthirĩrwo nĩ nguo kana iraatũ. 6Mũtiigana kũrĩa irio, kũnyua ndibei kana njoohi, no MWATHANI nĩamũhingagĩria mabataro maanyu nĩguo mũmenye atĩ we nĩ we Ngai wanyu. 7 Na rĩĩrĩ, twakinya kũndũ gũũkũ, Sihoni mũthamaki wa Heshiboni na Ogu mũthamaki wa Bashani makiumĩra nĩguo marũe na ithuĩ, no tũkĩmahoota. 8 Tũgĩkĩmatuunya bũrũri wao, tũkĩũgayanĩria mũhĩrĩga wa Reubeni, Gadi, na nuthu ya mũhĩrĩga wa Manase. 9Nĩ ũndũ ũcio, tũũraai mwathĩkagĩra maũndũ moothe ma kĩrĩĩkanĩro gĩĩkĩ, nĩ geetha mũgaacagĩre maũndũinĩ moothe marĩa mũrĩĩkaga.
10“Ũũmũũthĩ mũrũũgamĩĩte haaha inyuothe mbere ya MWATHANI Ngai wanyu: atongoria aanyu, anene aanyu, arũme oothe a Isiraeli, 11ciana cianyu, atumia aanyu, andũ a ndũũrĩrĩ arĩa matũũranagia na inyuĩ arĩa mamuunagĩra ngũ na mamũtahagĩra maaĩ. 12Ũũmũũthĩ nĩmũgũtoonya kĩrĩĩkanĩroinĩ gĩĩkĩ MWATHANI Ngai wanyu ekũrĩĩkanĩra na inyuĩ, na nĩmũgwĩtĩkĩra kũhingagia matua maakĩo, 13nĩ geetha MWATHANI amũtue andũ aake kĩũmbe, naake atuĩke Ngai wanyu, o ta ũrĩa aamwĩrĩire inyuĩ na maithe maanyu, Aburahamu, Isaaka, na Jakubu. 14To inyuĩ oiki MWATHANI ekũrĩĩkanĩra na inyuĩ; 15ekũrĩĩkanĩra na ithuĩ ithuothe tũrũũgamĩĩte haaha mbere yake ũũmũũthĩ, o na njiarwa ciitũ iria igooka thuutha.
16“Nĩ gũkorwo nĩmũũĩ mũtũũrĩre ũrĩa twatũũraga bũrũriinĩ wa Misiri, o na maũndũ marĩa twonire rĩrĩa twatwĩkanagia mabũrũri ma ndũũrĩrĩ ingĩ. 17Ningĩ nĩmuonire mĩhianano yao ĩrĩa ĩ magigi ĩthondekeetwo na mĩtĩ, mahiga, thahabu, na betha. 18 Mwĩmenyerereei mũno inyuothe arĩa mũrũũgamĩĩte haaha ũũmũũthĩ hatikaanooneke mũndũ mũrũme, mũndũ wa nja, mũciĩ, o na kana mũhĩrĩga ũgatiganĩria MWATHANI Ngai witũ ũgathaathaiye ngai cia andũ a ndũũrĩrĩ ingĩ. Mũndũ o na ũmwe wanyu ũgaathaathaiya mĩhianano akaahaana ta mũri wa mũmera ũciaraga matunda marũrũ marĩ na thumu. 19Mwĩmenyerereei mũno mũndũ o na ũmwe ũraigua maũndũ ma kĩrĩĩkanĩro gĩĩkĩ ndakeĩĩre na ngoro atĩ MWATHANI nĩekũmũraathima, o na angĩtuĩka mũremi. Ũndũ ta ũcio wahota gũtũma inyuothe, andũ arĩa eega na arĩa ooru, mũniinanĩrio hamwe. 20MWATHANI ndakoohera mũndũ ta ũcio. Handũ ha ũguo, nĩkũmũrĩrĩmbũkĩra akaamũrĩrĩmbũkĩra na maraakara maake megwakana ta mwaki, namo matũhũũhũ moothe marĩa maandĩkĩĩtwo ibukuinĩ rĩĩrĩ mamũkorerere, o nginya MWATHANI amũniine o biũ. 21MWATHANI acooke amwamũranie na mĩhĩrĩga yothe ya Isiraeli, atũme mũkorererwo nĩ matũhũũhũ kũringana na irumi ciothe cia kĩrĩĩkanĩro kĩrĩa kĩandĩkĩĩtwo ibukuinĩ rĩĩrĩ rĩa Watho.
22“Na rĩĩrĩ, matukũinĩ ma thuutha, njiarwa cianyu o na andũ a ndũũrĩrĩ a kuuma mabũrũri ma kũraaya nĩmakeeyonera matũhũũhũ na mĩnyamaaro ĩrĩa MWATHANI areehithĩirie bũrũri wanyu. 23 Bũrũri wothe nĩũgaathaata ũiyũre ũbiriiti na cumbĩ; gũtirĩ kĩndũ gĩkaahandwo kuo, o na ria rĩtikaamera kuo. Bũrũri wanyu ũkaahaana o ta matũũra ma Sodomu, Gomora, Adima, kana Zeboimu marĩa MWATHANI aanangire rĩrĩa aaraakarĩĩte na akang'ũrĩka. 24Ũndũ ũcio nĩũgaatũma andũ a ndũũrĩrĩ ciothe moorie atĩrĩ, ‘Ĩ nĩkĩ gĩtũmĩĩte MWATHANI eeke bũrũri ũyũ ũndũ ũyũ mũũru ũũ? Gĩtũmi kĩa maraakara maya maake megwakana ta mwaki nĩ kĩrĩkũ?’ 25Nao andũ mamacookerie atĩrĩ, ‘Nĩ ũndũ nĩmaatiganĩirie kĩrĩĩkanĩro kĩrĩa MWATHANI, o we Ngai wa maithe maao, aarĩĩkanĩire nao rĩrĩa aamarutire bũrũri wa Misiri. 26Maatungatĩire ngai ingĩ mataathaathayagia mbere ĩyo, o iria maakaanĩĩtio nĩ MWATHANI matikaanathaathaiye. 27Nĩ ũndũ ũcio MWATHANI akĩraakarĩra andũ aake, na akĩreehithĩria bũrũri wao matũhũũhũ moothe marĩa maandĩkĩĩtwo ibukuinĩ rĩĩrĩ. 28Naake MWATHANI arĩ na maraakara, mang'ũrĩ, o na marũrũ maingĩ akĩmamunya kuuma bũrũriinĩ wao akĩmaikia bũrũriinĩ mũgeni kũrĩa matũũraga o na ũũmũũthĩ.’
29“Atĩrĩĩrĩ, kũrĩ maũndũ mamwe MWATHANI Ngai witũ aigĩĩte hithoinĩ, no nĩaguũrĩĩtie Watho wake, nĩguo ithuĩ na njiarwa ciitũ tũtũũre tũwathĩkagĩra.