Kũgooca Ngai Mwene Hinya Wothe
1Goocaai MWATHANI!
Nĩ ũndũ mwega kũina tũkĩgoocaga Ngai witũ;
kũmũkumia-rĩ, nĩ ũndũ mwega na wĩ kĩhooto.
2MWATHANI nĩgwaka araaka Jerusalemu rĩngĩ;
nĩgũcookia aracookia mũciĩ andũ a Isiraeli arĩa maatahĩĩtwo.
3Nĩahonagia arĩa ahinyaru
na akamooha ironda ciao.
4Nĩ we watuire mũigana wa njata,
na akĩhe njata o njata rĩĩtwa rĩayo.
5MWATHANI witũ nĩ mũnene, na nĩarĩ hinya;
ũũgĩ wake ndũngĩthimĩka.
6Andũ arĩa enyiihia MWATHANI nĩamatũũgagĩria,
no arĩa aaganu nĩamarangagĩrĩria thĩ.
7Inĩraai MWATHANI nyĩmbo cia kũmũgooca;
inĩraai Ngai witũ mũkĩhũũraga ngita.
8Nĩ we ũhumbagĩra igũrũ na matu;
nĩ we uuragĩria thĩ mbura
na ũtũmaga nyeki ĩkũre irĩmainĩ.
9Nĩ we ũheaga nyamũ cia gĩthaka irio ciacio,
o ũndũ ũmwe na tũcui twa mahuru rĩrĩa twakaya.
10MWATHANI ndakenagio nĩ hinya wa mbarathi
o na kana ũcamba wa thigari cia ita;
11we-rĩ, akenagio nĩ arĩa mamũtĩĩĩte,
o arĩa mehokaga ũtugi wake.
12Wee, Jerusalemu, gooca MWATHANI!
Kumia Ngai waku, wee Zayuni!
13Tondũ nĩatũmĩĩte ihingo ciaku igĩe na hinya,
na nĩaraathimĩĩte andũ aaku.
14Nĩaigĩĩte mĩhaka yaku kwĩ na thaayũ,
na agakũhũũnia na ngano ĩrĩa njega mũno.
15Aathaga thĩ,
na ũrĩa aathana ũkahingio na ihenya.
16Ahumbagĩra thĩ na tharunji ĩkahaana ta ĩhumbĩirwo na mũrĩngĩti wa maguoya meerũ cua,
na akahurunja mbaa o ta mũhu.
17Oiragia mbura ya mbembe ta arĩ kagoto aroiria kuuma igũrũ;
heho yake-rĩ, nũũ ũngĩmĩũmĩrĩria?
18Aathanaga, tharunji ĩgatwekũka;
atũmaga rũhuuho rũhuruutane, maaĩ magatherera.
19Ngai nĩaheete andũ aake ndũmĩrĩri ciake;
nĩaheete Aisiraeli mawatho maake na matua maake.
20No rĩĩrĩ, ndũũrĩrĩ iria ingĩ ndaciĩkĩĩte ta ũguo;
itiũĩ mawatho maake.
Goocaai MWATHANI!