Gũtaara andũ eethĩ
1Mwana wakwa, tũũra ũririkanaga ũrutani wakwa,
ngoro yaku ĩrotũũra ĩmenyagĩrĩra maathani maakwa.
2Marĩgũtũũragia matukũ maingĩ gũũkũ thĩ,
na ũtũũrage mũtũũrĩre wa thaayũ.
3Wathĩki na wĩhokeku ndũkaanareke ikweherere.
Ciĩyohage ngingo;
na ũciandĩke ngoroinĩ yaku.
4 Weka ũguo nĩũrĩkenagia Ngai,
o nao andũ nĩmarĩgũkenagĩra.
5Tũũra wĩhokeete MWATHANI na ngoro yaku yothe,
ndũkaanehoke ũmenyo waku.
6Rekagĩrĩria MWATHANI maũndũ maaku moothe,
naake nĩarĩkũrũngagĩrĩria njĩra ciaku.
7 Ndũkaaneone ta wĩ mũũgĩ gũkĩra ũrĩa ũrĩ,
tĩĩaga MWATHANI na ũreganage na ũndũ wothe mũũru.
8Ũndũ ũcio nĩ wa gũgwĩkĩra hinya,
o na wa gũtũma wĩhande wega.
9Tĩĩaga MWATHANI na kũmũrutĩra magetha
marĩa meega ma maciaro ma mũgũnda waku.
10Weka ũguo makũmbĩ maaku marĩiyũraga magetha,
o nayo ndibei yaku ĩrĩkoragwo ĩiyũrĩĩte kuo na ũingĩ.
11 Mwana wakwa, thikagĩrĩria rĩrĩa MWATHANI arakũrũnga,
na ndũkaraakarage rĩrĩa aragũkaania.
12 Nĩ gũkorwo MWATHANI arũngaga ũrĩa eendeete,
o ta ũrĩa mũciari arũngaga mwana eendeete.
13Gũkena-rĩ, nĩ mũndũ ũrĩa wĩgĩrĩire na ũũgĩ,
akagĩa na ũmenyo.
14Amu uumithio wa ũũgĩ ũkĩrĩĩte uumithio wa betha,
o na ũrĩ goro gũkĩra thahabu.
15Ũũgĩ ũcio wĩ goro gũkĩra mahiga ma goro,
na ndũngĩũgerekania na kĩndũ o gĩothe kĩrĩa ũngĩrirĩria.
16Ũheanaga ũingĩ wa matukũ na guoko kwa ũrĩo,
na ũkaheana ũtonga na gĩtĩĩo na guoko kwa ũmotho.
17Ũũgĩ ũtũmaga mĩthiĩre ya mũndũ ĩtuĩke mĩega,
o na ũkamũtongoria na njĩra cia thaayũ.
18Ũrĩa ũgĩĩte na ũũgĩ nĩagĩĩte na mũtĩ wa muoyo,
nao arĩa marĩwĩnyiitagĩrĩra nĩmarĩkenaga.
19MWATHANI oombire thĩ na ũũgĩ wake;
narĩo igũrũ rĩkĩgĩa na ũndũ wa ũmenyo wake.
20Ũũgĩ ũcio wake nĩguo watũmire njũũĩ itherere,
namo matu moiragie mbura.
21Mwana wakwa, wĩnyiitĩre ũũgĩ na ũgerereri,
ndũkaareke ciehere meciiriainĩ maaku.
22Icio-rĩ, nĩigũtũma ũgĩe na muoyo,
na ituĩke ũgemu wa mũtũũrĩre waku.
23Nawe nĩũrĩkiumagaraga na njĩra yaku o wega,
na ndũrĩonaga ũndũ wa gũkũhĩnga.
24Wathiĩ toro ndũrĩ ũndũ ũrĩtigagĩra,
ningĩ wakoma ndũrĩũragwo nĩ toro.
25Ndũkaamakio nĩ mwanangĩko ũrĩa ũngĩũka ũterĩgĩrĩirwo
o na kana kĩhuuhũkanio kĩrĩa gĩkoragĩrĩra andũ arĩa aaganu.
26Tondũ MWATHANI no we mwĩhoko waku;
ndangĩreka kũgũrũ gwaku kũnyiitwo nĩ mĩtego.
27Andũ arĩa mabatairio nĩgwĩkwo wega meekage,
angĩkorwo wĩ na ũhoti wa gwĩka ũguo.
28Ndũkaaneere mũndũ wa itũũra rĩaku ainũke mooko matheri
angĩkorwo wahota kũmũteithia o hĩndĩ ĩyo.
29Mũndũ wa itũũra rĩaku
ũrĩa ũtũũranagia nawe akwĩhokeete,
ndũkaanamũthugundĩre ũũru.
30Ndũkaanakararanie na mũndũ tũhũ
atarĩ na ũndũ mũũru agwĩkĩĩte.
31Ndũkaanaiguĩre andũ arĩa mahũthagĩra hinya ũiru;
o na kana wĩciirie gwĩka ciĩko ta iria meekaga.
32Amu mũndũ mwaganu nĩ kĩndũ kĩ magigi harĩ MWATHANI,
ĩndĩ arĩa arũngĩrĩru nĩ o ehokeete.
33Mĩciĩ ya arĩa ooru nĩmĩgwate nĩ kĩrumi kĩa MWATHANI,
no mĩciĩ ya arĩa athingu nĩkũraathima amĩraathimaga.
34 MWATHANI nĩanyararaga arĩa manyũrũranagia,
no arĩa ahooreri nĩamatugaga.
35Andũ arĩa oogĩ igai rĩao no ngumo njega,
ĩndĩ irimũ kĩrĩa ciĩyonagĩra no gĩconoko.