MWATHANI kũherithia thĩ
1Atĩrĩĩrĩ, MWATHANI nĩekũhũũra thĩ amĩtige ĩrĩ theri o ũguo.
Ekũmĩinamania na amĩhang'uranie,
acooke ahurunje atũũri aakuo.
2Oothe mageekwo ũndũ ũmwe:
athĩnjĩri Ngai na andũ arĩa angĩ,
ngombo na mũmĩathi,
mwandĩkwo na mwandĩkani,
mwendia na mũgũri,
mũkombi na mũkombithania,
gĩtonga na mũthĩĩni.
3Thĩ ĩkũhũũrwo ĩhũũrĩke na yanangĩke kũna,
nĩ gũkorwo nĩ MWATHANI uugĩĩte ũndũ ũcio.
4Thĩ gũkwara indo ciothe ciũme;
thĩ yothe yage hinya,
o na igũrũ na thĩ ciage hinya.
5Andũ nĩmathaahĩĩtie thĩ,
makaagarara watho wa Ngai,
na makarangĩrĩria kĩrĩĩkanĩro kĩrĩa gĩa tene na tene.
6Nĩ ũndũ ũcio thĩ nĩĩrarĩĩo nĩ kĩrumi,
andũ nao nĩkũherithio maraherithĩrio meehia maao.
Nĩkĩo atũũri thĩ marathiĩ magĩthiraga,
na no aniini matigarĩĩte.
7Mĩthabibũ nĩkũhooha ĩrahooha,
ndibei nayo nĩgũthira ĩrathira.
Arĩa oothe maraikaraga makeneete,
gĩkeno kĩao nĩgĩthirĩĩte.
8Gĩkeno kĩrĩa kiumanaga na kũhũũra ndarama na ngita,
nakĩo nĩgĩthirĩĩte.
9Gũtirĩ mũndũ ũraina akĩnyua ndibei,
na ndibei ĩrĩa hĩu ĩracama ta arĩ kũgagata ĩgagatĩĩte.
10Maũndũ moothe thĩinĩ wa itũũra nĩ mathombocanu;
andũ marehingĩra nyũmba megitĩre.
11Njĩrainĩ ciarĩo no kĩrĩro nĩ wagi wa ndibei.
Gĩkeno gĩothe nĩgĩthiru,
bũrũri ndũrĩ na gĩkeno.
12Itũũra rĩtigĩĩtwo rĩrĩ maganjo,
na ihingo igatharũrio.
13Nĩ gũkorwo gũũkũ thĩ o na gatagatĩ ka ndũũrĩrĩ
gũkũhaana o ta rĩrĩa magetha mathira,
rĩrĩa mĩtamaiyũ yagethwo ndamaiyũ cia mũico,
na mĩthabibũ yatuuo thabibũ cia mũico.
14Arĩa magaatigara nĩmakaina makĩrũũhagia.
Arĩa matũũraga mwena wa ithũĩro mageekĩrĩra riiri wa MWATHANI,
15arĩa matũũraga mwena wa irathĩro nao magooce MWATHANI,
arĩa matũũraga ndeereinĩ cia iria
nao magaathe rĩĩtwa rĩa MWATHANI Ngai wa Isiraeli.
16Kuuma ituri cia thĩ
na ithuĩ tũigue nyĩmbo cia kũgaathĩrĩria Ũrĩa Mũthingu.
No niĩ ndĩroiga atĩrĩ,
“Kaĩ ndĩ thĩĩnainĩ-ĩ! Kaĩ ndĩ thĩĩnainĩ-ĩ!
Kaĩ ndĩ na thĩĩna-ĩ!
Atĩrĩĩrĩ, andũ arĩa aungumania,
nĩmeekĩĩte maũndũ ma ungumania,
ĩĩ, arĩa aungumania nĩmeekĩĩte maũndũ manene ma ungumania.”
17Inyuĩ atũũri a gũũkũ thĩ
mũikaraga mwetereirwo no guoya, marima, na mĩtego.
18Mũndũ o wothe oorĩra maũndũ marĩa mamũigaga na guoya
arĩgũaga irima;
oima irima arĩnyiitagwo nĩ mũtego.
Amu ndirica cia igũrũ nĩhingũre,
mbura ya mũiyũro nĩroira kuuma igũrũ,
na itina cia thĩ nĩirathingitha.
19Thĩ no kwanangĩka ĩranangĩka,
no kũharagana ĩraharagana,
no gũthingithio irathingithio.
20Thĩ ĩrathingithio o ta mũrĩĩu,
iracũũgĩo o ta gĩthũnũ kĩrĩ kĩhuuhũkanioinĩ.
Ningĩ ĩritũhĩirwo nĩ meehia maayo
ũguo atĩ ndĩĩhanda rĩngĩ.
21Ihinda rĩu rĩakinya, MWATHANI nĩakaaherithania;
maahinya ma igũrũ, amaherithĩrie o kũu igũrũ,
athamaki a gũũkũ thĩ, amaherithĩrie o gũũkũ thĩ.
22Magacookanĩrĩrio hamwe ta mĩgwate,
macooke mahingĩrwo njeera,
na magaatuĩrwo thuutha wa matukũ maingĩ gũthira.
23Mweri nĩũgaatundumara,
narĩo riũa rĩtigaacooka kwara.
MWATHANI Mwene Hinya Wothe
nĩ we ũgaathanaga kĩrĩmainĩ kĩa Zayuni o kũu Jerusalemu.
Ningĩ atongoria nĩmakoona riiri wake.