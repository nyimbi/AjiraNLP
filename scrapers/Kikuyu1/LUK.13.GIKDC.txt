Mwĩrireei meehia maanyu kana mũkue
1Na rĩĩrĩ, hĩndĩ ĩyo nĩhaarĩ na andũ amwe ho arĩa meerire Jesũ ũhoro wa andũ a Galili arĩa mooragĩĩtwo nĩ Pilato aakora makĩrutĩra Ngai igongoona. 2Naake Jesũ akĩmacookeria atĩrĩ, “Mũgwĩciiria andũ acio mooragirwo a kuuma Galili mooragirwo ũguo nĩ tondũ maarĩ eehia makĩria ma andũ arĩa angĩ oothe a Galili? 3Aaca tiguo! Ngũmwĩra na ma atĩ o na inyuĩ mwaga kwĩrira meehia maanyu, mũgaakua o ta o. 4Ĩ nao andũ arĩa ikũmi na anaana maagwĩrĩirwo nĩ nyũmba ĩrĩa yarĩ ndaaya thĩinĩ wa itũũra rĩa Siloamu magĩkua, mũgwĩciiria atĩ ũguo nĩkuonania atĩ maarĩ ooru gũkĩra andũ arĩa angĩ oothe maatũũraga Jerusalemu? 5Aaca tiguo! Ngũmwĩra na ma atĩ o na inyuĩ mwaga kwĩrira meehia maanyu, mũgaakua o ta o.”
Ngerekano ya mũkũyũ ũrĩa ũtaaciaraga
6Naake Jesũ agĩkĩmahe ngerekano ĩno, akiuga atĩrĩ, “Hĩndĩ ĩmwe nĩkwarĩ na mũndũ wahandire mũkũyũ mũgũndainĩ wake wa mĩthabibũ, naake nĩagĩthiaga harĩ guo gũcaria ngũyũ no ndoonaga o na ĩmwe. 7Agĩkĩĩra mũruti wĩra wa mũgũnda ũcio wake atĩrĩ, ‘Mĩaka ĩyo ĩtatũ mĩthiru, ndũũraga njũkaga haaha harĩ mũkũyũ ũyũ gũcaria ngũyũ, na ndirĩ ndoona o na ĩmwe. Nĩ ũndũ ũcio ũteme; ndwagĩrĩirwo nĩgũte mũgũnda wakwa tũhũ.’ 8No mũruti ũcio wa wĩra akĩmwĩra atĩrĩ, ‘Mũnene, reke tũtige kũũtema rĩu; nĩtũreke ũikare mwaka ũngĩ ũmwe tu ndĩũrĩmĩre na ndĩwĩkĩre thumu. 9Wakorwo ũciarĩĩte-rĩ, nĩ wega, no wakorwo ũtaciarĩĩte, hĩndĩ ĩyo ũkaũtema.’ ”
Mũtumia warĩ kĩonje kũhonio nĩ Jesũ mũthenya wa Thabatũ
10Na rĩĩrĩ, mũthenya ũmwe wa Thabatũ Jesũ nĩkũrutana aarutanaga thunagogiinĩ. 11Kũu thĩinĩ nĩkwarĩ na mũtumia warĩ na ngoma yatũmĩĩte atũũre e kĩonje mĩaka ikũmi na ĩnaana; aatũũraga ainamĩrĩire, ndangĩahotire kwĩhanda. 12Rĩrĩa Jesũ aamuonire akĩmwĩta akĩmwĩra atĩrĩ, “Wee mũtumia ũyũ, nĩwehererio wonje waku!” 13Jesũ agĩkĩigĩrĩra mũtumia ũcio mooko, naake o hĩndĩ ĩyo akĩĩhanda, akĩgooca Ngai.
14 No rĩĩrĩ, mũnene wa thunagogi nĩaraakarire nĩ ũndũ wa Jesũ kũhonania mũthenya wa Thabatũ. Kwoguo agĩkĩĩra andũ atĩrĩ, “Twĩ na mĩthenya ĩtandatũ ĩrĩa twagĩrĩirwo nĩkũruta wĩra; ũkagaai kũhonio mĩthenya ĩyo no ti mũthenya wa Thabatũ!”
15Naake Mwathani agĩcookeria mũnene ũcio wa thunagogi atĩrĩ, “Inyuĩ hinga ici! Githĩ mũtihingũragĩra o mũndũ ng'ombe yake kana ndigiri yake ĩthiĩ ĩkanyue maaĩ mũthenya wa Thabatũ? 16Hakĩrĩ ũguo-rĩ, mũtumia ũyũ wa rũciaro rwa Aburahamu ũtũire e muohe nĩ Caitaani mĩaka ikũmi na ĩnaana, ndaagĩrĩirwo nĩkuohorwo mũthenya wa Thabatũ?” 17Oiga ũguo, thũ ciake ciothe igĩconoka, nao andũ arĩa angĩ oothe magĩkena nĩ ũndũ wa ciĩko ciothe iria eekĩĩte cia magegania.
Ngerekano ya mbegũ ya mũtĩ wa karatarĩ
(Mat 13.31-32; Mar 4.30-32)
18Naake, Jesũ akĩũria atĩrĩ, “Ũthamaki wa Ngai-rĩ, ũngĩhaananio na kĩ? Ingĩũringithania na kĩĩ? 19Ũthamaki wa Ngai ũhaana ta mbegũ ya mũtĩ wa karatarĩ, ĩrĩa mũndũ oire akĩhanda mũgũnda wake, nayo ĩgĩkũra ĩgĩtuĩka mũtĩ, nacio nyoni igĩaka itara ciacio hongeinĩ ciaguo.”
Ngerekano ya ndaawa ya kũimbia mĩgate
(Mat 13.33)
20Ningĩ Jesũ agĩcooka akiuga atĩrĩ, “Ũthamaki wa Ngai ingĩũringithania na kĩ? 21Ingĩũhaanania na ndaawa ya kũimbia mĩgate ĩrĩa mũtumia oire, agĩtukania na kiro mĩrongo ĩna cia mũtu wa ngano, naguo wothe ũkĩimba.”
Mũromo ũrĩa mũceke
(Mat 7.13-14,21-23)
22Naake Jesũ agĩthiĩ eerekeire Jerusalemu agereire icagiinĩ na matũũrainĩ akĩrutanaga. 23Naake mũndũ ũmwe akĩmũũria atĩrĩ, “Mwathani, anga no andũ aniini makaahonokio?”
Naake Jesũ agĩcookia akiuga atĩrĩ, 24“Mwĩrutanagĩriei gũtoonyera mũromo ũrĩa mũceke, nĩ ũndũ ti itherũ andũ aingĩ nĩmakaageria gũtoonya no matikaahota. 25Hĩndĩ iria mwene nyũmba agookĩra ahinge mũrango-rĩ, inyuĩ mũkaambĩrĩria kũringaringa mũrango mũrũũgamĩĩte nja mũkiugaga atĩrĩ, ‘Mwathani, tũhingũrĩre.’ Naake nĩakaamũcookeria atĩrĩ, ‘Niĩ ndiũĩ kũrĩa muumĩĩte!’ 26Na inyuĩ nĩmũkaamũcookeria atĩrĩ, ‘Twarĩaga na tũkanyuanĩra nawe na nĩwarutanagĩra njĩrainĩ cia matũũra maitũ.’ 27 Naake nĩakaamũcookeria rĩngĩ atĩrĩ, ‘Ndĩramwĩra niĩ ndiũĩ kũrĩa muumĩĩte. Umaai harĩ niĩ inyuĩ andũ aya aaganu!’ 28 Hĩndĩ ĩyo nĩmũkaarĩra na mũhagaranie magego, rĩrĩa mũkoona Aburahamu, Isaaka, Jakubu, na anabii oothe Ũthamakiinĩ wa Ngai, o rĩrĩa na inyuĩ mũgaakorwo mũikĩĩtio nja! 29Na rĩĩrĩ, andũ nĩmagooka moimĩĩte mwena na irathĩro o na wa na rũgongo na wa na kĩanda, irugainĩ rĩrĩa rĩgaakorwo Ũthamakiinĩ wa Ngai. 30 Hĩndĩ ĩyo-rĩ, andũ arĩa rĩu me thuutha magaatuĩka a mbere, na arĩa rĩu me mbere magaatuĩka a thuutha.”
Ũrĩa Jesũ eendeete Jerusalemu
(Mat 23.37-39)
31O hĩndĩ ĩyo Afarisai amwe magĩũka kũrĩ Jesũ makĩmwĩra atĩrĩ, “Uma gũũkũ nĩ ũndũ Herode nĩarenda gũkũũraga.”
32Naake Jesũ akĩmeera atĩrĩ, “Thiĩi mũkeere mbwe ĩyo atĩrĩĩrĩ, ‘Ũũmũũthĩ na rũũciũ ngũkorwo ngĩingata ngoma kuuma kũrĩ andũ ngĩmahonagia mĩrimũ yao, naguo mũthenya wa gatatũ ndĩĩkie wĩra wakwa.’ 33O na kũrĩ ũguo-rĩ, ũũmũũthĩ, rũũciũ, na ooke, no mũhaka ngorwo ndĩ rũgendoinĩ rwakwa tondũ gũtiagĩrĩire mũnabii ooragĩrwo kũndũ kũngĩ tiga o Jerusalemu.
34 “Jerusalemu, Jerusalemu! Wee ũũragaga anabii na ũkahũũra na mahiga andũ arĩa Ngai agũtũmagĩra! Nĩ maita maigana ndaneenda gũcookanĩrĩria andũ aaku hamwe, o ta ũrĩa ngũkũ ĩcookanagĩrĩria tũcui twayo rungu rwa mathagu maayo, no ndũnjĩtĩkagĩria! 35Atĩrĩĩrĩ, Hekaarũ yaku nĩgũtiganĩrio. Ngũkwĩra na ma atĩ ndũkaanyona kinya rĩrĩa ũkoiga atĩrĩ, ‘Kũraathimwo-rĩ, nĩ ũrĩa ũgũũka thĩinĩ wa rĩĩtwa rĩa Mwathani!’ ”