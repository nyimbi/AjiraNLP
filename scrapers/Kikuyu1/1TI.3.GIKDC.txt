Atongoria a kanitha
1Ũhoro ũyũ nĩ wa ma atĩ mũndũ angĩenda gũtuuo mũrori wa maũndũ ma kanitha
nĩerirĩirie wĩra mwega mũno.
2 Mũrori wa maũndũ ma kanitha no mũhaka atuĩke mũndũ ũtarĩ ũcuuke, akorwo e mũthuuri wa mũtumia ũmwe
, mũndũ wĩnyiitaga maũndũinĩ ma mwĩrĩ, mũndũ mũũgĩ wĩ na mĩthiĩre mĩega, mũndũ ũnyiitaga ũgeni andũ gwake mũciĩ, mũndũ ũngĩhota kũrutana, 3mũndũ ũteendeete ũrĩĩu kana haaro, no mũkirĩrĩria na mwendi thaayũ, na ũtendeete mbeeca mũno. 4Mũrori wa maũndũ ma kanitha no mũhaka akorwo ahoteete kũrora mũciĩ wake wega, na akahota gũtũma ciana ciake imwathĩkĩre itarĩ na itherũ. 5Amu mũndũ angĩkorwo ndarahota gũthondeka mũciĩ wake-rĩ, akĩhota kũrora kanitha wa Ngai atĩa? 6Mũtongoria wa kanitha ndaagĩrĩirwo nĩ gũkorwo e mũndũ mwerũ wĩtĩkioinĩ amu ahota kũgĩa na mwĩtĩĩo mũingĩ atuĩrwo, ta ũrĩa Ngoma eekirwo. 7No mũhaka akorwo e mũndũ ũheetwo gĩtĩĩo nĩ andũ arĩa matarĩ a kanitha, nĩguo ndakaae gũcambio kana agũe mũtegoinĩ wa Ngoma.
Ateithĩrĩria a wĩra wa kanitha
8Ateithĩrĩria
a wĩra wa kanitha no mũhaka makoragwo marĩ andũ athingu na ehokeku; matiagĩrĩirwo nĩ gũkorwo marĩ andũ a kũnyua njoohi nyingĩ kana eendi mbeeca mũno. 9Ningĩ maagĩrĩirwo nĩ gũkorwo marĩ andũ marũmĩĩtie wĩtĩkio wao, na makorwo na thamiri itarĩ ũcuuke. 10Maagĩrĩirwo nĩkwamba kũgerio, na mangĩhĩtũka marekwo matuĩke atungati. 11Atumia aao nao maagĩrĩirwo nĩ gũkorwo marĩ athingu; matiagĩrĩirwo nĩ gũkorwo marĩ atumia a njuukũ: maagĩrĩirwo nĩ gũkorwo marĩ enyiiti maũndũinĩ ma mwĩrĩ, na no mũhaka makorwo marĩ ehokeku maũndũinĩ moothe. 12Mũteithĩrĩria aagĩrĩirwo nĩ gũkorwo na mũtumia ũmwe
, na akorwo ahoteete kũrora wega ciana ciake na andũ a mũciĩ wake.
13Ateithĩrĩria arĩa marutaga wĩra wao wega nĩmahotaga gwĩthondekera ngumo njega, na nĩmahotaga kwaria moomĩrĩirie ũhoro wa wĩtĩkio wao thĩinĩ wa Kristũ Jesũ.
Hitho ĩrĩa nene
14Atĩrĩĩrĩ, Timotheo, ndĩrakwandĩkĩra marũa maya ndĩ na mwĩhoko atĩ nĩngũũka kũu ũrĩ o na ihenya. 15No ingĩcererwo nĩgũũka narua. Marũa maya nĩmegũkũmenyithia ũrĩa mũndũ aagĩrĩirwo nĩgũikara nyũmbainĩ ya Ngai; nyũmba ĩyo nĩ yo kanitha wa Ngai ũrĩa ũrĩ muoyo. Ngai ũcio nĩ we ũkoragwo arĩ gĩtina kĩa ũhoro wa ma, na no we gĩtugĩ kĩrĩa kĩũnyiitĩrĩire. 16Atĩrĩĩrĩ, hatirĩ nganja atĩ ũhoro ũyũ wa Ngai nĩ hitho nene:
Ngai eyonanirie ahaana ta mũndũ,
na akĩonanio atĩ nĩagĩrĩire nĩ Roho, na araika makĩmuona.
Ũhoro wake nĩwahunjirio kũrĩ ndũũrĩrĩ ciothe,
agĩgĩĩtĩkio nĩ andũ a thĩ yothe
agĩcooka akĩambatio riiriinĩ kũũrĩa igũrũ.