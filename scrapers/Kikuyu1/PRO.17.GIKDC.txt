1Kaba kũrĩa keenyũ gatheri ka mũgate kwĩ na thaayũ,
gũkĩra thigũkũ mũciĩ wĩ na ngũĩ.
2Ndungata ĩrĩa mbaarĩrĩri maũndũ wega,
nĩgaatuĩka ya gwatha mũũriũ wa mwene yo ũrĩa ũreehage gĩconoko,
na nĩkaagwata igai hamwe na ciana ciake.
3Betha na thahabu iniinagwo ngaanga nĩ mwaki,
ĩndĩ MWATHANI nĩ we ũroranagia ngoro.
4Mũndũ ũrĩa mwaganu athikagĩrĩria maũndũ ma waganu;
na mũndũ wa maheeni athingataga o maũndũ ma maheeni.
5Mũndũ ũrĩa ũnyũrũragia mũthĩĩni
nĩ ũrĩa wa mũũmbire anyũrũragia;
mũndũ ũkenaga andũ moona ũũru ndangĩaga kũherithio.
6Andũ arĩa akũrũ metĩĩaga na ciana cia ciana ciao,
o ta ũrĩa ciana nacio ciĩtĩĩaga na aciari acio.
7Mĩario ya bata ndĩngiuma kanua ka mũndũ kĩrimũ
na mũndũ wĩheete gĩtĩĩo ndangĩaria maheeni.
8Andũ amwe meciiragia mahaki maringaga ciama,
mũheani wamo eetĩkĩĩtie mahota gũthondeka maũndũ moothe.
9Ũrĩa wohanagĩra nĩ wendani acaragia,
no ũrĩa ũtindagĩrĩra mahĩtia nĩkũũraga ooragaga ũraata.
10Mũndũ mũũgĩ angĩkaanio nĩaiguaga,
mũndũ kĩrimũ o na angĩhũũrwo mĩcarica igana ndangĩigua.
11Waganu ũtwaranaga na ũremi,
thuuthainĩ mũndũ oonaga o ruwo.
12Kaba gũtũngwo nĩ nduba ĩtuunyĩĩtwo ciana ciayo,
gũkĩra gũkora kĩrimũ gĩkĩrĩa ũrimũ wakio.
13Mũndũ ũrĩa ũrĩhaga wega na ũũru,
ũũru ũtũũranagia naake.
14Kĩambĩrĩria kĩa ngarari nĩ ta rũũĩ rũkiuna,
tigana na ngarari weherere mbaara.
15Mũndũ ũrĩa ũhinyagĩrĩria mũndũ ũrĩa mũthingu,
na ũrĩa ũtũũgĩragia ũrĩa mwaganu,
matikenagia MWATHANI o na haniini.
16Mbeeca harĩ kĩrimũ cia tũhũ,
tondũ gĩtingĩhota gũcihũthĩra na ũũgĩ.
17Araata matũũraga meendaine,
andũ maciaranagĩrwo nĩguo mateithanagie.
18Kĩrimũ gĩtuĩkaga mũira wa mũndũ ũngĩ;
gĩgagĩtuĩka gĩa kũmũrĩhĩra thiirĩ.
19Mwendi wĩhia nĩ haaro egĩĩragĩra.
Mwendi gũtonga nĩ thĩĩna mũtheri ecaragĩria.
20Mũndũ ũrĩa wĩciiragia na njĩra ĩtarĩ nũngĩrĩru,
ndarĩ ũndũ mwega angĩona;
ũrĩa waragia ũũru, etoonyagia thĩĩnainĩ.
21Mwana kĩrimũ atũũragia mũciari wake na kĩeha,
na mũciari wa mwana ũcio ndaikaraga e mũkenu.
22Ngoro njanjamũku ĩtũmaga mũndũ aikare arĩ mũkenu,
ihooru nĩkũhinyaria rĩhinyaragia mũndũ.
23Andũ arĩa aaganu maamũkagĩra mahaki,
namo maciira makaaga gũtuuo na kĩhooto.
24Mũndũ mũũgĩ nĩamenyaga ũndũ ũrĩa wa bata,
ĩndĩ kĩrimũ gĩtirĩ ũndũ ũngĩgĩteithia.
25Mwana kĩrimũ atũũragia ithe na kĩeha,
na akaiguithia nyina ruwo ngoro.
26Nĩ ũndũ mũũru kũherithia mũndũ mũthingu,
o na nĩ ũũru kũhũũra andũ a gĩtĩĩo na kĩboko.
27Mũndũ mũũgĩ nĩathimaga mĩario yake,
mũndũ wa ngoro hooreri ũcio nĩ mũtaũku.
28Tondũ rĩĩrĩ, o na kĩrimũ kĩngĩĩkirĩra, no kĩonwo gĩ kĩũgĩ,
na kĩngĩtumia no kĩonwo ta gĩ gĩtaũku.