Araata a maheeni
1Mũraata o wothe no oige atĩrĩ, “O na niĩ ndĩ o mũraata,”
no araata amwe no a rĩĩtwa tu.
2Kĩeha kĩrĩa kĩreehagwo nĩ mũraata mũratwaranaga naake agarũrũkĩĩte agatuĩka thũ kĩhaana ta gĩkuũ.
3Ĩ gwĩciirĩria mũndũ ũũru kwombirwo gwakĩ na nĩkwaiyũririe thĩ yothe ũũru?
4Araata amwe nĩmakenanagĩra na mũndũ rĩrĩa e ikenoinĩ,
no hĩndĩ ya thĩĩna yakinya makamũgarũrũka.
5Nao araata angĩ mateithagĩrĩria mũndũ harĩ thũ ciake
na ngũĩ ĩngĩambĩrĩria nĩmamũgitagĩra.
6Ndũkaanariganĩrwo nĩ mũraataguo,
o na ndũkaanaage gwĩciiria ũhoro wake wagĩa indo.
Gũkaanio ũhoro wa mataaro
7Mũndũ o wothe no ataarane,
no andũ amwe mataaranaga o megune o eene.
8Wĩmenyerere mũgũtaari, na wambe ũmenye kĩrĩa we abataire,
amu nĩwagĩrĩirwo nĩkũmwĩhũũga
nĩguo ndakaae gũkũhĩtithia.
9Ahota gũkwĩra atĩrĩ, “Njĩra yaku nĩ njega,”
acooke eyeherere erorerere ũrĩa gũgwĩkĩka.
10Ndũkaanorie mataaro kuuma kũrĩ mũndũ ũragwĩciirĩria ũũru,
na ndũkaanataare mũndũ ũkũiguagĩra ũiru.
11Ndũkaanoorie mũtumia mataaro makoniĩ mũndũ mataiguithanagia,
kana mũndũ kĩguoya ũhoro wa mbaara,
kana mũndũ wa kwendia, ũhoro wa thogora,
kana mũndũ wa kũgũra ũhoro wa wendia,
kana mũndũ wĩ thuti ũhoro wa kũheana,
kana mũndũ ũtarĩ tha ũhoro wa kũiguanĩra tha,
kana mũndũ kĩgũũta ũhoro wa wĩra,
kana mũndũ ũheetwo wĩra arute na mwaka ũmwe ũhoro wa kũũrĩĩkia,
kana ndungata ngũtaru ũhoro wa wĩra mũnene;
andũ acio ndũkaanamathikĩrĩrie o na maao.
12No wee twaranaga na mũndũ wĩ na ũngai ũrĩa ũũĩ atĩ nĩahingagia maathani,
mũndũ ũrĩa wendi wake ũhaanaine na waku,
na ũrĩa ũngĩigua kĩeha wee ũngĩona ũũru.
13No rĩĩrĩ, wĩĩhoke itua rĩa ngoro yaku,
amu gũtirĩ mũndũ ũngĩ mwĩhokeku harĩ we kũmĩkĩra.
14Nĩ gũkorwo hĩndĩ ĩmwe meciiria maaku no makwĩre ũndũ mwega
makĩria ma ũrĩa ũngĩĩrwo nĩ arangĩri mũgwanja mahaicĩĩte handũ igũrũ.
15No makĩria ma ũguo wothe hooya Ũrĩa Ũrĩ Igũrũ Mũno
atĩ agũtongorie na njĩra ya ũũma.
Ũũgĩ na kwĩhoka andũ
16Mbere ya ũndũ o wothe mũndũ aambaga gwĩciiria,
na mbere ya gwĩka ũndũ o na ũmwe mũndũ ooragia mataaro.
17Ngoro ya mũndũ ĩkoragwo ĩgĩciiria ũhoro wa maũndũ maya mana:
18wega na ũũru, na muoyo na gĩkuũ,
na ciothe ikoragwo hingo ciothe igĩathwo nĩ rũrĩmĩ.
19Mũndũ ahota gũkorwo arĩ na ũhoti wa kũrutana,
no ndarĩ ũndũ egunaga naguo.
20Mũndũ waragia ciugo thuuranĩre ahota kũmenwo na aage kũheeo irio o na tũniini;
21angĩkorwo ti mũkuũku, na ti mũhe ũũgĩ wa ngoro nĩ Mwathani.
22Mũndũ ahota gũkorwo arĩ na ũũgĩ wa kwĩguna,
na agĩkwĩre ũhoro wa ma ũkoniĩ ũrĩa ooĩ.
23Mũndũ mũũgĩ arutaga andũ aao,
nao magagĩkorwo marĩ na ma atĩ ũrĩa amaruta nĩ ũhoro wa ma.
24Mũndũ mũũgĩ nĩagaathagĩrĩrio hingo ciothe,
na mũndũ wothe ũmuonaga nĩoigaga atĩ e na mũnyaka.
25Matukũ ma mũndũ nĩmatare,
no matukũ ma Isiraeli matingĩtarĩka.
26Mũndũ mũũgĩ ehokagwo nĩ andũ aao,
na rĩĩtwa rĩake rĩtũũraga rĩririkanagwo tene na tene.
Kwĩnyiita ũhoroinĩ wa thuti
27Mwana wakwa, rĩrĩa wĩ muoyo wĩtuĩrie,
menya kĩrĩa gĩtakwagĩrĩire na ndũkaanahuutanie nakĩo.
28Amu mũndũ ndaagagĩrĩrwo nĩ indo ciothe,
na mũndũ ndakenagio nĩ maũndũ moothe.
29Ndũkaanagĩe na thuti ĩtangĩthira ya gĩkeno o na kĩrĩkũ,
na ndũkaanatuĩke wa gũkorokera irio.
30Amu kũrĩa mũno nĩ kuoria nda,
na gũkoroka gũtũmaga mũndũ aire ngoro.
31Ũkoroku wanooraga andũ aingĩ,
no mũndũ ũrĩa ũwĩmenyagĩrĩra agatigana naguo nĩatũũraga matukũ maingĩ.