Aariũ a Harũni
1Ici nĩcio njiarwa cia Harũni na Musa rĩrĩa MWATHANI aarĩirie Musa kĩrĩmainĩ gĩa Sinai. 2 Harũni aarĩ ithe wa aariũ ana: Nadabu, nĩ we warĩ irigithaathi, Abihu, Eleazaru, na Ithamaru. 3Acio nĩmaitĩrĩirio maguta magĩtuuo athĩnjĩri Ngai. 4 No Nadabu na Abihu nĩmooragirwo rĩrĩa maarutĩire MWATHANI mwaki ũtaarĩ mũtheru werũinĩ wa Sinai. Matiarĩ na ciana, na kwoguo Eleazaru na Ithamaru nĩ o maatungataga ta athĩnjĩri Ngai hĩndĩ ĩrĩa Harũni ithe wao aarĩ muoyo.
Alawii gũthuurwo matungatagĩre Athĩnjĩri Ngai
5MWATHANI nĩarĩirie Musa akĩmwĩra atĩrĩ, 6“Reehe andũ a mũhĩrĩga wa Lawi haaha mbere ũmathuure matuĩke agũtungatagĩra Harũni mũthĩnjĩri Ngai. 7Acio nĩ o marĩtungataga Hemainĩ ya gũtũnganwo, na matungatagĩre athĩnjĩri Ngai na andũ oothe. 8Nĩ o marĩroraga indo ciothe cia Hema ya gũtũnganwo, na matungatagĩre andũ acio angĩ a Isiraeli. 9Wĩra ũrĩa Alawii marĩrutaga no wa gũtungatĩra Harũni na aariũ aake. 10Ũgũthuura Harũni na aariũ aake matuĩke agũtungataga ta athĩnjĩri Ngai; mũndũ ũngĩ ũrĩa ũrĩgeragia gwĩka ũguo nĩkũũragwo arĩũragagwo.”
11MWATHANI akĩĩra Musa atĩrĩ, 12-13 “Alawii rĩu nĩmegũtuĩka aakwa. Rĩrĩa ndooragire marigithaathi moothe ma andũ a Misiri-rĩ, nĩndaamũrire aariũ oothe a marigithaathi a andũ a Isiraeli, o hamwe na marigithaathi ma nyamũ ciothe matuĩke maakwa. Rĩu handũ ha kũgĩa na tũmwana twa marigithaathi twa andũ a Isiraeli tũtuĩke twakwa-rĩ, ndĩ na Alawii; acio nĩ o megũtuĩka aakwa. Nĩ niĩ MWATHANI.”
Alawii gũtarwo
14Ningĩ MWATHANI nĩerire Musa arĩ werũinĩ wa Sinai 15atare Alawii kũringana na mbarĩ na nyũmba ciao, aandĩke marĩĩtwa ma arũme oothe kuuma tũmwana twa mweri ũmwe gũthiĩ na igũrũ. 16Naake Musa agĩgĩĩka o ta ũguo eerirwo. 17-20Lawi aarĩ ithe wa aariũ atatũ: Gerishoni, Kohathu, na Merari. Acio nĩ o maarĩ maithe ma andũ a mbarĩ iria cietanagio na marĩĩtwa maao. Gerishoni aarĩ ithe wa aariũ eerĩ: Libini na Shimei. Naake Kohathu aarĩ ithe wa aariũ ana: Amuramu, Iziharu, Heburoni, na Uzieli. Naake Merari aarĩ ithe wa aariũ eerĩ: Mahali na Mushi. Acio nĩ o maarĩ maithe ma andũ a nyũmba iria cietanagio na marĩĩtwa maao.
21Mbarĩ ya Gerishoni yarĩ ya andũ a nyũmba ya Libini na ya Shimei. 22Arũme oothe kuuma tũmwana twa mweri ũmwe arĩa maatarirwo maarĩ ngiri mũgwanja na magana mataano (7,500). 23Mbarĩ ya Gerishoni yambaga hema ciayo thuutha wa Hema ya gũtũnganwo mwena wa na ithũĩro, 24na Eliasafu, mũrũ wa Laeli, nĩwe warĩ mũnene wayo. 25Alawii a mbarĩ ĩyo maakoragwo makĩrora Hema ya gũtũnganwo, kĩrĩa kĩamĩgitĩĩte na thĩinĩ na kĩrĩa kĩamĩgitĩĩte na igũrũ, mbathiya ĩrĩa yarĩ mũromoinĩ, 26mbathiya ĩrĩa yathiũrũrũkĩirie Hema na kĩgongoona, o na mbathiya ĩrĩa yarĩ mũromoinĩ wa nja. Acio nĩ o maarũmbũyanagia na wĩra wothe ũrĩa warutagwo na indo icio.
27Mbarĩ ya Kohathu yarĩ ya andũ a nyũmba ya Amuramu, Iziharu, Heburoni, na ya Uzieli. 28Mũigana wa arũme oothe maatarwo kuuma tũmwana twa mweri ũmwe, maarĩ ngiri inyaanya na magana matandatũ (8,600). 29Andũ aya a mbarĩ ya Kohathu maambaga hema ciao mwena wa na kĩanda wa Hema ya gũtũnganwo, 30naake Elizafani mũrũ wa Uzieli nĩwe warĩ mũnene wa mbarĩ ĩyo. 31Alawii a mbarĩ ĩyo nĩ o maaroraga Ithandũkũ rĩa Kĩrĩĩkanĩro, meetha, mũtĩ wa gũcuuria mataawa, kĩgongoona gĩothe, indo iria athĩnjĩri Ngai maahũthagĩra thĩinĩ wa Handũ Harĩa Hatheru, o hamwe na mbathiya ĩrĩa ĩrĩ mũromoinĩ wa Handũ Harĩa Hatheru Mũno. Acio nĩ o maarũmbũyanagia na wĩra wothe ũrĩa warutagwo na indo icio.
32Mũnene wa Alawii aarĩ Eleazaru mũrũ wa Harũni mũthĩnjĩri Ngai. Nĩ we waroraga arĩa maarutaga wĩra Handũ Harĩa Hatheru.
33Nayo mbarĩ ya Merari yarĩ ya andũ a nyũmba ya Mahali na Mushi. 34Naguo mũigana wa arũme oothe kuumagia tũmwana twa mweri ũmwe maarĩ ngiri ithathatũ na magana meerĩ (6,200). 35Andũ a mbarĩ ĩyo maambaga hema ciao mwena wa na rũgongo wa Hema ya gũtũnganwo. Zurieli mũrũ wa Abihaili nĩwe warĩ mũnene wa andũ a mbarĩ yao. 36Nao maaheirwo wĩra wa kũrora buremu cia Hema, mĩratho yayo, itingĩ ciayo, njikarĩro ciayo, na indo ciothe iria ciamĩnyiitithanĩĩtie. Acio nĩ o maarũmbũyanagia na wĩra wothe ũrĩa warutagwo na indo icio. 37No o maaroraga itingĩ, njikarĩro ciacio, higĩ, o hamwe na mĩkanda ya nja ya Hema.
38Naake Musa na Harũni na aariũ aake maambaga hema ciao mwena wa na mbere wa Hema mwena wa irathĩro. Acio nĩ o maarutaga magongoona moothe marĩa marutagĩrwo Handũ Harĩa Hatheru nĩ ũndũ wa andũ a Isiraeli. Mũndũ ũngĩ ũrĩa wakuhagĩrĩria nĩkũũragwo ooragagwo. 39Naguo mũigana wa arũme oothe a Alawii kuumagia tũmwana twa mweri ũmwe arĩa Musa aatarire kũringana na nyũmba ciao ta ũrĩa MWATHANI aamwathĩĩte maarĩ ngiri mĩrongo ĩĩrĩ na igĩrĩ (22,000).
Alawii gũcooka handũ ha aariũ a marigithaathi
40-41Ningĩ MWATHANI akĩĩra Musa atĩrĩ, “Aariũ a marigithaathi a andũ a Isiraeli nĩ aakwa. Kwoguo andĩka arũme oothe marigithaathi na marĩĩtwa kuumagia tũmwana twa mweri ũmwe gũthiĩ na igũrũ. Handũ haao ngwenda Alawii oothe matuĩke aakwa! Nĩ niĩ MWATHANI! O na nĩngwenda mahiũ ma Alawii matuĩke maakwa handũinĩ ha marigithaathi moothe ma mahiũ.” 42Naake Musa agĩĩka ũguo eerirwo nĩ MWATHANI, agĩkĩandĩka arũme oothe marigithaathi 43kuumagia tũmwana tũrĩa twarĩ twa mweri ũmwe; oothe maarĩ ngiri mĩrongo ĩĩrĩ na igĩrĩ na magana meerĩ ma mĩrongo mũgwanja na atatũ (22,273).
44Na rĩĩrĩ, MWATHANI akĩĩra Musa atĩrĩ, 45“Nyamũrĩra Alawii matuĩke aakwa handũinĩ ha arũme a marigithaathi ma andũ a Isiraeli, na ũnyamũrĩre mahiũ ma Alawii matuĩke maakwa handũinĩ ha marigithaathi ma mahiũ ma andũ a Isiraeli. 46Tondũ marigithaathi ma andũ a Isiraeli nĩ maingĩ gũkĩra Alawii na andũ magana meerĩ na mĩrongo mũgwanja na atatũ-rĩ (273), no mũhaka ũngũrĩre amwe a aariũ acio 47o mũndũ arĩhe mbeeca ithaano cia betha ithimĩĩtwo na gĩthimi kĩrĩa kĩiguanĩirwo. 48Mbeeca icio ũcinengere Harũni na aariũ aake.” 49Musa agĩgĩĩka ũguo eerirwo, agĩkĩoya 50mbeeca icio cia betha ngiri ĩmwe na magana matatũ na mĩrongo ĩtandatũ na ithaano (1,365), 51agĩcinengera Harũni na aariũ aake.