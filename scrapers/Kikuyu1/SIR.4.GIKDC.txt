1Mwana wakwa, ndũkaanarigĩrĩrie athĩĩni gwĩcarĩria,
kana ũtũme mũndũ ũbataire eeterere.
2Mũndũ mũhũũtu kana mũbataru ndũkaanamũraakarie,
kana ũmũiguithie ũũru.
3Mũndũ ũkuĩte ngoro ndũkaanamuongerere mathĩĩna
na angĩkũhooya abatiĩ ndũkarege kũmũhe.
4Ndũkarege kũhe mũhooi e na thĩĩna,
kana mũndũ mũthĩĩni ũmũhithe ũthiũ waku.
5-6Ndũkaanage gũteĩthia mũndũ ũbataire;
ndũkaanage kũrũmbũiya muthĩĩni ndakoone mweke wa gukũruma.
7Atĩrĩĩrĩ, wĩmenyithanie wega kĩũnganoinĩ.
Mũndũ wĩ na ũnene mũhe gĩtĩĩo.
8Thikĩrĩria ũrĩa athĩĩni megũkwĩra,
na ũmacookerie na gĩtĩĩo.
9Mũndũ angĩhĩtĩrio mũteithũre kuuma harĩ ũrĩa ũramwĩka ũũru,
na ndũgaakoragwo ũgĩĩtigĩra ũgĩtua itua.
10Harĩ ciana cia ndigwa-rĩ, tuĩkaga ta ithe wacio,
nao atumia a ndigwa ũmateithagie na indo ta ũrĩa mangĩraheeo nĩ athuuri aao.
Hĩndĩ ĩyo ũngĩhaana mwana wa Ũrĩa Ũrĩ Igũrũ Mũno,
na nĩarĩkwendaga gũkĩra ũrĩa wendeetwo nĩ maitũguo.
Ũũgĩ ũhaana ta mũrutani
11Ũũgĩ ũmenyagĩrĩra arĩa maũcaragia;
nĩũmatũũgĩragia igũrũ mũno.
12Kwenda ũũgĩ nĩkwenda muoyo,
na mũndũ gũũkĩra tene akaũcarie nĩ gĩkeno kũna.
13Mũndũ wothe ũgĩaga na ũũgĩ nĩaheagwo gĩtĩĩo,
na kũrĩa guothe athiaga Mwathani nĩamũraathimaga.
14Ndungata cia ũũgĩ nĩcio ndungata cia Ũrĩa Mũtheru,
na Mwathani nĩendeete andũ oothe arĩa mawendeete.
15Andũ arĩa mathĩkagĩra ũũgĩ nĩmagaatuĩra ndũũrĩrĩ;
na andũ arĩa maũrũmagia me na ũgitĩri wa ma.
16Iga mwĩhoko waku harĩ ũũgĩ na nĩũkũgĩa naguo,
na nĩũkaũkinyĩria njiarwa ciaku.
17Kĩambĩrĩriainĩ ũũgĩ ũgũkũgereria njĩra nditũ mũno,
ũgwĩkĩre guoya o nginya wone ta ũtangĩhota gũthiĩ na mbere.
Mũtugo ũrĩa ũũgĩ wendaga nĩũnyamaaranagia,
na ũgũkũgeria na ũrĩa guo wendaga o nginya ũkwĩhoke biũ.
18Na thuuthainĩ nĩũgũũka kũrĩ we o narua,
ũkũhithũrĩrie hitho ciaguo na ũgĩgũkenie.
19No rĩĩrĩ, wee ũngĩhĩtia,
ũgũgũtiganĩria ũkũrekererie ũthiĩ ũkaanangĩke.
Mũndũ kwĩĩhoka we mwene
20Atĩrĩĩrĩ, harĩ na mweke wa gwĩka ũndũ ndũkaareke ũkũhĩtũke,
no rĩĩrĩ, wĩmenyerere maũndũ marĩa mooru.
Ndũkaae kwĩnyarara wee mwene.
21Wĩnyiihia ũreehage ũkumio na gĩtĩĩo,
no kwĩnyarara kũreehage meehia.
22Ndũkaanareke andũ metũũgĩrie magĩkũhũthĩra ũũru;
na ndũkaaneyũnũhe na ũndũ wa gũtiganĩria kĩhooto gĩaku.
23Rĩrĩa ũkuona ũndũ wagĩrĩirwo nĩkwario, ndũkaanakire,
na ndũkaanahithe ũũgĩ waku.
24Amu ũũgĩ waku na gĩthoomo gĩaku cionanagio nĩ mĩario yaku.
25Ndũkaanakararie ũũma, na ũmenyage atĩ ndũũĩ maũndũ moothe.
26Ndũgaconoke kuumbũra meehia maaku,
na ndũkaanagerie kũhingĩrĩria rũũĩ rũgũtherera.
27Ndũkaaneeneane kũrĩ mũndũ mũkĩĩgu,
kana ũthutũkanie andũ nĩ ũndũ wa indo.
28Ndũkaanaregane na ũũma o na angĩkorwo nĩũkũũragwo,
na Mwathani Ngai nĩarĩkũrũagĩrĩra.
29Ndũkaahiũhage kwaria kana ũkorwo wĩ kĩgũũta
na ũtatĩĩĩte wĩra waku.
30Wĩ mũciĩ gwaku ndũkahaanage ta mũrũũthi,
kana wĩciiragĩrie ndungata ciaku ũũru.
31 Ndũkaae kwamũkagĩra kĩndũ angĩkorwo nĩũrĩonaga arĩ hinya kũrĩha.