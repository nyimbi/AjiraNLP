Kũmenya rĩrĩa ũngĩaria
1Nĩkũrĩ kũruta mahĩtia gwĩkagwo hĩndĩ ĩtaagĩrĩire,
na nĩkũrĩ mũndũ ũkiraga no nĩ mũũgĩ.
2Kaba kũrutana mahĩtia gũkĩra gũikara ũraakarĩĩte.
Mũndũ ũrĩa uumbũraga mahĩtia maake nĩehonokagĩria maũndũ maingĩ.
3Ĩtĩkĩra mahĩtia maaku,
na nĩũgũthengera gĩconoko.
4Mũndũ ũrĩa ũkinyagĩra kĩhooto na hinya
atariĩ ta mũndũ mũhakũre ũrĩa wĩriragĩria kũnyiita mũirĩĩtu na hinya.
5Nĩkũrĩ mũndũ wonagwo e mũũgĩ nĩ ũndũ wa ũkiri wake,
na nĩkũrĩ ũngĩ ũmenagwo nĩ ũndũ wa kwaria mũno.
6Nĩkũrĩ mũndũ ũkiraga tondũ ndarĩ na wa kuuga,
na nĩkũrĩ ũngĩ ũkiraga tondũ nĩoĩ rĩrĩa aagĩrĩirwo nĩkwaria.
7Mũndũ mũũgĩ akiraga nginya hĩndĩ ĩrĩa njagĩrĩru ĩkinye,
no kĩrimũ gĩa kwĩgana kĩaragia o na rĩrĩa gĩtaagĩrĩirwo.
8Mũndũ ũrĩa ũheanaga ũhoro mũingĩ nĩanyararagwo,
na mũndũ ũteetĩkagĩra arĩa angĩ maarie nĩamenagwo.
Mũnyaka wa mũndũ kũgarũrũka o rĩmwe
9Mũndũ ahota kũnyiita mũnyaka e mathĩĩnainĩ,
na ũndũ wa mũnyaka wahota gũkũreehera mathĩĩna.
10Nĩkũrĩ kũheana gũtarĩ uumithio,
na nĩkũrĩ kũheana kũreehage uumithio maita mangĩ meerĩ.
11Nĩkũrĩ ũnene ũreehage ũthĩĩni,
na nĩkũrĩ andũ manenehaga kuuma maũndũinĩ matarĩ kĩene.
12Nĩkũrĩ mũndũ ũngĩgũra kĩndũ mbeeca nyiinyi,
no acooke arĩhe kĩndũ kĩu goro.
13Mũndũ mũũgĩ atũmaga eendwo nĩ andũ na mĩario yake,
no wĩnyiihia wa mũndũ mũkĩĩgu ndũmũteithagia.
14Kĩheeo kuuma kũrĩ kĩrimũ gĩtirĩ kĩguni,
amu kĩonaga kĩndũ kĩu gĩ kĩnene gũkĩra ũrĩa kĩrĩ.
15Aheanaga kĩndũ kĩnyiinyi no akaaria ndeto nyingĩ,
agathiĩ akĩaragia nĩguo andũ oothe maigue.
Angĩgũkombera kĩndũ ũũmũũthĩ rũũciũ nĩagaakũrandũra.
Mũndũ ta ũcio nĩ wa kũmenwo.
16Kĩrimũ kiugaga atĩrĩ, “Niĩ ndirĩ mũraata,
ndicookagĩrio ngaatho ingĩĩka ũndũ mwega.
Andũ arĩa marĩaga indo ciakwa
macookaga o kwaria ndeto njũru ingoniĩ.”
17Kaĩ andũ oothe nĩmarĩmũthekagĩrĩra kaingĩ-ĩ!
Mĩario ĩtaagĩrĩire
18Nĩ kaba gũtenderũka ũgwe mahiga igũrũ,
gũkĩra gũtenderũka kwa rũrĩmĩ;
gũthira kwa mũndũ mwaganu gũũkaga o rĩmwe
ta ũrĩa mũndũ atenderũkaga akagũa.
19Mũndũ ũtarĩ mĩtugo ahaana ta rũgano rũkĩheanwo rĩrĩa rũtaagĩrĩire,
rũrĩa andũ aaganu maheanaga hingo ciothe.
20Thimo yumĩĩte kanua ga kĩrimũ nĩregagwo
amu gĩtimĩheanaga rĩrĩa yagĩrĩire.
21Ũthĩĩni wahota kũrigĩrĩria mũndũ kwĩhia,
kwoguo rĩrĩa ahuurũka ndaiguaga agĩciirithio nĩ thamiri yake.
22Mũndũ ahota kwĩimithia gĩtĩĩo nĩ ũndũ wa thoni,
kana oorwo nĩkĩo nĩ ũndũ wa ũrimũ wake.
23Mũndũ ahota kwĩrĩra mũraatawe kĩndũ nĩ ũndũ wa kũrĩĩo nĩ thoni,
na kwoguo agĩtue mũraatawe thũ na ũndũ ũtarĩ bata.
24Maheeni nĩ kĩrema gĩcong'i marĩ na mũndũ,
no makoragwo hingo ciothe me mĩarioinĩ ya andũ arĩa akĩĩgu.
25Nĩ kaba gũtuĩka mũici handũ ha gũtuĩka mũndũ wa kũheenania,
no eerĩ maroreete gũthiranĩra hamwe.
26Mũndũ wa maheeni ndangĩheeo gĩtĩĩo
atũũraga aconokeete hingo ciothe.
Ũramati wa ũũgĩ
27Mũndũ ũrĩa waragia mĩario ya ũũgĩ nĩathiaga na mbere,
na mũndũ ũheanaga rĩciiria rĩega nĩakenagĩrwo nĩ anene.
28Mũndũ ũrĩa ũrĩmaga nĩagethaga,
na ũrĩa ũkenagia anene nĩarekagĩrwo angĩhĩtia.
29Iheeo na mahaki nĩituruuragia andũ oogĩ,
nĩimagiragia makorwo marĩ ehokeku makĩrutana mahĩtia.
30Ũũgĩ mũhithe na ũtonga mũhithe nĩ cia bata ũrĩkũ?
31Nĩ kaba mũndũ ũrĩa ũhithaga ũrimũ wake
gũkĩra ũrĩa ũhithaga ũũgĩ wake.