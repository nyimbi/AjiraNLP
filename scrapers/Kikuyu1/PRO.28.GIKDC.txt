1Mũndũ mwaganu amakagio nĩ kĩĩruru,
no mũndũ mũthingu eyũmagĩrĩria ta mũrũũthi.
2Bũrũri ũngĩĩhia, nĩũgĩaga na aathani aingĩ.
Ĩndĩ mũthamaki mũũgĩ na mũtaũku nĩatũmaga bũrũri wĩkindĩre.
3Mũthamaki ũhinyagĩrĩria mũndũ mũkĩa
no ta mbura ya rũhuuho ĩkomeetie irio.
4Mũndũ ũtiganĩirie watho,
agaathagĩrĩria andũ arĩa aaganu.
Ĩndĩ mũndũ wathĩkagĩra watho,
ndangĩnyiitanĩra nao.
5Andũ aaganu matimenyaga kĩhooto,
no arĩa mathaathayagia MWATHANI nĩmakĩmenyaga wega.
6Kaba mũthĩĩni mwĩhokeku kũrĩ gĩtonga gĩkoroku.
7Mwana mũtaũku nĩathĩkagĩra Watho
ĩndĩ ũrĩa ũthiaga thiritũ na mĩkora
nĩgũconorithia aconorithagia mũciari wake.
8Atĩrĩ, ũtonga wa kwĩonera na njĩra ya kuongerera uumithio ũrĩa gũtaagĩrĩire,
ũrigagia na andũ arĩa maiguagĩra athĩĩni tha.
9Mũndũ ũtaiguaga watho
o na mahooya maake Ngai ndangĩmaigua.
10Mũndũ ũhĩtithagia mũndũ ũrĩa mwĩhokeku
acookaga kũgũa o meehiainĩ maake mwene.
No mũndũ ũtarĩ na mahĩtia nĩaraathimagwo.
11Gĩtonga kĩyonaga gĩ kĩũgĩ
ĩndĩ mũthĩĩni wĩ na mĩthiĩre mĩega nĩagĩkĩrĩĩte.
12Rĩrĩa arĩa athingu matũũgĩrio andũ nĩmakenaga,
no arĩa aaganu matũũgĩra andũ magakua ngoro.
13Mũndũ ũhithagĩrĩra meehia maake ndangĩgaacĩra
ĩndĩ ũrĩa ũmoimbũraga na akamatiganĩria,
nĩaiguagĩrwo tha.
14Mũndũ ũrĩa ũtĩĩaga MWATHANI aikaraga akeneete,
ĩndĩ ndũrĩka nĩkũniinwo ĩniinagwo.
15Athĩĩni matingĩĩguna kuuma harĩ mũtongoria mwaganu,
ahaana ta mũrũũthi ũkĩrarama, kana ta njũũi ĩraguĩma.
16Mũtongoria kĩrimũ nĩahinyagĩrĩria andũ aake
ĩndĩ ũrĩa ũthũire ungumania nĩathanaga matukũ maingĩ.
17Mũndũ ũrathĩĩnio nĩ thakame ya mũndũ ooragĩĩte,
nĩ we mwene wĩĩnjeire mbĩĩrĩra, tigana naake.
18Tũũra wĩ mwĩhokeku na nĩũrĩikaraga na thaayũ,
no mũndũ ũtarĩ mwĩhokeku arĩrũndagwo o rĩmwe.
19Mũrĩmi wĩ kĩyo ndaagaga gĩa kũrĩa,
ĩndĩ kĩgũũta gĩtũũraga na thĩĩna.
20Mũndũ mwĩhokeku arĩtũũraga araathimagwo
no mũndũ wa kwenda gũtonga na ihenya arĩonaga o ndirũ.
21Gũthuutũkania ti ũndũ mwega,
mũndũ ahota kwĩhia nĩ ũndũ wa keenyũ ka mũgate.
22Mũndũ mwĩyendi eendaga gũtonga narua,
ĩndĩ ndooĩ atĩ ũthĩĩni no ũmũkorerere.
23Rũithia mũndũ na thuuthainĩ nĩarĩgũtĩĩa
gũkĩra ũrĩa ũmũgaathagĩrĩria.
24Mũndũ ũiyaga aciari aake na akoiga ũcio ti ũndũ,
ndarĩ ngũũrani na mũici.
25Mũndũ mwĩyendi nĩ thĩĩna egĩĩragĩrĩra,
no mũndũ wĩhokeete MWATHANI
ũcio nĩarĩonaga wega.
26Mũndũ ũrĩa wĩhokaga meciiria maake nĩ kĩrimũ
no mũndũ ũrĩa ũthikagĩrĩria mataaro ma andũ oogĩ nĩahonokaga.
27Mũtugi athĩĩni ndathĩĩnaga,
ĩndĩ ũrĩa ũthunaga guoko ndoonaga kĩraathimo.
28Arĩa aaganu maatũũgĩra, andũ nĩkwĩhitha mehithaga;
ĩndĩ maagũa kuuma ũneneinĩ, arĩa athingu nĩmoongererekaga.