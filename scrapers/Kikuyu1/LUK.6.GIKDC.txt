Kĩũria gĩkoniĩ mũthenya wa Thabatũ
(Mat 12.1-8; Mar 2.23-28)
1 Na rĩĩrĩ, mũthenya ũmwe wa Thabatũ Jesũ nĩagereire mĩgũndainĩ ya ngano. Nao arutwo aake magĩthiĩ magĩtuaga ngira cia ngano, magacirigitha na mooko makarĩa ngano. 2Nao Afarisai amwe makĩmooria atĩrĩ, “Nĩ kĩĩ gĩgũtũma mwĩke ũrĩa Watho witũ ũteetĩkĩrĩĩtie gwĩkwo mũthenya wa Thabatũ?”
3 Naake Jesũ akĩmacookeria akĩmeera atĩrĩ, “Kaĩ mũtarĩ mwathooma ũrĩa Daudi eekire, we mwene o hamwe na andũ arĩa maarĩ naake, rĩrĩa maarĩ ahũũtu? 4 Daudi aatoonyire nyũmba ya Ngai, akĩoya mĩgate mĩtheru ĩrĩa yarutĩirwo Ngai, akĩrĩa, na akĩhe andũ arĩa maarĩ naake. Watho witũ ndwĩtĩkĩrĩĩtie mũndũ ũngĩ kũrĩa mĩgate ĩyo tiga o athĩnjĩri Ngai oiki.”
5Jesũ agĩcooka akĩmeera atĩrĩ, “Mũrũ wa Mũndũ nĩ we Mwathani wa mũthenya wa Thabatũ.”
Jesũ kũhonia mũndũ wonjeete guoko
(Mat 12.9-14; Mar 3.1-6)
6Na rĩĩrĩ, mũthenya ũngĩ wa Thabatũ Jesũ nĩatoonyire thunagogi, akĩrutana. Kũu thunagogiinĩ nĩkwarĩ na mũndũ wonjeete guoko gwake kwa ũrĩo. 7No rĩĩrĩ, arutani a Watho na Afarisai nĩmeendaga gũcaria gĩtũmi kĩrĩa mangĩathitangire Jesũ nakĩo, na nĩ ũndũ ũcio makĩmũrora mũno moone kana nĩekũhonania mũthenya wa Thabatũ. 8No rĩĩrĩ, Jesũ nĩamenyaga ũrĩa meeciiragia, naake agĩkĩĩra mũndũ ũcio wonjeete guoko atĩrĩ, “Ũka ũrũũgame haaha.” Mũndũ ũcio akĩrũũgama, agĩthiĩ hau mbere. 9Naake Jesũ akĩmooria atĩrĩ, “Watho witũ wĩtĩkĩrĩĩtie gwĩkagwo atĩa mũthenya wa Thabatũ? Gũteithania kana kũũnũhana? Kũhonokia muoyo wa mũndũ kana kũwananga?” 10Akĩmarora oothe, agĩcooka akĩĩra mũndũ ũcio atĩrĩ,
“Tambũrũkia guoko gwaku.” Naake mũndũ ũcio agĩĩka ũguo, nakuo gũkĩagĩra.
11Nao makĩiyũrwo nĩ maraakara, makĩambĩrĩria kũũrania ũrĩa mangĩĩka Jesũ.
Jesũ gũthuura atũmwo ikũmi na eerĩ
(Mat 10.1-4; Mar 3.13-19)
12Na rĩĩrĩ, hĩndĩ ĩyo Jesũ agĩthiĩ kĩrĩmainĩ kũhooya, naake akĩraara kuo akĩhooya Ngai. 13Kwarooka gũkĩa-rĩ, agĩĩta arutwo aake, agĩthuura kuuma harĩ o andũ ikũmi na eerĩ, akĩmeeta atũmwo. 14Andũ acio ikũmi na eerĩ nĩ: Simoni (ũrĩa aatuire Petero), Anderea mũrũ wa nyina, Jakubu na Johana, Filipu, Baritholomayo, 15Mathayo, Toma, Jakubu mũrũ wa Alufayo, Simoni (ũrĩa wetagwo Zelote) 16Judasi mũrũ wa Jakubu, na Judasi Mũisikariota ũrĩa wacookire kũmũkunyanĩra.
Jesũ kũrutana na kũhonania
(Mat 4.23-25)
17Na rĩĩrĩ, Jesũ agĩikũrũka kuuma kũu kĩrĩmainĩ e na atũmwo acio aake akĩrũũgama handũ haaraganu e na arutwo aake gĩkundi kĩnene mũno. Nao andũ aingĩ kuuma bũrũriinĩ wothe wa Judea, Jerusalemu, na matũũra ma Turo na Sidoni marĩa maarĩ rũteereinĩ rwa iria, 18nĩmookĩĩte kũmũthikĩrĩria na kũhonio mĩrimũ yao. O na arĩa maathĩĩnagio nĩ ngoma nĩmookire, naake akĩmahonia. 19Na rĩĩrĩ, andũ oothe arĩa maarĩ arũaru nĩmaageragia kũmũhuutia nĩ ũndũ hinya nĩwoimaga harĩ we ũkamahonia oothe.
Iraathimo na irumi
(Mat 5.1-12)
20Naake Jesũ akĩrora arutwo aake akĩmeera atĩrĩ,
“Kũraathimwo-rĩ, nĩ inyuĩ athĩĩni;
nĩ ũndũ Ũthamaki wa Ngai nĩ wanyu!
21“Kũraathimwo-rĩ, nĩ inyuĩ ahũũtu rĩu,
nĩ ũndũ nĩmũkaahũũnio!
“Kũraathimwo-rĩ, nĩ inyuĩ mũrarĩra rĩu,
nĩ ũndũ nĩmũgaatheka!
22 “Kũraathimwo-rĩ, nĩ inyuĩ rĩrĩa andũ maramũmena, makamũrega, makamũruma, na makamũcambia nĩ ũndũ wa Mũrũ wa Mũndũ! 23 Rĩrĩa maramwĩka ũguo-rĩ, kenagaai na mũrũũgarũũgage, nĩ ũndũ kĩheeo kĩanyu nĩ kĩnene mũno igũrũ. Ũguo noguo maithe maao meekire anabii.
24“No rĩĩrĩ, kaĩ inyuĩ arĩa atongu rĩu mũrĩ thĩĩnainĩ-ĩ!
Matukũ maanyu ma gĩkeno nĩmathiru!
25“Kaĩ inyuĩ mũhũũnĩĩte rĩu mũrĩ thĩĩnainĩ-ĩ!
Nĩmũkaahũũta!
“Kaĩ o na inyuĩ mũratheka rĩu mũrĩ thĩĩnainĩ-ĩ!
Mũkaarĩra na mũgirĩke!
26“Kaĩ mũrĩ thĩĩnainĩ, rĩrĩa andũ oothe mekũmũgaathĩrĩria-ĩ! Atĩrĩĩrĩ, ũguo noguo maithe maao maagaathagĩrĩria anabii a maheeni.
Endagaai thũ cianyu
(Mat 5.38-48; 7.12a)
27“Ngũmwĩra atĩrĩĩrĩ inyuĩ arĩa mũranjigua, endagaai thũ cianyu, na mwĩkage wega arĩa mamũthũire. 28Raathimagaai arĩa maramũruma, na mũhooyagĩre arĩa maramwĩka ũũru. 29Mũndũ akũgũtha rũhĩ rũthĩa rũmwe, reke akũgũthe rũthĩa rũu rũngĩ o naruo, na mũndũ ooya igooti rĩaku, reke akuue o na caati yaku. 30Mũndũ o wothe akũhooya kĩndũ mũhe, na mũndũ ooya kĩndũ gĩaku, ndũkaae kũmwĩtia. 31 Ĩkaga andũ arĩa angĩ ũrĩa ũngĩenda magwĩkage.
32“Harĩ na uumithio ũrĩkũ kwenda o andũ arĩa mamwendeete? O na eehia nĩmeendeete arĩa mameendeete! 33Harĩ na uumithio ũrĩkũ gwĩka wega o andũ arĩa mamwĩkaga wega? O na eehia nĩmeekaga o ro ũguo! 34Harĩ na uumithio ũrĩkũ gũkombera o andũ arĩa mangĩmũrĩha? O na eehia nĩmakombagĩra eehia arĩa angĩ nĩ geetha makaamarĩha! 35Atĩrĩĩrĩ, endagaai thũ cianyu na mũciĩkage wega; kombanagĩraai mũtegwĩciiria atĩ nĩmũkaarĩhwo, narĩo igai rĩanyu nĩrĩgaakorwo rĩrĩ inene, na nĩmũgaatuĩka ciana cia Ngai ũrĩa wĩ igũrũ. Nĩ ũndũ-rĩ, Ngai nĩ mwega o na harĩ andũ arĩa matarĩ ngaatho na arĩa aaganu. 36Kwoguo, iguanagĩrai tha o ta ũrĩa ithe wanyu aiguanagĩra tha.
Ũhoro wa gũtuĩra andũ arĩa angĩ
(Mat 7.1-5)
37“Atĩrĩĩrĩ, mũtigaatuanagĩre, na inyuĩ mũtirĩtuagĩrwo nĩ Ngai:: mũtigekũũanagĩre, na inyuĩ Ngai ndarĩmwĩkũũagĩra; ohanagĩraai, na inyuĩ Ngai nĩarĩmuohagĩra. 38Heanagaai, na inyuĩ Ngai nĩarĩmũheaga. Iheeo iria mũrĩheagwo irĩkoragwo irĩ nyingĩ; irĩũmbagĩrĩrwo mookoinĩ maanyu o nginya imwe igaĩtĩka thĩ. Gĩthimi kĩrĩa mũrĩthimanagĩra nakĩo nokĩo o na inyuĩ mũrĩthimagĩrwo nakĩo.”
39 O na ningĩ Jesũ nĩamaheire ngerekano ĩno akiuga atĩrĩ, “Mũndũ mũtumuumu, ndangĩtongoria mũndũ ũngĩ mũtumuumu. Angĩĩka ũguo-rĩ, eerĩ no kũgũa mangĩgũa irima. 40 Ningĩ gũtirĩ mũrutwo mũnene gũkĩra mũrutani wake; no rĩĩrĩ, mũrutwo o wothe arĩĩkia gĩthoomo gĩake atuĩkaga o ta mũrutani wake.
41“Nĩ kĩĩ gĩtũmaga wone kĩhuti kĩrĩa kĩ riitho rĩa mũrũ wa thooguo no ndũiguaga mũgogo ũrĩa wĩ riitho rĩaku? 42Kana ũngĩhota atĩa kwĩra mũrũ wa thooguo, atĩ ũmũrute kĩhuti kĩrĩa kĩrĩ riitho rĩake o rĩrĩa wee mwene ũtarona mũgogo ũrĩa wĩ riitho rĩaku? Wee hinga ĩno! Amba ũrute mũgogo ũrĩa wĩ riitho rĩaku mwene nĩguo ũhote kuona wega ũkĩruta kĩhuti kĩrĩa kĩ riitho rĩa mũrũ wa thooguo!
Mũtĩ na matunda maaguo
(Mat 7.16-20; 12.33-35)
43“Gũtirĩ mũtĩ mwega ũciaraga matunda mooru, o na gũtirĩ mũtĩ mũũru ũciaraga matunda meega. 44 Mũtĩ o wothe ũmenyekaga na ũndũ wa matunda maaguo; andũ matituaga ngũyũ kuuma mĩtĩinĩ ya mĩigua kana magatua thabibũ mĩtareinĩ. 45 Mũndũ mwega aaragia maũndũ meega moimĩĩte mũthiithũinĩ wa maũndũ meega marĩa me ngoroinĩ yake, naake mũndũ mũũru aaragia maũndũ mooru moimĩĩte mũthiithũinĩ wake wa maũndũ mooru. Nĩ ũndũ-rĩ, kanua kaaragia maũndũ marĩa maiyũrĩĩte ngoro.
Aaki eerĩ
(Mat 7.24-27)
46“Atĩrĩĩrĩ, mũnjĩtaga, ‘Mwathani, Mwathani,’ nĩkĩ, na mũtiĩkaga maũndũ marĩa ndĩmwĩraga? 47Nĩngũmuonia ũrĩa mũndũ o wothe ũũkaga kũrĩ niĩ, akaigua ciugo ciakwa, na ageeka kũringana na ũrĩa ciugĩĩte ahaana: 48Ahaana ta mũndũ ũrĩa agĩaka nyũmba aambire kwenja thĩ, agĩaka mũthingi wayo ũrĩ wa ihiga. Na rĩĩrĩ, rĩrĩa rũũĩ rwaiyũrire, maaĩ makĩgũtha nyũmba ĩyo na hinya, no matiamĩenyenyirie, tondũ yarĩ njake wega. 49No rĩĩrĩ, mũndũ ũrĩa ũiguaga ciugo ciakwa, na ndeekaga kũringana na ũrĩa ciugĩĩte, ahaana ta mũndũ ũrĩa wakire nyũmba ĩtarĩ na mũthingi; rĩrĩa rũũĩ rwaiyũrire, maaĩ makiuna makĩgũtha nyũmba ĩyo, makĩmĩmomora o rĩmwe. Gũthũũkangio kwa nyũmba ĩyo kaĩ kwarĩ kũnene-ĩ!”