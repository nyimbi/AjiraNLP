Gũtaara mũthamaki
1Maya nĩ mo mataaro marĩa mũthamaki Lemueli
aaheirwo nĩ nyina.
2“Atĩrĩĩrĩ, mũrũ wakwa nyendeete mũno,
o we icookia rĩa mahooya maakwa,
ngũkwĩra atĩa?
3Ndũgaatũũre ũhanyũkanagia na andũ a nja,
acio maanarũnda athamaki.
4Atĩrĩĩrĩ, Lemueli, athamaki matiagĩrĩirwo nĩkũnyuaga ndibei
o na kana gũkorokera njoohi.
5Maarĩo nĩmariganagĩrwo nĩ watho,
na makaaga kũrũmbũyania na ihooto cia arĩa athĩĩni.
6Njoohi-rĩ, nĩ ya arĩa marathira,
nayo ndibei nĩ ya arĩa me na ruwo ngoro.
7Reke manyue mariganĩrwo nĩ ũthĩĩni wao,
makĩriganĩrwo nĩ mĩnyamaaro yao.
8Aragĩrĩria arĩa matangĩhota kwĩarĩrĩria,
ũkĩrũũgamagĩrĩre ihooto cia arĩa oothe matangĩhota kwĩyũrĩria.
9Aragĩrĩria andũ ta acio,
ũmaaragĩrĩrie na kĩhooto,
na ũmatuithanagie na ũthingu.
Gitagĩra ihooto cia arĩa athĩĩni na arĩa abataru.”
Mũtumia ngatha
10Kaĩ mũtumia ngatha e hinya kuoneka-ĩ,
nĩ gũkorwo thogora wake ũkĩrĩĩte tũhiga twa goro.
11Mũthuuriwe nĩamwĩhokeete
na mũthuuri ũcio ndangĩtuĩka mũkĩa.
12Mũtumia ũcio matukũ moothe ma muoyo wake
eekaga mũthuuri wake wega, ndangĩmwĩka ũũru.
13Ehang'agia na gũtuma nguo cia guoya na cia gataani.
14Athũgũraga irio ciake kũraaya agaciinũkia,
o ta meeri cia mbiacara.
15Ookagĩra kũrĩ o ũtukũ,
agakĩhaarĩria irio cia andũ aake,
na akabangĩra ndungata ciake cia airĩĩtu mawĩra ma kũruta.
16Eethaga mũgũnda akagũra
na mbeeca iria athũkũmĩĩte,
akahanda mĩthabibũ.
17Mũtumia ũcio e kĩyo,
arutaga wĩra wake na hinya, erutanĩirie.
18Nĩoĩ uumithio wa mawĩra maake moothe,
amarutaga o nginya ũtukũ ũgakũra.
19Nĩ we mwene wĩyogothagĩra ndigi,
agagĩĩtumĩra nguo ciake mwene.
20Nĩatugaga athĩĩni,
ĩĩ, na arĩa aagi akamoohorera indo.
21Kwagĩa mbaa we ndamakaga,
tondũ andũ aake me na nguo cia ũrugarĩ.
22Ningĩ nĩegemagĩria macuka ma kwara ũrĩrĩ
agakĩĩhumbaga nguo cia gataani iria njega na cia babũ.
23Mũthuuriwe nĩoĩo wega,
nĩ ũmwe wa atongoria a andũ.
24Mũtumia ũcio agagĩtumaga nguo cia gataani akĩendagia,
nayo mĩcibi agatwaragĩra ahũũri a mbiacara meendie.
25Arĩ hinya na nĩatĩĩĩtwo,
na ndangĩmakio nĩ ũrĩa ũgooka thuutha.
26Aaragia na ũũgĩ,
kĩrĩra gĩake no kĩrĩa kĩega.
27Arĩ kĩyo na maũndũ ma mũciĩ wake,
na ndarĩaga irio atanogeire.
28Ciana ciake ciugaga atĩrĩ,
“Maitũ aroraathimwo!”
Mũthuuriwe o naake nĩkũgaatha amũgaathaga.
29Oigaga atĩrĩ, “Atumia aingĩ maanatuĩka ngatha,
no wee-rĩ, nĩũmakĩrĩĩte oothe.”
30Mĩthaiga nĩyakũheenania, noguo ũthaka nĩũthiraga,
ĩndĩ mũtumia ũtĩĩyaga MWATHANI,
ũcio nĩwagwĩkagĩrĩrwo.
31Mũgaathageei nĩ ũndũ wa mawĩra moothe marĩa arutaga;
arokumagio nĩ andũ oothe.