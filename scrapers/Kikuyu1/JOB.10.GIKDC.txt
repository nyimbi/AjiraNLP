1“Niĩ-rĩ, nĩnogeetio nĩ ũtũũro;
ndingĩhota gũtumĩria mateta maakwa,
na ngwaria ndĩ na ruwo rũingĩ ngoro.
2Ngai, tiga kũnjethera mahĩtia!
Tanjĩĩra! Mahĩtia maakwa nĩ marĩkũ?
3Kaĩ wonaga arĩ wega kũhinyanĩrĩria?
No ũmene kĩndũ ũthondekeete na mooko maaku,
kana gũkenera mĩbango ya andũ aaganu?
4Maitho maaku-rĩ, kaĩ matariĩ ta ma mũndũ?
Muonere waku wa maũndũ kaĩ ũkĩrĩ ta wa mũndũ?
5Matukũ maaku-rĩ, kaĩ makĩrĩ ta ma mũndũ?
Mĩaka yaku kaĩ ĩkĩrĩ ta ya mũndũ?
6Ũragĩthuuthuuria mahĩtia maakwa
na ũkanjarĩria meehia nĩkĩ?
7Wee nĩũũĩ atĩ ndihĩtĩĩtie,
na gũtirĩ ũngĩngũũra kuuma mookoinĩ maaku.
8“Mooko maaku nĩ mo manyũmbire na magĩĩthondeka,
na rĩu nĩũrericũkwo ũkanyananga.
9Ririkana atĩ ũnyũmbĩĩte na rĩũmba;
kaĩ ũgũgĩĩthĩa nduĩke rũkũngũ o rĩngĩ?
10Nĩwaheire baaba hinya wa kũnjiara,
ũgĩkĩreka ngũre ndĩ ndainĩ ya maitũ.
11Nĩwathondekire mwĩrĩ wakwa na mahĩndĩ na mĩkiha,
na ũkĩhumbĩra mahĩndĩ macio na nyama na gĩkonde.
12Nĩũheete muoyo na ũkaanyonia ũtugi;
nĩũmenyagĩrĩra na ũkanjiga muoyo.
13No rĩĩrĩ, mahinda macio moothe nĩnjũũĩ
ũkoragwo ũkĩbanga na ngoro kũnyũnũha.
14Wetereire wone kana nĩngwĩhia,
nĩguo wage kũnjohera.
15Ingĩĩhĩa, kaĩ ndĩ thĩĩnainĩ-ĩ!
O na ingĩĩka wega ndingĩyambararia.
Amu njiyũirwo nĩ gĩconoko na nyonaga o mathĩĩna maakwa.
16Ingĩyambararia, ũũhĩtaga ũhaana o ta mũrũũthi,
o na ũkaringaga ciama nĩguo ũnyũnũhe.
17Ũnjethagĩra aira angĩ mangararie;
maraakara maaku harĩ niĩ nĩkuongerereka moongererekaga;
ũndeehithagĩria mbũtũ na mbũtũ cia kũhũũra hingo ciothe.
18“Warekire nyume nda ya maitũ nĩkĩ?
Naarĩ korwo ndakuire itooneetwo nĩ riitho o na rĩmwe!
19Naarĩ korwo ndakuire o ndoima nda ya maitũ,
ndwarwo mbĩĩrĩra thikwo!
20Githĩ matukũ maakwa ti manyiinyi?
Tandigithĩria ngenakene haniini,
21itaanathiĩ kũrĩa itakoima,
bũrũri wĩ nduma na ihooru,
22bũrũri wĩ nduma na thogothogo, kũrĩa ũtheri ũhaana nduma.”