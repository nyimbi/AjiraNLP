Ngerekano ya mũtumia wa ndigwa na mũciirithania
1Jesũ agĩcooka akĩhe arutwo aake ngerekano ya kũmaruta atĩ no mũhaka mahooyage hingo ciothe mategũkua ngoro. 2Agĩkĩmera atĩrĩ, “Itũũrainĩ rĩmwe nĩkwarĩ mũciirithania ũtaatĩĩĩte Ngai o na kana agatĩĩa andũ. 3Itũũrainĩ o rĩu nĩkwarĩ na mũtumia wa ndigwa watũũraga athiaga kũrĩ mũciirithania ũcio akamwĩra atĩrĩ, ‘Ndeithĩrĩria harĩ thũ ciakwa.’ 4Mũciirithania ũcio nĩaikarire matukũ maingĩ aregeete kũmũteithia, no mũthenya ũmwe nĩeĩrire na ngoro atĩrĩ, ‘O na gũtuĩka ndĩtĩĩĩte Ngai kana andũ-rĩ, 5nĩngũteithia mũtumia ũyũ nĩ ũndũ wa ũrĩa athĩĩnĩĩtie. Nĩ ũndũ-rĩ, wona ndaaga kũmũteithia egũtũũra ookaga gũũthĩĩnia.’ ”
6Mwathani agĩkiuga atĩrĩ, “Nĩmwaigua ũrĩa mũciirithania ũcio ũtaarĩ mũthingu oigire? 7Githĩ o naake Ngai ndangĩgĩteithĩrĩria andũ aake arĩa mamũkayagĩra ũtukũ na mũthenya? No aage kũmateithĩrĩria na ihenya? 8Ngũmwĩra na ma atĩ no amateithĩrĩrie na ihenya mũno. No rĩĩrĩ, rĩrĩa Mũrũ wa Mũndũ agooka-rĩ, nĩagaakora andũ meetĩkĩĩtie gũũkũ thĩ?”
Ngerekano ya Mũfarisai na mwĩtia wa mbeeca cia igooti
9Ningĩ Jesũ akĩĩra andũ arĩa meetuaga atĩ nĩ o athingu, na makamenereria andũ arĩa angĩ oothe ngerekano ĩno 10“Hĩndĩ ĩmwe andũ eerĩ nĩmaambatire Hekaarũinĩ kũhooya; ũmwe aarĩ Mũfarisai, na ũrĩa ũngĩ aarĩ mwĩtia wa mbeeca cia igooti.
11“Naake Mũfarisai ũcio akĩrũũgama handũ e wiki akĩhooya
atĩrĩ: ‘Ngai nĩndagũcookeria ngaatho nĩ ũndũ ndirĩ mũkoroku, ndiheenanagia, na nditharagia ta ũrĩa andũ arĩa angĩ oothe meekaga. Nĩndagũcookeria ngaatho o rĩngĩ nĩ ũndũ ndihaana ta mwĩtia wa mbeeca cia igooti ũũrĩa wĩ haarĩa. 12Ndĩhingaga maita meerĩ o kiumia, na nĩndutaga gĩcunjĩ gĩa ikũmi gĩa kĩrĩa gĩothe ndathũkũma.’
13“No mwĩtia wa mbeeca cia igooti aarũũgamĩĩte o haraaya, na ndangĩahotire o na kũroria maitho maake na igũrũ, no kũinamĩrĩra ainamĩrĩire akĩhooya atĩrĩ, ‘Ngai njiguĩra tha niĩ mũndũ mwĩhia!’ 14 Ngũmwĩra atĩ, mwĩtia ũcio wa mbeeca cia igooti nĩainũkire mũciĩ aiguithanĩĩtio na Ngai gũkĩra Mũfarisai. Nĩ ũndũ mũndũ o wothe ũrĩa wĩnenehagia nĩakaanyiihio, naake ũrĩa wĩnyiihagia nĩakaanenehio.”
Jesũ kũraathima twana
(Mat 19.13-15; Mar 10.13-16)
15Na rĩĩrĩ, andũ amwe nĩmaareeheire Jesũ twana twao nĩguo atũigĩrĩre mooko, nao arutwo moona magĩĩka ũguo makĩmakaania. 16No Jesũ agĩĩta twana tũu akiuga atĩrĩ, “Rekeei twana tũũke kũrĩ niĩ. Tigaai gũtũgiria, nĩ ũndũ Ũthamaki wa Ngai nĩ wa arĩa matariĩ ta tuo. 17Ngũmwĩra atĩrĩ na ma, mũndũ o wothe ũtaamũkagĩra Ũthamaki wa Ngai ta kaana, ndakaũtoonya.”
Mũndũ gĩtonga
(Mat 19.16-30; Mar 10.17-31)
18Naake mũtongoria ũmwe wa Ayahudi akĩũria Jesũ atĩrĩ, “Mũrutani mwega, ingĩĩka atĩa nĩ geetha ngae muoyo wa tene na tene?”
19Naake Jesũ akĩmũũria atĩrĩ, “Ũkũnjĩta mwega nĩkĩ? Gũtirĩ mũndũ mwega tiga o Ngai. 20 Wee nĩũũĩ ũrĩa maathani moigĩĩte atĩ; ‘Ndũkaanatharanie; ndũkaanoragane, ndũkaanaiye, ndũkaanaigĩrĩre mũndũ kĩgeenyo, na tĩĩa thooguo na maitũguo.’ ”
21Naake Mũyahudi ũcio akĩmũcookeria atĩrĩ, “Niĩ ndũũraga nũmagĩrĩra maathani macio kuuma ndĩ o mũnyiinyi.”
22Rĩrĩa Jesũ aiguire ũguo akĩmwĩra atĩrĩ, “Nĩharĩ ũndũ ũmwe ũtigarĩĩtie; thiĩ wendie indo ciaku ciothe ũhe athĩĩni mbeeca icio, na nĩũkũgĩa na mũthiithũ igũrũ, ũcooke ũũke ũũnũmĩrĩre.” 23Rĩrĩa Mũyahudi ũcio aiguire ũguo, akĩigua kĩeha mũno tondũ aarĩ mũtongu mũno.
24Naake Jesũ oona ũrĩa aarĩ na kĩeha, akiuga atĩrĩ, “Kaĩ nĩ hinya andũ arĩa atongu gũtoonya Ũthamakiinĩ wa Ngai-ĩ! 25Nĩ ũndũ nĩ ũhũthũ ngamĩĩra gũtoonyera irima rĩa cindano, gũkĩra mũndũ mũtongu gũtoonya Ũthamakiinĩ wa Ngai.”
26Nao andũ arĩa maiguire ũguo makĩũria atĩrĩ, “Nũũ ũngĩkĩhota kũhonokio?”
27Naake Jesũ akĩmacookeria akĩmeera atĩrĩ, “Maũndũ marĩa matangĩhoteka nĩ andũ nĩmahotagwo nĩ Ngai.”
28Hĩndĩ ĩyo Petero akiuga atĩrĩ, “Ithuĩ tũtigĩĩte mĩciĩ iitũ tũgakũrũmĩrĩra.”
29Naake Jesũ akĩmacookeria atĩrĩ, “Ngũmwĩra na ma atĩ, gũtirĩ mũndũ ũtigĩĩte nyũmba yake kana mũtumia, kana aariũ a nyina, aciari, kana ciana, nĩ ũndũ wa Ũthamaki wa Ngai, 30ũtakaagĩa na ũtonga mũingĩ matukũ maya tũrĩ, na muoyo wa tene na tene matukũ marĩa magooka.”
Jesũ kwaria riita rĩa gatatũ ũhoro wa gũkua gwake
(Mat 20.17-19; Mar 10.32-34)
31Na rĩĩrĩ, Jesũ agĩcooka agĩtwara arutwo aake arĩa ikũmi na eerĩ ndundu akĩmeera atĩrĩ, “Twerekeire kwambata Jerusalemu, na maũndũ moothe marĩa maandĩkirwo nĩ anabii megiĩ Mũrũ wa Mũndũ no mũhaka mahingio. 32Nĩ ũndũ nĩarĩnengeranwo kũrĩ andũ a ndũũrĩrĩ mamũnyũrũrie, mamwĩke maũndũ ma thoni, na mamũtuĩre mata. 33Ningĩ nĩmarĩcooka mamũhũũre na kĩboko na mamũũrage; no rĩĩrĩ, mũthenya wa gatatũ nĩakaariũka.”
34No arutwo matiamenyire ũndũ o na ũmwe wa macio; nĩmaahithĩĩtwo ũrĩa Jesũ eendaga kuuga, kwoguo matianyiitire ũrĩa oigaga.
Jesũ kũhonia mũtumuumu watũũraga ahooyaga ũteithio
(Mat 20.29-34; Mar 10.46-52)
35Na rĩĩrĩ, Jesũ akuhĩrĩria Jeriko, mũndũ warĩ mũtumuumu agĩkorwo aikarĩĩte mũkĩrainĩ wa njĩra akĩhooya ũteithio. 36Rĩrĩa mũndũ ũcio aiguire andũ aingĩ makĩhĩtũka akĩũria atĩrĩ, “Nĩ atĩa kũrekĩka?”
37Nao andũ makĩmwĩra atĩ nĩ Jesũ wa Nazarethi wahĩtũkagĩra hau.
38Naake akĩanĩrĩra akiuga atĩrĩ, “Jesũ Mũrũ wa Daudi! Njiguĩra tha!”
39Nao andũ arĩa maarĩ mbere magĩkũũma mũtumuumu ũcio makĩmwĩra akire. No we akĩanĩrĩra mũno makĩria akiuga atĩrĩ, “Mũrũ wa Daudi! Njiguĩra tha!”
40Naake Jesũ akĩrũũgama agĩathana mũndũ ũcio areehwo harĩ we. Akuhĩrĩria akĩmũũria atĩrĩ, 41“Ũkwenda ngwĩkĩre atĩa?”
Naake mũndũ ũcio akĩmũcookeria akĩmwĩra atĩrĩ, “Mwathani, ngwenda njooke kuona.”
42Naake Jesũ akĩmwĩra atĩrĩ, “Gĩcooke kuona! Gwĩtĩkia gwaku nĩkuo gwatũma ũhone.”
43Ihinda o rĩu mũndũ ũcio akĩhota kuona, akĩrũmĩrĩra Jesũ akĩgoocaga Ngai. Rĩrĩa andũ moonire ũguo, magĩkumia Ngai.