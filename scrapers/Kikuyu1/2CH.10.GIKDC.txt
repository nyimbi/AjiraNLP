Ũthamaki kwamũkana
(2Atha 12.1-20)
1Naake Rehoboamu agĩgĩthiĩ Shekemu kũrĩa Aisiraeli oothe maathiĩte nĩguo makamũtue mũthamaki. 2Na rĩĩrĩ, rĩrĩa Jeroboamu mũrũ wa Nebati aiguire ũhoro ũcio arĩ o Misiri kũrĩa aathiĩte kwĩhitha mũthamaki Solomoni-rĩ, akiuma kuo. 3Nao andũ oothe a Isiraeli makĩrekania ageetwo, nao oothe hamwe naake magĩthiĩ gwĩ Rehoboamu makĩmwĩra atĩrĩ, 4“Mĩrigo ĩrĩa thooguo aratũkuuithagia ĩraarĩ mĩritũ mũno. Tondũ ũcio ũngĩtũhũthahũthĩria mĩrigo ĩyo na ũtũme mũtũũrĩre witũ wagĩrĩre-rĩ, nĩtũrĩgwathĩkagĩra.”
5Naake Rehoboamu akĩmacookeria atĩrĩ, “Thiĩi na mũgaacooka thuutha wa mĩthenya ĩtatũ ndĩciirie ũhoro ũcio.” Nao andũ acio magĩĩthiĩra.
6Naake Rehoboamu agĩthiĩ kũhooya kĩrĩra kũrĩ athuuri arĩa maaheyaga ithe Solomoni kĩrĩra hĩndĩ ĩrĩa aarĩ muoyo. Agĩkĩmooria atĩrĩ, “Nĩ ũtaaro ũrĩkũ mũkũũhe nĩguo njookerie andũ aya?”
7Nao athuuri acio makĩmũcookeria atĩrĩ, “Ũngĩtuga andũ aya wega, ũmakenie na ũmahe macookio meega, nĩmarĩgwathĩkagĩra hĩndĩ ciothe.”
8Naake agĩkararia kĩrĩra kĩa athuuri, agĩthiĩ kũhooya kĩrĩra kũrĩ aanake a riika rĩake, arĩa maatuĩkĩĩte a kũmũtaaraga. 9Agĩkĩmooria atĩrĩ, “Nĩ macookio marĩkũ mũkũhe nĩguo njookerie andũ aya maranjũũria atĩ ndĩmahũthahũthĩrie mĩrigo ĩrĩa baaba aramakuuithagia?”
10Nao aanake acio a riika rĩake makĩmũcookeria atĩrĩ, “Ũkaamacookeria ũmeere atĩrĩ, ‘Kaara gaakwa ka mũira nĩ gatungu gũkĩra njohero ya baaba.’ 11Ningĩ ũmeere atĩrĩ, ‘Baaba aramũkuuithagia mĩrigo mĩritũ, no niĩ nĩkũmũritũhĩria ngũmũritũhĩria makĩria. Aramũhũũraga na kĩboko, niĩ ndĩrĩmũrũmithagia tũng'aurũ!’ ”
12Nayo mĩthenya ĩtatũ yathira, Jeroboamu na andũ acio oothe magĩcooka he mũthamaki Rehoboamu o ta ũrĩa aameerĩĩte mageeka. 13Naake mũthamaki Rehoboamu agĩkararia kĩrĩra kĩa athuuri, akĩarĩria andũ acio e na ũũru mũingĩ, 14o ta ũrĩa aataarĩĩtwo nĩ aanake a riika rĩake. Akĩmeera atĩrĩ, “Baaba aramũkuuithagia mĩrigo mĩritũ, no niĩ nĩkũmĩongerera ngũmĩongerera ĩritũhe makĩria. Aramũhũũraga na kĩboko, niĩ ndĩrĩmũrũmithagia tũng'aurũ.” 15Naake mũthamaki ndaigana gũthikĩrĩria andũ acio o na haniini. Ũcio warĩ wendi wa MWATHANI Ngai nĩ geetha ũhoro ũrĩa aarĩirie Jeroboamu mũrũ wa Nebati na kanua ka mũnabii Ahija, ũrĩa woimĩĩte Shilo, ũhinge.
16 Na rĩĩrĩ, rĩrĩa Aisiraeli oothe moonire atĩ mũthamaki ndanamathikĩrĩria, makĩanĩrĩra makiuga atĩrĩ,
“Nĩ igai rĩrĩkũ twĩ narĩo he Daudi?
Tũtirĩ na igai o na rĩmwe tũgaĩte kwĩ mũrũ wa Jesii.
Atĩrĩĩrĩ, Aisiraeli aya, nĩtũinũkeei o mũndũ hemainĩ yake;
rekeei Rehoboamu einie.”
Tondũ ũcio Aisiraeli oothe makĩinũka hemainĩ ciao. 17Rehoboamu agĩgĩtigĩrwo andũ a Isiraeli arĩa maatũũraga matũũrainĩ ma Juda amathamakagĩre.
18Naake mũthamaki Rehoboamu akĩrekeria Aisiraeli Adoniramu ũrĩa warũũgamagĩrĩra arĩa maarutithagio mawĩra ma hinya, nao makĩmũhũũra na mahiga, agĩkua. Naake Rehoboamu oona ũguo, akĩhaica ngaari yake ya mbarathi na ihenya, akĩũra agĩthiĩ Jerusalemu. 19Kuuma hĩndĩ ĩyo andũ a Isiraeli matiacookire gwathwo nĩ nyũmba ya Daudi kinya ũũmũũthĩ.