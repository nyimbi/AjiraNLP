Ihengere cia keerĩ cia mahiga
(Gũco 10.1-5)
1MWATHANI akĩĩra Musa atĩrĩ, “Acũhia ihengere igĩrĩ cia mahiga o ta iria cia mbere, nĩguo ndĩciandĩke ciugo iria ciarĩ ihengereinĩ iria cia mbere iria woragire. 2Nawe wĩharĩrie rũũciũ kĩrooko, wambate kĩrĩmainĩ gĩa Sinai ũũke ũndũnge kũu igũrũ. 3Ndũgooke na mũndũ o na ũrĩkũ, kana mũndũ o na ũrĩkũ ooneke kũu guothe kĩrĩmainĩ; ng'ondu kana ng'ombe itikaanarĩithio kũu magũrũinĩ ma kĩrĩma.” 4Kwoguo Musa agĩacũhia ihengere ingĩ igĩrĩ cia mahiga, na rũũciinĩ kwarooka gũkĩa agĩcikuua akĩambata kĩrĩma gĩa Sinai o ta ũrĩa aathĩĩtwo nĩ MWATHANI.
5Naake MWATHANI agĩikũrũka arĩ thĩinĩ wa itu, akĩrũũgama hakuhĩ na Musa, na agĩtamũka rĩĩtwa rĩake rĩtheru, MWATHANI. 6 Agĩcooka akĩhĩtũkĩra mbere yake akĩanĩrĩra atĩrĩ, “Nĩ niĩ MWATHANI Ngai, nĩnjiguanagĩra tha mũno na ngakinyĩria andũ wega wakwa, ndihiũhaga kũraakara, na njiyũirwo nĩ wendo na ũhoro wa ma. 7Nĩhingagia kĩĩranĩro gĩakwa nginya mĩaka ngiri na ngiri, na ngoohanĩra waganu na meehia, no ndikaaga kũherithia ciana na ciana cia ciana ciacio o nginya rũciaro rwa gatatũ na rwa kana nĩ ũndũ wa meehia ma aciari aacio.”
8Musa akĩinamĩrĩra thĩ na ihenya agĩthaathaiya. 9Agĩcooka akiuga atĩrĩ, “MWATHANI, angĩkorwo ti itherũ nĩnjĩtĩkĩrĩkĩĩte nĩ we, nĩndagũthaitha ũtwarane hamwe na ithuĩ. O na gũtuĩka andũ aya nĩmoomĩĩtie ngoro, tuohere mawaganu maitũ o na meehia maitũ, na ũtwamũkĩre ta andũ aaku kĩũmbe.”
Kwerũhia kĩrĩĩkanĩro
(Tha 23.14-19; Gũco 7.1-5; 16.1-17)
10Ningĩ MWATHANI akĩĩra Musa atĩrĩ, “Nĩngũthondeka kĩrĩĩkanĩro na andũ a Isiraeli. Nĩngwĩka maũndũ manene andũ aya makĩyonagĩra matarĩ meekwo thĩ yothe kana rũũrĩrĩinĩ o na rũrĩkũ. Nao andũ aya oothe mamũrigicĩirie nĩmekuona maũndũ marĩa niĩ MWATHANI ngwĩka, amu nĩngwĩka ũndũ wa gwĩtigĩrwo nĩ ũndũ wanyu. 11Athĩkagĩraai mawatho marĩa ngũmũhe ũũmũũthĩ. Nĩngũingata Aamori, Akanaani, Ahiti, Aperizi, Ahivi, na Ajebusi mamweherere. 12Mwĩmenyerereei mũtigaathondeke kĩrĩĩkanĩro na atũũri a bũrũri ũcio mũgũthiĩ, nĩ amu ũndũ ta ũcio wahota gũtuĩka mũtego mũũru gatagatĩ kaanyu. 13 Handũ ha gwĩka ũguo, tharũriai igongoona ciao, munange itugĩ ciao iria mathaathayagia, na mũtemenge mĩhianano ya ngai yao ĩrĩa ĩĩtagwo Ashera.
14“Mũtikaanathaathaiye ngai ĩngĩ, amu niĩ MWATHANI ndĩ Ngai ũteendaga kũigananio na ngai ĩngĩ. 15Mwĩmenyerereei mũtigaathondeke kĩrĩĩkanĩro na atũũri a bũrũri ũcio, amu mweka ũguo, rĩrĩa megũthaathaiya ngai ciao, na magacirutĩra magongoona, nĩmarĩmwĩtaga mũnyiitanĩre nao, na mũgakĩrĩa irio iria irutagĩrwo ngai icio ciao. 16Nao aariũ aanyu mahota kũhikia airĩĩtu aao, matũme maage kwĩhokeka harĩ niĩ na mathaathaiye ngai icio ciao.
17 “Mũtikaanethondekere ngai cia kĩgera mũcithaathayagie.
18 “Ningĩ tũũraai mũmenyereire Thigũkũ ya Mĩgate ĩrĩa Ĩtarĩ Mĩĩkĩre Ndaawa ya Kũimbia. Ta ũrĩa ndĩkĩĩtie kũmwatha, rĩagaai mĩgate ĩtarĩ mĩimbie mĩthenya mũgwanja mweriinĩ wa Abibu, amu mweri ũcio nĩguo mwoimire bũrũri wa Misiri.
19 “Aariũ aanyu oothe arĩa marigithaathi nĩ aakwa, o na marigithaathi moothe ma njamba ma nyamũ. 20 No irigithaathi rĩa ndigiri nĩmũrĩrĩkũũraga na ndũrũme. Angĩkorwo mũtirĩrĩkũũraga-rĩ, mũrĩriunaga ngingo. O na aariũ aanyu arĩa marigithaathi nĩmũrĩmakũũraga.
“Mũndũ o na ũrĩkũ ndakaanooke gũũthaathaiya arĩ mooko matheri.
21 “Rutagaai wĩra mĩthenya ĩtandatũ, no mũthenya wa mũgwanja mũtikaanarute wĩra. O na hĩndĩ ya gũciimba na ya kũgetha no mũrĩhuurũkaga.
22 “Na mũmenyagĩrĩre Thigũkũ ya Magetha rĩrĩa mwambĩrĩria kũgetha irio cia magetha ma mbere ma ngano. O na mũmenyagĩrĩre Thigũkũ ya Ithũnũ mũicoinĩ wa mwaka rĩrĩa mũkũgetha irio.
23“Arũme oothe marĩũkaga gũũthaathaiya niĩ MWATHANI Ngai wa Isiraeli maita matatũ o mwaka. 24Ndarĩĩkia kũingata ndũũrĩrĩ imweherere, njooke njaramie mĩhaka ya bũrũri wanyu, gũtirĩ mũndũ o na ũmwe ũkaahoota bũrũri wanyu hĩndĩ ya thigũkũ icio ithatũ.
25 “Mũtikaanandutĩre mĩgate mĩimbie hĩndĩ ĩrĩa mũkũndutĩra magongoona ma nyamũ. Na ningĩ mũtikaanareke gĩcunjĩ o na kĩmwe kĩa thigũkũ ya Bathaka kĩraare nginya rũũciinĩ.
26 “Na rĩĩrĩ, o mwaka mũreehage nyũmbainĩ ya MWATHANI magetha ma mbere ma mĩgũnda yanyu.
“Ningĩ-rĩ, mũtikaanaruge koori na iria rĩa nyina.”
27MWATHANI agĩcooka akĩĩra Musa atĩrĩ, “Andĩka ciugo ici, nĩ amu nĩndarĩa kĩrĩĩko nawe, o na andũ a Isiraeli kũringana na ũrĩa ciugo icio itariĩ.” 28Musa agĩgĩikara kũu kĩrĩmainĩ hamwe na MWATHANI mũthenya na ũtukũ, mĩthenya mĩrongo ĩna, atekũrĩa kana kũnyua. Naake akĩandĩka ihengereinĩ ciugo icio cia kĩrĩĩkanĩro, na nĩcio Maathani marĩa Ikũmi.
Musa gũikũrũka kuuma kĩrĩmainĩ gĩa Sinai
29 Rĩrĩa Musa aikũrũkire kuuma kĩrĩmainĩ gĩa Sinai akuuĩĩte Maathani marĩa Ikũmi, ũthiũ wake nĩwahenagia nĩ ũndũ wa kwaria na MWATHANI, no we ndamenyaga. 30Rĩrĩa Harũni na andũ oothe a Isiraeli maamuonire, makĩona ũthiũ wake ũkĩhenia, magĩĩtigĩra kũmũkuhĩrĩria. 31No Musa akĩmeeta, naake Harũni na atongoria oothe a mũingĩ magĩthiĩ harĩ we, naake Musa akĩmaarĩria. 32Thuutha ũcio andũ oothe a Isiraeli makĩmũthiũrũrũkĩria, naake Musa akĩmahe mawatho moothe marĩa MWATHANI aamũheete kĩrĩmainĩ gĩa Sinai. 33Rĩrĩa Musa aarĩĩkirie kwaria nao, akĩĩhumbĩra ũthiũ na gĩtambaya. 34Rĩrĩa rĩothe Musa aathiaga Hemainĩ ya gũtũnganwo kwaria na MWATHANI, nĩeheragia gĩtambaya kĩu. Oima nja aathiaga kwaria na andũ a Isiraeli akameera ũrĩa MWATHANI amwatha ameere. 35Nao andũ a Isiraeli makoona ũthiũ wa Musa ũkĩhenia. Musa agagĩcooka akehumbĩra na gĩtambaya kĩu o nginya rĩrĩa rĩngĩ arĩthiĩ kwaria na MWATHANI.