Ngai kũmenereria gũthaathaiya mĩhianano
1Thuutha ũcio athuuri amwe a Isiraeli magĩũka kũrĩ niĩ magĩikara o hau ndaarĩ. 2Naake MWATHANI akĩnjarĩria akĩnjĩĩra atĩrĩ, 3“Mũrũ wa mũndũ, andũ aya-rĩ, mehoceetie o mĩhiananoinĩ yao na maigĩĩte indo cia kũmahĩtithia o mbere ya maitho maao. Ũgwĩciiria nĩmbataire kũhooywo kĩrĩra nĩ o?
4“Kwoguo maarĩrie ũmeere atĩ niĩ MWATHANI Ngai nguuga atĩ, mũndũ o wothe Mũisiraeli wĩhoceetie mĩhiananoinĩ na ũigĩĩte indo cia kũmũhĩtithia o maithoinĩ maake na agacooka gũũka kũhooya kĩrĩra harĩ mũnabii, nĩ niĩ, o niĩ MWATHANI, ngũmũcookeria ũhoro. Ngũmũcookeria kũringana na ũrĩa mĩhianano yake ĩrĩ mĩingĩ. 5Ngwĩka ũguo nĩ geetha nyone ũrĩa ingĩcookia harĩ niĩ ngoro cia Aisiraeli oothe arĩa mahĩtithĩĩtio nĩ mĩhianano ĩyo yao.
6“Nĩ ũndũ ũcio, arĩria andũ a Isiraeli ũmeere ũrĩa niĩ MWATHANI Ngai ndĩroiga: Garũrũkaai na mũhutaatĩre mĩhianano ĩyo yanyu na mũthengie indo icio cia kũmũhĩtithia hau maithoinĩ maanyu.
7“Mũisiraeli o wothe kana mũrũũrĩrĩ o wothe ũthaamĩire bũrũri wa Isiraeli, ũraihanĩrĩire na niĩ na ũthaathayagia mĩhianano, ningĩ ũigĩĩte indo cia kũmũhĩtithia o maithoinĩ maake, agacooka agathiĩ kũrĩ mũnabii kũhooya ũhoro wakwa-rĩ, nĩ niĩ MWATHANI, o niĩ mwene, ngũmũhe icookio rĩake. 8Ngaahũgũkĩra mũndũ ũcio ndũme andũ merutage naake
na ndĩmũthengie oime harĩ andũ aakwa, na inyuĩ nĩmũkaamenya atĩ nĩ niĩ MWATHANI.
9“Mũnabii angĩkĩheeneka aarie ndeto ciakwa, niĩ MWATHANI nĩ niĩ ngũkorwo ndĩmũheenereirie; ngaamũtambũrũkĩria guoko gwakwa ndĩmũniine oime thĩinĩ wa andũ aakwa a Isiraeli. 10Na rĩĩrĩ, mũnabii na mũndũ ũcio ũgũthiĩte kũhooya kĩrĩra makaaherithio o ũndũ ũmwe. 11Ngwĩka ũguo nĩguo ndigĩrĩrie Aisiraeli matige gũtigana na niĩ na matige gwĩthaahia na meehia maao, nĩ geetha matuĩke andũ aakwa na niĩ nduĩke Ngai wao. Nĩ niĩ MWATHANI Mwene Hinya Wothe ndoiga ũguo.”
Ũthingu wa Noa, Danieli, na Ayubu ũmahonokagia marĩ o ro oiki
12Ningĩ MWATHANI akĩnjarĩria akĩnjĩĩra atĩrĩ, 13“Mũrũ wa mũndũ, bũrũri ũngĩĩhĩtĩria, wage kũnjĩĩhoka, nĩngaũhũũra, ndĩũime irio na ndĩũtũmĩre ng'aragu o na niine andũ na mahiũ bũrũriinĩ ũcio. 14Na rĩĩrĩ, Noa, Danieli, na Ayubu, o atatũ, o na mangĩkorwo kuo, o na marĩ athingu ũguo, no mahonokirie mĩoyo yao iiki. Ũguo nĩguo niĩ MWATHANI Mwene Hinya Wothe ndoiga.
15“Ningĩ ingĩtũma nyamũ ndĩani bũrũri ũcio, nacio ciũtharĩkĩre na ciũikarie na ihooru, andũ maremwo nĩgũcooka kũgeraga kuo nĩ ũndũ wa gũciĩtigĩra-rĩ, 16andũ acio atatũ o na mangĩkorwo marĩ kuo matingĩhota kũhonokia aanake kana airĩĩtu aao. No o oiki mangĩhota kwĩhonokia na bũrũri ũtigwo ũkirĩĩte ihooru o ũguo. Niĩ MWATHANI Ngai, o niĩ ndũũraga muoyo, nĩ niĩ ndoiga ũguo.
17“Ningĩ ingĩtũma mbaara bũrũriinĩ ũcio, njuge mbaara ĩhunje bũrũriinĩ o na niine andũ na mahiũ, 18niĩ MWATHANI Ngai, o niĩ ndũũraga muoyo, nguuga atĩ o na andũ acio atatũ mangĩkorwo kuo, matingĩhonokia aanake kana airĩĩtu aao. No o oiki mangĩĩhonokia.
19“Ingĩtũma mũthiro bũrũriinĩ ũcio, na ndĩũikũrũkĩrie marũrũ na kũgĩe ikuũ nyingĩ, njũrage andũ na mahiũ, 20o na Noa, Danieli, na Ayubu mangĩkorwo kuo, niĩ MWATHANI Ngai, o niĩ ndũũraga muoyo, nguuga atĩ, matingĩhonokia aanake na airĩĩtu aao; na ũthingu wao, mangĩhonokia o mĩoyo yao iiki.
21 “Niĩ MWATHANI Ngai nguuga atĩ nĩngũtũma anjaama aakwa arĩa ana ooru mũno, nao nĩ o mbaara, ng'aragu, nyamũ ndĩani, na mũrimũ kũu Jerusalemu. Na nĩngwananga andũ na nyamũ! 22O na kũrĩ ũguo-rĩ, kũngĩoneka aanake na airĩĩtu megũtigara kuo nĩmekũhonokio. Moima kuo mamũkora, muona mĩtũũrĩre yao na ciĩko ciao nĩmũgũthirwo nĩ kĩeha, mwaririkana ũũru ũrĩa ndeehithĩirie Jerusalemu na ũguo nĩ ta kuuga maũndũ moothe njĩkĩĩte kuo. 23Nĩmekũmũũmĩrĩria mũthirwo nĩ kĩeha muona mĩtũũrĩre yao o na mĩikarĩre yao na nĩmũkũmenya atĩ ndiĩkĩĩte maũndũ macio moothe njĩkĩĩte kuo itarĩ na gĩtũmi.” Nĩ MWATHANI Ngai woiga ũguo.