Kũgaathĩrĩria ũũgĩ
1“Atĩrĩĩrĩ, kũrĩ kũrĩa betha yenjagwo,
na nĩkũrĩ kũrĩa thahabu ĩtheragĩrio.
2Cuuma yenjagwo kuuma na kũu thĩ,
gĩcango nakĩo gĩtwekagio kuuma mahigainĩ.
3Andũ matuĩragia nduma ĩrĩa ndumanu mũno,
magathuuthuuria ituri cia thĩ,
na makeenja mahiga kũrĩa kũrĩ nduma ndumanu.
4Meenjaga marima ma mahiga ma goro
kũndũ andũ matatũũraga kana magathiĩ.
Marutagĩra wĩra kũndũ maikaraga marĩ oiki,
na magaikũrũkaga marima macio na mĩkanda.
5Irio ikũraga tĩĩriinĩ igũrũ,
no na kũu rungu rwa tĩĩri ũcio
kwenjeetwo na gũkamomoranio.
6Tĩĩriinĩ ũcio gũkoragwo na mahiga ma rangi wa mburuu,
na rũkũngũinĩ gũkoima thahabu.
7“Gũtirĩ hũngũ yũĩ njĩra ya gũthiĩ marimainĩ macio,
na gũtirĩ nderi ĩreraga igũrũ rĩamo.
8Gũtirĩ mũrũũthi kana nyamũ ĩngĩ o yothe ĩtuĩkanagia kuo.
9“Eenji meenjaga mahiga marĩa moomũ mũno,
magakĩhukũrania itina cia irĩma.
10Matũrĩkanagia mahiga macio moomũ,
maitho maao makoona kahiga o goothe ka goro.
11Mahingagĩrĩria matherũkĩro ma njũũĩ itigaatherere,
kĩrĩa gĩothe kiuma gĩthike gĩkooneka ũtheriinĩ.
12“No rĩĩrĩ, ũũgĩ ũngĩoneka kũ?
Ũtaũku-rĩ, tũngĩũruta kũ?
13Gũtirĩ ũũĩ thogora wa ũũgĩ,
na nduonekaga thĩinĩ wa andũ.
14Ndũrĩ thĩ kũrĩa kũriku,
o na kana kũrĩa kũriku iriainĩ.
15Ũũgĩ ndũgũragwo na thahabu,
na ndũngĩigananio na betha.
16Thahabu iria njega mũno na mahiga marĩa ma goro
itingĩhota kũringanio naguo.
17Ũũgĩ ũrĩ goro gũkĩra thahabu,
ũrĩ goro o na gũkĩra indo cia thahabu kana icicio iria njega mũno.
18Thogora waguo nĩ mũnene
gũkĩra wa mahiga ma goro marĩa ma mburuu, meerũ, kana ma rubi.
19Kahiga ka goro ka rangi wa yerũũ karĩa keega mũno gatingĩringithanio naguo
ningĩ ndũngĩgũrĩka na thahabu,
o na ĩrĩa theru mũno.
20“Hakĩrĩ ũguo-rĩ, ũũgĩ ũngĩoneka kũ?
Ũtaũku-rĩ, tũngĩũruta kũ?
21Nĩũhithĩĩtwo ciũmbe ciothe
o na ũkahithwo nyoni iria ciũmbũkaga.
22Mwanangĩko na gĩkuũ kĩo kĩene,
ciugaga atĩrĩ
‘No kũigua tũiguaga mũhuuhu wa ũũgĩ.’
23“Ngai no we ũmenyaga kĩhumo kĩaguo
na no we ũũĩ kũrĩa ũtũũraga.
24Nĩ gũkorwo no we wiki ũcũũthagĩrĩria kinya ituri cia thĩ,
na no we wiki wonaga kĩrĩa gĩothe kĩrĩ mũhuro wa igũrũ.
25Ningĩ rĩrĩa athondekagĩra rũhuuho hinya waruo,
rĩrĩa athimagĩra maria mĩhaka yamo,
26rĩrĩa aheaga mbura mũtaratara wayo,
na rĩrĩa atemagĩra ihuuhũkanio njĩra yacio,
27hĩndĩ ĩyo oonire ũũgĩ akĩũgaathĩrĩria,
akĩũhanda wega, na agĩũthuuthuuria.
28 Agĩcooka akĩĩra mũndũ atĩrĩ,
‘Ũũgĩ-rĩ, nĩgũtĩĩa MWATHANI;
naguo ũtaũku nĩgũthengera ũũru.’ ”