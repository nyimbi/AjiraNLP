Gĩkuũ kĩa Lazaro
1 Na rĩĩrĩ, nĩkwarĩ na mũndũ wetagwo Lazaro, watũũraga itũũra rĩa Bethania, naake nĩarũarire. Kũu Bethania nĩkuo Mariamu na mwarĩ wa nyina Maritha maatũũraga. 2 (Ũyũ nĩ Mariamu ũrĩa waitĩrĩirie Mwathani maguta marĩa maanungaga wega, agĩcooka akĩmũgiria magũrũ na njuĩrĩ yake; Mariamu ũyũ aarĩ wa nyina ũmwe na Lazaro ũcio warĩ mũrũaru.) 3Mariamu na Maritha magĩgĩtũmanĩra Jesũ akeerwo atĩrĩ, “Mwathani, mũraata waku nĩ mũrũaru.”
4Rĩrĩa Jesũ aiguire ũhoro ũcio, akiuga atĩrĩ, “Mũrimũ ũyũ ti wa gũtũma Lazaro akue, no nĩwagũtũma Ngai agoocwo nĩ geetha Mũrũ wa Ngai akumio.”
5Na rĩĩrĩ, Jesũ nĩendeete Maritha o hamwe na mwarĩ wa nyina, o na Lazaro. 6Kwoguo rĩrĩa aiguire atĩ Lazaro nĩ mũrũaru akĩniina mĩthenya ĩngĩ ĩĩrĩ kũu aarĩ. 7Thuutha ũcio akĩĩra arutwo aake atĩrĩ, “Ũkaai tũcooke Judea.”
8Nao makĩmũcookeria atĩrĩ, “Mũrutani, githĩ to matukũ maniini mathiru kuuma rĩrĩa Ayahudi a kuo marendaga gũkũhũũra na mahiga na rĩu ũrenda gũcooka o kuo?”
9Naake Jesũ akiuga atĩrĩ, “Githĩ mũthenya ndũkoragwo na mathaa ikũmi na meerĩ? Mũndũ o wothe ũthiaga mũthenya ndahĩngagwo, amu nĩonaga ũtheri wa gũũkũ thĩ. 10Ĩndĩ mũndũ ũrĩa ũthiaga ũtukũ nĩahĩngagwo nĩ tondũ ndarĩ na ũtheri.” 11Jesũ agĩthiĩ na mbere kwaria akiuga atĩrĩ, “Mũraata witũ Lazaro nĩakomeete, no nĩngũthiĩ kũmũũkĩria.”
12Nao arutwo makĩmũcookeria atĩrĩ, “Akorwo nĩgũkoma akomeete nĩekũhona.”
13Ĩndĩ Jesũ eendaga kũmeera atĩ Lazaro nĩgũkua aakuĩte, no o magĩciiria atĩ oigaga nĩgũkoma toro. 14Agĩkĩmeera wega atĩrĩ, “Lazaro nĩakuĩte, 15no nĩngeneete nĩ ũndũ wanyu tondũ ndiraarĩ ho agĩkua. Ũkĩraai tũthiĩ kũrĩ we.”
16Naake Toma (ũrĩa wetagwo wa Mahatha) akĩĩra arutwo acio angĩ atĩrĩ, “Rekeei ithuothe tũthiĩ na Mũrutani nĩguo tũgakuanĩre hamwe naake!”
Jesũ nĩ we kũriũka o na muoyo
17Na rĩrĩa Jesũ aakinyire agĩkora atĩ Lazaro nĩarĩĩkĩĩtie gũthikwo na mĩthenya ĩna ĩgathira. 18Bethania yarĩ ta kiromita ithatũ kuuma Jerusalemu. 19Andũ aingĩ nĩmookĩĩte kũu gũcakaithia Maritha na Mariamu nĩ ũndũ wa gũkuĩrwo nĩ mũrũ wa nyina wao.
20Na rĩĩrĩ, rĩrĩa Maritha aiguire atĩ Jesũ nĩarooka akiuma kũmũtũnga, no Mariamu agĩtigwo nyũmba. 21Naake Maritha akĩĩra Jesũ atĩrĩ, “Mwathani, korwo ũraarĩ gũũkũ mũrũ wa maitũ ndangĩrakuire! 22No nĩnjũũĩ atĩ o na rĩu kĩrĩa gĩothe ũngĩĩtia Ngai nĩegũkũhe.”
23Naake Jesũ akĩmwĩra atĩrĩ, “Mũrũ wa maitũguo nĩakaariũka.”
24Maritha agĩcookia atĩrĩ, “Nĩnjũũĩ atĩ nĩakaariũka hĩndĩ ya kũriũka mũthenya wa mũthia.”
25Naake Jesũ akĩmwĩra atĩrĩ, “Nĩ niĩ kũriũka na nĩ niĩ muoyo. Ũrĩa wothe ũnjĩtĩkĩĩtie, o na akua nĩagaatũũra muoyo; 26na ũrĩa wothe wĩ muoyo na nĩanjĩtĩkĩĩtie ndarĩ hĩndĩ agaakua. Wee nĩwĩtĩkĩĩtie ũguo?”
27Maritha akiuga atĩrĩ, “Ĩĩ Mwathani! Niĩ nĩnjĩtĩkĩĩtie atĩ wee nĩ we Mesia, Mũrũ wa Ngai ũrĩa ũrooka thĩ.”
Jesũ gũita maithori
28Maritha oiga ũguo agĩcooka agĩthiĩ agĩĩta mwarĩ wa nyina Mariamu handũ e wiki, akĩmwĩra atĩrĩ, “Mũrutani nĩoka na nĩarakũũria.” 29Rĩrĩa Mariamu aiguire ũguo akiuma na ihenya agĩthiĩ kũmũtũnga. 30(No hĩndĩ ĩyo Jesũ ndakoreetwo atoonyeete gĩcagi thĩinĩ, aarĩ o hau Maritha aamũtũngĩĩte.) 31Nao Ayahudi arĩa maarĩ kũu nyũmba na Mariamu makĩmũcakaithia makĩmũrũmĩrĩra rĩrĩa moonire oima narua, tondũ meeciiragia athiĩ mbĩĩrĩrainĩ kũrĩrĩra ho.
32Naake Mariamu agĩgĩkinya harĩa Jesũ aarĩ, amuona akĩgũa magũrũinĩ maake, akĩmwĩra atĩrĩ, “Mwathani, korwo ũraarĩ gũũkũ, mũrũ wa maitũ ndangĩrakuire!”
33Rĩrĩa Jesũ oonire ũrĩa Mariamu na arĩa maarĩ naake maarĩraga, akĩringwo nĩ tha na agĩthĩĩnĩka ngoro. 34Akĩmooria atĩrĩ, “Mũmũthikĩĩte ha?”
Nao makĩmũcookeria makĩmwĩra atĩrĩ, “Mwathani, ũka ũkoone.”
35Naake Jesũ agĩita maithori. 36Nao makiuga atĩrĩ, “Oneei ũrĩa aramwendeete!”
37Nao Ayahudi arĩa maarĩ ho makĩũrania atĩrĩ, “Mũndũ ũyũ wahingũrire mũtumuumu ũrĩa maitho-rĩ, githĩ ndangĩrahotire kũgiria Lazaro akue?”
Kũriũkio kwa Lazaro
38Naake Jesũ agĩthiĩ agĩthĩĩnĩkaga ngoro mũno, agĩkinya mbĩĩrĩrainĩ. Nayo yarĩ ngurunga, na nĩyakunĩkĩĩtwo na ihiga. 39Jesũ akiuga atĩrĩ, “Eheriai ihiga!”
No Maritha, mwarĩ wa nyina na ũcio wakuĩte, akĩĩra Jesũ atĩrĩ, “Mwathani, rĩu mbĩĩrĩra nĩranunga ũũru mũno, nĩ ũndũ aikarĩĩte mbĩĩrĩrainĩ mĩthenya ĩna!”
40Naake Jesũ akĩmwĩra atĩrĩ, “Githĩ ndikwĩrire atĩ korwo wetĩkia no wone riiri wa Ngai?” 41Magĩgĩthengia ihiga. Jesũ akĩrora igũrũ akiuga atĩrĩ, “Awa nĩndagũcookeria ngaatho tondũ nĩũnjiguaga. 42Nĩnjũũĩ atĩ hingo ciothe nĩũnjiguaga no nguuga ũguo nĩ ũndũ wa andũ aya me haaha, nĩ geetha meetĩkie atĩ nĩwe wandũmire.” 43Oiga ũguo agĩcooka akĩgũũthũka na mũgambo mũnene akiuga atĩrĩ, “Lazaro, uma!” 44Naake Lazaro akiuma e muohe na ndaamĩ mooko na magũrũ o na akoohwo rũtaamĩ ũthiũ. Jesũ akĩĩra andũ acio maarĩ naake atĩrĩ, “Muohoreei mũreke athiĩ.”
Mũbango wa kũũraga Jesũ
(Mat 26.1-5; Mar 14.1-2; Luk 22.1-2)
45Na rĩĩrĩ, Ayahudi aingĩ arĩa mookĩĩte gũceerera Mariamu rĩrĩa moonire ũrĩa Jesũ eeka makĩmwĩtĩkia. 46No amwe aao magĩthiĩ kũrĩ Afarisai makĩmeera ũrĩa Jesũ eekĩĩte. 47Nao Afarisai maheeo ũhoro makĩũngana hamwe na athĩnjĩri Ngai arĩa anene magĩĩta kĩama makĩũria atĩrĩ, “Tũgwĩka atĩa? Taoneei ũrĩa mũndũ ũyũ araringa ciama nyingĩ. 48Twareka athiĩ na mbere ũguo, andũ oothe nĩmekũmwĩtĩkia, nao Aroma nĩmegũũka mathũũkie Hekaarũ iitũ na rũũrĩrĩ rwitũ!”
49No mũndũ ũmwe wao wetagwo Kaiafa, ũrĩa warĩ Mũthĩnjĩri Ngai Ũrĩa Mũnene mwaka ũcio akĩmeera atĩrĩ, “Kaĩ inyuĩ mũrĩ akĩĩgu-ĩ! 50Mũtikũmenya atĩ kaba mũndũ ũmwe akuĩre andũ handũ ha rũũrĩrĩ ruothe rũniinwo?” 51Ũndũ ũcio ndoigire eĩrĩĩte we mwene; tondũ akĩrĩ Mũthĩnjĩri Ngai Ũrĩa Mũnene mwaka ũcio, nĩkũratha aarathire atĩ Jesũ nĩagaakuĩra rũũrĩrĩ rwa Ayahudi, 52na to Ayahudi oiki, no nĩ geetha acookanĩrĩrie ciana cia Ngai iria ihurunjũkĩĩte ituĩke rũũrĩrĩ rũmwe.
53Na rĩĩrĩ, mũthenya ũcio anene a Ayahudi magĩthondeka mũbango wa ũrĩa mangĩmũũragithia. 54Kwoguo Jesũ ndacookire gũthiĩ kũu Judea akĩĩonithanagia; oimire kuo agĩthiĩ bũrũri warĩ werũinĩ, itũũrainĩ rĩetagwo Efiraimu, agĩikara kuo hamwe na arutwo aake.
55Hĩndĩ ĩyo gũgĩkorwo atĩ thigũkũ ya Ayahudi ya Bathaka nĩyakuhĩrĩirie na andũ aingĩ nĩmaathiaga Jerusalemu nĩ ũndũ wa gwĩtheria mbere ya thigũkũ gũkinya. 56Nao nĩmaacaragia Jesũ, na marũngiĩ Hekaarũ thĩinĩ makooranagia atĩrĩ, “Ũgwĩciiria atĩa? Kana hiihi ndegũũka thigũkũinĩ?” 57Nao athĩnjĩri Ngai arĩa anene o na Afarisai nĩmaathanĩĩte atĩ mũndũ ũrĩa ũkũmenya kũrĩa Jesũ arĩ, athiĩ akameere nĩ geetha mamũnyiite.