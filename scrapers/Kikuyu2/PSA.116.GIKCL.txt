Mũndũ ũhonokeetio kuuma harĩ gĩkuũ kũgooca Ngai
1Nĩnyendeete MWATHANI,
tondũ nĩaiguĩte mũgambo wakwa
na mahooya maakwa.
2Tondũ nĩathikĩrĩirie-rĩ,
ngũtũũra ndĩmũkayagĩra matukũ moothe marĩa ngũtũũra muoyo.
3Ndathiũrũrũkĩirio nĩ gĩkuũ na mĩena yothe,
na ngĩkumbacwo nĩ mĩnyororo ya kwa arĩa akuũ ĩrĩa ĩ ruwo;
ngĩkĩgĩa na kĩeha na ngĩthĩĩnĩka.
4Ngĩgĩkaĩra MWATHANI ngiuga atĩrĩ,
“MWATHANI, ndagũthaitha honokia muoyo wakwa!”
5MWATHANI nĩ mũtugi na nĩ mwega;
Ngai witũ arĩ tha.
6MWATHANI nĩamenyagĩrĩra arĩa matangĩhota gwĩteithia;
nĩahonokirie rĩrĩa ndarĩ ũgwatiinĩ.
7Ngoro yakwa hoorera,
nĩ gũkorwo MWATHANI nĩanjĩkĩĩte wega.
8MWATHANI nĩahonokeetie kuuma harĩ gĩkuũ;
nĩaniinĩĩte maithori maakwa
na akagirĩrĩria ndikaahootwo.
9Tondũ ũcio nĩndĩthiaga ndĩ mbere ya MWATHANI
ndĩ bũrũri wa arĩa marĩ muoyo.
10 No ndeetĩkĩĩtie o na rĩrĩa ndoigire atĩrĩ,
“Ĩ ndithĩĩnĩkĩĩte!”
11Na ngiuga makĩĩte atĩrĩ,
“Ĩ andũ ti a maheeni!”
12Nĩ kĩĩ ingĩrutĩra MWATHANI
nĩ ũndũ wa wega wothe ũrĩa anjĩkĩĩte?
13Nĩkũrutĩra ngũrutĩra MWATHANI kĩheeo kĩa ndibei
ndĩmũcookerie ngaatho nĩ ũndũ wa kũũhonokia,
14na hingie ũrĩa njĩĩranĩire
andũ aake oothe marĩ ho.
15MWATHANI, nĩatuuragwo mũno
rĩrĩa ũmwe wa andũ aake ehokeku akua.
16MWATHANI, niĩ ndĩ ndungata yaku;
ndĩ ndungata, o ta ũrĩa maitũ aarĩ.
nĩũhonokeetie kuuma harĩ gĩkuũ.
17Nĩngũkũrutĩra igongoona rĩa gũgũcookeria ngaatho
na ngũthaathaiye.
18-19Maũndũ marĩa ngwĩrĩire MWATHANI, ngũmahingia ndĩ Jerusalemu.
Ngũmahingĩria njainĩ cia Hekaarũ
ngĩonagwo nĩ andũ oothe.
Goocaai MWATHANI!