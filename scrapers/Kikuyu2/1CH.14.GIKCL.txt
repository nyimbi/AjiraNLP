Maũndũ marĩa Daudi eekire arĩ Jerusalemu
(2Sam 5.11-16)
1Na rĩĩrĩ, Hiramu mũthamaki wa Turo akĩrekeria Daudi njaama cia ahũũri mbiacara. Agĩcooka akĩmũtwarithĩria mĩtarakwa, o hamwe na mabundi ma mbaaũ na ma mahiga makamwakĩre nyũmba. 2Nĩ ũndũ ũcio Daudi agĩkĩmenya atĩ MWATHANI nĩamũhandĩĩte akamũtua mũthamaki wa Isiraeli. Ningĩ nĩatũmaga ũthamaki wake ũgaacĩre nĩ ũndũ wa andũ aake a Isiraeli.
3Na rĩĩrĩ, Daudi arĩ kũu Jerusalemu akĩhikia atumia angĩ, nao makĩmũciarĩra ciana ingĩ cia aanake na cia airĩĩtu. 4Ici nĩcio ciana ciake iria ciaciarĩirwo kũu Jerusalemu: Shamua, Shobabu, Nathani, Solomoni, 5Ibiharu, Elishua, Elipeleti, 6Noga, Nefegu, Jafia, 7Elishama, Beeliada
, na Elifeleti.
Afilisiti kũhootwo
(2Sam 5.17-25)
8Na rĩĩrĩ, rĩrĩa Afilisiti maiguire atĩ Daudi nĩatuĩtwo mũthamaki wa bũrũri wothe wa Isiraeli, makiumagara makamũnyiite. Naake Daudi aigua ũhoro ũcio akiumagara nĩguo akahũũrane nao. 9Nao Afilisiti magĩkinya gĩtuambainĩ kĩa Refaimu, makĩambĩrĩria gũtaha indo. 10Naake Daudi agĩtuĩria ũhoro he Ngai akĩmũũria atĩrĩ, “Tharĩkĩre Afilisiti? Nĩũkũũhe ũhootani igũrũ rĩao?”
Naake MWATHANI akĩmũcookeria atĩrĩ, “Ĩĩ, matharĩkĩre. Nĩngũkũhe ũhootani!”
11Kwoguo Daudi agĩthiĩ Baali Perazimu, akĩhootera Afilisiti kuo. Akiuga atĩrĩ, “Ngai ahũthĩrĩĩte ngatũrĩkĩria gatagatĩ ga thũ ciakwa o ta mũiyũro wa maaĩ.” Nĩ ũndũ ũcio handũ hau heetagwo Baali Perazimu.
12Afilisiti moora, magĩtiga mĩhianano ya ngai ciao hau, naake Daudi agĩathana ĩcinwo.
13Thuutha ũcio Afilisiti magĩcooka o rĩngĩ gĩtuambainĩ kĩa Refaimu, makĩambĩrĩria gũtaha indo. 14O rĩngĩ Daudi agĩtuĩria ũhoro harĩ Ngai, naake akĩmũcookeria atĩrĩ, “Ndũkaamatharĩkĩre kuuma mwena ũyũ; thiũrũrũka ũmatharĩkĩre kuuma na mwena ũũrĩa ũngĩ, hakuhĩ na mĩkũngũgũ. 15Rĩrĩa ũrĩigua mũkubio ta wa andũ mekũgera mĩtĩ igũrũ, hingo ĩyo ũrĩtharĩkĩra, nĩ gũkorwo ndĩrĩkorwo ngũtongoreetie kũhoota ita cia Afilisiti.” 16Daudi agĩgĩĩka o ta ũrĩa Ngai aamwathĩĩte, akĩingata Afilisiti kuuma Gibeoni o nginya Gezeri. 17Nayo ngumo ya Daudi ĩgĩkĩhunja kũndũ guothe, naake Ngai agĩtũma Daudi eetigĩrwo nĩ ndũũrĩrĩ ciothe.