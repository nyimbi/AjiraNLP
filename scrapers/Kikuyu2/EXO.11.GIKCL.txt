Musa kũmenyithania ũhoro wa gĩkuũ kĩa marigithaathi
1Ningĩ MWATHANI akĩĩra Musa atĩrĩ, “Nĩngũtũmĩra mũthamaki wa Misiri na andũ aake iherithia rĩngĩ rĩmwe tu, na thuutha ũcio nĩekũmũrekereria mũthiĩ. Ti itherũ rĩrĩa arĩmũrekereria mũthiĩ, nĩkũmũingata arĩmũingata muume kuo. 2Rĩu kĩarĩrie andũ a Isiraeli ũmeere meetie andũ arĩa marigainie nao indo cia thahabu o na cia betha.” 3Naake MWATHANI agĩtũma andũ a Isiraeli meetĩkĩrĩke nĩ andũ a Misiri. O na njaama cia mũthamaki na andũ oothe a Misiri nĩmoonaga Musa arĩ mũndũ wa bata mũno.
4Musa agĩkĩĩra mũthamaki atĩrĩ, “MWATHANI ekuuga ũũ: ‘Ũtukũ gatagatĩ nĩngũtuĩkanĩria Misiri, 5na marigithaathi moothe ma tũhĩĩ bũrũriinĩ ũyũ wa Misiri nĩmegũkua, kuuma irigithaathi rĩa mũthamaki rĩrĩa rĩngĩgaikarĩra gĩtĩ gĩake kĩa ũthamaki, nginya irigithaathi rĩa ndungata ya mũndũ wa nja ĩrĩa ĩthĩaga na gĩthĩi. O namo marigithaathi ma mahiũ moothe nĩmegũkua. 6Na rĩĩrĩ, nĩgũgũkorwo na kĩrĩro kĩnene mũno bũrũriinĩ wothe wa Misiri, gĩtarĩ gĩakorwo kuo, o na gĩtagaakorwo kuo hĩndĩ ĩngĩ. 7No rĩĩrĩ, ngui o na ĩmwe ndĩkaararamĩra andũ a Isiraeli kana nyamũ ciao, nĩ geetha mũmenye atĩ niĩ MWATHANI, nĩnjĩkagĩra ngũũrani gatagatĩ ka andũ a Misiri na andũ a Isiraeli.’ ” 8Musa akĩrĩĩkia na kuuga atĩrĩ, “Njaama ici ciothe ciaku nĩigooka kũrĩ niĩ inyinamĩrĩre, ithaithe njoe andũ aakwa tũthiĩ. Thuutha wa ũguo nĩngoimagara thiĩ.” Na rĩĩrĩ, Musa akĩehera harĩ mũthamaki arĩ na maraakara maingĩ mũno.
9MWATHANI akĩĩra Musa atĩrĩ, “Mũthamaki no egũthiĩ na mbere kwaga gũgũthikĩrĩria, nĩ geetha thiĩ o na mbere kũringa ciama nyingĩ bũrũriinĩ wa Misiri.” 10Musa na Harũni maaringire ciama icio ciothe mbere ya mũthamaki, no MWATHANI akĩũmia ngoro yake, akĩrega gwĩtĩkĩria andũ a Isiraeli moime bũrũri wake.