Ũrutani wa maithe maitũ ma tene
(Mat 15.1-9)
1Na rĩĩrĩ, Afarisai amwe o na arutani a Watho arĩa moimĩĩte Jerusalemu makĩũngana harĩ Jesũ. 2Nao makĩona arutwo amwe aake makĩrĩa irio na mooko me na thaahu, ũguo nĩkuuga, matarĩ mathambie.
3(Amu Afarisai o na Ayahudi oothe, matingĩarĩire irio matethambĩĩte mooko kũringana na ũrutani wa maithe maao ma tene. 4Moima ndũũnyũ matingĩarĩire kĩndũ mataambĩĩte gũgĩthambia
. Nĩkwarĩ na mĩtugo ĩngĩ mĩingĩ maarũmagĩrĩra, ta gũthambia ikombe, nyũngũ, na indo cia gĩcango.
)
5Nao Afarisai na arutani a Watho makĩmũũria atĩrĩ, “Nĩkĩ gĩtũmaga arutwo aaku maage kũrũmĩrĩra ũrutani wa maithe maitũ ma tene, makarĩaga irio na mooko me na thaahu?”
6 Naake Jesũ akĩmacookeria atĩrĩ, “Isaia nĩarathire ũhoro wanyu wega inyuĩ hinga ici! O ta ũrĩa kwandĩkĩĩtwo atĩ:
‘Andũ aya maaheaga gĩtĩĩo na mĩromo,
no ngoro ciao ikoragwo irĩ kũraaya na niĩ.
7Gũtirĩ bata wao wa gũũthaathaiya,
nĩ ũndũ marutanaga mawatho ma andũ
ta arĩ mo maathani maakwa!’
8“Mũtiganaga na watho wa Ngai mũkarũmĩrĩra kĩrĩra kĩa andũ.”
9Jesũ agĩgĩthiĩ na mbere akĩmeera atĩrĩ, “Ti itherũ mwĩ na njĩra ya wara ya kũrega watho wa Ngai, nĩguo mũrũmĩrĩre kĩrĩra kĩanyu! 10 Amu Musa nĩoigire atĩrĩ, ‘Tĩĩa thooguo na maitũguo,’ o na akiuga hangĩ atĩrĩ, ‘Mũndũ wa kũnyarara ithe kana nyina, arokua!’ 11No inyuĩ muugaga atĩ mũndũ angĩĩra ithe kana nyina atĩrĩ, ‘Kĩrĩa ũngĩeguna nakĩo kuuma harĩ niĩ nĩ Korubani,’ (naguo nĩ ta kuuga atĩ kĩndũ kĩu nĩkĩamũrĩre Ngai), 12hingo ĩyo ndangĩcooka kũhooywo ũteithio nĩ ithe kana nyina. 13Hĩndĩ ĩyo mũgakĩagithia ũhoro wa Ngai bata na kĩrĩra kĩanyu kĩrĩa mũtiganagĩra. Ningĩ nĩmwĩkaga maũndũ mangĩ maingĩ matariĩ ta macio.”
Kĩrĩa gĩthaahagia mũndũ
(Mat 15.10-20)
14Hĩndĩ ĩyo Jesũ agĩcooka agĩĩta andũ harĩ we o rĩngĩ akĩmeera atĩrĩ, “Tathikĩrĩriai inyuothe, mũigue ũrĩa ndĩroiga. 15Gũtirĩ kĩndũ o na kĩ gĩtoonyaga thĩinĩ wa mũndũ kuuma na nja kĩngĩmũthaahia, ĩndĩ kĩrĩa kiumaga na thĩinĩ nĩkĩo gĩthaahagia mũndũ. [ 16Kĩiguei akorwo mwĩ na matũ!”]
17Naake atigana na andũ agĩtoonya nyũmba, nao arutwo aake makĩmũũria amataũrĩre ngerekano ĩyo. 18Naake Jesũ akĩmooria atĩrĩ, “Githĩ o na inyuĩ mũtirĩ mũrakuuũka? Mũtikũmenya atĩ kĩndũ o gĩothe gĩtoonyaga thĩinĩ wa mũndũ kuuma na nja gĩtingĩmũthaahia? 19Nĩ gũkorwo gĩtithiaga ngoro, gĩthiaga nda gĩgacooka gĩkoima.” (Jesũ akiuga ũguo nĩgũtua aatuaga irio ciothe theru.)
20Agĩcooka akiuga atĩrĩ, “Kĩrĩa kiumaga thĩinĩ wa mũndũ nĩkĩo kĩmũthaahagia. 21Nĩ gũkorwo nĩ thĩinĩ wa ngoro ya mũndũ kuumaga meciiria mooru ma ũmaraaya, ũici, ũũragani, 22ũtharia, gũcuumĩkĩra, waganu, kũheenania, ũũra thoni, ũiru, kũrumana, mwĩtĩĩo, na ũrimũ, 23maũũru macio moothe moimaga na thĩinĩ magathaahia mũndũ.”
Wĩtĩkio wa mũtumia
(Mat 15.21-28)
24Kuuma hau Jesũ agĩũkĩra agĩthiĩ matũũrainĩ ma Turo na Sidoni. Agĩtoonya mũciĩ ũmwe, na ndeendaga mũndũ o na ũmwe amenye kũrĩa arĩ, no ndangĩaikarire ehithĩĩte. 25Na rĩĩrĩ, o rĩmwe mũtumia warĩ na mwarĩ wanyiitĩĩtwo nĩ ngoma akĩigua ũhoro wa Jesũ. Naake agĩũka akĩĩgũithia magũrũinĩ maake. 26Mũtumia ũcio aarĩ Mũrũũrĩrĩ wa kuuma mwena wa Foenicia, kũrĩa kũrĩ thĩinĩ wa Siria. Agĩgĩthaitha Jesũ aathe ngoma yume mwarĩ. 27Naake Jesũ akĩmwĩra atĩrĩ, “Reke ciana ciambe ihũũne, amu ti wega kuoya irio cia ciana na gũciikĩria ngui.”
28Naake mũtumia ũcio akĩmũcookeria atĩrĩ, “Noguo Mwathani; ĩndĩ o na ngui irĩ rungu rwa meetha nĩirĩaga rũitĩki kuuma harĩ irio cia ciana!”
29Naake Jesũ akĩmwĩra atĩrĩ, “Tondũ wa ũguo woiga-rĩ, wĩinũkĩre, ngoma nĩrĩĩkĩĩtie kuuma mwarĩguo!”
30Naake agĩkĩinũka agĩkora mwarĩ akomeete ũrĩrĩ, nayo ngoma ĩrĩĩkĩĩtie kũmũtiga.
Jesũ kũhonia gĩtaigua
31Naake Jesũ akĩhũndũka kuuma Turo, akĩgerera Sidoni, agĩkinya iriainĩ rĩa Galili, atuĩkanĩirie kũu Dekapoli.
32Nao andũ makĩmũreehere mũndũ ũtaiguaga na warogoyaga, makĩmũthaitha atĩ amũhonie. 33Naake Jesũ akĩmweheria harĩ andũ, akĩmũtwara handũ mwanya, agĩikia ciara ciake matũinĩ maake, agĩtua mata, akĩmũhuutia rũrĩmĩ namo, 34agĩcooka akĩrora igũrũ, akĩhũũmũka akĩmwĩra atĩrĩ, “Efatha!” Ũguo nĩkuuga, “Hingũka!”
35Namo Matũ ma mũndũ ũcio magĩkĩhingũka, naruo rũrĩmĩ rwake rũkĩregera akĩhota kwaria wega. 36Naake Jesũ akĩmakaania matikeere mũndũ, no o ũrĩa akĩragĩrĩria kũmakaania, noguo maathiaga na mbere kwaria. 37Nao makĩgega mũno, magĩkiuga atĩrĩ, “Nĩekĩĩte maũndũ moothe wega! Nĩatũmaga arĩa mataiguaga maigue, na arĩa mataaragia maarie!”