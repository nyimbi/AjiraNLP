Jesũ kũhonania kariainĩ
1Na rĩĩrĩ, thuutha wa maũndũ macio, Jesũ agĩthiĩ Jerusalemu tondũ nĩkwarĩ na thigũkũ ya Ayahudi. 2Kũu Jerusalemu, hakuhĩ na Kĩhingo kĩa Ng'ondu nĩkwarĩ na karia geetagwo na Kĩhibirania, Bethizatha
, na nĩhaakĩrĩirwo ithaku ithaano.
3Kũu ithakuinĩ icio nĩgwakomaga andũ aingĩ arũaru, atumuumu, ithua o na arĩa moonjeete ciĩga, [magetagĩrĩra maaĩ mainaine; 4amu mũraika wa Mwathani nĩaikũrũkaga o ihinda rĩna akainainia maaĩ. Rĩrĩa maaĩ mainainio, ũrĩa watobokaga kariainĩ kau mbere, nĩahonagio mũrimũ wake.] 5Naho hau nĩhaarĩ mũndũ ũmwe watũũrĩĩte e mũrũaru mĩaka mĩrongo ĩtatũ na ĩnaana. 6Rĩrĩa Jesũ aamuonire akĩmenya atĩ nĩatũũrĩĩte hau ihinda iraaya; akĩmũũria atĩrĩ, “Nĩũkwenda kũhonio?”
7Naake mũndũ ũcio warĩ mũrũaru akiuga atĩrĩ, “Mũthuuri ũyũ, niĩ ndirĩ na mũndũ gũũkũ wa kũndoonyia kariainĩ rĩrĩa maaĩ mainainio; rĩrĩa ndatua gũthiĩ ho, mũndũ ũngĩ nĩatobokaga mbere yakwa.”
8Naake Jesũ akĩmwĩra atĩrĩ, “Ũkĩra woe mũgeka waku wĩtware.” 9Ihinda o rĩu mũndũ ũcio akĩhona, akĩoya mũgeka wake agĩĩtwara.
Na rĩĩrĩ, hĩndĩ ĩyo mũndũ ũcio aahonirio kwarĩ mũthenya wa Thabatũ. 10 Nao Ayahudi makĩĩra mũndũ ũcio wahoneetio atĩrĩ, “Ũũmũũthĩ nĩ mũthenya wa Thabatũ, na Watho witũ ndũgwĩtĩkĩrĩĩtie gũkuua mũgeka waku.”
11Naake akĩmacookeria atĩrĩ, “Mũndũ ũrĩa wahonia anjĩĩra atĩrĩ, ‘Oya mũgeka waku wĩtware.’ ”
12Nao makĩmũũria atĩrĩ, “Nĩ mũndũ ũrĩkũ ũcio wakwĩra wĩke ũguo?”
13Ĩndĩ mũndũ ũcio ndooĩ nũũ wamũhoneetie, tondũ Jesũ we mwene nĩarĩĩkĩĩtie gũthiĩ, amu hau nĩhaarĩ andũ aingĩ.
14Thuutha ũcio Jesũ agĩkora mũndũ ũcio wahoneetio Hekaarũ thĩinĩ akĩmwĩra atĩrĩ, “Nĩũkuona rĩu wĩ mũhonu! Ndũkaanagĩcooke kwĩhia nĩguo ndũkaae kuona ũndũ ũngĩ mũũru makĩria.”
15Hĩndĩ ĩyo mũndũ ũcio agĩthiĩ akĩĩra anene a Ayahudi atĩ nĩ Jesũ wamũhoneetie. 16Nao Ayahudi makĩambĩrĩria kũnyariira Jesũ tondũ nĩekĩĩte ũguo mũthenya wa Thabatũ. 17No Jesũ akĩmeera atĩrĩ, “Awa arutaga wĩra mahinda moothe, na o na niĩ no mũhaka ndute wĩra.”
18Hĩndĩ ĩrĩa Jesũ oigire ũguo, anene a Ayahudi makĩambĩrĩria gũcarĩrĩria mũno ũrĩa mangĩmũũraga, tondũ to Watho wa mũthenya wa Thabatũ wiki oinĩĩte, o na ningĩ nĩoigĩĩte atĩ Ngai nĩ Ithe, na ũguo akeiganania na Ngai.
Ũhoti wa Mũũriũ
19Nĩ ũndũ ũcio Jesũ agĩkĩmeera atĩrĩ, “Ngũmwĩra na ma atĩ: Mũũriũ ndarĩ ũndũ wake mwene angĩĩka, tiga o ũrĩa oonaga Ithe agĩĩka. Amu o ũrĩa wothe Ithe eekaga noguo Mũũriũ o naake eekaga. 20Amu Ithe nĩendeete Mũũriũ, na nĩamuonagia maũndũ moothe marĩa we mwene eekaga. Nĩekũmuonia maũndũ mangĩ manene gũkĩra maya eeke, na inyuothe nĩmũkaagega. 21O ta ũrĩa Ithe ariũkagia arĩa akuũ na akamahe muoyo, ũguo noguo o naake Mũũriũ aheaga muoyo arĩa angĩenda. 22Gũtirĩ mũndũ o na ũmwe Ithe witũ atuagĩra. Nĩetĩkĩrĩĩtie Mũũriũ atuanagĩre, 23nĩ geetha andũ oothe mamũtĩĩe o ta ũrĩa matĩĩĩte Ithe. Ũrĩa wothe ũtatĩĩaga Mũũriũ, ndatĩĩĩte Ithe ũrĩa wamũtũmire.
24“Ngũmwĩra na ma atĩ: ũrĩa wothe ũiguaga ũhoro wakwa na ageetĩkia ũrĩa wandũmire, e na muoyo wa tene na tene. Ũcio ndagaaciirithio, amu nĩarĩĩkĩĩtie kuuma gĩkuũinĩ agatoonya muoyoinĩ. 25Ngũmwĩra ũhoro wa ma atĩ ihinda nĩrĩkuhĩrĩirie na nĩikinyu, rĩrĩa arĩa akuũ makaigua mũgambo wa Mũrũ wa Ngai, nao arĩa makaũigua nĩmagaatũũra muoyo. 26O ta ũrĩa Ithe arĩ we kĩhumo kĩa muoyo, noguo ahotithĩĩtie Mũũriũ gũtuĩka kĩhumo kĩa muoyo. 27Naake nĩaheete Mũũriũ ũhoti wa gũtuanĩra, tondũ nĩ we Mũrũ wa Mũndũ. 28Tigaai kũgega nĩ ũguo ndamwĩra, nĩ amu ihinda rĩ hakuhĩ rĩrĩa arĩa akuũ makaigua mũgambo wake, 29 moime mbĩĩrĩrainĩ ciao, arĩa meekĩĩte wega mariũke maheeo muoyo, arĩa nao meekĩĩte ũũru mariũke maciirithio.
Aira a Jesũ
30“Gũtirĩ ũndũ ingĩĩka na ũhoti wakwa mwene; nduanagĩra kũringana na ũrĩa Ngai anjĩĩrĩĩte, na itua rĩakwa nĩ rĩa kĩhooto, tondũ ndiĩkaga ũrĩa niĩ ngwenda, no njĩkaga kwenda kwa ũrĩa wandũmire.
31“Ingĩheana ũira wakwa niĩ mwene-rĩ, ũira wakwa ndũngĩgĩtuĩka wa ma. 32No nĩharĩ ũngĩ ũrĩa ũheanaga ũira igũrũ rĩakwa na nĩnjũũĩ atĩ ũira ũrĩa aheanaga igũrũ rĩakwa nĩ wa ma. 33 Inyuĩ nĩmwatũmĩire Johana andũ, naake akĩrũũgamĩrĩra ũhoro wa ma. 34Ti atĩ niĩ nĩmbatairio nĩ ũira wa mũndũ; ndoiga ũguo nĩ geetha mũhonokio. 35Johana aahaanaga ta taawa wakanaga ũgatherera andũ, na inyuĩ nĩmwetĩkĩrĩĩte gũkenera ũtheri ũcio wake kwa ihinda. 36No rĩĩrĩ, niĩ mwene ndĩ na ũira ũkĩrĩĩte ũcio wa Johana, naguo nĩ wa ciĩko iria njĩkaga iria Awa anjĩĩrĩĩte, na nĩcio ciumbũraga atĩ nĩ we wandũmire. 37 Naake Awa ũrĩa wandũmire no we ũheanĩĩte ũira igũrũ rĩakwa. Inyuĩ mũtirĩ mwaigua mũgambo wake, kana mũkoona ũrĩa ahaana. 38Ũhoro wake o naguo mũtiũigaga ngoroinĩ cianyu, tondũ mũtiĩtĩkagia ũrĩa watũmirwo nĩ we. 39Mũthoomaga Maandĩko tondũ mwĩĩraga atĩ thĩinĩ wamo nĩmũkuona muoyo wa tene na tene. Maandĩko macio maheanaga ũhoro wakwa! 40O na kũrĩ ũguo-rĩ, mũtirenda gũũka kũrĩ niĩ nĩguo mũgĩe na muoyo.
41“Niĩ ndicaragia kũgoocwo nĩ andũ. 42Ĩndĩ inyuĩ nĩnjũũĩ atĩ mũtirĩ na wendo wa Ngai ngoroinĩ cianyu. 43Njũkĩĩte na ũhoti wa Awa, na inyuĩ mũkarega kũnyamũkĩra, no ũngĩ angĩũka na ũhoti wake we mwene no mũmwamũkĩre. 44Mwakĩhota kũnjĩtĩkia atĩa, na inyuĩ mwendaga gũkumio nĩ andũ arĩa angĩ, na mũticaragia gũkumio nĩ ũrĩa ũmwe, na nĩ we Ngai? 45Mũtikaae gwĩciiria atĩ nĩ niĩ ngaamũthitanga kũrĩ Awa. No rĩĩrĩ, Musa ũrĩa inyuĩ mwĩhokeete nĩ we ũkaamũthitanga. 46Angĩkorwo ti itherũ nĩmwetĩkĩĩtie Musa-rĩ, o na niĩ no mũngĩnjĩtĩkĩĩtie, tondũ nĩ ũhoro wakwa aandĩkire. 47Tondũ mũtiĩtĩkĩĩtie ũrĩa aandĩkire-rĩ, mwakĩhota atĩa gwĩtĩkia ũhoro wakwa?”