Daudi gũtara andũ
(2Sam 24.1-25)
1Na rĩĩrĩ, Caitaani akĩreeherere Aisiraeli mũtino, na ũndũ wa gũtũma Daudi amatare. 2Kwa ũguo Daudi akĩĩra Joabu na atongoria arĩa angĩ a mbũtũ cia ita atĩrĩ, “Ũkĩraai mũthiĩ bũrũriinĩ wothe wa Isiraeli, kuuma mwena ũmwe wa bũrũri kinya ũrĩa ũngĩ, (ũguo nĩ ta kuuga kuuma Dani kinya Beerisheba) mũgatare andũ. Nĩngwenda kũmenya ũrĩa maigana.”
3No Joabu agĩcookia atĩrĩ, “MWATHANI arotũma andũ moongerereke, amoongerere maita igana gũkĩra ũrĩa maigana rĩu magĩtarwo! Na rĩu, mwathi wakwa mũthamaki, ũgũkĩenda kũmatara nĩkĩ, na nĩũũĩ wega atĩ oothe nĩ ndungata ciaku? Ũkwenda kũreehere Aisiraeli mũtino nĩkĩ?” 4No rĩĩrĩ, mũthamaki agĩtũma Joabu aathĩkĩre watho ũcio. Naake Joabu agĩthiĩ bũrũri wothe wa Isiraeli gũtara andũ, na thuutha ũcio agĩcooka Jerusalemu. 5Naake Joabu agĩkĩhe mũthamaki Daudi ithabu rĩa ũrĩa andũ maiganaga maatarwo. Arĩa mangĩahotire gũthiĩ itainĩ a kuuma Isiraeli maarĩ arũme mirioni ĩmwe na ngiri igana rĩmwe (1,100,000), nao a kuuma Juda maarĩ arũme ngiri magana mana na mĩrongo mũgwanja (470,000). 6Tondũ, ũndũ ũcio wa gũtarana wa mũthamaki ndwakenagia Joabu, ndaigana gũtara mũhĩrĩga wa Lawi na wa Benjamini.
7Na rĩĩrĩ, Ngai ndaigana gũkenio nĩ ũndũ ũcio wekĩĩtwo, na kwoguo akĩherithia Aisiraeli. 8Naake Daudi agĩkĩĩra MWATHANI atĩrĩ, “Nĩnjĩhĩĩtie mũno nĩ ũndũ wa ũguo njĩkĩĩte. MWATHANI, ndagũthaitha ũnjohere. Nĩnjĩkĩĩte ũndũ wa ũkĩĩgu mũno.”
9Hĩndĩ ĩyo MWATHANI akĩĩra Gadi, mũnabii wa Daudi, atĩrĩ, 10“Thiĩ wĩre Daudi atĩ, ndĩramũhe maũndũ matatũ ma gũthuura, athuure ũmwe ũrĩa ngũmwĩka.”
11Nĩ ũndũ ũcio Gadi agĩthiĩ kũrĩ Daudi akĩmwĩra ũrĩa wothe MWATHANI oigĩĩte, akĩmũũria atĩrĩ, “Ũkwenda ũndũ ũrĩkũ? 12Ng'aragu mĩaka ĩtatũ, mĩeri ĩtatũ ya gũteng'erio nĩ thigari cia thũ ciaku, kana mĩthenya ĩtatũ ya gũtharĩkĩrwo nĩ MWATHANI na rũhiũ rwa njora, gũtũmĩrwo mũthiro bũrũri waku wothe, na gũtũmĩrwo mũraika athiĩ akĩũraganaga bũrũriinĩ wothe wa Isiraeli? Rĩu-rĩ, ngũthiĩ kwĩra MWATHANI atĩa?”
13Naake Daudi agĩcookeria Gadi atĩrĩ, “Rĩu ndĩ handũ hooru mũno! No rĩĩrĩ, handũ ha kũherithio nĩ andũ, kaba kũherithio nĩ MWATHANI we mwene nĩ ũndũ tha ciake nĩ nyingĩ mũno.”
14Tondũ ũcio MWATHANI agĩtũma kũgĩe mũthiro kũu bũrũri wa Isiraeli, naguo ũkĩũraga andũ ngiri mĩrongo mũgwanja (70,000).
15Ningĩ MWATHANI akĩrekia mũraika nĩguo akaniine itũũra rĩa Jerusalemu. No rĩĩrĩ, mũraika ũcio ataaneeka ũguo, Ngai akĩĩĩricũkwo akĩmwĩra atĩrĩ, “Tiga rĩu! Ũguo nĩ mũiganu.” Naake mũraika ũcio aarĩ hakuhĩ na kĩhuuhĩro kĩa ngano kĩa Arauna ũrĩa Mũjebusi.
16Naake Daudi akĩroria maitho maake na igũrũ, akĩona mũraika arũũgamĩĩte rĩerainĩ, anyiitĩĩte rũhiũ na guoko ehaarĩirie kwananga Jerusalemu. Naake Daudi e hamwe na atongoria a andũ, meehumbĩĩte nguo cia makũnia, makĩĩgũithia maroreetie moothiũ maao na thĩ. 17Daudi agĩthaitha Ngai akiuga atĩrĩ, “Ũi Ngai, maya moothe nĩ meehia maakwa, tondũ nĩ niĩ ndaathanire andũ matarwo. Rĩu-rĩ andũ aya matarĩ kĩene nĩ atĩa magĩĩkĩĩte? Ndagũthaitha, MWATHANI Ngai wakwa, herithia arĩ niĩ na andũ a nyũmba ya baaba, no ũiguĩre andũ aaku tha.”
18Naake mũraika wa MWATHANI agĩatha Gadi akeere Daudi, aambate kĩhuuhĩroinĩ kĩa ngano kĩa Arauna agaakĩre MWATHANI kĩgongoona ho. 19Daudi agĩgĩathĩkĩra uuge wa MWATHANI, akĩambata o ta ũguo Gadi aamwĩrĩĩte. 20Na rĩĩrĩ, Arauna na aanake aake ana nĩkũhũũra maahũũraga ngano, na rĩrĩa aanake acio moonire mũraika makĩũra makĩhitha. 21Rĩrĩa Arauna oonire mũthamaki Daudi aamũkuhĩhĩria, akiuma hau kĩhuuhĩroinĩ kĩa ngano, agĩthiĩ na kũrĩ we, akĩinamĩrĩra nĩguo amũhe gĩtĩĩo. 22Naake Daudi akĩĩra Arauna atĩrĩ, “Nyenderia handũ haaha ũhuuhagĩra ngano, nĩguo njakĩre MWATHANI kĩgongoona ho, nĩ geetha agirĩrĩrie mũthiro ũyũ. Ngũkũrĩha o ũrĩa kwagĩrĩire.”
23Naake Arauna akĩĩra mũthamaki Daudi atĩrĩ, “Hooe, mwathi wakwa mũthamaki, ĩka naho ũrĩa ũkuona kwagĩrĩire. Ningĩ-rĩ, haaha he na ndeegwa ũngĩruta igongoona rĩa njino, mĩtĩ ĩno tũkũhũũraga ngano nayo no ũmĩtue ngũ, na ngano ĩno ĩ haaha no ũmĩrute ĩrĩ igongoona rĩa mũtu. Indo icio ciothe nĩndakũhe.”
24No mũthamaki Daudi akĩmũcookeria atĩrĩ, “Aaca, ngũkũrĩha o ũrĩa kwagĩrĩire. Ndingĩĩtĩkĩra o na haniini kũrutĩra MWATHANI igongoona rĩa indo ciaku. Ningĩ ndingĩĩtĩkĩra kũmũrutĩra igongoona itarĩ irĩhi ndutĩire.” 25Tondũ ũcio agĩkĩgũra handũ hau icunjĩ cia thahabu magana matandatũ. 26Naake Daudi agĩgĩakĩra MWATHANI kĩgongoona handũ hau, agĩcooka akĩrutĩra ho magongoona ma njino o na ma thaayũ. Arĩĩkia kũhooya, MWATHANI akĩmũcookeria mahooya maake, agĩtũma mwaki kuuma igũrũ, ũgĩcina magongoona macio maarĩ kĩgongoona igũrũ.
27Naake MWATHANI agĩatha mũraika acookie rũhiũ rwake njora, naake mũraika agĩathĩka. 28Rĩrĩa Daudi oonire atĩ MWATHANI nĩamũcookeria mahooya maake, akĩrutĩra magongoona kĩgongoonainĩ kĩrĩa aakĩĩte hau kĩhuuhĩroinĩ kĩa Arauna. 29Na rĩĩrĩ, Hema ya MWATHANI ya gũtũnganwo, o ĩrĩa Musa athondekeire werũinĩ, o na kĩgongoona kĩa igongoona rĩa njino, ciarĩ kũndũ gũtũũgĩru kũrĩa gwathaathayagĩrio itũũrainĩ rĩa Gibeoni. 30No rĩĩrĩ, Daudi ndangĩetĩkĩrire gũthiĩ gũthaathaĩria Ngai kuo nĩ ũndũ nĩetigagĩra rũhiũ rwa njora rwa mũraika wa MWATHANI.