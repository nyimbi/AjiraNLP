1 Kuuma kũrĩ niĩ Mũthuuri:
Kũrĩ mũraata wakwa Gayo ũrĩa nyendeete kũna.
2Mũraata wakwa, nĩndakũhoera atĩ maũndũ moothe makoragwo makwagĩrĩire, na ũkoragwo wĩ na ũgima wa mwĩrĩ, amu nĩnjũũĩ atĩ roho waku nĩ mwega. 3Nĩndakenire mũno rĩrĩa Akristiano arĩa angĩ a Ithe witũ mookire makĩnyumbũrĩra ũhoro wa wĩhokeku waku harĩ ũhoro ũrĩa wa ma, tondũ ũtũũraga ũrũmagĩrĩra ũhoro wa ma. 4Gũtirĩ ũndũ ũngenagia ta kũigua ciana ciakwa itũũraga irũmĩrĩire ũhoro wa ma.
Gayo kũgaathĩrĩrio
5Mũraata wakwa, wee nĩũkoragwo wĩ mwĩhokeku ũkĩrutĩra wĩra Akristiano arĩa angĩ o na mangĩkorwo marĩ ageni harĩ we. 6Nĩmarutĩire kanitha ũira nĩ ũndũ wa wendo waku. Kĩmateithagie gũthiĩ na mbere na rũgendo rwao na njĩra ĩrĩa ĩrĩkenagia Ngai. 7Nĩ amu maambĩrĩirie rũgendo nĩguo matungatĩre Kristũ, na matirĩ meetĩkĩra gũteithĩrĩrio nĩ andũ arĩa mateetĩkĩĩtie. 8Tondũ ũcio ithuĩ no mũhaka tũnyiitage ũgeni andũ ta acio nĩ geetha tũgwatanĩre nao wĩrainĩ wao wa kũmenyithania ũhoro wa ma.
Dioterefe na Demetirio
9Nĩndaandĩkĩire kanitha tũrũa tũkuhĩ no Dioterefe, ũrĩa wĩtuaga mũnene wao ndeetĩkagĩra ũhoro wakwa. 10Nĩ ũndũ ũcio wona ndooka nĩngoiga ũrĩa wothe eekĩĩte: ũrĩa atũcambagia na ũrĩa aheenanagia! Na to macio moiki; we mwene ndaamũkagĩra Akristiano arĩa angĩ, o na nĩagiragia maamũkĩrwo nĩ andũ arĩa mangĩyendera gwĩka ũguo, na akamaingata moime kanithainĩ!
11Mũraata wakwa, ndũkaae kũrũmĩrĩra maũndũ mooru; rũmagĩrĩra marĩa meega. Mũndũ ũrĩa wĩkaga wega nĩ wa Ngai, no ũrĩa wĩkaga ũũru ndarĩ oona Ngai.
12Andũ oothe nĩmagaathagĩrĩria Demetirio, o naguo ũhoro wa ma guo mwene nĩũmũgaathagĩrĩria. O na niĩ nĩngũruta ũira nĩ ũndũ wake, na we nĩũũĩ atĩ ũira wakwa nĩ wa ma.
Ngeithi cia mũthia
13Ndĩ na maũndũ maingĩ ma gũkwandĩkĩra, no ndirenda gũkwandĩkĩra na karamu na rangi. 14Ngwĩhoka atĩ nĩtũgũkĩonana o ro na ihenya twaranĩrie na kanua.
15Thaayũ ũrogĩa nawe.
Araata aaku oothe nĩmakũgeithia. Geithia aariũ na aarĩ a Ithe witũ oothe, mũndũ o mũndũ.