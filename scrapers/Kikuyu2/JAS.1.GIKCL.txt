1 Kuuma kũrĩ niĩ Jakubu, ndungata ya Ngai na ya Mwathani Jesũ Kristũ:
Nĩndamũgeithia inyuothe andũ a Ngai inyuĩ mũhurunjũkĩĩte thĩ yothe.
Wĩtĩkio na ũũgĩ
2Aariũ na aarĩ a Ithe witũ, kenagaai hingo ciothe rĩrĩa mwakorwo nĩ magerio mwanya mwanya, 3nĩ ũndũ nĩmũũĩ wega atĩ wona wĩtĩkio wanyu wahoota magerio macio, maciaro nĩ atĩ nĩmũrĩhotaga gũkirĩrĩria. 4Rekeei gũkirĩrĩria kwanyu kũmũtongoragie maũndũinĩ moothe mũtekũgwa, nĩ geetha mũkoragwo mũrĩ andũ aagĩrĩru kũna, mũrĩ agima, na mũtarĩ na ũndũ o na ũmwe mwagĩĩte. 5Gatagatĩinĩ kaanyu hangĩkorwo harĩ mũndũ ũtarĩ na ũũgĩ, nĩahooe Ngai, na nĩekũheeo, tondũ Ngai aheaga andũ oothe e na ũtaana na ũtugi. 6Hingo ĩrĩa ekũhooya, no mũhaka eetĩkie biũ na ndagaakorwo arĩ na nganja, tondũ mũndũ ũrĩa ũhooyaga e na nganja ahaana ta ikũmbĩ rĩa maaĩ ma iria rĩrĩa rĩhũũrithanagio nĩ rũhuuho o kũrĩa rũkwenda. 7-8Mũndũ ta ũcio, ũkoragwo na meciiria matukanu na ũtakindĩirie maũndũinĩ moothe marĩa eekaga, ndaagĩrĩirwo nĩgwĩciiria atĩ nĩharĩ kĩndũ akngĩheeo nĩ Mwathani.
Thĩĩna na ũtonga
9Mũkristiano ũrĩa mũthĩĩni nĩakenage rĩrĩa Ngai amũtũũgĩria, 10 naake Mũkristiano ũrĩa mũtongu nĩakenage rĩrĩa Ngai amũnyiihia, tondũ mũndũ ũrĩa mũtongu agaathira ta mahũa ma gĩthaka. 11Riũa rĩrathaga na rĩaikaranga rĩkahiũha mũno o kinya rĩkahoohia mũmera, namo mahũa maaguo makagũa thĩ, naguo ũthaka waguo ũkaniinwo. Ũguo noguo o naake mũndũ ũrĩa mũtongu akaaniinwo e mĩhang'oinĩ ya ũtonga wake.
Kũũmĩrĩria magerio
12Kũraathimwo-rĩ, nĩ mũndũ ũrĩa ũkiragĩrĩria rĩrĩa ekũgerio, nĩ ũndũ wona ahootana na kũhĩtũka kũgerio kũu nĩakaaheeo kĩheeo kĩa muoyo kĩrĩa Ngai eerĩire arĩa mamwendeete. 13Mũndũ angĩgerio ndakaae kuuga atĩ “magerio maya nĩ ma kuuma kũrĩ Ngai,” nĩ amu Ngai ndageragio nĩ ũrĩa mũũru, o naake we mwene ndarĩ mũndũ ageragia. 14Mũndũ ageragio hĩndĩ ĩrĩa aguucĩrĩrio na anyiitwo nĩ merirĩria maake mooru. 15Merirĩria macio magakĩgĩa ihu, na magaciara meehia, namo meehia makũra magaciara gĩkuũ.
16Aariũ na aarĩ a Ithe witũ o inyuĩ nyendeete mũno-rĩ, mũtigeetĩkĩre kũheenio! 17Ũheani o wothe mwega, o na kĩheeo o gĩothe kĩagĩrĩru gĩũkaga kiumĩĩte na igũrũ kwĩ Ngai ũrĩa wombire mootheri ma igũrũ, ũrĩa ũtagarũrũkaga ta kĩĩruru. 18Aatũũmbire na kwenda gwake ahũthĩrĩĩte kiugo kĩrĩa kĩa ma, nĩ geetha tũkoragwo tũrĩ a mbere ciũmbeinĩ ciake ciothe.
Kũigua na gwĩka
19Ririkanagaai ũhoro ũcio inyuĩ aariũ na aarĩ a Ithe witũ, o inyuĩ nyendeete! Atĩrĩĩrĩ, mũndũ o ro wothe ndakaahiũhage kwaria kana kũraakara, no nĩahiũhage gũthikĩrĩria. 20Nĩ ũndũ maraakara ma mũndũ matingĩmũhotithia kũgĩa na ũthingu wa Ngai. 21Kwoguo tiganaai na mĩtugo ĩrĩa mĩbuthu na ĩrĩa mĩũru. Heyagaai Ngai gĩtĩĩo na mwĩtĩkagĩre ũhoro ũrĩa Ngai ahandaga ngoroinĩ cianyu, o ũrĩa wĩ na hinya wa kũmũhonokia.
22Tigagaai kwĩheenia na ũndũ wa gũthikĩrĩria ũhoro wake guo wiki; wega no gwĩkaga ũrĩa mũiguĩte. 23Mũndũ ũrĩa ũthikagĩrĩria ũhoro na akaaga gwĩka ũrĩa uugĩĩte, ahaana ta mũndũ ũrĩa wĩroraga na gĩciicio akeyona ũrĩa ahaana, 24no arĩĩkia kwehera hau gĩciicioinĩ, akariganĩrwo nĩ ũrĩa ekũhaanaga. 25Mũndũ ũrĩa wathĩkagĩra watho ũrĩa mwagĩrĩru ũrĩa ũrutaga andũ ũkomboinĩ, akaũrũmĩrĩra na akawĩka na ciĩko handũ ha kũũthikĩrĩria agacooka akariganĩrwo, nĩakaaraathimwo nĩ Ngai nĩ ũndũ wa ciĩko ciake.
26Mũndũ ũrĩa wĩciiragia atĩ nĩ wa ndini no ndamenyagĩrĩra rũrĩmĩ rwake akĩaria, ũndini wake nĩ wa tũhũ, na nĩkũheenia aheenagia ngoro yake. 27Ũndini ũrĩa Ngai Ithe witũ atuaga atĩ nĩ mũtheru na wa ma nĩ ũyũ: nĩgũteithagia ciana cia ngoriai o hamwe na atumia a ndigwa rĩrĩa me na mathĩĩna, na kwĩgitĩra maũndũ ma gũũkũ thĩ marĩa mathũũkagia mũndũ.