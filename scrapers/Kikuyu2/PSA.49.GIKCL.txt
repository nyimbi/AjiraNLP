Ũrimũ wa kwĩhoka ũtonga
1Thikĩrĩriai ũndũ ũyũ, inyuĩ andũ oothe;
tegaai matũ, atũũri oothe a thĩ
2arĩa marĩ ngumo na arĩa matarĩ,
arĩa itonga na arĩa athĩĩni.
3Ngwaria ciugo cia ũũgĩ,
meciiria maakwa megũkorwo me marikĩru.
4Nĩngwĩciiria ũrĩa thimo ciugĩĩte,
njooke ndĩcitaarĩrie ngĩhũũraga kĩnanda.
5Hĩndĩ ya mathĩĩna, rĩrĩa ngoragwo thiũrũrũkĩirio nĩ thũ, ndiĩtigagĩra.
6Ndiĩtigagĩra andũ arĩa mehokeete ũtonga wao,
na metĩĩaga na ũingĩ wa indo ciao.
7Mũndũ ndangĩhota o na atĩa gwĩkũũra we mwene;
gũtirĩ kĩndũ mũndũ angĩhe Ngai agũre muoyo wake nakĩo,
8nĩ gũkorwo irĩhi rĩa muoyo wa mũndũ nĩ rĩnene mũno.
Kĩrĩa mũndũ angĩheana gĩtingĩigana o na atĩa
9gũtũma aage gũkaanatoonya mbĩĩrĩrainĩ.
agĩtũũre muoyo tene na tene.
10Gũtirĩ mũndũ ũtoonaga andũ arĩa oogĩ magĩkua,
o ũndũ ũmwe na andũ arĩa irimũ na akĩĩgu,
magatigĩra andũ aao ũtonga wao.
11Mbĩĩrĩra ciao
nĩcio mĩciĩ yao ya tene na tene;
kũu nĩkuo megũtũũra mĩndĩ na mĩndĩ,
o na gũtuĩka hĩndĩ ĩmwe nĩmaarĩ na ithaka ciao kĩũmbe.
12Ũtonga
wa mũndũ ndũngĩmũhonokia harĩ gĩkuũ;
no agaakua o ta ũrĩa nyamũ ikuaga.
13Ũguo nĩguo andũ arĩa meĩhokaga o eene marĩĩkagĩrĩria,
ũcio nĩguo mũthia wa arĩa moonaga ũtonga wao nĩũmaiganĩĩte.
14Maathĩrĩirwo gũgaakua o ta ng'ondu,
gĩkuũ nĩkĩo gĩgaatuĩka mũrĩithi wao.
Andũ arĩa athingu nĩmakaarũũhia nĩ ũndũ wa kũmatooria,
rĩrĩa ciimba ciao igaakorwo ikĩbutha na ihenya
irĩ kwa arĩa akuũ kũraaya na mĩciĩ yao!
15No Ngai nĩagaakũũra muoyo wakwa kuuma hinyainĩ wa gĩkuũ,
nĩ ũndũ nĩakaanyamũkĩra.
16Ndũgetigagĩre rĩrĩa mũndũ atuĩka gĩtonga,
hĩndĩ ĩrĩa indo ciake ciaingĩha
17nĩ gũkorwo rĩrĩa agaakua ndakaahota gũkuua ũtonga ũcio athiĩ naguo;
ũtonga wake ndũgaikũrũkania naake mbĩĩrĩrainĩ.
18O na mũndũ angĩkorwo muoyoinĩ ũyũ nĩaiganĩire,
na akaganagwo nĩ ũndũ wa ũrĩa agĩĩte na ũthii wa na mbere,
19no mũhaka agaakua o ta ũrĩa maithe maake maakuire,
marĩa matakoona ũtheri rĩngĩ o rĩ o rĩ.
20Ũtonga wa mũndũ ndũngĩmũhonokia harĩ gĩkuũ;
no agaakua o ta ũrĩa nyamũ ikuaga.