1“Nao Bezaleli, Oholiabu, na mabundi marĩa mangĩ moothe marĩa MWATHANI aheete ũũgĩ na ũmenyi, o marĩa mooĩ gũthondeka indo ciothe iria ibatarainie gwaka Hema ĩrĩa nyamũre, megũthondeka indo ciothe o ta ũrĩa MWATHANI aathanĩĩte ithondekwo.”
Andũ gũtwara iheeo nyingĩ
2Naake Musa agĩgĩĩta Bezaleli, Oholiabu, o na mabundi marĩa MWATHANI aaheete ũhoti marĩa meendaga gũteithĩrĩria, akĩmeera makaambĩrĩrie wĩra. 3Nao magĩkĩnengerwo nĩ Musa indo ciothe iria ciarutĩĩtwo nĩ andũ a Isiraeli cia gwaka Hema ĩyo nyamũre. No andũ a Isiraeli magĩthiĩ na mbere gũtwarĩra Musa mĩhothi yao rũũciinĩ o rũũciinĩ. 4Namo mabundi marĩa maarutaga wĩra ũcio makiuma o mũndũ wĩrainĩ ũrĩa aarutaga, 5magĩthiĩ makĩĩra Musa atĩrĩ, “Andũ nĩmareeheete indo nyingĩ makĩria ya iria ibatarainie cia kũruta wĩra ũrĩa MWATHANI aathanire ũrutwo.”
6Nĩ ũndũ ũcio Musa agĩgĩathana kambĩinĩ guothe atĩ mũndũ o na ũrĩkũ ndagathiĩ na mbere kũhotha kĩndũ nĩ ũndũ wa Hema ĩyo nyamũre. Nao andũ magĩgĩtiga gũtwara indo ingĩ. 7Indo iria maarutĩĩte ciarĩ nyingĩ makĩria ma iria ciabatarainie kũrĩĩkia wĩra wothe.
Gwaka Hema ya gũtũnganwo
(Tha 26.1-37)
8Namo mabundi marĩa maarĩ njoorua mũno thĩinĩ wa mabundi marĩa maarutaga wĩra ũcio magĩgĩthondeka Hema ya gũtũnganwo. Makĩmĩthondeka na itambaya ikũmi cia gataani ĩrĩa njega itumĩĩtwo na ndigi cia guoya wa rangi wa mburuu, babũ, na mũtuune, igacooka ikagemio na mĩcoro ya ciũmbe iria irĩ mathagu. 9Itambaya icio nĩciaiganaine; o gĩtambaya kĩarĩ na ũraihu wa mita ikũmi na igĩrĩ na wariĩ wa mita igĩrĩ. 10Nao makĩnyiitithania itambaya ithaano hamwe igĩtuĩka kĩmwe, na magĩĩka o ro ũguo na icio ingĩ ithaano. 11Magĩcooka magĩthondeka ciana na gĩtambaya kĩa rangi wa mburuu magĩcitumĩrĩra mũthiainĩ wa itambaya cia mbere ithaano, o na wa icio ingĩ. 12Magĩtumĩrĩra ciana mĩrongo ĩtaano harĩ itambaya cia mbere o na ingĩ mĩrongo ĩtaano harĩ icio ingĩ ithaano. Nacio ciana icio igĩikara iringaine. 13Ningĩ magĩthondeka ngathĩka mĩrongo ĩtaano cia thahabu cia kũnyiitithania itambaya icio nĩguo ituĩke kĩndũ kĩmwe.
14Ningĩ magĩthondeka hema ya kũhumbĩra Hema ĩyo na itambaya ikũmi na kĩmwe ithondekeetwo na guoya wa ng'ondu. 15Nacio itambaya icio igĩthondekwo ciiganaine irĩ na ũraihu wa mita ikũmi na ithatũ na wariĩ wa mita igĩrĩ. 16Itambaya ithaano magĩcitumania hamwe igĩtuĩka kĩndũ kĩmwe, nacio icio ingĩ ithathatũ igĩtumanio hamwe igĩtuĩka kĩndũ kĩmwe. 17Magĩcooka magĩtumĩrĩra ciana mĩrongo ĩtaano mũthiainĩ wa itambaya icio cia mbere, na ciana ingĩ mĩrongo ĩtaano mũthiainĩ wa icio ingĩ. 18Ningĩ magĩthondeka ngathĩka mĩrongo ĩtaano cia gĩcango cia kũnyiitithania itambaya icio, nĩ geetha ituĩke kĩandarũũa gĩa kũhumbĩra. 19Magĩcooka magĩthondekera hema ĩyo ciandarũũa igĩrĩ cia kũmĩhumbĩra; kĩmwe kĩa njũũa cia ndũrũme itobokeetio rangiinĩ mũtuune igatuunĩha, nakĩo kĩu kĩngĩ kĩa njũũa iria njega gĩa kũigĩrĩrwo igũrũ rĩa kĩu kĩa mbere.
20Ningĩ magĩthondeka mbaaũ cia mũgaa cia kũrũũgamia Hema ĩyo. 21O rũbaaũ rwarĩ na ũraihu wa mita inya na wariĩ wa cenitimita mĩrongo ĩtandatũ na ithathatũ, 22na o rũbaaũ rwarĩ na ihoce igĩrĩ cia kũnyiitithania mbaaũ icio hamwe. 23Magĩgĩthondeka mbaaũ mĩrongo ĩĩrĩ cia mwena wa na kĩanda, 24na njikarĩro ciacio mĩrongo ĩna cia betha, o rũbaaũ rũgakorwo na njikarĩro igĩrĩ cia kũnyiitĩrĩra ihoce ciaruo. 25Naguo mwena wa na rũgongo wa Hema ĩyo makĩũthondekera mbaaũ mĩrongo ĩĩrĩ 26na njikarĩro ciacio mĩrongo ĩna cia betha, o rũbaaũ rũgĩkorwo na njikarĩro igĩrĩ. 27Ningĩ mwena wa na thuutha wa Hema ĩyo, nĩguo mwena na ithũĩro, makĩũthondekera mbaaũ ithathatũ, 28magĩcooka magĩthondeka mbaaũ ingĩ igĩrĩ cia koona. 29Nacio icio cia koona ikĩnyiitithanio gĩtinainĩ igĩthiĩ inyiitithanĩĩtio o ro ũguo nginya igũrũ. Nacio mbaaũ icio cierĩ cia koona magĩcithondeka o ro ũguo. 30Nacio mbaaũ ciothe ciarĩ inyaanya na njikarĩro ikũmi na ithathatũ, o rũbaaũ rũgĩkorwo na njikarĩro igĩrĩ.
31Ningĩ magĩthondeka mĩgamba ikũmi na ĩtaano ya mũgaa, ĩtaano ya mbaaũ cia mwena ũmwe wa Hema, 32nayo ĩtaano ya mbaaũ cia mwena ũrĩa ũngĩ, nayo ĩyo ĩngĩ ĩtaano ya mbaaũ cia mwena wa na thuutha, nĩguo mwena wa na ithũĩro. 33Ningĩ magĩthondeka mũgamba wa gatagatĩ ka mbaaũ iria irũngiĩ, ũgĩtuĩkania kuuma mũthia ũmwe wa Hema nginya ũrĩa ũngĩ. 34Nacio mbaaũ icio irũngiĩ magĩcihumbĩra na thahabu, magĩcooka magĩciharũkia icũhĩ ciacio cia thahabu cia gũtoonyio mĩgamba. O nayo mĩgamba makĩmĩhumbĩra na thahabu.
35Ningĩ magĩtuma mbathiya ya kũhakania ya gataani ĩrĩa njega ĩtumĩĩtwo na ndigi cia guoya wa rangi wa mburuu, babũ, na mũtuune, magĩcooka makĩmĩgemia na mĩcoro ya ciũmbe iria irĩ mathagu. 36Magĩcooka magĩthondeka itugĩ inya cia mũgaa cia gũcuurio mbathiya ĩyo, na magĩcihumbĩra na thahabu. Nacio ihoce ciacio magĩcithondeka na thahabu. Magĩcooka magĩthondekera itugĩ icio njikarĩro inya cia betha. 37Ningĩ mũromo wa Hema makĩũtumĩra mbathiya ya gataani ĩrĩa njega ĩtumĩĩtwo na ndigi cia guoya wa rangi wa mburuu, babũ, na mũtuune na ĩkagemio.
38Nayo mbathiya ĩyo makĩmĩthondekera itugĩ ithaano hamwe na ihoce ciacio, makĩhumbĩra ciongo ciacio na tũmĩtĩ twacio na thahabu. Ningĩ magĩthondekera itugĩ icio njikarĩro ithaano cia gĩcango.