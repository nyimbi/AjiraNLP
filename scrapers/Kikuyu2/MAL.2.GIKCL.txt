1MWATHANI Mwene Hinya Wothe areera athĩnjĩri Ngai atĩrĩ, “Inyuĩ athĩnjĩri Ngai aya, ndĩramwatha ũũ: 2No mũhaka muonanagie na ciĩko cianyu atĩ nĩmũheete gĩtĩĩo. Mũngĩaga kũnjigua, nĩngũmũreehithĩria kĩrumi. Ningĩ nĩngũtũma indo iria mũheagwo cia gwĩteithia, inyiitwo nĩ kĩrumi. Ti itheru, o na rĩu ndũmĩĩte inyiitwo nĩkĩo nĩ ũndũ mũtiathĩkagĩra maathani maakwa na kĩyo. 3Atĩrĩĩrĩ, nĩngũherithia ciana cianyu, na inyuĩ ndĩmũhake taatha wa nyamũ iria mũrutaga magongoona, njooke ndĩmũte kĩarainĩ. 4 Na inyuĩ nĩmũkũmenya atĩ ndĩmwathĩĩte ũguo, nĩ geetha kĩrĩĩkanĩro gĩakwa na athĩnjĩri Ngai, o acio njiarwa cia Lawi, kĩrũme.
5 “Atĩrĩĩrĩ, ndarĩĩkanĩire nao kĩrĩĩkanĩro kĩa muoyo na gĩa thaayũ, na ũguo nĩguo ndameekire, nĩ geetha matũũre maheete gĩtĩĩo. Nao megũtũũra maaheete gĩtĩĩo na mandũũgĩrĩĩtie. 6Maarutanaga maũndũ ma ma, no ti ma maheeni. Ndatũũranirie nao na thaayũ, nayo mĩthiĩre yao yarĩ mĩega. O na ningĩ nĩmaateithĩrĩirie andũ aingĩ gũtigana na meehia. 7Atĩrĩĩrĩ, nĩ wĩra wa athĩnjĩri Ngai kũrutanaga ũũgĩ ũrĩa wa ma wa Ngai. Andũ maagĩrĩirwo nĩgũthiaga kũrĩ o nĩguo merute wendi wakwa, tondũ nĩ o arekio a MWATHANI Mwene Hinya Wothe.
8“No inyuĩ athĩnjĩri Ngai nĩmũtigĩĩte njĩra ĩrĩa ya ma. Nĩmũhĩngithĩĩtie andũ aingĩ na ũrutani wanyu, ningĩ nĩmũthũũkĩĩtie kĩrĩĩkanĩro kĩrĩa ndarĩĩkanĩire na inyuĩ. 9Kwoguo, nĩndũmĩĩte mũnyararwo na mũmenererio nĩ andũ oothe, nĩ ũndũ nĩmwagĩĩte kũnjathĩkĩra. Ningĩ-rĩ, mũtuaga ciira mũgĩthuutukanagia.”
Andũ kwaga kwĩhoka Ngai
10Githĩ tũtirĩ a ithe ũmwe ithuothe? Ningĩ-rĩ, githĩ tũtiombirwo nĩ Ngai o ũmwe? Nĩkĩ gĩgĩtũmaga twage kwĩhokana mũndũ na ũrĩa ũngĩ, tũgagĩthaahia kĩrĩĩkanĩro kĩrĩa Ngai aarĩĩkanĩire na maithe maitũ? 11Atĩrĩĩrĩ, andũ a Juda nĩmagĩĩte kwĩhoka Ngai. Ningĩ nĩmeekĩĩte ũndũ wĩ magigi Jerusalemu o na bũrũriinĩ wothe. Nĩmathaahĩĩtie Hekaarũ ĩrĩa MWATHANI eendeete, nao arũme nĩmahikĩĩtie atumia mathaathayagia ngai ng'eni. 12MWATHANI arorutũrũra kuuma mũingĩinĩ wothe wa Isiraeli andũ arĩa meekaga maũndũ ta macio. Ningĩ aromagiria gũcooka kũnyiitanĩra na ithuĩ magongoonainĩ marĩa tũrutagĩra MWATHANI Mwene Hinya Wothe.
13Ũndũ ũngĩ mwĩkaga nĩkũihũgia kĩgongoona gĩakwa na maithori, mũkĩrĩraga na mũkĩgirĩkaga nĩ ũndũ MWATHANI nĩaregeete kwamũkĩra iheeo iria mũmũtwaragĩra. 14Ningĩ mũũragia atĩrĩ, “Ĩ nĩkĩ gĩtũmaga MWATHANI aage kwamũkĩra iheeo ciakwa?” Nĩ ũndũ nĩwagĩĩte gũtuĩka mwĩhokeku harĩ mũtumia waku ũrĩa wahikirie ũrĩ o mwĩthĩ. Ũcio-rĩ, nĩ mũraata waku ũrĩa wehĩtire wĩ mbere ya Ngai atĩ nĩũgũtuĩka mwĩhokeku harĩ we. 15Githĩ to Ngai watũtuire ũmwe na no we ũtũigĩĩte muoyo? Rĩu-rĩ, ũgwĩciiria nĩ kĩĩ gĩatũmire eeke ũguo? No geetha mũciare ciana irĩ na ũngai thĩinĩ wacio. Tondũ ũcio mũndũ o wothe nĩemenyerere ndakaanaage gũtuĩka mwĩhokeku harĩ ũrĩa mahikanirie naake marĩ o eethĩ. 16MWATHANI Ngai wa Isiraeli aroiga atĩrĩ, “Nĩthũire gũtigana kwa mũthuuri na mũtumia. Gĩĩko kĩa mũthemba ta ũcio ndĩgĩthũire tondũ nĩ kĩũru. Wĩmenyerere mũno ndũkaanage gũtuĩka mwĩhokeku harĩ ũrĩa wahikanirie naake.”
Mũthenya wa Ituĩro wĩ hakuhĩ
17Atĩrĩĩrĩ, nĩmũnogeetie MWATHANI na mĩario yanyu. No inyuĩ mũũragia atĩrĩ, “Tũmũnogeetie nakĩ?” Mũmũnogeetie na kuugaga atĩrĩ, “MWATHANI Mwene Hinya Wothe oonaga andũ arĩa eehia marĩ eega, o na nĩameendeete.” Kana rĩrĩa mũkũũria atĩrĩ, “Kaĩ Ngai ũrĩa ũtuaga ciira na kĩhooto arĩ ha?”