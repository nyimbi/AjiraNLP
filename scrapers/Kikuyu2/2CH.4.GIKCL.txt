Indo cia kũigwo Hekaarũ
(1Atha 7.23-51)
1 Ningĩ mũthamaki Solomoni agĩthondekithia kĩgongoona gĩa gĩcango, kĩa mita kenda thikwea na kĩrũũgamo kĩa mita inya na nuthu. 2O na ningĩ agĩthondekithia itangi rĩa gĩthiũrũrĩ rĩa gĩcango rĩa ũriku wa mita igĩrĩ na boiniti igĩrĩ na kuuma mwena ũmwe kinya ũrĩa ũngĩ mita inya na boiniti inya, na mũthiũrũrũko mita ikũmi na ithatũ na boiniti igĩrĩ (13.2) 3Mĩthiainĩ ya itangi rĩu na gũthiũrũrũkĩria rĩagemeetio na mĩhari ĩĩrĩ ya ndeegwa, nacio ciathondekanĩirio hamwe na itangi rĩu rĩgĩthondekwo. 4Itangi rĩu rĩaigĩrĩirwo igũrũ wa mĩhiano ya ndeegwa ikũmi na igĩrĩ cia gĩcango. Mĩhiano ĩyo yaroreete na mwena wa na nja, o ĩtatũ ĩkarora na mwena ũmwe wa ĩrĩa ĩna ya thĩ. Nacio ciĩga ciacio cia na thuutha ciarĩ na kũu thĩinĩ warĩo. 5Ũtungu wa itangi rĩu warĩ wa mirimita mĩrongo mũgwanja na ithaano. Mĩthia yarĩo yathondekeetwo ta mĩthia ya gĩkombe ĩyunĩĩte na nja ta mĩthia ya gĩtooka. Itangi rĩu rĩngĩaiyũririo na rita ngiri mĩrongo ĩtandatũ (60,000) cia maaĩ. 6 Magĩcooka magĩthondeka tũraĩ ikũmi twa gwĩthambĩra, tũtaano makĩiga mwena wa na kĩanda wa Hekaarũ, na tũu tũngĩ tũtaano makĩiga mwena wa na rũgongo. Tũraĩ tũu twarĩ twa gũthambagĩrio nyamũ cia kũrutwo magongoona ma njino. Namo maaĩ ma itangi maarĩ ma gwĩthambaga na athĩnjĩri Ngai. 7-8 Ningĩ magĩthondeka mĩtĩ ikũmi ya thahabu ya gũcuuragio mataawa o ta ũrĩa mũthondekere wayo wonanĩĩtio, o na meetha ikũmi. Magĩciiga ciothe Hekaarũ thĩinĩ. Meetha ithaano na mĩtĩ ĩtaano ya gũcuuria mataawa mwena ũmwe wa Hekaarũ, na icio ingĩ hamwe na meetha mwena ũcio ũngĩ. Magĩcooka magĩthondeka mbakũri igana rĩmwe cia thahabu.
9Nao magĩthondeka nja ya athĩnjĩri Ngai, o na nja ĩrĩa nene. Nayo mĩrango ya ihingo iria ciarĩ gatagatĩ ka nja ĩyo yahumbĩrĩĩtwo na gĩcango. 10Itangi rĩu rĩarũũgamirio na mwena koonainĩ ya na mwena wa kĩanda wa Hekaarũ kwerekera mwena wa irathĩro. 11-16Huramu agĩcooka agĩthondeka nyũngũ, iciko cia tĩĩri, o na mbakũri. Naake agĩkĩrĩĩkia gũthondeka indo ciothe cia Hekaarũ o ta ũrĩa maarĩĩkanĩire na mũthamaki Solomoni. Nacio indo iria aathondekire ciarĩ:
Itugĩ igĩrĩ
Ciongo igĩrĩ ciahaanaga ta mbakũri iria ciarĩ igũrũ wa itugĩ icio.
Nyororo iria ciatoonyanĩĩtio wega ikaigĩrĩrwo gĩtugĩ o gĩtugĩ.
Makongomanga ma gĩcango magana mana (400) mathiũrũrũkĩirie ciongo icio mĩhari ĩĩrĩ, o mũhari makongomanga igana rĩmwe
Ngaari ikũmi cia kũguucio
mbeeceni ikũmi
Itangi rĩmwe
Mĩhiano ikũmi na ĩĩrĩ ya ndeegwa ĩrĩa yaigĩrĩirwo itangi rĩu
Nyũngũ, iciko cia tĩĩri, na hũũma.
Indo icio ciothe iria Huramu ũcio mũũgĩ na wĩra ũcio athondekeire mũthamaki Solomoni cia Hekaarũ, ciathondekeetwo na gĩcango gĩkumuthĩĩtwo gĩkahenia.
17Naake mũthamaki aacithondekithĩirie gĩturĩroinĩ kĩrĩa kĩarĩ gatagatĩ ga Sukothu na Zereda
, gĩtuambainĩ kĩa Jorodani. 18Naake Solomoni ndaigana gũthimithia ũritũ wa gĩcango kĩa indo iria aathondekithĩĩtie nĩ ũndũ wa ũrĩa ciaingĩhĩĩte. Kwoguo ũritũ ũcio ndwamenyekire ũrĩa waiganaga.
19Naake Solomoni agĩthondekithia o na indo cia thahabu ĩrĩa therie mũno cia kũigwo kũu Hekaarũinĩ. Nacio ciarĩ kĩgongoona, meetha cia kũigagĩrĩrwo mĩgate mĩtheru ya kũrutĩrwo Ngai; 20mĩtĩ ya gũcuuragio mataawa hamwe na mataawa maayo ma thahabu ĩrĩa therie mũno. Mataawa macio maarĩ ma gũcuuragio magĩakanaga mbere ya Handũ Harĩa Hatheru Mũno kũringana na ũrĩa kwabangĩĩtwo; 21mahũa ma kũgemia, mataawa na mĩĩhato; 22tũmĩĩhato tũniini twa kũhoria taawa, mbakũri, indo cia ũbaani, na ngĩo cia mwaki. Mĩrango ya nja ya Hekaarũ, o na mĩrango ya Handũ Harĩa Hatheru Mũno yahumbĩrĩĩtwo na thahabu.