Jakubu na mũciĩ wake gũikũrũka Misiri
1Na rĩĩrĩ, Jakubu agĩkĩoya indo ciake ciothe, akĩnyiita rũgendo, na akinya Beerisheba akĩrutĩra Ngai wa ithe, Isaaka, magongoona. 2Ũtukũ Ngai nĩamwarĩirie na kĩoneki akĩmwĩra atĩrĩ, “Jakubu, Jakubu!”
Naake Jakubu agĩĩtĩka atĩrĩ, “Ĩ niĩ ũyũ haaha.”
3Naake Ngai agĩkĩmwĩra atĩrĩ, “Nĩ niĩ Ngai wa thooguo. Atĩrĩĩrĩ, ndũkaae gwĩtigĩra gũikũrũka Misiri, amu nĩngaatũma rũciaro rwaku rũtuĩke rũũrĩrĩ rũnene. 4Nĩngũthiĩ hamwe nawe Misiri, na nĩngaacookia njiarwa ciaku gũũkũ bũrũri ũyũ. Ningĩ Josefu nĩagaakorwo arĩ hamwe nawe ũgĩkua.”
5Jakubu agĩkĩnyiita rũgendo kuuma Beerisheba, nao aariũ aake makĩmuoya we mwene, ciana ciao iria niini, o na atumia aao, makĩmahaicia makaariinĩ marĩa mũthamaki wa Misiri aatũmĩĩte ma kũmũkuua. 6 Magĩgĩkuua mahiũ maao na indo iria maagĩĩte nacio kũu Kanaani, magĩthiĩ Misiri. Jakubu agĩkĩoya rũciaro rwake ruothe, 7ũguo nĩkuuga: aariũ aake, aarĩ aake, ciana cia aariũ aake, na cia aarĩ aake, agĩthiĩ nao.
8Andũ a mũciĩ wa Jakubu arĩa maathiire naake Misiri nĩ: mũũrũwe wa irigithaathi Reubeni 9na aariũ aake Hanoku, Palu, Hezironi, na Karimi. 10Simeoni na aariũ aake Jemueli, Jamini, Ohadi, Jakini, Zoharu, na Shaulu ũrĩa warĩ mũũriũ wa mũtumia Mũkanaani. 11Lawi na aariũ aake Gerishoni, Kohathu, na Merari. 12Juda na aariũ aake Shela, Perezu, na Zera. (Aariũ acio angĩ a Juda Eri na Onani maakuĩrĩire Kanaani.) Perezu na aariũ aake Hezironi na Hamulu. 13Isakaru na aariũ aake Tola, Pua, Jashubu, na Shimuroni. 14Zebuluni na aariũ aake Seredi, Eloni, na Jahaleeli. 15Acio nĩ o aariũ a Jakubu arĩa aaciarĩirwo nĩ Lea bũrũriinĩ wa Mesopotamia, na nĩarĩ na mwarĩ wetagwo Dina. Andũ acio mĩrongo ĩtatũ na atatũ nĩ o moimĩĩte harĩ Lea.
16Nao arĩa angĩ nĩ Gadi na aariũ aake Zefoni, Hagi, Shuni, Eziboni, Eri, Arodi, na Areli. 17Asheri na aariũ aake Imuna, Ishiva, Ishivi, Beria, na mwarĩ wa nyina wao Sera. Beria aarĩ na aariũ eerĩ Heberi na Malikieli. 18Andũ acio ikũmi na atandatũ nĩ o maarĩ rũciaro rwa Jakubu rwa kuuma harĩ Zilipa, ndungata ya mũirĩĩtu ĩrĩa Labani aaheete mwarĩ Lea.
19 Mũtumia wa Jakubu ũrĩa wetagwo Rakeli aamũciarĩire aariũ eerĩ Josefu na Benjamini. 20Na rĩĩrĩ, Josefu e bũrũriinĩ wa Misiri nĩagĩire na aariũ eerĩ Manase na Efiraimu, arĩa aaciarĩirwo nĩ Asenathi mwarĩ wa Potifera mũthĩnjĩri ngai itũũrainĩ rĩa Heliopoli. 21Naake Benjamini na aariũ aake Bela, Bekeri, Ashibeli, Gera, Naamani, Ehi, Roshi, Mupimu, Hupimu, na Aradi. 22Andũ acio ikũmi na ana nĩ o rũciaro rwa Jakubu kuuma harĩ Rakeli.
23Naake Dani aarĩ na mũũriũ wetagwo Hushimu. 24Naake Nafutali na aariũ aake Jahazeeli, Guni, Jezeri, na Shilemu. 25Andũ acio mũgwanja nĩ o njiarwa cia Jakubu kuuma harĩ Biliha, ndungata ya mũirĩĩtu ĩrĩa Labani aaheete mwarĩ Rakeli. 26Andũ oothe a rũciaro rwa Jakubu arĩa maathiire Misiri maarĩ mĩrongo ĩtandatũ na atandatũ, matataranĩirio na atumia a aariũ aake. 27 Naake Josefu nĩaciarĩirwo aariũ eerĩ bũrũriinĩ wa Misiri, magakĩhinga andũ mĩrongo mũgwanja a mũciĩ wa Jakubu arĩa mookire Misiri.
Jakubu na andũ a mũciĩ wake me Misiri.
28Na rĩĩrĩ, Jakubu nĩerire Juda athiage mbere akeere Josefu amatũnge Gosheni. Maakinya Gosheni, 29 Josefu akĩoya ngaari yake ya mbarathi, agĩthiĩ Gosheni gũtũnga ithe. Maatũngana, Josefu akĩhĩmbĩria ithe na mooko meerĩ, akĩrĩra kwa ihinda inene. 30Naake Jakubu agĩkĩĩra Josefu atĩrĩ, “Rĩu, o na ingĩkua, nĩndakuona na ndamenya atĩ ũrĩ o muoyo.”
31Josefu agĩkĩĩra aariũ a ithe na andũ acio angĩ a mũciĩ wao atĩrĩ, “No mũhaka thiĩ ngeere mũthamaki wa Misiri atĩ aariũ a baaba na andũ a mũciĩ wa baaba oothe arĩa maratũũraga bũrũri wa Kanaani nĩmooka kũrĩ niĩ. 32Ngũmwĩra atĩ inyuĩ mũrĩ arĩithi, amu mũkoragwo na ng'ombe, na nĩmũoka na ndũũru cianyu cia mbũri, ng'ondu, ng'ombe, o hamwe na indo iria ingĩ cianyu ciothe. 33Mũthamaki wa Misiri aamwĩta amũũrie mũrutaga wĩra ũrĩkũ, 34mũmwĩre atĩrĩ, ‘Ithuĩ ndungata ciaku tũtũire tũrĩithagia ũtũũro witũ wothe o ta ũrĩa maithe maitũ meekaga.’ Mwamwĩra ũguo nĩekũreka mũtũũre mwena wa Gosheni.” Josefu aameerire ũguo tondũ Amisiri nĩmathũire arĩithi.