Mbura kwaga kũndũ guothe bũrũriinĩ
1Hĩndĩ ĩrĩa mbura yagĩĩte MWATHANI akĩnjĩĩra atĩrĩ,
2“Bũrũri wa Juda nĩgũcakaya ũracakaya,
matũũra maguo nĩkũhwererekera marahwererekera,
andũ a Juda mararĩra makomeete thĩ,
narĩo itũũra rĩa Jerusalemu nĩgũkaya rĩrakaya rĩteithio.
3Andũ arĩa itonga maratũma ndungata ciao igatahe maaĩ;
igathiĩ marimainĩ ma maaĩ, igakora matirĩ na maaĩ.
Ikahũndũka na mĩtũngi mĩtheri
iconokeete na ituruurĩĩte,
na ihithĩĩte moothiũ maacio.
4Tondũ wa ũrĩa mbura yagĩĩte bũrũriinĩ na thĩ ĩkoomagara,
arĩmi nĩgũkua marakua ngoro, makeehitha moothiũ maao.
5O na thwariga ĩrĩa ĩciarĩire werũinĩ nĩgũtiganĩria ĩratiganĩria njaũ yayo
nĩ ũndũ gũtirĩ na nyeki.
6Nacio ndigiri cia gĩthaka irarũũgama
irĩma igũrũ ikĩnungagĩra rĩera ta mbwe;
maitho maacio matirahota kuona
nĩ ũndũ nĩciagĩĩte gĩa kũrĩa.
7‘O na gũtuĩka meehia maitũ nĩmaratũcuuka,
tũteithie, MWATHANI, nĩ ũndũ wa rĩĩtwa rĩaku.
Tũteithie, o na gũtuĩka twanacooka na thuutha maita maingĩ,
na nĩtũkũhĩtĩirie.
8MWATHANI, nĩwe mwĩhoko wa Isiraeli;
nĩ we ũtũhonokagia kuuma mathĩĩnainĩ.
Nĩkĩ gĩtũmĩĩte ũtuĩke ta mũgeni bũrũriinĩ witũ,
kana ta mũgendi ũraraarĩrĩra ũtukũ o ro ũmwe?
9Nĩkĩ gĩtũmĩĩte ũtuĩke ta mũndũ ũmakĩĩte,
kana ta mũndũ njamba ũtangĩhota kũhonokania?
Ti itherũ, MWATHANI, ũrĩ hamwe na ithuĩ!
Ithuĩ tũrĩ andũ aaku;
ndũgaatũtiganĩrie.’ ”
10MWATHANI ekuuga atĩrĩ nĩ ũndũ wa andũ aya, “Aya nĩ andũ meendeete gũcangacanga, na matimenyagĩrĩra mĩthiĩre yao. Tondũ ũcio ndikeneetio nĩ o. Rĩu nĩngũririkana mahĩtia marĩa meekĩĩte na ndĩmaherithie nĩ ũndũ wa meehia maao.”
11MWATHANI akĩnjĩĩra atĩrĩ, “Ndũkaae gũũthaitha ndeithie andũ aya. 12O na mangĩĩhinga kũrĩa, ndingĩthikĩrĩria makĩngaĩra ndĩmateithie; o na mangĩndutĩra magongoona ma njino na magongoona ma irio cia mũgũnda, ndingĩmaamũkĩra. No ngũmaniina na mbaara, ng'aragu, o na mĩrimũ.”
13Na niĩ ngiuga atĩrĩ, “Hĩ! MWATHANI Ngai, githĩ anabii matireera andũ atĩ gũtikũgĩa na mbaara o na kana ng'aragu, tondũ maroiga atĩ nĩugĩĩte atĩ thaayũ noguo ũgũkorwo gũũkũ bũrũriinĩ witũ?”
14MWATHANI akĩnjookeria atĩrĩ, “Anabii nĩkũratha mararatha maheeni makĩgwetaga rĩĩtwa rĩakwa. Ndimarekeetie, kana ngamaatha, o na kana ngamaarĩria kiugo o na kĩmwe. Maramũrathĩra ũhoro wa cioneki itamaguũrĩirie; maũndũ marĩa maraheana ma ũrathi nĩ maũndũ matarĩ na bata marĩa mathugundĩĩte na meciiria maao eene. 15Niĩ MWATHANI, nĩngũkwĩra ũrĩa ngwĩka anabii acio mararatha makĩgwetaga rĩĩtwa rĩakwa itamarekeetie, makiugaga atĩ mbaara na ng'aragu itigũkorerera bũrũri ũyũ. Ngũmaniina na mbaara na ng'aragu. 16Nao andũ arĩa mararathĩra maũndũ macio makaaniinwo na njĩra o ro ĩyo. Ciimba ciao igaatigwo ciaraganĩĩte njĩrainĩ cia Jerusalemu, na itikoona mũndũ o na ũmwe wa gũcithika. Ũndũ ũyũ ũkaamakorerera oothe, o ũndũ ũmwe na atumia aao, na aariũ na aarĩ aao. Hĩndĩ ĩyo ngaamaherithia nĩ ũndũ wa waganu wao.”
17MWATHANI akĩnjatha njĩĩre andũ ũhoro wa kĩeha gĩakwa, ndĩmeere ũũ;
“ Reke maitho maakwa maite maithori mũthenya na ũtukũ,
reke marĩre mategũtigithĩria,
nĩ gũkorwo andũ aakwa nĩmagũthĩĩtwo na magatiihio ũũru mũno.
18Ndathiĩ mĩgũndainĩ, ndĩrona ciimba cia andũ mooragĩirwo mbaarainĩ;
ndatoonya matũũrainĩ, ngoona andũ marakua nĩ ng'aragu.
Anabii o ũndũ ũmwe na athĩnjĩri Ngai mararuta mawĩra maao,
no matiramenya ũrĩa mareeka.”
Andũ gwĩthaithanĩrĩra harĩ MWATHANI
19MWATHANI, kaĩ ũregeete Juda o biũ?
Kaĩ ũthũire andũ a Zayuni?
Nĩkĩ gĩtũmĩĩte ũtũtiihie ndiihio nene ũguo atĩ tũtingĩhona?
Twerĩgĩrĩire thaayũ, no tũtiigana kũona ũndũ mwega;
tũkĩĩrĩgĩrĩra kũhonio, no tũkĩona ũndũ wa gũtũguoyohia.
20Nĩtwĩtĩkĩrĩĩte meehia maitũ, MWATHANI,
o na mahĩtia ma maithe maitũ,
nĩ ũndũ nĩtũkũhĩtĩirie.
21Tondũ wa rĩĩtwa rĩaku, ndũgaatũrege;
ndũgaaconorithie Jerusalemu,
kũrĩa ũtuĩte gĩtĩ kĩrĩ riiri kĩa ũnene waku.
Ririkana na ndũkoorage kĩrĩĩkanĩro kĩrĩa warĩĩkanĩire na ithuĩ.
22Hatirĩ ngai o na ĩmwe ya ndũũrĩrĩ ingĩhota kuuria mbura,
o na igũrũ rĩo rĩene rĩtingĩhota kuuria mbura ya rũthuthuũ.
Tũigĩĩte mwĩhoko witũ harĩ we, MWATHANI Ngai witũ,
tondũ nĩ we wĩkaga maũndũ macio moothe.