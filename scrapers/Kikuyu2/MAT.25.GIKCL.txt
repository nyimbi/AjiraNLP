Ngerekano ya airĩĩtu ikũmi
1 “Hĩndĩ ĩyo Ũthamaki wa igũrũ ũkaahaananio na airĩĩtu ikũmi arĩa moire mataawa maao magĩthiĩ gũtũnga mũhikania. 2Ataano aao maarĩ akĩĩgu na ataano maarĩ oogĩ. 3Arĩa maarĩ akĩĩgu, magĩkuua mataawa no matikuue maguta, 4no arĩa maarĩ oogĩ maakuuire mataawa maao na magĩkuua maguta. 5Na rĩĩrĩ, mũhikania nĩacereirwo nĩgũũka, nĩ ũndũ ũcio, airĩĩtu acio makĩambĩrĩria gũcũnga, magĩkoma.
6“No gwakinya thaa thita cia ũtukũ gũkĩanĩrĩrwo atĩrĩ, ‘Mũhikania arĩ gũũka! Ũkaai mũmũtũnge!’ 7Airĩĩtu acio ikũmi magĩgĩũkĩra na makĩgwatia mataawa maao. 8Hĩndĩ ĩyo airĩĩtu arĩa akĩĩgu makĩĩra arĩa oogĩ atĩrĩ, ‘Tũgaĩreei maguta maanyu nĩ ũndũ mataawa maitũ nĩmarahora.’ 9Nao arĩa maarĩ oogĩ makĩmeera atĩrĩ, ‘Aaca, maguta maitũ matingĩtũigana na mamũigane, thiĩi ndukainĩ mũkeegũrĩre maanyu.’ 10Nao arĩa akĩĩgu magĩteng'era magĩthiĩ kũgũra maguta, na rĩrĩa maathiire, mũhikania agĩkinya. Nao airĩĩtu arĩa meehaarĩirie makĩingĩrania na mũhikania irugainĩ rĩa ũhiki, naguo mũrango ũkĩhingwo.
11 “Na rĩĩrĩ, thuutha ũcio airĩĩtu acio angĩ magĩcooka, magĩĩtana makiugaga atĩrĩ, ‘Mwathani, Mwathani, tũhingũrĩre!’ 12No mũhikania akĩmeera atĩrĩ, ‘Aaca! Niĩ ndimũũĩ!’
13“Nĩ ũndũ ũcio ikaragaai mwĩhũũgĩĩte, nĩ ũndũ mũtiũĩ mũthenya kana thaa.
Ngerekano ya ndungata ithatũ
(Luk 19.11-27)
14 “Hĩndĩ ĩyo Ũthamaki wa igũrũ ũkaahaananio na mũndũ wathiaga rũgendo, agĩĩta ndungata ciake, agĩciatha imũroragĩre indo ciake. 15Agĩcooka agĩcigaĩra o ndungata kũringana na ũhoti wayo; akĩgaĩra ndungata ĩmwe taranda
ithaano, ĩrĩa ĩngĩ taranda igĩrĩ, na ĩrĩa ĩngĩ taranda ĩmwe. Agĩcooka agĩĩthiĩra. 16Na o hĩndĩ ĩyo ndungata ĩrĩa yatigĩirwo taranda ithaano ĩgĩthiĩ ĩkĩonjorithia taranda ciayo, ĩkĩona ingĩ ithaano. 17Ĩrĩa yatigĩirwo igĩrĩ, o nayo ĩgĩcionjorithia, ĩkĩona ingĩ igĩrĩ. 18No ndungata ĩrĩa yatigĩirwo ĩmwe nĩ mwathi wayo yoimagarire, ĩkĩenja irima ĩkĩmĩthika.
19“Thuutha wa hĩndĩ ndaaya, mwathi wa ndungata icio agĩcooka, agĩĩtia ndungata ciake indo ciake. 20Ndungata ĩrĩa yanengereetwo taranda ithaano ĩgĩũka, ĩkĩneana taranda ciayo, o na iria ingĩ ithaano, ĩkiuga atĩrĩ, ‘Mwathi wakwa, wanengerire taranda ithaano no nĩthũũkũmĩĩte ingĩ ithaano.’ 21Naake mwathi wayo akĩmĩĩra atĩrĩ, ‘Nĩwĩkĩĩte wega, wee ndungata ĩno njega na njĩhokeku. Nĩwĩhokekeete na tũindo tũniini, na rĩu ngũgũtua mwathi wa indo nyingĩ. Ingĩra ũkenanĩre na niĩ!’
22“Nayo ndungata ĩrĩa yanengereetwo taranda igĩrĩ ĩkĩingĩra ĩkiuga atĩrĩ, ‘Mwathi wakwa, wanengerire taranda igĩrĩ, no nĩthũũkũmĩĩte ingĩ igĩrĩ,’ 23Naake mwathi wayo akĩmĩĩra atĩrĩ, ‘Nĩwĩkĩĩte wega wee ndungata ĩno njega na njĩhokeku. Nĩwĩhokekeete na tũindo tũniini, na rĩu ngũgũtua mwathi wa indo nyingĩ. Ingĩra ũkenanĩre na niĩ!’
24“Na hĩndĩ ĩyo ndungata ĩrĩa yanengereetwo taranda ĩmwe nayo ĩkĩingĩra ĩkiuga atĩrĩ, ‘Mwathi wakwa, nĩnjũũĩ wĩ mũndũ mwĩgũmĩri; na ũgethaga kũrĩa ũtaahandire, na ũgacookanĩrĩria kũrĩa ũtaahurire. 25Niĩ nĩndetigĩrire, na nĩ ũndũ ũcio ngĩthiĩ ngĩhitha taranda yaku tĩĩriinĩ. Ke taranda yaku.’
26“Naake mwathi wa ndungata ĩyo agĩkĩmĩĩra atĩrĩ, ‘Wee ndungata ĩno njaganu na ngũtaru! Githĩ nĩwoĩ atĩ ngethaga kũrĩa itaahandire, na ngacookanĩrĩria kũrĩa itaahurire? 27Wakĩagĩrĩirwo nĩkũiga taranda yakwa bengi kũrĩa ingĩacookerio hamwe na maciaro maayo ndacooka.’ 28Mũnene ũcio agĩkĩĩra ndungata iria ingĩ atĩrĩ, ‘Oyai taranda ĩyo mũnengere ũcio uuma na ikũmi. 29 Nĩ ũndũ mũndũ wothe wĩ na indo nĩakongererwo ingĩ nyingĩ, aheeo cia kũmũigana na akĩrĩrĩrio. No mũndũ ũrĩa ũtarĩ, o na kĩrĩa arĩ nakĩo nĩagaatuunywo. 30 Rĩu ndungata ĩno ya tũhũ mĩikiei na kũu nja ndumainĩ. Kũu nĩkuo andũ makaarĩra na mahagaranie magego.’
Ituĩro rĩa mũthia
31 “Hĩndĩ ĩrĩa Mũrũ wa Mũndũ agooka e Mũthamaki, na araika oothe marĩ naake, nĩagaikarĩra gĩtĩ gĩake kĩa ũthamaki, 32na andũ a ndũũrĩrĩ ciothe nĩmagacookanĩrĩrio mbere yake. Naake nĩakaamaamũrania maita meerĩ o ta ũrĩa mũrĩithi aamũranagia ng'ondu na mbũri. 33Nĩakaiga arĩa atheru mwena wake wa ũrĩo, nao arĩa aaganu mwena wa ũmotho. 34Acooke eere arĩa magaakorwo mwena wake wa ũrĩo atĩrĩ, ‘Ũkaai inyuĩ mũraathimĩĩtwo nĩ Awa! Ũkaai mũgae ũthamaki ũrĩa wathondekirwo nĩ ũndũ wanyu kuuma kĩambĩrĩria gĩa thĩ. 35Nĩ amu ndaarĩ mũhũũtu mũkĩĩhe gĩa kũrĩa, ndaarĩ mũnyootu mũkĩĩhe gĩa kũnyua; ndaarĩ mũgeni mũkĩĩnyiita ũgeni, 36ndaarĩ njaga mũkĩĩhe gĩa kwĩhumba; ndaarĩ mũrũaru mũkĩĩmenyerera, na ndaarĩ njeera mũgĩũka kũũnyona.’
37“Hĩndĩ ĩyo acio atheru nĩmakaamũũria atĩrĩ, ‘Mwathani, nĩ rĩ twakuonire ũhũũtiĩ tũgĩkũhe gĩa kũrĩa, kana wĩ mũnyootu tũgĩkũhe gĩa kũnyua? 38Na nĩ rĩ twakuonire wĩ mũgeni tũgĩkũnyiita ũgeni, kana wĩ njaga tũgĩkũhe gĩa kwĩhumba? 39O na nĩ rĩ twakuonire wĩ mũrũaru kana wĩ njeera tũgĩũka gũkuona?’ 40Naake mũthamaki nĩakaamacookeria atĩrĩ, ‘Ngũmwĩra atĩ, hĩndĩ ĩrĩa mwateithirie o na ũrĩa mũnyiinyi mũno wa ciana ici cia Awa, nĩ niĩ mwekire ũguo!’
41“Ningĩ nĩagacooka eere arĩa magaakorwo mwena wake wa ũmotho atĩrĩ, ‘Njehereraai, inyuĩ mũrumĩĩtwo nĩ Ngai! Njehereraai mũthiĩ mwakiinĩ wa tene na tene ũrĩa ũthondekeirwo Ngoma na araika aake! 42Nĩ amu ndaarĩ mũhũũtu mũkĩnyima gĩa kũrĩa, ndaarĩ mũnyootu mũkĩnyima gĩa kũnyua; 43ndaarĩ mũgeni mũkĩrega kũnyiita ũgeni; ndaarĩ njaga mũkĩrega kũũhe gĩa kwĩhumba; ndaarĩ mũrũaru na ndaarĩ njeera mũkĩrega gũũka kũũnyona.’
44“Nao nĩmakaamũcookeria atĩrĩ, ‘Nĩ rĩ Mwathani twakuonire ũrĩ mũhũũtu kana wĩ mũnyootu kana wĩ mũgeni kana wĩ njaga kana wĩ mũrũaru kana wĩ njeera tũkĩrega gũgũteithia?’ 45Naake Mũthamaki nĩakaamacookeria atĩrĩ, ‘Ngũmwĩra atĩrĩ na ma, hĩndĩ ĩrĩa mwaregire gũteithia o na ũmwe wa aya anyiinyi mũno, nĩ niĩ mwaregire gũteithia.’ 46 Hĩndĩ ĩyo acio aaganu nĩmagaathiĩ iherainĩ rĩa tene na tene, nao arĩa atheru mathiĩ muoyoinĩ wa tene na tene.”