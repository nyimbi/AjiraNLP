Nguo cia Athĩnjĩri Ngai
(Tha 39.1-7)
1“Na rĩĩrĩ, ĩta mũrũ wa maitũguo Harũni na aariũ aake, Nadabu, Abihu, Eleazaru, na Ithamaru, ũmaamũranie na andũ a Isiraeli, nĩ geetha mandungatagĩre ta athĩnjĩri Ngai. 2Ningĩ ũtumithĩrie mũrũ wa maitũguo Harũni nguo cia ũthĩnjĩri Ngai cia kũmũheithia gĩtĩĩo o na cia kũmũthakaragia. 3Ũcooke wĩte mabundi moothe marĩa heete ũũgĩ, ũmeere matume nguo icio cia Harũni nĩ geetha aamũrwo ta mũthĩnjĩri Ngai wa kũndungatĩra. 4Nguo iria megũtuma itariĩ ta ũũ: meere matume nguo ya gĩthũri, ebodi, nguo ndaaya, nguo ĩkinyĩĩte maruinĩ ng'emie, kĩremba, na mũcibi mwariĩ. No mũhaka matumĩre Harũni na aariũ aake nguo icio cia ũthĩnjĩri Ngai, nĩ geetha mandungatagĩre ta athĩnjĩri Ngai. 5Namo mabundi macio mahũthĩre guoya wa rangi wa mburuu, babũ, na mũtuune, na mauuthi ma rangi wa thahabu, na gataani ĩrĩa njega.
Ebodi
6“Nayo ebodi mamĩtume na guoya wa rangi wa mburuu, babũ, na mũtuune, mauuthi ma rangi wa thahabu, na gataani ĩrĩa njega ĩgemeetio. 7Ningĩ ebodi ĩyo ĩgĩe na mĩkwa ĩĩrĩ ya kũmĩoha ciandeinĩ, nayo mĩkwa ĩyo ĩtumĩrĩrwo mĩthiainĩ ya yo. 8Naguo mũcibi ũrĩa ũgemeetio wega, na ũtumĩĩtwo na indo o ta cia ebodi ĩyo ũnyiitithanio nayo ũtuĩke kĩndũ kĩmwe nayo. 9Ũcooke woe tũhiga twĩrĩ twa goro twa rangi mũtuune ũtũkurure marĩĩtwa ma aariũ a Jakubu. 10Namo marĩĩtwa macio ũmaandĩke kũringana na ũkũrũ wao; matandatũ kahigainĩ kamwe, na matandatũ kahigainĩ kau kangĩ. 11Caria mũndũ mũũhĩgĩrĩru wĩrainĩ ũcio akurure tũhigainĩ tũu marĩĩtwa ma aariũ a Jakubu, ũtwĩkĩre tũkonyoinĩ tũthondekeetwo na thahabu. 12Ũcooke wĩkĩre tũhiga tũu twerĩ mĩkwainĩ ĩrĩa ĩĩrĩ ya kuoha ebodi ĩyo ciandeinĩ, nĩguo tũrũũgamagĩrĩre mĩhĩrĩga ĩrĩa ikũmi na ĩĩrĩ ya andũ a Isiraeli. Ũndũ ũyũ nĩũrĩtũmaga Harũni akuue marĩĩtwa ma mĩhĩrĩga ĩyo ciandeinĩ ciake, nĩ geetha niĩ MWATHANI ndirikanage andũ aakwa hĩndĩ ciothe. 13Ningĩ ũthondeke tũkonyo twa thahabu, 14na irengeeri igĩrĩ cia thahabu ĩrĩa therie mũno, ũcinyiitithanie na tũkonyo tũu.
Nguo ya gĩthũri
(Tha 39.8-21)
15“Ningĩ ũthondekere Mũthĩnjĩri Ũrĩa Mũnene nguo ya gĩthũri ya kũhũthĩra hĩndĩ ĩrĩa egũtua ciira. Nguo ĩyo ĩthondekwo na indo o ta iria ithondekeete ebodi na ĩgemio o ta yo. 16Nguo ĩyo ĩkorwo ĩ thikwea na ĩkũnjwo maita meerĩ. Ũraihu wayo ũkorwo ũrĩ cenitimita mĩrongo ĩĩrĩ na igĩrĩ naguo wariĩ ũkorwo ũrĩ o cenitimita mĩrongo ĩĩrĩ na igĩrĩ. 17Ũcooke ũmĩĩkĩre mĩhari ĩna ya tũhiga twa goro; mũhari wa mbere wĩkĩre kahiga ka goro ka rubi, kahiga ka goro ka rangi wa yerũũ, na arumaathi ĩrĩa nduune.” 18Naguo mũhari wa keerĩ wĩkĩre kahiga ka goro ka rangi wa ngirini ũrĩa mũtheru mũno, o na kangĩ ka arumaathi. 19Naguo mũhari wa gatatũ wĩkĩre kahiga ka goro ka rangi wa mburuu kana wa mũtukanio wa mburuu na ngirini, na kangĩ ke na marangi meerũ na ma gĩtĩĩri, o na kangĩ ka rangi wa babũ. 20Naguo mũhari wa kana wĩkĩre kahiga ka goro ka rangi wa ngirini kana wa mũtukanio wa mburuu na ngirini, ningĩ kangĩ ka rangi mũtuune, na kangĩ karĩ na marangi ma mĩthemba mĩingĩ geetagwo Jasiperi. 21Natuo tũhiga tũu tuothe ikũmi na twĩrĩ o kahiga gakorwo gakururĩĩtwo rĩĩtwa rĩa ũmwe wa aariũ a Jakubu, kũringana na ũrĩa mĩhĩrĩga ya andũ a Isiraeli ĩigana. 22Ningĩ nguo ĩyo ya gĩthũri ũmĩthondekere irengeeri ciogotheetwo ta mũhĩndo, ithondekeetwo na thahabu ĩrĩa therie mũno. 23Ũcooke ũthondeke icũhĩ igĩrĩ cia thahabu ũciĩkĩre mĩthiainĩ ya na igũrũ ya nguo ĩyo ya gĩthũri, 24na woherere irengeeri icio igĩrĩ cia thahabu icũhĩinĩ icio cierĩ. 25Mĩthia yerĩ ya irengeeri icio ũmĩoherere tũkonyoinĩ twerĩ, ũmĩĩkĩre mĩkwainĩ ya kuoha ebodi ciandeinĩ, o mwena wa na mbere wayo. 26Ningĩ ũthondeke icũhĩ igĩrĩ cia thahabu ũciĩkĩre koonainĩ cia mwena wa na kĩanda wa nguo ĩyo ya gĩthũri mũthiainĩ wa na thĩinĩ kũrigania na ebodi. 27Ũcooke ũthondeke icũhĩ ingĩ igĩrĩ cia thahabu ũciĩkĩre mĩkwainĩ ĩyo yerĩ ya ebodi ĩyo, kĩanda wa icio ingĩ mwena wa na mbere wayo hakuhĩ na inyiitithanĩrio rĩayo, igũrũ wa harĩa mũcibi ũrĩa ũgemeetio wega wa ebodi ũrĩ. 28Ũcooke woherere icũhĩ icio cia nguo ĩyo ya gĩthũri harĩ icũhĩ cia ebodi na kĩrengeeri kĩa rangi wa mburuu, nĩ geetha nguo ĩyo ya gĩthũri ĩikare igaigũrũ wa harĩa mũcibi wa ebodi ũrĩa ũgemeetio wega ũrĩ, nĩguo nguo ĩyo ya gĩthũri ndĩkaae gũkorwo ĩregereete.
29“Rĩrĩa Harũni atoonya Handũ Harĩa Hatheru, arĩkoragwo eekĩrĩĩte nguo ĩyo ya gĩthũri ĩrĩ na marĩĩtwa ma mĩhĩrĩga ya andũ a Isiraeli, nĩ geetha niĩ MWATHANI ndirikanage andũ aakwa hĩndĩ ciothe. 30 Ningĩ nguoinĩ ĩyo ya gĩthũri wĩkĩre Urimu na Thumimu nĩguo ikoragwo irĩ gĩthũriinĩ kĩa Harũni rĩrĩa egũũka mbere yakwa. Hĩndĩ o yothe rĩrĩa egũũka mbere yakwa no mũhaka eekagĩre nguo ĩyo ya gĩthũri, nĩ geetha agatuĩrĩria andũ a Isiraeli wendi wakwa.
Nguo ingĩ cia Mũthĩnjĩri Ngai
(Tha 39.22-31)
31“Nayo nguo ndaaya ya gwĩkĩrwo thĩ wa ebodi ĩthondekwo na guoya wa rangi wa mburuu. 32Na ĩgĩe na irima rĩa gũtoonyeria mũtwe rĩtumĩrĩrwo gataamĩ gatirihĩĩtwo rĩtikaae gũtarũka. 33-34Nguo ĩyo ndaaya ũmĩrigicĩrie mwena wa kĩanda mĩthiainĩ na tũcunjuura tũhaana ta matunda ma makongomanga tũthondekeetwo na guoya wa rangi wa mburuu, babũ, na mũtuune, na o gatagatĩ ga tũcunjuura twĩrĩ wĩkĩre njingiri cia thahabu. 35Naake Harũni eekagĩre nguo ĩyo rĩrĩa egũtungata ta mũthĩnjĩri Ngai. Hĩndĩ ĩrĩa egũũka mbere yakwa thĩinĩ wa Handũ Harĩa Hatheru kana rĩrĩa e kuuma ho, njingiri icio nĩirĩiguĩkaga ikĩgamba, nĩguo ndagaakue.
36“Ningĩ ũthondeke kĩraũni gĩa thahabu ĩrĩa therie mũno na ũkurure igũrũ wakĩo ciugo ici: ‘Wamũrĩirwo MWATHANI.’ 37Ũcooke ũkĩoherere mwenainĩ wa na mbere wa kĩremba kĩa Harũni na karengeeri ka rangi wa mburuu. 38Naake Harũni agĩĩkĩrage thiithiinĩ wake, nĩ geetha niĩ MWATHANI njĩtĩkagĩre mĩhothi yothe ĩrĩa andũ a Isiraeli manyamũrĩra, o na angĩkorwo andũ no meeke mahĩtia makĩmĩhotha.
39“Na rĩĩrĩ, ũtume nguo ĩkinyĩĩte maruinĩ ya Harũni na kĩremba gĩake na gataani ĩrĩa njega mũno, na mũcibi mwariĩ ũgemeetio wega mũno.
40“O nao aariũ a Harũni ũmathondekere nguo ikinyĩĩte maruinĩ, mĩcibi mĩariĩ, o na tũkũbia, cia kũmaheithia gĩtĩĩo na kũmathakaria. 41Na rĩĩrĩ, ũhumbe Harũni mũrũ wa maitũguo hamwe na aariũ aake nguo icio. Ũcooke ũmaitĩrĩrie maguta, ũmamũre ũmatherie, nĩguo mandungatagĩre ta athĩnjĩri Ngai. 42Ningĩ ũmatumithĩrie thuruarĩ cia gataani cia kuuma njohero nginya cieroinĩ nĩ geetha matikaae kuonwo njaga ciao. 43Naake Harũni na aariũ aake maciĩhumbage rĩrĩa rĩothe megũtoonya Hemainĩ yakwa, kana rĩrĩa megũkuhĩrĩria kĩgongoona gũtungata ta athĩnjĩri Ngai thĩinĩ wa Handũ Harĩa Hatheru, nĩ geetha matikaae kuonwo na mahĩtia, nao magĩkue. Watho ũcio ũtũũre ũrũmagĩrĩrwo nĩ Harũni o na njiarwa ciake.