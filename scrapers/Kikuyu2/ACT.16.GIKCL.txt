Timotheo gũthiĩ hamwe na Paũlũ na Sila
1Na rĩĩrĩ, Paũlũ agĩgĩthiĩ Deribe na Lusitera, na kũu nĩkwarĩ na mũrutwo ũmwe wetagwo Timotheo, mũrũ wa mũtumia Mũyahudi wetĩkĩtie Ngai, no ithe aarĩ Mũngiriki. 2Naake Timotheo aarĩ na ngumo njega harĩ arĩa meetĩkĩĩtie kũu Lusitera na Ikonio. 3Naake Paũlũ nĩendaga mũno mathiĩ na Timotheo, na kwoguo agĩkĩmuoya akĩmũruithia nĩ ũndũ wa Ayahudi arĩa maarĩ kũu, amu oothe nĩmooĩ atĩ ithe aarĩ Mũngiriki. 4Na rĩĩrĩ, o kũrĩa maageraga matũũrainĩ nĩmeeraga andũ arĩa meetĩkĩĩtie maũndũ marĩa maatuĩtwo nĩ atũmwo hamwe na athuuri a kanitha wa Jerusalemu, na makameeraga mamahingagie. 5Kwoguo makanitha magĩĩkĩrwo hinya wĩtĩkioinĩ, nao andũ magĩgĩthiĩ makĩingĩhaga o mũthenya.
Kĩoneki kĩa Paũlũ kũu Turo
6Paũlũ magĩgĩthiĩ magĩtuĩkanĩria mabũrũriinĩ ma Ferugia na Galatia, nĩ ũndũ nĩmaagirĩĩtio nĩ Roho Mũtheru kwaria ũhoro wa Ngai bũrũriinĩ wa Asia. 7Maakinya mũhakainĩ wa Misia makĩgeria gũthiĩ Bithinia, ĩndĩ Roho wa Jesũ ndameetĩkĩririe. 8Kwoguo makĩhĩtũkĩra Misia magĩikũrũka nginya Teroa. 9Na rĩĩrĩ, ũtukũ ũcio Paũlũ akĩona kĩoneki, akĩona mũndũ wa Makedonia arũũgamĩĩte akĩmũthaitha akĩmwĩra atĩrĩ, “Ũka Makedonia ũtũteithie!” 10Thuutha wa Paũlũ kuona kĩoneki kĩu, tũgĩtua atĩ nĩ Ngai watwĩtaga tũthiĩ tũkahunjĩrie andũ a Makedonia Ũhoro ũrĩa Mwega, tũgĩkĩambĩrĩria o rĩmwe gũcaria ũrĩa tũngĩthiĩ kuo.
Lidia kũgarũrũka
11Tũgĩkĩhaica meeri kuuma Teroa, tũgĩthiĩ tũrũngĩrĩirie tũgĩkinya Samotherake, na mũthenya ũyũ ũngĩ tũgĩkinya Neapoli. 12Kuuma kũu tũgĩthiĩ Filipi, itũũra rĩrĩa rĩarĩ inene thĩinĩ wa bũrũri wa Makedonia: Bũrũri ũcio wathagwo nĩ Aroma, na ithuĩ tũgĩikara kuo mĩthenya ĩigana ũna. 13Naguo mũthenya wa Thabatũ wakinya tũkiuma nja ya itũũra tũgĩthiĩ hũgũrũrũinĩ cia rũũĩ, harĩa tweciiririe atĩ nĩhaarĩ na handũ ha kũhoerwo, tũgĩikara thĩ tũkĩarĩria atumia maagomanĩĩte ho. 14Naake ũmwe wa arĩa maatũthikĩrĩirie nĩ mũtumia wetagwo Lidia wa kuuma itũũra rĩa Thuatira, warĩ mwendia wa nguo cia rangi wa babũ, na mũhooi Ngai. Naake Mwathani akĩhingũra ngoro yake agĩtũma yende gũthikĩrĩria ũhoro ũrĩa waheanagwo nĩ Paũlũ. 15Rĩrĩa we, o hamwe na andũ a mũciĩ wake maabatithirio agĩtũthaitha agĩtwĩra atĩrĩ, “Angĩkorwo nĩmũtuĩte atĩ nĩnjĩtĩkĩĩtie Mwathani kũna, ũkaai mũgaikare gwakwa mũciĩ.” Agĩgĩtũringĩrĩria mũno tũgĩgĩthiĩ.
Me njeera kũu Filipi
16Na rĩĩrĩ, tũrĩ njĩrainĩ tũgĩthiĩ handũ harĩa hahooyagĩrwo, tũgĩtũngwo nĩ mũirĩĩtu ngombo warĩ na roho wa kũragũra, watũmaga eene we moone mbeeca nyingĩ nĩ ũndũ wa ũragũri wake. 17Naake akĩrũmĩrĩra Paũlũ na ithuĩ akĩanagĩrĩra atĩrĩ, “Andũ aya nĩ ndungata cia Ngai ũrĩa ũrĩ igũrũ mũno! Na maramũhe ũhoro wa ũrĩa mũngĩhonoka!” 18Naake mũirĩĩtu ũcio agĩgĩĩka ũndũ ũcio mĩthenya mĩingĩ. No Paũlũ akĩraakara, akĩhũgũka akĩĩra roho ũcio atĩrĩ, “Thĩinĩ wa rĩĩtwa rĩa Jesũ Kristũ ndagwatha uume thĩinĩ wake!” Naguo roho ũcio ũkiuma o ro hĩndĩ ĩyo.
19Rĩrĩa eene mũirĩĩtu ũcio moonire atĩ kĩĩrĩgĩrĩro kĩa uumithio wao nĩgĩathira, makĩnyiita Paũlũ na Sila, makĩmagũũcurũria makĩmatwara kĩng'ang'ainĩ kũrĩ anene. 20Maamatwara harĩ aciirithania makiuga atĩrĩ, “Andũ aya nĩ Ayahudi, na nĩmarathĩĩnia andũ a itũũra riitũ. 21Maraheana ũhoro wa mĩtugo ĩrĩa ithuĩ Aroma tũtaagĩrĩirwo nĩgwĩtĩkĩra kana kũmĩĩka.” 22Nakĩo kĩrĩndĩ gĩkĩnyiitanĩra nao kũmookĩrĩra.
Nao aciirithania magĩtarũranga nguo cia Paũlũ na Sila, magĩathana atĩ mahũũrwo na iboko. 23Thuutha wa kũmahũũra mũno, makĩmaikia njeera, na magĩatha mũrangĩri wa njeera amahingĩre wega matikoore. 24Naake aathwo ũguo, akĩmaikia gaceera ga thĩinĩ, agĩcooka akĩoherera magũrũ maao ndunguinĩ.
25Na rĩĩrĩ, hakuhĩ ũtukũ gatagatĩ, Paũlũ na Sila nĩkũhooya mahooya Ngai makĩmũinagĩra, nao andũ arĩa angĩ mooheetwo nao makamathikagĩrĩria. 26O rĩmwe gũkĩgĩa na gĩthingithia kĩnene, o nginya mĩthingi ya njeera ĩkĩenyenyio, nayo mĩrango yothe ĩkĩhingũka o rĩmwe, na mĩnyororo yothe ya arĩa mooheetwo ĩkĩgathũka. 27Rĩrĩa mũrangĩri wa njeera ookĩrire akĩona mĩrango ĩmĩhingũku, akĩruta rũhiũ rwake akĩenda kwĩyũraga eciirĩĩtie atĩ andũ oothe arĩa mooheetwo nĩmoorĩĩte. 28Ĩndĩ Paũlũ akĩanĩrĩra akiuga atĩrĩ, “Ndũkeĩke ũũru, amu ithuothe tũrĩ o ho!”
29Naake mũrangĩri agĩgĩĩtia taawa agĩtoonya njeera na ihenya, akĩĩgũithia magũrũinĩ ma Paũlũ na Sila akĩinainaga nĩ guoya, 30akĩmoimia nja akĩmooria atĩrĩ, “Athuuri aya, ingĩĩka atĩa nĩ geetha honoke?”
31Nao makĩmũcookeria atĩrĩ, “Ĩtĩkia Mwathani Jesũ, na nĩũkũhonoka wee o hamwe na andũ a mũciĩ waku.” 32Nao makĩhe mũthigari ũcio o hamwe na andũ a mũciĩ wake ũhoro wa Mwathani. 33Naake akĩmooya kũrĩ ũtukũ, akĩmathambia kũrĩa maatiihangĩĩtio; naake we mwene o hamwe na andũ a mũciĩ wake oothe makĩbatithio o hĩndĩ ĩyo. 34Agĩcooka akĩmatwara gwake mũciĩ, akĩmahe irio, naake o hamwe na andũ a mũciĩ wake oothe magĩkena mũno nĩ ũndũ nĩmaarĩkĩĩtie gwĩtĩkia Ngai.
35Rũũciinĩ aciirithania magĩtũma thigari makiuga atĩrĩ, “Reke andũ acio mathiĩ.”
36Kwoguo mũrangĩri wa njeera akĩĩra Paũlũ atĩrĩ, “Aciirithania maatũmana maathana atĩ ndeke mũthiĩ, nĩ ũndũ ũcio kiumeei na mũgĩthiĩ na thaayũ.”
37No Paũlũ akĩmeera atĩrĩ, “Maratũhũũrĩire mũingĩinĩ o na tũtatwĩrĩirwo atĩ nĩtwĩkĩĩte ũũru, maracooka maratũikia njeera. na tũrĩ Aroma! Rĩu marenda matũrekie na hitho? Tũtikuuma! Reke mooke arĩ o matũrute.”
38Nacio thigari igĩthiĩ ikĩĩra aciirithania ũhoro ũcio, nao makĩmaka rĩrĩa maiguire atĩ Paũlũ na Sila nĩ Aroma. 39Kwoguo magĩthiĩ kũrĩ o makĩmaherera, magĩcooka makĩmaruta njeera makĩmeera moime nja ya itũũra. 40Kwoguo magĩkiuma njeera, magĩthiĩ gũceerera Lidia, na makĩonana na andũ arĩa meetĩkĩĩtie, makĩmoomĩrĩria, magĩcooka magĩthiĩ.