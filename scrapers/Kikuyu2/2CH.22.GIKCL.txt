Ahazia mũthamaki wa Juda
(2Atha 8.25-29; 9.21-28)
1Na rĩĩrĩ, mbũtũ nene ya andũ ĩtongoreetio nĩ Arabu, ĩgĩtharĩkĩra mũciĩ wa Jehoramu, ĩkĩũraga aariũ aake oothe tiga ũrĩa warĩ wa kĩhinga nda wetagwo Ahazia. Nĩ ũndũ ũcio, andũ oothe a Jerusalemu magĩtua Ahazia mũthamaki ithenya rĩa ithe. 2-3Ahazia aambĩrĩirie gũthamaka arĩ wa mĩaka mĩrongo ĩĩrĩ na ĩĩrĩ, naake agĩthamaka mwaka ũmwe kũu Jerusalemu. Naake agĩĩka maũndũ maingĩ mooru, o ta marĩa meekĩĩtwo nĩ mũciĩ wa mũthamaki Ahabu. Aataaragwo nĩ nyina Athalia mwarĩ wa Ahabu na mũcũkũrũ wa Omuri mũthamaki wa Isiraeli, na nĩatũmire eehie mũno. 4Na rĩĩrĩ, ithe arĩĩkia gũkua, andũ a mũciĩ wa mũthamaki Ahabu magĩtuĩka ataari aake, nao magĩtũma ahĩtĩrie MWATHANI, magĩgĩtuĩka akũmũniinithia. 5Naake arĩĩkia gwĩtĩkania na kĩrĩra kĩao, akĩnyiitanĩra na Joramu mũthamaki wa Isiraeli magĩthiĩ kũhũũrana na Hazaeli mũthamaki wa Siria. Nao makĩrũĩra mbaara Ramothu bũrũriinĩ wa Gileadi, naake Joramu agĩtiihio nĩ thigari cia Siria. 6Naake Joramu akĩhũndũka agĩcooka Jezireeli nĩguo akahonerie ironda ciake kuo, naake Ahazia mũthamaki wa Juda agĩikũrũka kuo kũmũrora.
7Na rĩĩrĩ, iceera rĩũ rĩa gũthiĩ kwa Joramu rĩarĩ mũbango wa Ngai nĩguo Ahazia akaniinwo. Naake Ahazia akinya kuo, agĩthiĩ na Joramu kũhũũrana na Jehu mũrũ wa Nimushi. Jehu nĩ we MWATHANI aitĩrĩirie maguta akamũthuura nĩguo aniine mũciĩ wa Ahabu. 8Na rĩĩri, rĩrĩa Jehu aahingagĩria mũciĩ wa Ahabu matua ma Ngai, agĩtũngana na atongoria a Juda na aanake a mũrũ wa nyina na Ahazia arĩa maareehanĩĩte naake, naake Jehu akĩmooraga oothe. 9Naake Jehu agĩathana Ahazia acario, naake agĩkorwo ehithĩĩte Samaria. Nao arĩa maamũcaragia mamuona makĩmũtwara kwĩ Jehu, makĩmũũraga. Nao makĩmũthika nĩ ũndũ wa gĩtĩĩo gĩa ithe Jehoshafatu ũrĩa watungatĩire MWATHANI na kĩyo kĩnene.
Na rĩĩrĩ, gũtiatigarire mũndũ o na ũmwe thĩinĩ wa mũciĩ wa Ahazia ũngĩahotire gũthamaka.
Kwini Athalia wa Juda
(2Atha 11.1-3)
10Rĩrĩa Athalia nyina wa mũthamaki Ahazia aamenyire atĩ mũũrũwe nĩoragwo, akĩũragithia andũ oothe a nyũmba ya mũthamaki wa Juda. 11Na rĩĩrĩ, Ahazia nĩarĩ na mwarĩ wa ithe wetagwo Jehosheba, wahikĩĩtio nĩ mũthĩnjĩri Ngai wetagwo Jehoiada. Naake Jehosheba akĩoya Joashu hamwe na mũreri wake akĩmahitha nĩguo matikooraganĩrio na aariũ arĩa angĩ a mũthamaki. Aamahithire kanyũmbainĩ ga toro Hekaarũinĩ. Gĩĩko kĩu eekire gĩa kũmũhitha nĩkĩo kĩahonokirie Joashu akĩaga kũũragwo nĩ kwini Athalia. 12Naake akĩhithwo nĩ o mĩaka ĩtandatũ kũu Hekaarũinĩ, na ihinda rĩu rĩothe kwini Athalia nĩwe wathamakaga Juda.