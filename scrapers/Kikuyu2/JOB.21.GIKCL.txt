Mĩario ya Ayubu
1Ayubu agĩcookia atĩrĩ,
2“Tategaai matũ mũigue ũrĩa nguuga!
Ũguo noguo ngũmũũria mũnyũmĩrĩrie naguo.
3Njĩtĩkĩriai njarie;
ndarĩĩkia kwaria no mũgĩcooke kũnyũrũria.
4“Mũreciiria nĩ mũndũ ndĩratetia?
Ngũgĩkirĩrĩa nĩkĩ?
5Tandoraai na nĩmũkũgega,
mũhumbe tũnua twanyu na mooko.
6Ndĩreciiria ũndũ ũyũ ngethithimũkwo,
na mwĩrĩ wakwa wothe ũkainaina.
7“Andũ arĩa aaganu-rĩ, marekagwo matũũre nĩkĩ?
Marekagwo makinye ũkũrũinĩ na magaacĩre nĩkĩ?
8Ciana ciao ikũraga magĩcionaga,
na ikagaacĩra o maithoinĩ maao.
9Mĩciĩ yao ĩikaraga na thaayũ;
Ngai ndamĩreehithagĩria ũũru o wothe.
10Ng'ombe ciao igwatagia igaciara,
na gũtirĩ o na ĩmwe ihunaga.
11Moimagaragia ciana ciao o ta rũũru,
nacio igathiĩ igĩtũũhatũũhaga.
12Ithiaga ikĩinagĩrwo na tamburini na ngita,
na igakenaga nĩkũhuuhĩrwo mĩtũũrirũ.
13Matũũraga o magaacĩire,
na magakua o na thaayũ.
14“Meeraga Ngai atigane nao;
matiendaga kũrũmĩrĩra njĩra ciake.
15Mooragia atĩrĩ, ‘Mwene Hinya Wothe nĩ we ũ nĩguo tũmũtungatĩre?
Nĩkũrĩ uumithio tũngĩona twamũhooya?’
16Moigaga atĩ nĩ o eene mecarĩirie ũtonga wao;
niĩ ndingĩnyiitanĩra na meciiria macio maao.
17“Nĩ maita maigana taawa wa andũ arĩa aaganu wanahorio?
Nĩ maita maigana maanakorererwo nĩ mũtino?
Nĩ maita maigana Ngai aanamaherithia araakaire?
18Nĩ maita maigana aanamoombũra ta uumbuthĩ?
Nĩ maita maigana maanahurutwo ta maragara moombũrĩĩtwo nĩ kĩhuuhũkanio?
19“Muugaga atĩ Ngai aherithagia mwana nĩ ũndũ wa waganu wa mũciari.
Aaca! Ngai nĩaherithie mũndũ mwaganu nĩ ũndũ wa waganu wake mwene;
nĩonanie atĩ areeka ũguo nĩ ũndũ wa wĩhia.
nĩarekwo aigue ũritũ wa waganu wake arĩ we mwene;
20Mũndũ ũrĩa mwaganu nĩarekwo akuue ihera rĩake mwene,
na acame maraakara ma Mwene Hinya Wothe.
21Ũtũũro wake wathira-rĩ,
angĩcooka atĩa kũrũmbũiya ciana iria atiga na thuutha?
22Nũũ ũngĩtaara Ngai,
o rĩrĩa arĩ we ũtuagĩra aathani arĩa marĩ hinya?
23-24“Andũ amwe matũũraga na ũgima wa mwĩrĩ o nginya rĩrĩa magaakua;
makuaga makeneete na mahooreire,
mĩĩrĩ yao ĩrĩ o na hinya.
25Angĩ nao makuaga marĩ na ruwo ngoro,
matarĩ maacama gĩkeno o na haniini.
26No oothe makuaga magathikwo,
makarĩĩo nĩ mũthũa.
27“Nĩndĩramenya ũrĩa mũreciiria,
na ũũru ũrĩa mũraĩnjiirĩria.
28Mũrooria atĩrĩ, ‘Nyũmba ya mũnene ũyũ ĩkĩrĩ ha rĩu?
Hema ĩrĩa mũndũ mwaganu aratũũraga ĩrĩ ha rĩu?’
29Kaĩ mũtarĩ mwatereeta na agendi?
Kaĩ mũtarĩ mwaigua ndeto iria mainũkaga nacio?
30Andũ arĩa ooru no o matigaraga mũthenya wa ũgwati;
no o mahonokagio mũthenya wa maraakara.
31Gũtirĩ mũndũ o na ũmwe wa gũthitanga mũndũ mwaganu,
kana wa kũmũrĩha maũndũ moothe marĩa aaneeka.
32Rĩĩrĩ akuuĩĩtwo agĩtwarwo irimainĩ,
mbĩĩrĩra yake ĩkoragwo ĩrangĩirwo wega.
33Andũ aingĩ moimanaga mũtongoro magĩthiĩ mathiko maake;
o na tĩĩri nĩũhumbagĩra kĩimba gĩake wega.
34Mũrakĩĩnyũmĩrĩria na maũndũ ma tũhũ nĩkĩ?
Macookio maanyu moothe no maheeni matheri!”