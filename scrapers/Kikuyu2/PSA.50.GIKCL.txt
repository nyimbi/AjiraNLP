Gũthaathaiya Ngai kwa ma
1Ngai MWATHANI Mwene Hinya Wothe nĩkwaria araaria;
areeta thĩ yothe kuuma irathĩro nginya ithũĩro.
2Ngai nĩgũkenga arakenga e Zayuni,
itũũra rĩrĩa ithaka mũno.
3Ngai witũ nĩgũũka arooka na ndakirĩĩte ki;
atongoreetio nĩ mwaki ũrarĩrĩmbũka o kũrĩrĩmbũka,
na akarigiicĩrio nĩ kĩhuuhũkanio kĩrahuuhũkania mũno.
4Areeta igũrũ na thĩ ituĩke aira agĩtuĩra andũ aake.
5Aroiga atĩrĩ, “Cookanĩrĩriai ehokeku aakwa harĩ niĩ
arĩa maathondekire kĩrĩĩkanĩro na niĩ makĩndutĩra igongoona!”
6Igũrũ nĩkwanĩrĩra rĩranĩrĩra atĩ Ngai nĩ mũthingu,
na atĩ Ngai we mwene nĩ we mũtuanĩri ciira.
7“Inyuĩ andũ aakwa, thikĩrĩriai ndĩmũhe ũhoro
Isiraeli, nĩngũheana ũira ũtarĩ mwega igũrũ rĩaku.
Niĩ nĩ niĩ Ngai, Ngai waku.
8Ndiramũrũithia nĩ ũndũ wa magongoona maanyu;
mũndutagĩra magongoona maanyu ma njino o mũthenya.
9Ndibatairio nĩ ndeegwa kuuma mĩgũndainĩ yanyu
o na kana mbũri kuuma ndũũruinĩ cianyu.
10Nĩ gũkorwo nyamũ ciothe cia gĩthaka nĩ ciakwa,
o ũndũ ũmwe na ng'ombe iria irĩ irĩmainĩ ngiri na ngiri.
11Nyoni ciothe cia rĩerainĩ
nĩndĩciũĩ,
na nyamũ ciothe iria ciũrũũraga werũinĩ nĩ ciakwa.
12“Ingĩkorwo ndĩ mũhũũtu, ndingĩkwĩra,
tondũ thĩ na kĩrĩa gĩothe gĩ thĩinĩ wayo nĩ gĩakwa.
13Kaĩ niĩ ndĩaga nyama cia ndeegwa,
kana nganyua thakame ya mbũri?
14Rutagĩra Ngai igongoona rĩa kũmũcookagĩria ngaatho
na ũhingagĩrie Ũrĩa Wĩ Igũrũ Mũno ũrĩa wothe ũmwĩrĩire.
15Ngayagĩra hĩndĩ ya mathĩĩna;
nĩndĩkũhonokagia, nawe nĩũrĩngoocaga.”
16No Ngai arooria mũndũ ũrĩa mũũru atĩrĩĩrĩ,
“Wĩ na kĩhooto kĩrĩkũ kuuga maathani maakwa,
kana kwaria ũhoro wa kĩrĩĩkanĩro gĩakwa?
17Nĩũthũire kũrũngwo nĩ niĩ,
na ndũrĩ bata na mataaro maakwa.
18Ũngĩona mũici, nĩgũtuma ũtumaga ndũgũ naake,
na ũkagĩaga thiriti na itharia.
19“Hingo ciothe no maũndũ mooru waragia,
na ndũconokaga ũkĩheenania.
20Ũikaraga thĩ ũgacuuka mũrũ wa thooguo,
ũgagĩcambia o ũrĩa mũrĩ a nyina ũmwe ki.
21Maũndũ macio moothe wĩkĩĩte o ngirĩĩte,
ũgagĩciiria atĩ niĩ haana o ta we.
No rĩĩrĩ, rĩu nĩngũkũrũithia,
na ngũmenyithie mahĩtia marĩa wĩkĩĩte.
22“Tathikĩrĩriai ũndũ ũyũ wega,
inyuĩ arĩa mũtarũmbũyanagia na niĩ,
kwaga ũguo ndĩmwanange na gũtirĩ o na ũ ũkũmũhonokia.
23Ũrĩa ũnjookagĩria ngaatho irĩ igongoona rĩake harĩ niĩ nĩandĩĩĩte;
ũrĩa wothe ũnjathĩkagĩra nĩndĩmũhonokagia.”