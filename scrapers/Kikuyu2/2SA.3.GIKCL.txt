1Na rĩĩrĩ, mbaara gatagatĩinĩ ka andũ arĩa maarĩ mwena wa mũciĩ wa Saũlũ na arĩa maarĩ mwena wa mũciĩ wa Daudi nĩyathiire na mbere kwa ihinda iraaya; naake Daudi agĩkĩrĩrĩria kũgĩa na hinya, no mũciĩ wa Saũlũ ũgĩkĩrĩrĩria kwaga hinya.
Aariũ a Daudi
2Aya nĩ o aariũ atandatũ a Daudi arĩa maaciarĩirwo Heburoni: Amũnoni nĩ we warĩ irigithaathi, na nyina eetagwo Ahinoamu wa kuuma Jezireeli; 3Kileabu nĩ we wamũrũmĩrĩire, na nyina eetagwo Abigaĩli wa kuuma Karimeli, mũtumia wa ndigwa wa Nabali; wa gatatũ aarĩ Abisalomu, na nyina aarĩ Maaka, mwarĩ wa Talimai, mũthamaki wa Geshuri; 4wa kana aarĩ Adonija, na nyina eetagwo Hagithu; wa gataano aarĩ Shefatia, na nyina eetagwo Abitali; 5Ithireamu nĩ we warĩ wa gatandatũ, na nyina eetagwo Egila. Aariũ acio oothe maaciarĩirwo Heburoni.
Abineri kũnyiitana na Daudi
6O ũrĩa mbaara yathiaga na mbere gatagatĩ ka mũciĩ wa Daudi na mũciĩ wa Saũlũ, noguo Abineri aathiaga na mbere kwĩyaka mũciĩinĩ wa Saũlũ.
7Na rĩĩrĩ, Saũlũ aarĩ na mũtumia wa kũigwo wetagwo Rizipa, mwarĩ wa Aia. Mũthenya ũmwe Ishiboshethu mũrũ wa Saũlũ akĩũria Abineri atĩrĩ, “Ũrakomire na mũtumia ũrĩa baaba aigĩĩte nĩkĩ?”
8Ũndũ ũcio ũkĩraakaria Abineri mũno, akiuga atĩrĩ, “Ũgwĩciiria no ngunyanĩre Saũlũ? Ũreciiria thigaanagĩra Juda? Kuuma o kĩambĩrĩria ndũire ndĩ mwĩhokeku kũrĩ mũciĩ wa thooguo Saũlũ, aariũ a nyina, na araata aake. Ningĩ nĩngũhonokeetie kuuma mookoinĩ ma Daudi, no ũũmũũthĩ nĩwanjuuka na mũtumia! 9 MWATHANI aronjũraga ingĩaga kũhingĩria Daudi o ta ũrĩa MWATHANI aamwĩrire na mwĩhĩtwa atĩ, 10nĩakaaruta ũthamaki kuuma kũrĩ Saũlũ na njiarwa ciake na atue Daudi mũthamaki wa Isiraeli na Juda, kuuma Dani mwena wa na rũgongo nginya Beerisheba mwena wa na kĩanda.” 11Naake Ishiboshethu ndacookeirie Abineri ũndũ ũngĩ nĩ gũkorwo nĩamwĩtigĩrire.
12Abineri agĩkĩrekia njaama kũrĩ Daudi kũu Heburoni ikoige atĩrĩ, “Nũũ ũgwatha bũrũri ũyũ? Thondeka kĩrĩĩkanĩro na niĩ, na nĩngũgũteithĩrĩria kwĩnyiitĩra bũrũri wothe wa Isiraeli ũtuĩke waku.”
13Daudi agĩcookia atĩrĩ, “Ũguo nĩ wega. Nĩngũthondeka kĩrĩĩkanĩro nawe, angĩkorwo nĩũkũnjĩkĩra ũndũ ũyũ ũmwe: no mũhaka ũndeehere Mikali mwarĩ wa Saũlũ ũgĩũka kũnyona.” 14 Naake Daudi agĩtũma njaama kũrĩ Ishiboshethu mũrũ wa Saũlũ ikamwĩre atĩrĩ, “Nengera Mikali mũtumia wakwa, ũrĩa ndarutĩire ikonde igana cia nyama ya ũruu cia Afilisiti nĩ geetha ndĩmũhikie.” 15Kwoguo Ishiboshethu akĩmũgĩĩrithia kuuma kũrĩ mũthuuriwe Palitieli
mũrũ wa Laishi.
16Mũthuuriwe akĩmũrũmĩrĩra akĩrĩraga o kinya itũũra rĩa Bahurimu. No rĩrĩa Abineri aamwĩrire acooke mũciĩ, agĩcooka.
17Naake Abineri akĩaranĩria na atongoria a Isiraeli akĩmeera atĩrĩ, “Kwa ihinda iraaya mũkoreetwo mũkĩenda Daudi atuĩke mũthamaki wanyu. 18Rĩu mwĩ na mweke wa gwĩka ũguo. Ririkanaai atĩ MWATHANI nĩoigire atĩrĩ, ‘Nĩngaahũthĩra ndungata yakwa Daudi kũhonokia andũ aakwa a Isiraeli kuuma kũrĩ Afilisiti o na kuuma kũrĩ thũ iria ingĩ ciao ciothe.’ ” 19Ningĩ Abineri akĩarĩria andũ a mũhĩrĩga wa Benjamini, agĩcooka agĩthiĩ Heburoni kwĩra Daudi ũrĩa andũ a Benjamini na Isiraeli maiguithanĩirie gwĩka.
20Rĩrĩa Abineri, arĩ na andũ mĩrongo ĩĩrĩ, aakinyire kwĩ Daudi Heburoni, Daudi akĩmarugithĩria iruga. 21Abineri akĩĩra Daudi atĩrĩ, “ Mwathi wakwa mũthamaki, rĩu nĩngũthiĩ ngakwarĩrĩrie kwĩ Aisiraeli oothe, nĩguo mathondeke kĩrĩĩkanĩro nawe, ũgĩathane bũrũri wothe ta ũrĩa ũtũire wĩriragĩria.” Tondũ ũcio Daudi agĩkĩreka Abineri ethiĩre, naake agĩgĩĩthiĩra na thaayũ.
Abineri kũũragwo
22Thuutha ũcio Joabu na njaama iria ingĩ cia Daudi igĩcooka ciumĩĩte gũtaha, nacio ikĩreehe indo nyingĩ iria ciatahĩĩte. No rĩĩrĩ, Abineri ndarĩ hamwe na Daudi kũu Heburoni ihindainĩ rĩu tondũ Daudi nĩamũrekereirie ageethiĩra na thaayũ. 23Rĩrĩa Joabu na andũ aake maakinyire, Joabu akĩĩrwo atĩ Abineri nĩegũkĩĩte kuona mũthamaki Daudi, naake aamũrekereria ethiĩre na thaayũ. 24Nĩ ũndũ ũcio Joabu agĩthiĩ kwĩ Daudi akĩmwĩra atĩrĩ, “Nĩ atĩa ũguo wĩkĩĩte? Abineri nĩokire gũkuona; ũmũrekereirie ethiĩre o ũguo nĩkĩ? 25Nĩũũĩ atĩ Abineri mũrũ wa Neri egũũkĩĩte gũkũheenia, na gũtuĩria ũrĩa wothe wĩkaga na kũrĩa guothe ũthiaga?”
26Joabu arĩĩkia gũtigana na Daudi, agĩtũma njaama ikinyĩre Abineri, nacio ikĩmũkora akinyĩĩte gĩthimainĩ gĩa Sira, ikĩmũhũndũra, no Daudi ndaigana kũmenya ũndũ ũcio. 27Rĩrĩa Abineri aakinyire Heburoni, Joabu akĩmũtwara handũ keeheriinĩ na ũrambu hakuhĩ na kĩhingo nĩguo akaarie naake, na marĩ o hau akĩmũtheeca nda. Nĩ ũndũ ũcio Abineri akĩũragwo nĩ ũndũ wa kũũraga Asaheli mũrũ wa nyina na Joabu. 28Rĩrĩa Daudi aamenyire ũhoro ũcio, akiuga atĩrĩ, “MWATHANI nĩoĩ atĩ niĩ mwene na andũ aakwa, tũtirĩ na wĩhia o na ũrĩkũ ũkonainie na kũũragwo kwa Abineri mũrũ wa Neri. 29Ũũru ũcio wothe ũrocookerera Joabu na mũciĩ wake wothe! Ningĩ thĩinĩ wa mũciĩ wake gũtikaanaage mũndũ wĩ na mũrimũ wa gatego, mũndũ ũrũarĩĩte mũrimũ mũũru wa ngoothi, mũndũ ũkũruta mawĩra ma atumia, mũndũ ũũragĩirwo mbaarainĩ, o na kana mũndũ wagĩĩte kĩndũ gĩa kũrĩa!” 30Ũguo nĩguo Joabu na mũrũ wa nyina Abishai mooragire Abineri merĩhĩrie kũũragwo kwa mũrũ wa nyina wao Asaheli ũrĩa Abineri ooragĩire mbaarainĩ ĩrĩa yarĩ Gibeoni.
Abineri gũthikwo
31Naake Daudi agĩatha Joabu na andũ aake matembũrange nguo ciao, na mehumbe nguo cia makũnia, marĩrĩre Abineri. Magĩthiĩ kũmũthika, mũthamaki Daudi akiuma thuutha ithandũkũ rĩrĩa rĩekĩrĩĩtwo kĩimba kĩa Abineri. 32Magĩgĩthika Abineri kũu Heburoni, naake mũthamaki Daudi na andũ oothe makĩrĩra maanĩrĩire hau mbĩĩrĩrainĩ. 33Daudi agĩcooka agĩcakaĩra Abineri ta ũũ:
“Hĩ, nĩkĩ gĩatũma Abineri akue o ta kĩrimũ?
34Mooko maake ti kuohwo maarĩ moohe,
na magũrũ maake ti kuohanio marohanĩĩtio.
Arakuire o ta mũndũ ũũragĩĩtwo nĩ imaramari!”
Nao andũ oothe magĩkĩmũcakaĩra rĩngĩ.
35Mũthenya ũcio wothe andũ makĩgeria kũringĩrĩria Daudi arĩe irio, no we akĩĩhĩta mwĩhĩtwa akiuga atĩrĩ, “Ngai aronjũraga ingĩrĩa kĩndũ gũtaanatuka.” 36Andũ oothe moona ũguo Daudi eekire magĩkena. Ũrĩa wothe mũthamaki eekire nĩwamakenirie oothe. 37Tondũ ũcio, andũ oothe a Daudi, na a Isiraeli magĩkĩmenya atĩ mũthamaki ndagwatanĩire na kũũragwo kwa Abineri. 38Naake mũthamaki akĩĩra njaama ciake atĩrĩ, “Kaĩ mũtekũmenya atĩ ũũmũũthĩ nĩgwakua mũtongoria wa bata thĩinĩ wa Isiraeli? 39O na gwatuĩka nĩ niĩ mũthamaki ũrĩa Ngai athuurĩĩte-rĩ, ndĩraigua njũrĩĩtwo nĩ hinya ũũmũũthĩ. Kũringana na niĩ, aariũ aya a Zeruia marĩ na ũũru mũno. MWATHANI aroherithia imaramari icio o ta ũrĩa ciagĩrĩirwo nĩkũherithio!”