Ihooya rĩa kũũria ũhonokio
1 Nĩũtũregeete, Ngai, na ũgatũmomorania;
nĩũkoreetwo ũraakarĩĩtio nĩ ithuĩ rĩu tũcookerere!
2Nĩũtũmĩĩte bũrũri ũthingithe na ũkaũtarũrania;
thinga mĩatũka yaguo,
tondũ nĩkũharagana ũraharagana.
3Nĩũtũmĩĩte andũ aaku manyariirĩke mũno;
tũrathiĩ tũgĩtũgũũgaga ta andũ marĩĩtwo nĩ njoohi.
4Nĩũheete arĩa magũtĩĩĩte kĩmenyithia,
nĩguo methare kuuma harĩ arĩa marathanaga na mĩguĩ.
5Tũhonokie na hinya waku, na ũtũcookerie mahooya maitũ,
nĩguo andũ arĩa wendeete matharwo kuuma ũgwatiinĩ.
6Ngai arĩ gĩikaro gĩake gĩtheru oigĩĩte atĩrĩ,
“Ngwatũranga Shekemu ngĩrũũhagia,
na ngayanĩrie andũ aakwa gĩtuamba gĩa Sukothu.
7Gileadi nĩ gwakwa, o na Manase;
Efiraimu nĩ ngobia yakwa ya kũngitĩra mũtwe
na Juda nĩ mũthĩĩgi wakwa wa ũthamaki.
8Moabi nĩ kĩraĩ gĩakwa gĩa gwĩthambĩra;
nĩ niĩ mwene bũrũri wa Edomu.
Nĩngũkena ngĩrũũhagia
nĩ ũrĩa hooteete bũrũri wa Filisitia.”
9Nũũ, ũkũndwara itũũrainĩ rĩrĩa rĩirigĩirwo na thingo cia hinya?
Nũũ ũkũndongoria andware Edomu?
10No wee, Ngai nĩũtũregeete;
wee, Ngai, ndumagaranagia na mbũtũ ciitũ cia ita.
11Tũhootanĩre harĩ thũ ciitũ,
nĩ gũkorwo ũteithio wa mũndũ nĩ wa tũhũ.
12Ngai arĩ hamwe na ithuĩ nĩtũkũhootana;
nĩ we ũkũrangĩrĩria thũ ciitũ thĩ.