Josefu na mũtumia wa Potifaru
1Atĩrĩĩrĩ, Aishumaeli maatwarire Josefu Misiri makĩmwenderia Potifaru, ũmwe wa atongoria a mũthamaki wa Misiri, warĩ mũnene wa arangĩri. 2 MWATHANI aarĩ hamwe na Josefu, na nĩagĩtũmire agaacĩre. Agĩtũũra kwa mũnene ũcio wake Mũmisiri, 3ũrĩa o naake wonaga atĩ MWATHANI aarĩ hamwe na Josefu, na nĩagĩtũmaga ũrĩa wothe Josefu eekaga ũgaacire. 4Kwoguo Potifaru nĩakenirio nĩ Josefu, na agĩkĩmũtua wa kũmũtungatagĩra we mwene, o na akĩmũtua mũnene wa mũciĩ wake na wa indo ciake ciothe. 5Kuuma hĩndĩ ĩyo, MWATHANI akĩraathima mũciĩ o hamwe na indo cia Mũmisiri ũcio iria ciarĩ mũciĩ na iria ciarĩ mĩgũndainĩ nĩ ũndũ wa Josefu. 6Kwoguo Potifaru akĩnengera Josefu wĩra wa kũrũmbũyania na indo ciake ciothe; we ndarĩ ũndũ aarũmbũyanagia naguo tiga o irio cia nda yake.
Josefu aarĩ mũndũ wonekaga e na kĩũga kĩega, na aarĩ mũthaka. 7Thuutha wa matukũ manyiinyi, mũtumia wa mwathi wake, akĩambĩrĩria kwĩrirĩria Josefu, agĩkĩmwĩra atĩ akome naake. 8No Josefu akĩrega akĩmwĩra atĩrĩ, “Mwathi wakwa, ndarũmbũyanagia na ũndũ o na ũrĩkũ wa mũciĩ tondũ ndĩ gũũkũ. Nĩanduĩte nũmbũyanagie na indo ciake ciothe. 9Niĩ-rĩ, ndĩ na ũnene wothe mũciĩinĩ ũyũ o ta ũrĩa we mwene e naguo, na ndarĩ kĩndũ o na kĩmwe angirĩĩtie tiga o wee wiki tondũ wĩ mũtumia wake. Rĩu-rĩ, no njĩke ũndũ wa waganu ta ũcio, na ndiĩhie mbere ya Ngai?” 10Na rĩĩrĩ, o na gũtuĩka mũtumia ũcio nĩaringagĩrĩria Josefu mũthenya o mũthenya, Josefu ndeetĩkĩrire kũmũkuhĩhĩria kana gũkoma naake.
11No rĩĩrĩ, mũthenya ũmwe Josefu nĩathiire nyũmba kũruta wĩra wake, na kũu nyũmba thĩinĩ gũtiarĩ mũruti ũngĩ wa wĩra. 12Mũtumia ũcio akĩmũnyiita nguo, akĩmwĩra atĩrĩ, “Ũka ũkome na niĩ.” No Josefu akĩũra akiuma nja, agĩtiga mũtumia ũcio anyiitĩĩte nguo ĩyo yake. 13Rĩrĩa mũtumia ũcio oonire atĩ Josefu nĩora atiga nguo yake, 14agĩĩta ndungata ciake iria ciamũtungatagĩra kũu nyũmba agĩciĩra atĩrĩ, “Taroraai muone ũrĩa Mũhibirania ũrĩa mũthuuri wakwa aatũreeheire gũũkũ mũciĩ atũnyararĩĩte! Atoonya gwakwa, ageria kũũnyiita na hinya, na niĩ ndathanda mbu. 15Aigua ndathanda mbu, oora oima nja, andiga nyiitĩĩte nguo yake.”
16Mũtumia ũcio agĩkĩiga nguo ĩyo nginya rĩrĩa mũnene wa Josefu ookire. 17Agĩkĩmũhe ũhoro ũcio ta ũũ: “Ndungata ĩrĩa ya Mũhibirania wareehire gũũkũ, ĩgũũkĩĩte kũrĩa ngomaga gũũthaakia. 18Rĩrĩa thandire mbu, yora yoima nja yandiga nyiitĩĩte nguo ĩno ya yo.”
19Na rĩĩrĩ, rĩrĩa mũnene wa Josefu aiguire ũhoro ũcio aaheirwo nĩ mũtumia wake, akĩraakara mũno. 20Agĩkĩnyiita Josefu akĩmũikia njeera kũrĩa oohwo a mũthamaki maikagio, agĩikara kuo. 21 No MWATHANI aarĩ hamwe na Josefu, agĩkĩmũraathima, na kwoguo mũrangĩri wa njeera nĩakenirio nĩ Josefu. 22Mũnene wa njeera agĩgĩtua Josefu mũnene wa oohwo acio angĩ oothe, na mũrori wa maũndũ moothe marĩa meekagwo kũu njeera. 23Mũnene wa njeera ndabataragio nĩkũrora ũndũ o na ũrĩkũ ũrĩa wehokeirwo Josefu, amu MWATHANI aarĩ hamwe na Josefu, na nĩatũmaga agaacĩre maũndũinĩ moothe marĩa eekaga.