Ndũmĩrĩri kũrĩ kanitha wa Efeso
1“Andĩkĩra mũraika wa kanitha ũrĩa wĩ Efeso atĩrĩ,
“Ũrĩa ũnyiitĩĩte njata mũgwanja na guoko gwake kwa ũrĩo, na ũrĩa ũgeragĩra gatagatĩ ka mĩtĩ ĩrĩa mũgwanja ya kũhangĩrwo mataawa ya thahabu aroiga atĩrĩ: 2Nĩnjũũĩ ciĩko ciaku na kĩyo gĩaku o na gũkirĩrĩria gwaku. Ningĩ nĩnjũũĩ atĩ ndũngĩkirĩrĩria andũ arĩa aaganu, o na nĩũgereetie arĩa meĩtaga atũmwo no ti atũmwo, na ũkoona atĩ nĩ a maheeni. 3Wee nĩũkirĩrĩirie o na ũkaherithio nĩ ũndũ wakwa, na ndũrĩ wakua ngoro. 4No ndĩ na ũndũ ngũgũcuukĩra: nĩũtiganĩirie wendani ũrĩa warĩ naguo mbere. 5Ririkana kũrĩa uumĩĩte ũkagwa! Wĩrire ũcookerere ciĩko iria wekaga mbere. Waga kwĩrira meehia maaku nĩngũũka kũrĩ we, njeherie mũtĩ waku wa kũhangĩrwo mataawa, ndĩũrute handũ haaguo. 6Ĩndĩ wĩ na ũndũ ũmwe mwega: nĩũthũire ciĩko cia andũ arĩa meetagwo Anikolai, o ta ũrĩa ndĩcithũire.
7 “Ũrĩa wĩ na matũ nĩakĩigue ũrĩa Roho areera makanitha!
“Ũrĩa ũkũhootana nĩngaamũhe rũũtha arĩe matunda ma mũtĩ wa muoyo, ũrĩa wĩ ikenero kwa Ngai.
Ndũmĩrĩri kũrĩ kanitha wa Simurina
8 “Andĩkĩra mũraika wa kanitha ũrĩa wĩ Simurina atĩrĩ:
“Ũrĩa Kĩambĩrĩria na kĩrĩĩkĩrĩro, ũrĩa wakuĩte no rĩu atũũraga muoyo aroiga atĩrĩ, 9Nĩnjũũĩ kĩeha gĩaku na thĩĩna waku, no rĩĩrĩ, wĩ mũtongu! O na nĩnjũũĩ ũrĩa ũrumagwo nĩ andũ arĩa meĩtaga Ayahudi no ti Ayahudi, no nĩ thunagogi ya Caitaani! 10Ndũkaae gwĩtigĩra maũndũ marĩa ũkirie kũnyamaario namo. Tathikĩrĩria! Ngoma arenda gũikia amwe aanyu njeera nĩguo amũgerie, na nĩmũkũnyamaarĩka mĩthenya ikũmi. Wee ikaraga wĩhokeete o niĩ, o na ũngĩtuĩka nĩũkũũragwo, na nĩngaakũhe muoyo ta arĩ guo thũmbĩ yaku.
11 “Ũrĩa wĩ na matũ nĩakĩigue ũrĩa Roho areera makanitha!
“Naake ũrĩa ũkũhootana ndarĩ hingo akaahuutio nĩ gĩkuũ gĩa keerĩ.
Ndũmĩrĩri kũrĩ kanitha wa Perigamo
12“Andĩkĩra mũraika wa kanitha ũrĩa wĩ Perigamo atĩrĩ:
“ Ũrĩa wĩ na rũhiũ rũnoore wega mĩena yerĩ aroiga atĩrĩ, 13Nĩnjũũĩ kũrĩa ũtũũraga, kũrĩa gĩtĩ gĩa Caitaani kĩa ũthamaki kĩrĩ. Atĩrĩĩrĩ, nĩũrũmĩĩtie ũhoro wakwa wega, na ndwakaanire wĩtĩkio ũrĩa ũnjĩtĩkĩĩtie naguo o na matukũinĩ marĩa Anitipa, mũira wakwa mwĩhokeku, ooragĩirwo kũu kwanyu kũrĩa Caitaani atũũraga. 14 No rĩĩrĩ, ndĩ na maũndũ matarĩ maingĩ ngũgũcuukĩra: atĩrĩĩrĩ, gatagatĩinĩ gaaku nĩkũrĩ na andũ marũmagĩrĩra moorutani ma Balaamu, ũrĩa wonirie Balaki ũhoro wa gũtũma andũ a Isiraeli meehie, akĩmoonereria marĩage nyama cia magongoona marĩa marutĩirwo mĩhianano, na mahũũrage ũmaraaya. 15O nawe wĩ na andũ amwe marũmagĩrĩra moorutani ma andũ arĩa meetagwo Anikolai. 16Rĩu kĩĩrire! Waga kwĩrira nĩngũũka kũrĩ we narua ndũe na andũ acio na rũhiũ rũrĩa ruumaga kanuainĩ gaakwa.
17 “Ũrĩa wĩ na matũ nĩakĩigue ũrĩa Roho areera makanitha!
“Ũrĩa ũkũhootana nĩngaamũhe mana mamwe marĩa mahithe, na ndĩmũhe kahiga ka rangi mwerũ kaandĩkĩĩtwo rĩĩtwa rĩerũ rĩtarĩ mũndũ ũngĩ ũrĩũĩ, tiga o ũrĩa ũkaagĩa na kahiga kau.
Ndũmĩrĩri kũrĩ kanitha wa Thuatira
18“Andĩkĩra mũraika wa kanitha ũrĩa wĩ Thuatira atĩrĩ:
“Mũrũ wa Ngai, ũrĩa maitho maake maakanaga ta nĩnĩmbĩ cia mwaki, na ũrĩa mĩthiimo yake ĩhaana ta gĩcango gĩkumuthĩĩtwo gĩgathera mũno ekuuga atĩrĩ: 19Nĩnjũũĩ ciĩko ciaku, wendo waku, wĩtĩkio waku, ũtungati waku, o na ũkirĩrĩria waku. Ningĩ nĩnjũũĩ atĩ wĩra waku rĩu nĩũkĩrĩĩte ũrĩa wa mbere. 20 Ĩndĩ ndĩ na ũndũ ngũgũcuukĩra: nĩũkiragĩrĩria mũtumia ũrĩa wĩtagwo Jezebeli, o ũcio wĩĩtaga mũnabii. Naake nĩahĩtithagia ndungata ciakwa na maũndũ ma ũmaraaya na ma kũrĩa irio iria irutĩirwo mĩhianano. 21Nĩndĩmũheete ihinda rĩa kwĩrira meehia maake, no nĩaregeete gũtiga ũmaraaya ũcio wake.
22“Atĩrĩĩrĩ, ngũmũikania gĩtandainĩ arware, nao andũ arĩa maanatharia naake ndũme makorwo na ruwo rũingĩ mũno, maaga kwĩrira mawaganu marĩa maaneeka naake. 23 Ningĩ nĩngooraga ciana ciake, namo makanitha moothe nĩmakaamenya atĩ nĩ niĩ njũũĩ meciiria o na wendi wa andũ oothe. O mũndũ wanyu ngaamũrĩha kũringana na ciĩko ciake.
24“No rĩĩrĩ, inyuĩ mũrĩ Thuatira na mũtarũmagĩrĩra moorutani macio mooru na mũtarĩ mwamenya kĩrĩa acio angĩ meetaga, ‘Hitho iria ndikĩru mũno cia Caitaani,’ ngũmwĩra atĩ, ndikũmũigĩrĩra mũrigo ũngĩ. 25Ĩndĩ, ikaraai mũrũmĩĩtie kĩrĩa mwĩ nakĩo kinya rĩrĩa ngooka. 26-27 Ũrĩa ũkũhootana, na ũrĩa ũgũthiĩ na mbere na gwĩka ũrĩa ngwenda kinya mũthia, nĩngaamũhe ũhoti wa gwatha ndũũrĩrĩ o ta ũrĩa ndaheirwo nĩ Awa. Naake agaaciathaga na rũthanju rwa cuuma, na aciũragage ta nyũngũ cia rĩũmba, 28o na nĩngaamũhe njata ya kĩrooko.
29“Ũrĩa wĩ na matũ nĩakĩigue ũrĩa Roho areera makanitha!