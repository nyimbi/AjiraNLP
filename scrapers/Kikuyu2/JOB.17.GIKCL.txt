1“Ũtũũro wakwa werekeire gũkinya mũthia;
ndirahota kũhiihia;
no mbĩĩrĩra ĩnjetereire.
2Thiũrũrũkĩirio nĩ andũ maramiinja mĩnyĩrĩ;
maitho maakwa maroona o andũ maratũma ndaakare.
3“Ngai, ndĩraaria ũhoro wa ma;
amũkĩra ciugo ciakwa.
Gũtirĩ mũndũ ũngĩ ũngĩnyiita mbaru ũhoro ũrĩa ngwaria.
4Tondũ nĩũhingĩĩte meciiria maao matikaagĩe na ũmenyo,
ndũkaareke maahoote.
5Arĩa makunyanagĩra araata aao nĩ geetha megune,
ciana ciao nĩikoora maitho.
6“Ngai anduĩte kĩndũ gĩa gũthekererwo;
andũ no mata maranduĩra ũthiũ.
7Ndĩ na ruwo rũingĩ ũguo atĩ, maitho maakwa maroona o nduma;
ciĩga ciakwa itigĩĩtwo o mahĩndĩ matheri.
8Andũ arĩa metuaga athingu maroona ũguo makamaka;
maranjũkĩrĩra ta mũndũ ũtatĩĩĩte Ngai.
9No rĩĩrĩ, mũndũ ũrĩa mũthingu nĩarũmĩĩtie njĩra yake;
mũndũ ũrĩa ũrĩ na mooko matheru athiaga akĩongagĩrĩra hinya.
10No hatirĩ o na ũmwe wa araata aakwa
oonekaga arĩ mũũgĩ.
11Matukũ maakwa nĩmathiru;
mĩbango yakwa nĩharaganĩĩte;
mwĩhoko wakwa nĩ mũthiru.
12No araata aakwa maroiga ũtukũ nĩ mũthenya;
maroiga nĩgũkĩa kũrakĩa,
no niĩ njũũĩ atĩ ndĩ o ndumainĩ.
13Mwĩhoko wakwa no kwa arĩa akuũ,
kũrĩa ngaakoma ndumainĩ.
14Ngeera mbĩĩrĩra atĩrĩ,
‘Wee nĩ we baaba,’
naguo mũthũa ndĩwĩre atĩrĩ,
‘Inyuĩ nĩ inyuĩ a maitũ,
na no inyuĩ aarĩ a maitũ.’
15Kĩĩrĩgĩrĩro gĩakwa gĩkĩrĩ ha?
Nũũ ũgũkĩona kĩĩrĩgĩrĩro gĩakwa?
16Kĩĩrĩgĩrĩro kĩu no gĩgĩthiĩ na niĩ kwa arĩa akuũ?
No gĩgĩikũrũkanie na niĩ rũkũngũinĩ?”