Uzia mũthamaki wa Juda
(2Maũ 26.1-23)
1Na rĩĩrĩ, Uzia mũrũ wa Amazia aambĩrĩirie gũthamaka Juda mwakainĩ wa mĩrongo ĩĩrĩ na mũgwanja wa ũthamaki wa Jeroboamu wa Keerĩ thĩinĩ wa Isiraeli. 2Naake aambĩrĩirie gũthamaka arĩ wa mĩaka ikũmi na ĩtandatũ na agĩthamaka mĩaka mĩrongo ĩtaano na ĩĩrĩ kũu Jerusalemu. Nyina eetagwo Jekolia wa kuuma o kũu Jerusalemu. 3Naake agĩĩka maũndũ maingĩ marĩa maakenagia Ngai o ta ũrĩa Amazia ithe eekĩĩte. 4No rĩĩrĩ, kũndũ kũrĩa gũtũũgĩru kũrĩa gwathaathayagĩrio mĩhianano gũtiigana kũmomoranio, na ningĩ andũ magĩthiĩ o na mbere kũrutĩra magongoona kuo o na gũcina ũbaani. 5Naake MWATHANI agĩtũma Uzia anyiitwo nĩ mũrimũ mũũru wa ngoothi ũrĩa aikarire naguo o nginya rĩrĩa aakuire. Naake aatũũraga nyũmba wiki, naake Jothamu mũũrũwe agĩgĩthiĩ na mbere gwatha bũrũri.
6Na rĩĩrĩ, maũndũ marĩa mangĩ Uzia eekire maandĩkĩĩtwo Ibuku rĩa Hisitoria ya Athamaki a Juda. 7 Naake agĩkua, agĩthikwo mbĩĩrĩrainĩ cia athamaki kũu itũũra rĩa Daudi, naake Jothamu mũũrũwe agĩthamaka ithenya rĩake.
Zekaria mũthamaki wa Isiraeli
8Na rĩĩrĩ, Zekaria mũrũ wa Jeroboamu wa Keerĩ aambĩrĩirie gũthamaka Isiraeli mwakainĩ wa mĩrongo ĩtatũ na ĩnaana wa ũthamaki wa Uzia thĩinĩ wa Juda. Naake agĩthamaka mĩeri ĩtandatũ kũu Samaria. 9Naake agĩgĩĩka maũndũ maingĩ mooru marĩa mataakenagia MWATHANI, o ta ũrĩa athamaki arĩa maarĩ mbere yake meekĩĩte. Ningĩ akĩrũmĩrĩra mĩtugo mĩũru ta ĩrĩa yekĩĩtwo nĩ Jeroboamu mũrũ wa Nebati ũrĩa watũmire Aisiraeli meehie. 10Na rĩĩrĩ, Shalumu, mũrũ wa Jabeshi, akĩgĩa ndundu ya gũũkĩrĩra mũthamaki Zekaria, agĩkĩmũũragĩra o hau mbere ya andũ,
naake agĩthamaka ithenya rĩake.
11Na rĩĩrĩ, maũndũ marĩa mangĩ Zekaria eekire maandĩkĩĩtwo Ibukuinĩ rĩa Hisitoria ya Athamaki a Isiraeli.
12 Nakĩo kĩĩranĩro kĩa MWATHANI gĩkĩhinga, kĩrĩa eerĩire Jehu akĩmwĩra atĩrĩ, “Njiarwa ciaku o nginya rũciaro rwa kana igũtũũra ithamakaga Isiraeli.”
Shalumu mũthamaki wa Isiraeli
13Na rĩĩrĩ, Shalumu mũrũ wa Jabeshi aambĩrĩirie gũthamaka Isiraeli mwakainĩ wa mĩrongo ĩtatũ na kenda wa ũthamaki wa Uzia thĩinĩ wa Juda. Naake agĩthamaka mweri ũmwe kũu Samaria.
14Naake Menahemu mũrũ wa Gadi akiuma Tiriza agĩthiĩ akĩũragĩra Shalumu kũu Samaria, agĩthamaka ithenya rĩake. 15Na rĩĩrĩ, ciĩko iria ingĩ Shalumu eekire o hamwe na ndundu yake ya gũũkanĩrĩra ĩrĩa aathondekeete ciandĩkĩĩtwo Ibukuinĩ rĩa Hisitoria ya Athamaki a Isiraeli. 16Rĩrĩa Manahemu oimaga Tiriza, akĩhũũra itũũra rĩetagwo Tifisa o na atũũri aarĩo, o na kũrĩa guothe kwarĩthiũrũrũkĩirie tondũ andũ aakuo nĩmaaregire kũmwĩtĩkĩria atoonye kuo. Ningĩ nĩatarũrire nda cia atumia arĩa maarĩ aritũ.
Menahemu mũthamaki wa Isiraeli
17Na rĩĩrĩ, Menahemu mũrũ wa Gadi, aambĩrĩirie gũthamaka Isiraeli mwakainĩ wa mĩrongo ĩtatũ na kenda wa ũthamaki wa Uzia mũthamaki wa Juda. Naake agĩthamaka mĩaka ikũmi kũu Samaria. 18Naake agĩgĩĩka maũndũ maingĩ mooru marĩa mataakenagia MWATHANI o ta marĩa meekĩĩtwo nĩ Jeroboamu mũrũ wa Nabati ũrĩa watũmire Aisiraeli meehie; ndaigana gũtiigana namo matukũ moothe ma wathani wake. 19Na rĩĩrĩ, Tigilathu Pileseri mũthamaki wa Asiria, agĩtharĩkĩra Isiraeli, naake Menahemu akĩmũhe kiro ngiri mĩrongo ĩtatũ na inya (34,000) cia betha nĩ geetha amũteithie gũtũma ũthamaki wake wĩhande wega. 20Menahemu oonganirie mbeeca icio na hinya kuuma kwĩ itonga ciothe cia Isiraeli iria ciarutire o mũndũ icunjĩ mĩrongo ĩtaano cia betha. Tondũ ũcio Tigilathu Pileseri mũthamaki ũcio wa Asiria agĩcooka bũrũri wake.
21Na rĩĩrĩ, maũndũ marĩa mangĩ Menahemu eekire, maandĩkĩĩtwo Ibukuinĩ rĩa Hisitoria ya Athamaki a Isiraeli. 22Naake Menahemu agĩkua, agĩthikwo, naake Pekahia mũũrũwe, agĩthamaka ithenya rĩake.
Pekahia mũthamaki wa Isiraeli
23Na rĩĩrĩ, Pekahia mũrũ wa Menahemu aambĩrĩirie gũthamaka Isiraeli mwakainĩ wa mĩrongo ĩtaano wa hĩndĩ ĩrĩa Uzia aathanaga Juda. Naake agĩthamaka mĩaka ĩĩrĩ kũu Samaria. 24Naake Pekahia agĩgĩĩka maũndũ maingĩ mooru marĩa mataakenagia MWATHANI, o ta marĩa meekĩĩtwo nĩ Jeroboamu mũrũ wa Nebati ũrĩa watũmire Aisiraeli meehie. 25Naake Peka mũrũ wa Remalia, ũmwe wa atongoria a mbũtũ cia ita cia Pekahia, akĩgĩa ndundu ya kũmũũkĩrĩra e na thigari mĩrongo ĩtaano cia kuuma Gileadi. Naake akĩmũũragĩra nyũmbainĩ na thĩinĩ ĩrĩa yakĩĩtwo na thingo cia hinya ya kwĩhitha ya kwa mũthamaki kũu Samaria na agĩthamaka ithenya rĩake.
26Na rĩĩrĩ, maũndũ marĩa mangĩ Pekahia eekire maandĩkĩĩtwo Ibukuinĩ rĩa Hisitoria ya Athamaki a Isiraeli.
Peka mũthamaki wa Isiraeli
27Na rĩĩrĩ, Peka mũrũ wa Remalia aambĩrĩirie gũthamaka Isiraeli mwakainĩ wa mĩrongo ĩtaano na ĩĩrĩ wa ũthamaki wa Uzia thĩinĩ wa Juda. Naake agĩthamaka mĩaka mĩrongo ĩĩrĩ kũu Samaria. 28Naake agĩĩka maũndũ maingĩ marĩa moonagwo marĩ mooru nĩ MWATHANI, o ta marĩa meekĩĩtwo nĩ Jeroboamu mũrũ wa Nebati ũrĩa watũmire Aisiraeli meehie.
29Na rĩĩrĩ, matukũinĩ ma Peka mũthamaki wa Isiraeli, Tigilathu Pileseri mũthamaki wa Asiria akĩnyiita matũũra maya: Ijoni, Abeli Bethi Maaka, Janoa, Kadeshi na Hazoru, na ng'ongo cia Gileadi, Galili, na Nafutali na akĩoya andũ aakuo akĩmatwara Asiria marĩ mĩgwate. 30Naake Hoshea mũrũ wa Ela akĩgĩa ndundu ya gũũkĩrĩra Peka mũrũ wa Remalia, akĩmũũraga. Naake akĩambĩrĩria gũthamaka ithenya rĩake mwakainĩ wa mĩrongo ĩĩrĩ wa ũthamaki wa Jothamu mũrũ wa Uzia. 31Na rĩĩrĩ, maũndũ marĩa mangĩ Peka eekire, maandĩkĩĩtwo Ibukuinĩ rĩa Hisitoria ya Athamaki a Isiraeli.
Jothamu mũthamaki wa Juda
(2Maũ 27.1-9)
32Na rĩĩrĩ, Jothamu mũrũ wa Uzia aambĩrĩirie gũthamaka Juda mwakainĩ wa keerĩ wa ũthamaki wa Peka mũrũ wa Remalia thĩinĩ wa Isiraeli. 33Naake aarĩ wa mĩaka mĩrongo ĩĩrĩ na ĩtaano rĩrĩa aambĩrĩirie gũthamaka. Naake agĩthamaka mĩaka ikũmi na ĩtandatũ kũu Jerusalemu. Nyina eetagwo Jerusha mwarĩ wa Zadoku. 34Naake Jothamu agĩĩka maũndũ maingĩ marĩa moonagwo marĩ meega nĩ MWATHANI, o ta ũrĩa ithe Uzia eekĩĩte. 35No rĩĩrĩ, kũndũ kũrĩa gũtũũgĩru gwathaathayagĩrio mĩhianano, gũtiigana kũmomoranio, nao andũ magĩthiĩ na mbere kũrutĩra magongoona kuo o na gũcina ũbaani. Jothamu nĩ we wakire kĩhingo kĩa na mwena wa na Rũgongo kĩa Hekaarũ.
36Na rĩĩrĩ, maũndũ marĩa mangĩ Jothamu eekire maandĩkĩĩtwo Ibukuinĩ rĩa Hisitoria ya Athamaki a Juda. 37Na rĩĩrĩ, matukũinĩ ma ũthamaki wake, MWATHANI akĩambĩrĩria kũrekia Rezini mũthamaki wa Siria, na Peka mũrũ wa Remalia, magatharĩkĩre Juda. 38Naake Jothamu agĩkua, agĩthikwo mbĩĩrĩrainĩ cia athamaki kũu itũũra rĩa Daudi, naake Ahazu mũũrũwe agĩthamaka ithenya rĩake.