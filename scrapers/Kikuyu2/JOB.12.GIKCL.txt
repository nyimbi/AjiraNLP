Mĩario ya Ayubu
1Naake Ayubu agĩcookia atĩrĩ:
2“Kaĩ mũrĩ imenyi-ĩ!
Mwakua-rĩ, ũũgĩ ũgaakuanĩra na inyuĩ.
3No rĩĩrĩ, o na niĩ ndĩ na ũũgĩ o ta inyuĩ;
mũtirĩ oogĩ kũngĩra.
Nũũ ũtooĩ maũndũ macio?
4Araata aakwa rĩu nĩgũũthekerera marathekerera,
o niĩ ndahooyaga Ngai na akanjigua.
Nĩgũũthekerera marathekerera,
o niĩ mũndũ mũthingu ũtarĩ ũcuuke.
5Matirĩ na mathĩĩna, na nĩgũũthaakĩra marathaakĩra;
njerekeire kũgũa, na no marahũũra.
6No rĩĩrĩ, atuunyani na arĩa matatĩĩĩte Ngai maikaire na thaayũ,
o acio matuaga atĩ hinya wao nĩguo ngai yao.
7“Rĩu-rĩ, ũria nyamũ na nĩigũgũthoomithia;
ũria nyoni na nĩigũgũcookeria.
8Arĩria mĩtĩ na nĩgũgũthoomithia;
ningĩ arĩria thamaki na nĩigũgũtaarĩria.
9Ciothe nĩciũĩ atĩ nĩ guoko kwa MWATHANI gwaciũmbire.
10Kĩndũ o gĩothe kĩrĩ muoyo,
o na roho wa mũndũ o wothe irĩ guokoinĩ gwake.
11Matũ makenagio nĩkũigua ciugo,
o ta ũrĩa rũrĩmĩ rũkenagio nĩgũcama irio.
12Andũ akũrũ makoragwo na ũũgĩ;
arĩa maikĩĩtie matukũ nĩmooĩ maingĩ.
13“Ngai nĩ mwene ũũgĩ na hinya;
nĩoĩ gũtaarana, na nĩoĩ maingĩ.
14Ngai angĩmomora-rĩ, nũũ ũngĩaka rĩngĩ?
Angĩhingĩrĩria mũndũ-rĩ, nũũ ũngĩmũhingũrĩra?
15Angĩgirĩrĩria mbura, indo ciothe nĩkũũma ciũmaga;
angĩmĩhingũrĩra, kũgĩaga na mũiyũro.
16Nĩarĩ hinya o na ũũgĩ;
mũhĩtithio na mũhĩtithania, o eerĩ nĩ aake.
17Aconoraga anene,
na agatua atongoria irimũ.
18Arutaga athamaki itĩinĩ ciao,
akamatua mabuthu.
19Aconoraga athĩnjĩri Ngai,
na akahang'ũrania anene arĩa matangĩenyenyeka.
20Akiragia arĩa mehokeetwo nĩ andũ,
nao arĩa akũrũ akamatuunya ũmenyo.
21Aagithagia aathani gĩtĩĩo,
na agatuunya anene ũnene.
22Athikũragia maũndũ marĩa mathike,
na akareehe marĩa marĩ ndumainĩ ũtheriinĩ.
23Atũũgagĩria ndũũrĩrĩ na agacihang'urania;
atũmaga itheereme o na agaciharagania.
24Atuaga aathani irimũ,
agatũma maturuure na matione njĩra.
25Magagĩthiĩ makĩhambahambataga ndumainĩ,
magĩtũgũũgaga o ta arĩĩu.