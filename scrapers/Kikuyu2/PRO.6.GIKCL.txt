Mataaro mangĩ
1Mwana wakwa, angĩkorwo nĩũtuĩkĩĩte wa kũrĩhĩra mũndũ ũngĩ thiirĩ wake,
2na wone taũgwatĩĩtwo nĩ ciugo cia kanua gaaku,
o nacio irĩĩkanĩro ciaku igatuĩka mũtego kũrĩ wee-rĩ,
3mwana wakwa, menya atĩ wĩmũkĩrie hinya nĩ mũndũ ũcio.
Ũrĩa wagĩrĩirwo nĩgwĩka
nĩguo wĩteithũre harĩ we nĩ atĩrĩ;
thiĩ harĩ we, wĩnyiihĩĩtie ũmũthaithe eeherie kĩrĩĩkanĩro kĩu.
4Ndũkaaneetĩkĩre maitho maaku mahĩtwo nĩ toro,
o na kana imone ciaku icũũnge.
5Wĩteithũre ta kanyoni gakiuma mũtegoinĩ,
kana ta thwariga ĩkĩũrĩra mũgwĩmi.
6Igũũta-rĩ, ta nĩicũũthĩrĩrie thigiriri,
igĩtaranie mĩtugo yacio nĩguo ciũhĩge.
7Thigiriri-rĩ, itirĩ mũtongoria kana mũnene,
o na kana mũndũ wa gũciatha,
8na no ciĩigagĩra mũthiithũ wa irio
hĩndĩ ya ũrugarĩ,
igakĩhaarĩria nĩ ũndũ wa hingo ya heho.
9Atĩrĩĩrĩ, wee kĩgũũta gĩĩkĩ,
ũgũtũũra ũkomeete kinya rĩ?
Ũkaagurumũka kuuma toro hĩndĩ irĩkũ?
10 Atĩrĩĩrĩ, amba ũcooke toro, ũkomakome o haniini;
o na ningĩ wĩkumbatanĩrie ũhuurũke.
11Nawe ũgũkorererwo nĩ ũthĩĩni taũkoreetwo nĩ mĩitũ
ũtharĩkĩrwo nĩ ũkĩa o ta ũtharĩkĩirwo nĩ ita.
12Mũndũ wa mũcene na mwaganu,
acangacangaga akĩaragia mũhuuhu.
13Nĩkuunĩra oinagĩra mũndũ riitho,
akamũheneria na guoko,
nĩ geetha amũheenererie.
14Nĩgũthugunda athugundaga ũũru na ngoro yake,
na agathogothaga thĩĩna hingo ciothe.
15Kwoguo, mũtino ũkaamũkora aterĩgĩrĩire,
agaakobobanio aanangwo biũ.
16-19Kũrĩ maũndũ mũgwanja marĩa MWATHANI athũire:
Maitho ma mwĩtĩĩo,
rũrĩmĩ rwa maheeni,
mooko mooragaga andũ mateehĩĩtie,
ngoro ĩrĩa ĩthugundaga o waganu mũtheri,
magũrũ marĩa mateng'eraga gwĩka o ũũru mũtheri,
mũndũ ũrutaga ũira wa maheeni,
na mũndũ ũhũũrithanagia andũ arĩa angĩ.
Gũkaanania ũtharia
20Mwana wakwa, rũmia watho wa thooguo,
na ndũkaanariganĩrwo nĩ ũrutani wa maitũguo.
21Ciugo ciao nĩitũũre irĩ mũthiithũ waku;
ciige ngoroinĩ yaku.
22Ũrutani wacio ũgũtongoragie ũkiumagara,
ningĩ ũkũmenyagĩrĩre wĩ toro,
o na ningĩ ũgũtaarage rĩrĩa warahũka kuuma toro.
23Watho-rĩ, nĩ taawa, kĩrĩra nĩ ũtheri,
ningĩ gũkaanio nĩkuonererio njĩra ya muoyo.
24Ũhoro ũcio nĩũgũkweheranĩria na mũtumia mwaganu,
o na ũkwehanĩrĩrie na ciugo ciake cia kũheenanĩrĩria.
25Menyerera ndũkaanaguucĩrĩrio nĩ ũthaka wake,
o na kana ũguucĩrĩrio nĩ mwĩgemio wa njuĩrĩ cia maitho maake.
26Mũmaraaya aheenagĩrĩrio na keenyũ ka mũgate,
mũtumia mũtharia aguĩmaga mũtũũrĩre wothe wa mũndũ mũrũme.
27Rĩu-rĩ, mũndũ ahota gũkuua mwaki na gĩthũri gĩake,
na nguo ciake itihĩe?
28Ningĩ mũndũ angĩthiĩra igũrũ rĩa makara me na mwaki,
githĩ makinya maake to mahĩe?
29Ũguo no taguo mũndũ angĩtharia na mũtumia wa mũndũ ũngĩ,
ũrĩa ũngĩĩka ũguo no mũhaka aconorithio.
30Andũ matimenaga mũici aiyĩte
no geetha ehũũnie rĩrĩa e mũhũũtu.
31No rĩĩrĩ, angĩnyiitwo, nĩarĩhagio maita mũgwanja,
o na ningĩ akanenganĩra kĩrĩa gĩothe arĩ nakĩo.
32Mũndũ ũrĩa ũtharanagia, ũcio ndeciiragia wega;
mũndũ ũcio nĩkwĩyũnũha eyũnũhaga we mwene.
33Kĩrĩa oonaga no nguraro na kwagithio gĩtĩĩo,
na ningĩ atũũraga anyararĩĩtwo kinya tene.
34Ũiru-rĩ, nĩũtũmaga mũthuuriwe araakare mũno,
ningĩ ndũrekaga mũthuuri ũcio aigue tha rĩrĩa arerĩhĩria.
35Na ũngĩmũhe irĩhi o na rĩrĩkũ rĩa gwĩkũũra narĩo ndangĩamũkĩra,
ningĩ hatirĩ iheeo o na irĩkũ ingĩhooreria maraakara maake.