Maciaro ma ũũgĩ
1Atĩrĩĩrĩ, ciana ciakwa, tegaai matũ mũthikĩrĩrie kĩrĩra gĩa ithe wanyu,
na nĩmũkwĩgĩĩra na ũmenyo.
2Ndĩmũrutaga ndeto iria njega,
menyaai gũkaanatigana na ũrutani wakwa.
3Rĩrĩa ndarĩ mwana mũnyiinyi ndĩ na baaba,
ndĩ o wa mũũmwe kwa maitũ-rĩ;
4baaba aaheaga kĩrĩra akoiga atĩrĩ,
“Tũũra ũririkanaga ũrĩa wothe njugaga,
menyagĩrĩra maathani maakwa na nĩũgũtũũra.
5Wĩgĩĩre na ũũgĩ na ũgerereri!
Ndũkaanariganĩrwo nĩ ciugo cia kanua gaakwa.
6Menya gũkaanatigana na ũũgĩ
naake nĩarĩkũmenyagĩrĩra;
tuma ndũgũ naake na nĩegũtũũra akũrangĩire.
7Ũndũ ũrĩa wa bata wĩgiĩ ũũgĩ
no kwĩgĩĩra na ũũgĩ we mwene,
nakuo kũgĩa na ũgerereri nĩguo ũndũ ũrĩa ũngĩ wa bata mũno.
8Tuma ndũgũ na ũũgĩ naake nĩegũgũtũũgĩria;
mũhĩmbĩrie na nĩegũtũma ũheeo gĩtĩĩo.
9Naake ekũhaana o ta thũmbĩ aragwĩkĩra mũtwe.
thũmbĩ thaka nĩ yo agaakũhe.”
10Mwana wakwa, thikĩrĩria na ũrũmie na kinyi ũhoro wakwa,
na nĩũgũtũũra muoyo matukũ maingĩ.
11Nĩnguonereirie mĩthiĩre ya ũũgĩ,
na ngagũtongoria na njĩra iria njega.
12Ndũkaahĩngĩĩcwo rĩrĩa ũgũthiĩ na njĩra,
o na ũgĩteng'era ndũkaahĩngwo nĩ kĩndũ.
13Tũũra ũrũmĩĩtie kĩrĩra kĩrĩa wĩrutĩĩte,
na ndũkaanariganĩrwo nĩkĩo o na haniini;
tũũra ũkĩmenyereire wega na nĩgĩgũgũtũũria muoyo.
14Ndũkaanarũmanĩrĩre na mĩthiĩre ya andũ arĩa aaganu,
ndũkaanathiĩ na mĩthiĩre ya andũ arĩa ooru.
15Mĩĩtheemage, na ndũkaanathiĩ nayo,
eheria meciiria maaku harĩ yo, wĩhĩtũkĩre.
16O matikomaga mateekĩĩte ũndũ mũũru;
o na matingĩona toro matatiihĩĩtie mũndũ.
17Meyonagĩra gĩa kũrĩa kuumana na ũmaramari,
na gĩa kũnyua kuumana na haaro.
18No rĩĩrĩ, mĩthiĩre ya arĩa athingu no ta riũa rĩkĩratha,
o na ta ũrĩa rĩthiaga rĩkĩaraga o nginyagia mĩaraho.
19Mĩthiĩre ya arĩa aaganu ĩhaana ta nduma ndumanu mũno;
o na mangĩgũa matingĩmenya kĩrĩa kĩamahĩnga.
20Mwana wakwa, thikĩrĩria ciugo ciakwa,
tega gũtũ ũthikĩrĩrie ũrĩa ndĩrakwĩra.
21Ndũkaanareke ciugo ciakwa ikweherere,
ciririkanage na ũcigage ngoroinĩ yaku.
Wĩciiragie ũhoro wacio.
22Kũrĩ arĩa macimenyeete nĩ muoyo,
o na nĩ ũgima kũrĩ arĩa marĩ nacio.
23Menyerera mũno mathugunda ma ngoro yaku;
amu mathugunda macio nĩ mo mathondekaga mũtũũrĩre waku.
24Wĩmenyerie kwaga kwaria ndeto hotomu,
o namo maheeni nĩmeehere harĩ we.
25Ikaraga ũcũũthĩrĩirie o mbere na ndũkaanehũgũre.
26 Menyagĩrĩra mũno mĩthiĩre yaku,
naguo mũtũũrĩre waku nĩũgũũtũra wĩhandĩĩte wega.
27Tũũra wĩhandĩĩte o wega, na wĩtheemage ũũru.