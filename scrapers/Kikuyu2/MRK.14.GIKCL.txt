Mũbango wa kũũraga Jesũ
(Mat 26.1-5; Luk 22.1-2; Joh 11.45-53)
1 Na rĩĩrĩ, gũtigairie mĩthenya ĩĩrĩ Thigũkũ ya Bathaka o hamwe na Thigũkũ ya mĩgate ĩtarĩ mĩĩkĩre ndaawa ya kũimbia ikinye-rĩ, athĩnjĩri Ngai arĩa anene, o na arutani a Watho makĩambĩrĩria gũtuĩria ũrĩa mangĩnyiita Jesũ na hitho nĩguo mamũũrage. 2No makĩĩrana atĩrĩ, “Tũtigwĩka ũguo hĩndĩ ya thigũkũ andũ matigaatũũkĩrĩre.”
Jesũ gũitĩrĩrio maguta e Bethania
(Mat 26.6-13; Joh 12.1-8)
3 Na rĩĩrĩ, hĩndĩ ĩmwe Jesũ aarĩ Bethania mũciĩ gwa Simoni ũrĩa warũarĩĩte mũrimũ wa ngoothi. Naake Jesũ rĩrĩa aarĩaga hagĩũka mũtumia warĩ na cuuba yaiyũire maguta ma goro manungi wega. Akĩmĩkunũra, agĩitĩrĩria Jesũ maguta macio mũtwe. 4Nao andũ amwe arĩa maarĩ ho makĩraakara makĩũrania atĩrĩ, “Maguta macio maitangwo ũguo nĩkĩ? 5Nĩmangĩendio makĩria dinari
magana matatũ iheeo athĩĩni.” Magĩgĩtetia mũtumia ũcio mũno.
6No Jesũ akiuga atĩrĩ, “Tiganaai naake! Mũramũthĩĩnia nĩkĩ? We nĩanjĩka ũndũ mwega. 7 Andũ arĩa athĩĩni-rĩ, mũrĩkoragwo nao hĩndĩ ciothe, na rĩrĩa rĩothe mũngĩenda kũmateithia no mũmateithie. No niĩ mũtirĩkoragwo na niĩ hĩndĩ ciothe. 8We nĩanjĩka ũrĩa ahota; aitĩrĩria mwĩrĩ wakwa maguta nĩ ũndũ wa kũũhaarĩrĩria gũthikwo. 9Ngũmwĩra na ma atĩ kũrĩa guothe Ũhoro Ũrĩa Mwega ũkaahunjio thĩinĩ wa thĩ yothe, ũndũ ũcio anjĩka nĩũkaaganagwo nĩ geetha aririkanagwo.”
Judasi gwĩtĩkĩra gũkunyanĩra Jesũ
(Mat 26.14-16; Luk 22.3-6)
10Thuutha ũcio Judasi Mũisikariota, ũmwe wa arutwo arĩa ikũmi na eerĩ, akiuma agĩthiĩ kũrĩ athĩnjĩri Ngai arĩa anene nĩguo agakunyanĩre Jesũ kũrĩ o. 11Nao magĩkena rĩrĩa Judasi aamaheire ũhoro ũcio, makĩmwĩra atĩ nĩmekũmũhe mbeeca. Naake Judasi akĩambĩrĩria gũcaria mweke wa kũneana Jesũ kũrĩ o.
Jesũ kũrĩanĩra Bathaka na arutwo aake
(Mat 26.17-25; Luk 22.7-14,21-23; Joh 13.21-30)
12Mũthenya wa mbere wa Thigũkũ ya mĩgate ĩtarĩ mĩĩkĩre ndaawa ya kũimbia, ũrĩa tũtũrũme twa kũrĩĩo Bathaka tũthĩnjagwo-rĩ, arutwo a Jesũ makĩmũũria atĩrĩ, “Ũkwenda tũgakũhaarĩrĩrie irio cia Bathaka kũ?”
13Naake Jesũ agĩgĩtũma arutwo aake eerĩ akĩmeera atĩrĩ, “Thiĩi itũũrainĩ, na nĩmũgũcemania na mũndũ ũkuuĩĩte mũtũngi wa maaĩ. Mũrũmĩrĩreei, 14mũingĩre nyũmba ĩrĩa arĩtoonya, mwĩre mwene nyũmba ĩyo atĩrĩ, ‘Mũrutani ekũũria atĩrĩ, ĩ ha nyũmba ya ageni harĩa ngũrĩĩra irio cia Bathaka hamwe na arutwo aakwa?’ 15Naake nĩekũmuonia nyũmba ya igũrũ, ĩrĩ haarĩrie. Amuonia mũtũthondekere irio cia Bathaka kuo.”
16Nao arutwo acio magĩgĩthiĩ itũũrainĩ, magĩkora maũndũ moothe o ta ũrĩa Jesũ aameerĩĩte, magĩkĩhaarĩria Bathaka.
17Gwakinya hwaĩinĩ Jesũ agĩũka na arutwo arĩa ikũmi na eerĩ. 18 Na rĩrĩa maikarĩĩte meethainĩ makĩrĩa akiuga atĩrĩ, “Ngũmwĩra na ma atĩ ũmwe wanyu ũrĩa ũrarĩanĩra na niĩ nĩekũngunyanĩra.”
19Nao arutwo makĩambĩrĩria kũnyiitwo nĩ kĩeha, magĩkĩmũũria ũmwe kwa ũmwe atĩrĩ, “Hiihi nĩ niĩ?”
20Naake Jesũ akĩmacookeria atĩrĩ, “Nĩ ũmwe wanyu ikũmi na eerĩ, ũrĩa ndĩratobokanĩria mũgate mbakũriinĩ ĩmwe naake. 21Mũrũ wa Mũndũ nĩegũkua o ta ũrĩa kwandĩkĩĩtwo. Ĩndĩ kaĩ mũndũ ũrĩa ũkũmũkunyanĩra e thĩĩna-ĩ! Kaba mũndũ ũcio atangĩaciarirwo!”
Irio cia Mwathani
(Mat 26.26-30; Luk 22.14-20; 1Akor 11.23-25)
22Na rĩĩrĩ, rĩrĩa maarĩaga, Jesũ akĩoya mũgate, akĩũraathima, agĩcooka akĩwenyũra, akĩũnengera arutwo aake, akĩmeera atĩrĩ, “Keei, ũyũ nĩ mwĩrĩ wakwa.”
23Agĩcooka akĩoya gĩkombe, na arĩĩkia gũcookeria Ngai ngaatho, akĩmanengera, nao oothe makĩnyuanĩra. 24 Naake Jesũ akĩmeera atĩrĩ, “Ĩno nĩ yo thakame yakwa ya kĩrĩĩkanĩro
ĩrĩa ĩgũitwo nĩ ũndũ wa andũ aingĩ. 25Ngũmwĩra atĩrĩ na ma, ndigaacooka kũnyua ndibei rĩngĩ kinya rĩrĩa ngaamĩnyua yerũhĩĩtio Ũthamakiinĩ wa Ngai.”
26Nao marĩĩkia kũina rwĩmbo makiuma magĩthiĩ kĩrĩmainĩ kĩa mĩtamaiyũ.
Petero kwĩrwo atĩ nĩarĩkaana Jesũ
(Mat 26.31-35; Luk 22.31-34; Joh 13.36-38)
27 Naake Jesũ akĩmeera atĩrĩ, “Inyuothe nĩmũrĩndirika. Amu nĩkwandĩkĩĩtwo atĩrĩ, ‘Ngai nĩakooraga mũrĩithi, nacio ng'ondu ihurunjũke.’ 28 No ndariũka nĩngaamũtongoria gũthiĩ Galili.”
29Naake Petero akĩmwĩra atĩrĩ, “O na arĩa angĩ oothe mangĩgũtirika, niĩ ndingĩgũtirika!”
30Naake Jesũ akĩmwĩra atĩrĩ, “Ngũkwĩra na ma atĩ, ũtukũ wa ũũmũũthĩ ngũkũ ĩtaanakũga keerĩ nĩũrĩngaana gatatũ.”
31Naake Petero akĩrega na hinya mũno akiuga atĩrĩ, “O na angĩkorwo nĩgũkuanĩra nawe niĩ ndirĩgũtirika!” Nao arutwo acio angĩ oothe makiuga o ro ũguo.
Jesũ kũhooya e Gethisemane
(Mat 26.36-46; Luk 22.39-46)
32Thuutha ũcio magĩthiĩ magĩkinya handũ heetagwo Gethisemane. Marĩ hau Jesũ akĩĩra arutwo aake atĩrĩ, “Ikaragaai haaha thiĩ ngahooe.” 33Akĩoya Petero, Jakubu, na Johana agĩthiĩ nao. Naake akĩambĩrĩria kũigua kĩeha mũno na gũthĩĩnĩka ngoro, 34akĩmeera atĩrĩ, “Nĩndĩraigua kĩeha mũno ngoro o ta ngirie gũkua. Ikaragaai haaha na mwĩhũũge.”
35Agĩgĩthiĩ kabere haniini, agĩturumithia ũthiũ thĩ akĩhooya atĩ kũngĩhoteka thĩĩna ũcio ũmũthengere. 36Akiuga atĩrĩ, “Awa, o wee Baaba, maũndũ moothe nĩmahotekaga nĩ we; gĩĩthengerie gĩkombe gĩĩkĩ kĩa mĩnyamaaro, no ti ũrĩa niĩ ngwenda, nĩ ũrĩa wee ũkwenda.”
37Agĩcooka harĩa arutwo maarĩ, agĩkora makomeete akĩũria Petero atĩrĩ, “Simoni, nĩgũkoma ũkomeete? Ndũnahota gũikara o na ithaa rĩmwe wĩhũgĩĩte?” 38Agĩkĩmeera atĩrĩ, “Mwĩhũũgeei, na mũhooe mũtigatoonye magerioinĩ. Ngoro nĩkwenda, no mwĩrĩ ndũrĩ na hinya.”
39Akĩmatiga rĩngĩ, agĩthiĩ akĩhooya o ta ũrĩa aahoeete rĩa mbere. 40Naake acooka harĩa arutwo maarĩ agĩkora makomeete, tondũ nĩmaathĩĩnagio nĩ toro. Nao makĩrigwo nĩ ũrĩa mangĩmwĩra.
41Agĩũka ihinda rĩa gatatũ, agĩkora o makomeete akĩmeera atĩrĩ, “No gũkoma mũkomeete mũkahuurũka? Kinyiai hau. Ihinda nĩikinyu! Mũrũ wa Mũndũ nĩekũneanwo mookoinĩ ma andũ eehia. 42Ũkĩraai tũthiĩ. Oneei ũrĩa ũkũngunyanĩra nĩakinya!”
Jesũ kũnyiitwo
(Mat 26.47-56; Luk 22.47-53; Joh 18.3-12)
43Na Jesũ o akĩaragia, Judasi, ũmwe wa arutwo arĩa ikũmi na eerĩ agĩgĩkinya. Naake agĩũka na andũ gĩkundi me na hiũ cia njora na njũgũma, matũmĩĩtwo nĩ athĩnjĩri Ngai arĩa anene, na arutani a Watho o na athuuri. 44Naake Judasi ũrĩa wamũkunyanagĩra nĩamaheete kĩmenyithia akameera atĩrĩ, “Ũrĩa ndĩmumunya, ũcio nĩ we. Mũmũnyiite, mũmũtware mũmũrangĩire.”
45Rĩrĩa Judasi aakinyire agĩgĩthiĩ eerekeire o harĩ Jesũ o rĩmwe akiuga atĩrĩ, “Mũrutani!” na akĩmũmumunya. 46Nao magĩũka makĩnyiita Jesũ makĩmũrũmia biũ. 47Naake ũmwe wa arĩa maarũngiĩ hau agĩcomora rũhiũ rwa njora, agĩtema ngombo ya Mũthĩnjĩri Ngai Ũrĩa Mũnene gũtũ. 48Hĩndĩ ĩyo Jesũ akĩmooria atĩrĩ, “Kaĩ mũũkĩĩte na hiũ na njũgũma ta arĩ gĩtoi mũũkĩĩte kũnyiita? 49 Ndĩratũũraga na inyuĩ Hekaarũinĩ, ngĩmũruta mũthenya o mũthenya na mũtingĩnyiita. Ĩndĩ no mũhaka Maandĩko matheru mahingio.”
50Na arĩĩkia kũnyiitwo, arutwo aake oothe makĩmũtirĩka makĩũra.
51Naake mwanake ũmwe akĩrũmĩrĩra Jesũ erigiicĩirie cuka. Na rĩrĩa andũ acio maatuire kũmũnyiita, 52akĩmatigĩra nguo, akĩũra e njaga.
Jesũ mbere ya kĩama
(Mat 26.57-68; Luk 22.54-55,63-71; Joh 18.13-14,19-24)
53Na rĩĩrĩ, thuutha wa kũnyiitwo, Jesũ agĩtwarwo kwa Mũthĩnjĩri Ngai Ũrĩa Mũnene, kũrĩa athĩnjĩri Ngai arĩa angĩ anene maagomanĩĩte, o hamwe na athuuri na arutani a Watho. 54Naake Petero agĩthiĩ amũrũmĩrĩire arĩ o haraaya, o nginya nja kwa Mũthĩnjĩri Ngai ũcio Mũnene. Agĩgĩikara thĩ hau nja hamwe na arangĩri, agĩotagĩra mwaki ho. 55Nao athĩnjĩri Ngai arĩa anene o na kĩama gĩothe magĩcaria ũira ũrĩa mangĩrutire nĩguo mooragithie Jesũ no makĩaga. 56No nĩkwarĩ andũ aingĩ maarutire ũira wa maheeni, no maũira maao makĩaga kũiguana.
57Nao andũ amwe magĩkĩrũũgama makĩruta ũira wa maheeni, makiuga atĩrĩ, 58 “Nĩtwamũiguire akiuga atĩrĩ, ‘Nĩngũtharia Hekaarũ ĩno yakĩĩtwo na mooko ma andũ, na mĩthenya ĩtatũ ĩtaanathira njake ĩngĩ ĩtaakĩĩtwo na mooko.’ ” 59Ĩndĩ o na moiga ũguo maũira maao makĩregana.
60Hĩndĩ ĩyo Mũthĩnjĩri Ngai Ũrĩa Mũnene akĩrũũgama hau mbere yao akĩũria Jesũ atĩrĩ, “Kaĩ wee ũtarĩ ũndũ ũngĩcookia igũrũ rĩa maũndũ maya moothe ũrathitangwo namo?”
61No Jesũ agĩkira ki na ndamũtumũke. Naake mũthĩnjĩri Ngai ũcio Mũnene agĩkĩmũũria atĩrĩ, “Wee nĩ we Kristũ Mũrũ wa Ngai Ũrĩa Mũraathime?”
62 Naake Jesũ akĩmũcookeria atĩrĩ, “Ĩĩ nĩ niĩ. Na nĩmũkoona Mũrũ wa Mũndũ aikarĩire gĩtĩ mwena wa ũrĩo wa Ũrĩa Mwene Hinya Wothe, o na muone agĩũka na matu ma igũrũ!”
63Naake Mũthĩnjĩri Ngai ũcio Mũnene agĩtembũranga nguo yake nĩ ũndũ wa kũraakara akiuga atĩrĩ, “Kaĩ tũgũkĩenda aira angĩ? 64 Githĩ mũtiakĩiguĩra ũrĩa aruma Ngai? Mũgũtua atĩa?”
Nao oothe makiuga magwatĩirie atĩ aagĩrĩire nĩkũũragwo.
65Nao amwe aao makĩambĩrĩria gũtuĩra Jesũ mata, na kũmũhumba maitho, makĩmũhũũra na hĩ makĩmwĩraga atĩrĩ, “Ragũra uuge nũũ wakũgũtha!” O nao arangĩri makĩmũhũũra.
Petero gũkaana Jesũ
(Mat 26.69-75; Luk 22.56-62; Joh 18.15-18,25-27)
66Na rĩĩrĩ, hĩndĩ ĩyo Petero aikarĩĩte thĩ nja, hagĩũka ndungata ĩmwe ya mũirĩĩtu ya kũu kwa Mũthĩnjĩri Ngai Ũrĩa Mũnene. 67Nayo yakinya hau Petero ootagĩra mwaki ĩkĩmũkũũrĩra maitho ĩkiuga atĩrĩ, “O nawe uuma hamwe na Jesũ wa Nazarethi.”
68Naake agĩkaana akiuga atĩrĩ, “Niĩ ũguo ndiũĩ o na ndiramenya nĩ atĩa ũroiga.” Oiga ũguo akiuma hau agĩthiĩ na thoome na hĩndĩ ĩyo ngũkũ ĩgĩkũga.
69Naake mũirĩĩtu ũcio oona Petero rĩngĩ akĩambĩrĩria kwĩra arĩa marũũgamĩĩte ho atĩrĩ, “Mũndũ ũyũ nĩ ũmwe wao!” 70No Petero agĩkaana rĩngĩ.
Thuutha haniini arĩa marũũgamĩĩte hau makĩambĩrĩria kwĩra Petero atĩrĩ, “Wee no mũhaka ũkorwo ũrĩ ũmwe wao, amu wĩ Mũgalili.”
71No Petero akĩambĩrĩria kwĩhĩta akiugaga atĩrĩ, “Ndĩraaria ma na Ngai nĩ mũira atĩ niĩ ndiramenya mũndũ ũcio mũraaria ũhoro wake!”
72Ihinda o rĩu ngũkũ ĩgĩkũga rĩa keerĩ. Naake Petero akĩririkana ũrĩa Jesũ aamwĩrĩĩte, “Mbere ya ngũkũ gũkũga keerĩ nĩũrĩngaana gatatũ.” Naake akĩambĩrĩria kũrĩra.