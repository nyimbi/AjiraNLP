Ngai kũũmĩrĩria Aisiraeli
1Ngai aroiga atĩrĩ,
“Kiraai na mũthikĩrĩrie, inyuĩ icigĩrĩra cia iriainĩ.
Andũ nĩmehaarĩrie gũtwara ciira igootiinĩ,
na nĩmekũheeo ihinda rĩa kwaria.
Ũkaai tũcookanie ndundu,
tuone nũũ ũrĩ na kĩhooto.
2“Nũũ ũtũmĩĩte mũhootani ooke oimĩĩte mwena wa irathĩro,
na agatũma ahootane kũrĩa guothe aragerera?
Nũũ ũmũheaga ũhootani igũrũ rĩa athamaki na ndũũrĩrĩ?
Amahũũraga na rũhiũ rwake rwa njora o ta marĩ rũkũngũ,
na akamahurunja na mĩguĩ yake o ta marĩ mahuti moombũrĩĩtwo nĩ rũhuuho.
3Amaingatithagia na akahĩtũka na ihenya inene,
ta arĩ kũũmbũka arombũka na ndoone ũũru.
4Nũũ ũbangĩĩte na agatũma maũndũ maya matuĩke?
Nũũ ũbangaga ũrĩa maũndũ marũmanagĩrĩra kuuma o kĩambĩrĩria?
Niĩ MWATHANI, o niĩ MWATHANI, ũrĩa warĩ kuo kĩambĩrĩria na ũgaakorwo kuo mũthiainĩ.
5“Andũ a icigĩrĩrainĩ cia iriainĩ nĩmooneete ũrĩa njĩkĩĩte,
makanyiitwo nĩ guoya na magatuĩka nda.
Oothe magakĩrũrũngana magooka.
6Mookĩĩte magĩteithanagia
na makĩũmanagĩrĩria mũndũ na ũrĩa ũngĩ.
7Bundi wa mbaaũ akeera mũturi wa thahabu atĩrĩ,
‘Nĩwĩkĩĩte wega.’
Ũrĩa naake ũnyorokagia mũhianano
akoomĩrĩria ũrĩa ũũgwatanagia na mĩcumaarĩ.
Makeerana atĩrĩ, ‘Nĩwagwatana wega.’
Magacooka makaũrũũgamia handũ haaguo na mĩcumaarĩ.
8 “No-rĩ, inyuĩ andũ a Isiraeli, ndungata ciakwa,
nĩ inyuĩ andũ arĩa thuurĩĩte,
na mũrĩ njiarwa cia Aburahamu, mũraata wakwa.
9Ndamũreehire ndĩmũrutĩĩte ituri cia thĩ,
ndamwĩtĩĩte kuuma mabũrũri ma kũraaya mũno,
ngĩmwĩra atĩrĩ,
‘Mũrĩ ndungata ciakwa,
nĩndĩmũthuurĩĩte na ndimũingatĩĩte.’
10Tigaai gwĩtigĩra, ndĩ hamwe na inyuĩ.
Tigaai kũmaka, amu nĩ niĩ Ngai wanyu;
nĩndĩmũũmagĩrĩria na ndĩmũteithagie,
nĩndĩmũgitagĩra na ndĩmũhonokagie.
11“Arĩa oothe mamũraakarĩire magaaconoka na mahootwo.
Arĩa mahũũranaga na inyuĩ makooragwo mathire.
12Mũgaagĩcaria arĩa macindanaga na inyuĩ na mũtikaamoona.
Arĩa mahũũranaga na inyuĩ magaatuĩka tũhũ mũtheri.
13Nĩ gũkorwo niĩ MWATHANI Ngai wanyu,
ndĩmũnyiitĩĩte guoko kwa ũrĩo,
na ndĩramwĩra, ‘Mũtikaamake, nĩngũmũteithia.’ ”
14MWATHANI aroiga atĩrĩ,
“Isiraeli, o na akorwo mũrĩ anyiinyi na mũtirĩ hinya,
tigaai gwĩtigĩra, nĩngũmũteithia.
Niĩ, Ngai Ũrĩa Mũtheru wa Isiraeli, nĩ niĩ ndĩmũhonokagia.
15Atĩrĩĩrĩ, nĩngũmũtua ta macini ya kũhũũra ngano,
irĩ na magego meerũ na moogĩ.
Mũkaahũũra irĩma na mũcithĩe ihinye.
nacio ithũngũri mũcithĩe ituĩke rũkũngũ.
16Mũgacihuuhĩra rĩerainĩ na rũhuuho rũciũmbũre,
kĩhuuhũkanio nakĩo gĩũke gĩcihurunje.
No inyuĩ nĩmũgaakena tondũ ndĩ Ngai wanyu,
na nĩmũkangooca, niĩ Ngai Ũrĩa Mũtheru wa Isiraeli.
17“Rĩrĩa athĩĩni na arĩa abatari
megũcaria maaĩ, makamaaga,
na rĩrĩa manyooteete na mĩmero yao ĩkang'ara,
hĩndĩ ĩyo niĩ MWATHANI nĩndĩrĩiguaga ihooya rĩao.
Niĩ Ngai wa Isiraeli ndirĩ hĩndĩ ndĩrĩmatiganagĩria.
18Nĩngaatũma njũũĩ itherũke na itherere kuuma kũndũ gũtheri kwambararu,
na ithima cia maaĩ itherere mĩkuruinĩ.
Nĩngaatũma werũ ũgarũrũke ũtuĩke iria rĩa maaĩ,
naguo bũrũri ũrĩa mũũmũ ũtuĩke ithima cia maaĩ.
19Kũu werũinĩ nĩngaareka gũkũre
mĩtarakwa, mĩgaa, mĩhandathi, na mĩtamaiyũ.
Nakuo bũrũri ũrĩa mũũmũ gũkũre mũtitũ,
mũtitũ ũtukanĩĩte mĩthengera, mĩkarakaba, na mĩcindanũgũ.
20Nao andũ moona ũguo mamenye
atĩ nĩ niĩ MWATHANI njĩkĩĩte ũndũ ũcio;
na meetĩkie atĩ Ngai Ũrĩa Mũtheru wa Isiraeli
nĩ we ũtũmĩĩte ũndũ ũcio ũhinge.”
MWATHANI kũmenereria ngai cia mĩhianano
21MWATHANI, mũthamaki wa Isiraeli, ekuuga atĩrĩ,
“Inyuĩ ngai cia ndũũrĩrĩ, thitangaai ciira wanyu.
Reeheeni ihooto cianyu iria cia hinya mũno.
22Ũkaai haaha mũtũrathĩre maũndũ marĩa magatuĩka,
nĩguo tũkaamenya rĩrĩa makaahinga.
Ĩraai igooti maũndũ marĩa maatuĩkĩkire tene
na mũtwĩre nĩ kĩĩ mamenyithanagia.
23Twĩreei maũndũ marĩa magooka
na nĩtũgũkĩmenya atĩ mũrĩ ngai!
Ĩkaai ũndũ mwega kana mũũru,
mũtũgegie na mũtũtue nda!
24Atĩrĩĩrĩ, inyuĩ eene mũrĩ o tũhũ mũtheri,
na ciĩko cianyu ciothe no tũhũ;
arĩa oothe mamũthaathayagia nĩ kĩndũ kĩ magigi.
25“Niĩ-rĩ, nĩ niĩ njĩtĩĩte mũndũ ũtũũraga mwena wa irathĩro
na nĩngũmũreehe ahithũkĩre kuuma mwena wa rũgongo.
Ekũrangĩrĩria athamaki o ta marĩ ndooro
o ta ũrĩa mũũmbi nyũngũ arangaga rĩũmba.
26Nĩ ũrĩkũ wanyu wahotire kũratha
kuuma o kĩambĩrĩria atĩ ũndũ ũcio nĩũgeekĩka,
nĩ geetha tũkĩhote kuuga atĩ nĩmwarathire wega?
Gũtirĩ o na ũmwe wanyu woigire ũndũ;
na gũtirĩ mũndũ o na ũmwe waiguire mũkiuga ũndũ.
27Niĩ MWATHANI, nĩ niĩ ndaambire kũmenyithia Zayuni ũhoro;
nĩ niĩ ndatũmire mũrekio Jerusalemu
akamenyithanie ũhoro mwega.
28No ndaikia maitho gatagatĩ ka ngai icio
ndianoona ya kũũdaara,
kana ya gũcookia ciũria ndooria.
29Mĩhianano ĩno yothe ndĩrĩ kĩene
na ndĩrĩ ũhoti o na haniini.
Ndĩngĩhota kwĩĩkĩra ũndũ o na haniini.”