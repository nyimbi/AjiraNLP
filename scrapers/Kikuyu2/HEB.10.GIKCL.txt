1Watho wa Ayahudi ũtariĩ ta kĩĩruru kĩa maũndũ marĩa meega magooka, no ti mũhianĩre wa ma wa maũndũ macio. Kwoguo magongoona macio nomo marutagwo o mwaka matingĩhota gũtũma Watho ũtue andũ arĩa mookaga gũthaathaiya Ngai aagĩrĩru. 2Korwo andũ arĩa maathaathayagia Ngai nĩmaathereetio kũna meehia maao, matingĩacookire kũigua me na thiirĩ wa meehia rĩngĩ, na magongoona moothe nĩmangĩatigire gũcooka kũrutwo. 3No rĩĩrĩ, kũringana na ũrĩa kũhaana, magongoona macio maaririkanagia andũ meehia maao o mwaka, 4nĩ amu thakame ya ndeegwa na ya thenge ndĩngĩeheria meehia.
5 Tondũ ũcio, rĩrĩa Kristũ ookaga gũũkũ thĩ, eerire Ngai atĩrĩ:
“Wee ndũbatairio nĩ magongoona o na kana iheeo,
no nĩũheete mwĩrĩ.
6Wee ndũkenagĩra magongoona ma njino
o na magongoona marĩa marutagwo nĩ ũndũ wa meehia.
7Na niĩ ngũkiuga atĩrĩ,
‘Ndĩ haaha, njũkĩĩte gwĩka ũrĩa wendeete, wee Ngai,
o ta ũrĩa ũhoro wakwa wandĩkĩĩtwo ibukuinĩ rĩa Watho.’ ”
8Aambire akiuga atĩrĩ, “Wee ndwendaga na ndũkenagĩra iheeo na magongoona ma njino, o na magongoona marĩa marutagwo nĩ ũndũ wa meehia.” Oigire ũguo o na akorwo magongoona o macio maarutagwo kũringana na Watho. 9Agĩcooka akiuga atĩrĩ, “Ngai, njũkĩĩte gwĩka ũrĩa wendeete.” Kwoguo Ngai nĩaniinĩĩte magongoona macio ma tene, ageekĩra igongoona rĩa Kristũ handũ ha mo. 10Tondũ Jesũ nĩahingirie kwenda kwa Ngai, ithuĩ nĩtũgĩthereetio kuuma meehiainĩ nĩ igongoona rĩrĩa aarutire rĩa mwĩrĩ wake o hĩndĩ ĩmwe ya kũigana.
11 Mũthĩnjĩri Ngai o wothe arutaga magongoona o mũthenya, na agacookera o mũthenya magongoona mahaanaine maita maingĩ, no magongoona macio matirĩ hĩndĩ mangĩhota kweheria meehia. 12 Ĩndĩ, Kristũ aarutire igongoona rĩmwe nĩ ũndũ wa meehia, narĩo rĩgũtũũra rĩiganĩĩte kinya tene na tene. Agĩcooka agĩikara guoko kwa ũrĩo kwa Ngai, 13eetereire nginya Ngai agaatua thũ ciake gaturwa ka magũrũ maake. 14Na rĩĩrĩ, nĩ ũndũ wa igongoona rĩu rĩmwe Kristũ nĩatuĩte andũ arĩa mathereetio kuuma meehiainĩ maao aagĩrĩru kinya tene na tene.
15Roho Mũtheru nĩ mũira witũ thĩinĩ wa ũhoro ũcio, amu aambire akiuga atĩrĩ:
16 “Gĩĩkĩ nĩkĩo kĩrĩĩkanĩro kĩrĩa ngaarĩĩkanĩra nao matukũ macio,
ũguo nĩguo Mwathani ekuuga:
Nĩngeekĩra mawatho maakwa ngoroinĩ ciao,
na ndĩmaandĩke thĩinĩ wa meciiria maao.”
17 Agĩcooka akĩongerera atĩrĩ, “Ndigaacooka kũririkana meehia maao o na mahĩtia maao rĩngĩ.” 18Meehia marĩĩkia kuohanĩrwo, gũticookaga kũgĩa na bata wa kũrutwo igongoona rĩa kweheria meehia.
Nĩtũkuhĩrĩriei Ngai
19Nĩ ũndũ ũcio, aariũ na aarĩ a Ithe witũ, rĩu twĩ na rũũtha rwa kũingĩra nginya Handũ Harĩa Hatheru Mũno nĩ ũndũ wa thakame ya Jesũ. 20We nĩatũhingũrĩire njĩra njerũ, na ya muoyo ahĩtũkĩire gĩtambayainĩ, na ũguo nĩkuuga agĩtũhingũrĩra njĩra ahũthĩrĩĩte mwĩrĩ wake we mwene. 21Ningĩ twĩ na Mũthĩnjĩri Ngai Ũrĩa Mũnene wa gũikaria nyũmba ya Ngai.
22 Kwoguo rekeei tũkuhĩrĩrie Ngai twĩ na ngoro ĩtarĩ ũcuuke, twĩtĩkĩĩtie kũna, twĩ na thamiri ĩtarĩ na meehia na mĩĩrĩ iitũ ĩthambĩĩtio na maaĩ makembu. 23Rekeei tũrũmie mwĩhoko ũrĩa tuumbũraga tũtegũthangania amu Ngai ũrĩa watũheire kĩĩranĩro nĩ mwĩhokeku. 24Ningĩ rekeei tũteithanagie na twendanage mũndũ na ũrĩa ũngĩ, na twĩkanage ciĩko njega. 25O na ningĩ tũtikaae gũtiganĩria mũtugo wa kũũnganaga hamwe ta ũrĩa andũ amwe mareeka. Handũ ha ũguo rekeei tũũmanagĩrĩrie mũndũ na ũrĩa ũngĩ nĩ ũndũ nĩmũũĩ atĩ Mũthenya wa Mwathani nĩũraakuhĩrĩria.
26Tondũ thuutha wa kũmenya ũhoro wa ma, tũngĩcooka kwĩhia tũkĩmenyaga, gũtirĩ na igongoona rĩngĩ rĩtigarĩĩte rĩa gũtũma tuoherwo meehia. 27 Kĩrĩa tũngĩtigaria no gweterera, twĩ na guoya mũingĩ, ituĩro na mwaki mũnene ũrĩa ũkaaniina arĩa makararagia Ngai! 28 Atĩrĩĩrĩ, mũndũ o wothe ũrĩa wagararĩĩte Watho wa Musa nĩoragagwo atekũiguĩrwo tha angĩheanirwo ũira nĩ andũ eerĩ kana atatũ. 29 Mũndũ ũrĩa ũkĩrumaga Mũrũ wa Ngai, akaagĩra bata thakame ya kĩrĩĩkanĩro ĩrĩa yamũtheririe kuuma meehiainĩ maake, na akaruma Roho ũrĩa wa wega wa Ngai mũgwĩciiria iherithia rĩake rĩigana atĩa? 30 Amu nĩtũũĩ Ngai ũrĩa woigire atĩrĩ, “Kũherithania nĩ gwakwa, na nĩngeerĩhĩria”; ningĩ akiuga atĩrĩ, “Mwathani nĩ we ũgaatuĩra andũ aake.” 31Kaĩ nĩ ũndũ wa gwĩtigĩrwo mũno mũndũ gũkumbacwo nĩ Ngai ũrĩa ũrĩ muoyo-ĩ!
32Taririkanaai ũrĩa mwahaanaga na hau kabere. Matukũinĩ macio, mwarĩĩkia kwarĩrwo nĩ ũtheri wa Ngai, nĩmwathĩĩnirio na maũndũ maingĩ mũno, no nĩmũomĩrĩirie. 33Mahinda mamwe nĩmwaciinũragwo na mũkanyararwo mũingĩinĩ, mangĩ mwakoragwo mũkĩnyiitanĩra hamwe na andũ arĩa maathĩĩnagio ta ũguo. 34Ningĩ nĩmwanyiitanĩire mĩnyamaaro na arĩa mooheetwo, na mwatuunywo indo cianyu nĩmwamũkĩrire ũndũ ũcio mũkeneete nĩ tondũ wa kũmenya atĩ mwĩ na kĩndũ kĩega makĩria na gĩa gũtũũra tene na tene. 35Nĩ ũndũ ũcio mũtikaae gũtiganĩria ũhoro ũcio wanyu wa kũũmĩrĩria, amu ũcio nĩ ũndũ ũkaamũreehithĩria kĩheeo kĩnene. 36Nĩ gũkorwo nĩmũbataire gũkirĩrĩria, nĩguo mũhotage gwĩka ũrĩa Ngai eendaga, na mũkaaheeo kĩrĩa eeranĩire. 37 Amu Maandĩko moigĩĩte atĩrĩ:
“No ihinda iniini rĩtigarĩĩte ũrĩa ũrooka ooke;
ndegũikara atookĩĩte.
38No mũndũ wakwa ũrĩa mũthingu agaatũũra muoyo nĩ ũndũ wa gwĩtĩkia;
no angĩcooka na thuutha, ndangĩngenia.”
39Ithuĩ-rĩ, tũtirĩ andũ arĩa magarũrũkaga magacooka na thuutha makoora. Tũrĩ andũ meetĩkĩĩtie Ngai na tũkahonokio.