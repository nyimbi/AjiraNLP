Ayubu gũtetia Ngai
1 Thuutha ũcio Ayubu akĩambĩrĩria kwaria, akĩruma mũthenya ũrĩa aaciarirwo.
Mĩario ya Ayubu
2Ayubu oigire atĩrĩ,
3“Mũthenya ũrĩa ndaciarirwo ũroora;
ũtukũ ũrĩa maitũ oohire nda ya kahĩĩ ũroaga gũkaaririkanwo!
4Mũthenya ũcio ũrotuĩka nduma;
Ngai aroriganĩrwo nĩguo,
kana areke ũtheri ũwarĩre.
5Ũrotuĩka mũthenya wa kĩeha na wa nduma ndumanu;
ũrotũũra ũhumbĩrĩĩtwo nĩ matu;
na ũroaga gũkoona riũa.
6Ũtukũ ũcio maitũ oohire nda ũrohumbwo nĩ nduma;
ũroaga gũtarwo matukũinĩ ma mwaka ũcio;
na wage gũtaranĩrio na matukũ ma mweri ũcio.
7Ũtukũ ũcio ũrothaata;
na ndũkaanaugwo ngemi
8Arĩa mooĩ kũruma mũthenya
o arĩa mooĩ gũthaathaiya ndamaathia,
ĩrĩa yetagwo Leviathani, maroũruma.
9Njata ya kĩrooko ĩroaga kũruta ũtheri;
Ũroeterera ũtheri na ũwage;
Ũroaga kũramũria maitho gũgĩkĩa.
10Tondũ ndwahingire nda ya maitũ ndigaciarwo,
nĩwagire kũngitĩra ndikoone ũũru.
11“Ũi ĩiya wakwa-ĩ?
Nĩ kĩĩ kĩagiririe ngue ngĩciarwo?
Ndaagire gũkua ndaciarwo o ũguo nĩkĩ?
12Maitũ aanjigĩrĩire cieroinĩ ciake nĩkĩ?
Aanyongithirie nĩkĩ?
13Naarĩ korwo nĩndakuire!
Rĩu ingĩkomeete na ngahuurũka.
Ingĩhuurũkĩĩte hooreire,
14twĩ hamwe na athamaki na anene
arĩa meyakĩire rĩngĩ nyũmba cia ũnene gũũkũ thĩ,
15kana twĩ hamwe na atongoria
arĩa maiyũrĩĩtie nyũmba ciao thahabu na betha.
16Naarĩ korwo ndathikirwo ndĩ o kĩhuno,
kana mwana ũrĩa ũkuaga atarĩ oona ũtheri!
17“Kwa arĩa akuũ-rĩ, andũ arĩa aaganu nĩmatiganaga na waganu wao,
na arĩa anogu nĩmagĩaga na ũhuurũko.
18Ningĩ mĩgwate ĩikaraga ĩhooreire,
ĩtekũgũũthũkĩrwo nĩ mũnyabaara wayo.
19Kũu-rĩ, gũikaragwo nĩ andũ marĩ igweta na matarĩ,
na ngombo nĩcio ciĩyathaga.
20“ Mũndũ mũgiĩki aciaragwo wa kĩ?
Mũndũ ũracakaya arekagwo atũũre nĩkĩ?
21 Ũcio-rĩ, eriragĩria gĩkuũ gĩkamũrega;
eriragĩria gũkorwo e mbĩĩrĩrainĩ,
gũkĩra ũrĩa eriragĩria mũthiithũ o wothe.
22Akenaga o akua na aathikwo.
23Mũndũ ũtururĩĩte
na akahingĩrĩrio nĩ Ngai na mbarĩ ciothe,
aheagwo muoyo nĩ Ngai nĩkĩ?
24Atĩrĩĩrĩ, kĩeha gĩtuĩkĩĩte ta irio ciakwa;
mũcaayo wakwa ũraitĩka o ta maaĩ.
25Maũndũ marĩa maamakagia nĩ mo mangoreete;
maũndũ ma kũndua nda nĩ mo ndũnganĩĩte namo.
26Niĩ-rĩ, ndirĩ na ũhuurũko na ndirĩ na thaayũ;
mathĩĩna maakwa matirathira.”