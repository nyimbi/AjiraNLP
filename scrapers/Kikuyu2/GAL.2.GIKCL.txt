Paũlũ na atũmwo arĩa angĩ
1 Thuutha wa mĩaka ikũmi na ĩna nĩndaambatire rĩngĩ Jerusalemu na Baranaba, na tũgĩthiĩ na Tito. 2Ndathiire tondũ Ngai nĩanguũrĩirie thiĩ kuo. Nĩtwacookanirie ndundu na atongoria oiki, ngĩmataarĩria ndũmĩrĩri ya ũhoro ũrĩa mwega ĩrĩa hunjagĩria andũ a Ndũũrĩrĩ, tondũ ndiendaga wĩra ũrĩa ndarutĩĩte kana ũrĩa ndathiaga na mbere kũruta ũtuĩke wa tũhũ. 3Matioigire atĩ Tito, ũrĩa twarĩ naake, no mũhaka arue tondũ aarĩ Mũngiriki, 4o na gũtuĩka andũ amwe nĩmeendaga arue. Andũ acio nĩmaatoonyire gatagatĩinĩ gaitũ metuĩte aariũ na aarĩ a Ithe witũ, no maarĩ athigaani meendaga gũtuĩria ũhoro wa wĩyathi ũrĩa tũkoragwo naguo nĩ ũndũ wa gũkorwo tũrĩ thĩinĩ wa Kristũ Jesũ. Andũ acio meendaga gũtũtua ngombo, 5no tũtietĩkĩrire ũhoro wao o na haniini, nĩguo ũũma wa Ũhoro Mwega ũgitĩrwo nĩ ũndũ wanyu.
6 No rĩĩrĩ, acio maahaanaga ta arĩ o anene-rĩ, (ndĩroiga ũguo tondũ ũrĩa maarĩ harĩ niĩ no ũndũ ũmwe; Ngai ndacagũranagia); nguugaga atĩrĩĩrĩ, anene acio matirĩ ũndũ mwerũ manjĩĩrire. 7O eene nĩmoonire atĩ Ngai nĩaheete wĩra wa kũhunjĩria andũ a Ndũũrĩrĩ Ũhoro ũrĩa Mwega, o ta ũrĩa aaheete Petero wĩra wa kũhunjĩria Ayahudi ũhoro o ro ũcio. 8Ngai ũrĩa watuire Petero mũtũmwo wa kũhunjĩria Ayahudi no we wanduire mũtũmwo wa kũhunjĩria andũ a Ndũũrĩrĩ. 9Nao Jakubu, Petero, na Johana, arĩa maahaanaga ta arĩ o atongoria magĩkĩona o wega atĩ Ngai nĩaheete wĩra ũcio wa bata, magĩtũgeithia twĩ na Baranaba na mooko. Maatũgeithirie ũguo nĩguo matuonie atĩ twarutaga o wĩra ũmwe tũgwatanĩire. Nĩtwaiguithanĩirie atĩ niĩ na Baranaba tũrĩhunjagĩria andũ a Ndũũrĩrĩ, nao mahunjagĩrie Ayahudi. 10Ũndũ ũrĩa maatwĩrire tũtikariganagĩrwo no ũhoro wa andũ arĩa me na thĩĩna gatagatĩinĩ kaao, na ũndũ ũcio nĩngoreetwo ngĩũthingata na kĩyo.
Paũlũ gũkũũma Petero me Anitiokia
11No rĩĩrĩ, hĩndĩ ĩrĩa Petero ookire Anitiokia nĩndamũkararirie mbere ya andũ, tondũ nĩonekire ahĩtĩĩtie. 12Ndamũkararirie nĩ tondũ nĩarĩanagĩra na aariũ na aarĩ a Ithe witũ a Ndũũrĩrĩ andũ arĩa maatũmĩĩtwo nĩ Jakubu matanakinya. No rĩĩrĩ, rĩrĩa andũ acio maakinyire eeyeheririe harĩ andũ acio a Ndũũrĩrĩ, agĩtiga kũrĩanĩra na Ndũũrĩrĩ nĩ ũndũ nĩetigagĩra andũ arĩa moigaga atĩ no mũhaka andũ a Ndũũrĩrĩ maambe marue. 13Ayahudi arĩa angĩ oothe nĩmaambĩrĩirie gwĩka ta Petero nĩ ũndũ wa gwĩtigĩra, kinya o naake Baranaba akĩnyiitanĩra nao ũhingainĩ wao. 14Rĩrĩa ndoonire atĩ matiarĩ andũ arũngĩrĩru kũringana na ma ya Ũhoro Ũrĩa Mwega ngĩĩra Petero acio angĩ oothe makĩiguaga atĩrĩ, “Wee-rĩ, wĩ Mũyahudi, no ũkoreetwo ũgĩikara na mĩtugo ya andũ a Ndũũrĩrĩ; ũngĩkĩhota atĩa kũhatĩrĩria andũ a Ndũũrĩrĩ maikare na mĩtugo ya Ayahudi?”
Gwĩtĩkia nĩkuo gũtũmaga Ayahudi na andũ a Ndũũrĩrĩ mahonokio
15Ithuĩ-rĩ, tũtiaciarirwo twĩ andũ a Ndũũrĩrĩ arĩa meehagia, twaciarirwo twĩ Ayahudi. 16 No nĩtũrĩĩkĩĩtie kũmenya atĩ mũndũ aiguithanagio na Ngai na ũndũ wa gwĩtĩkia Kristũ Jesũ, no ti tondũ wa gwĩka ũrĩa Watho uugĩĩte. O na ithuĩ nĩtwĩtĩkĩĩtie Kristũ Jesũ nĩguo tũiguithanio na Ngai na ũndũ wa ũrĩa twĩtĩkĩĩtie Jesũ, no ti tondũ wa gwĩka ũrĩa Watho uugĩĩte. Nĩ gũkorwo gũtirĩ mũndũ o na ũmwe ũiguithanagio na Ngai nĩ ũndũ wa gwĩka ũrĩa Watho uugĩĩte. 17Angĩkorwo rĩrĩa tũrageria kũiguithanio na Ngai tũrĩ thĩinĩ wa Kristũ nĩtuonekaga tũrĩ eehia o ta andũ a Ndũũrĩrĩ-rĩ, ũguo nĩkuuga atĩ Kristũ akoragwo agĩtungatĩra wĩhia? Aaca o na haniini! 18Angĩgĩkorwo ngũcookerera maũndũ ma Watho marĩa ndaregire-rĩ, ũguo nĩkuonania atĩ niĩ ndĩ muuni Watho? 19Niĩ-rĩ, nĩndakuire ũhoroinĩ wa Watho, ngĩũragwo nĩ Watho guo mwene, nĩguo ndũũre muoyo ndĩ wa Ngai. 20Nĩnyambanĩirio hamwe na Kristũ, na nĩ ũndũ ũcio rĩu ti niĩ ndũũraga muoyo, no nĩ Kristũ ũtũũraga thĩinĩ wakwa. Muoyo ũyũ ndũũraga ndĩ na mwĩrĩ ndũũraga na ũndũ wa gwĩtĩkia Mũrũ wa Ngai, ũrĩa wanyendire, akĩĩruta nĩ ũndũ wakwa. 21Ndingĩtĩkĩra gũtua wega wa Ngai kĩndũ gĩa tũhũ; angĩkorwo mũndũ aiguithanagio na Ngai nĩ ũndũ wa gwĩka kũringana na Watho-rĩ, gĩkuũ gĩa Kristũ nĩ gĩa tũhũ!