Andũ a Isiraeli kũhinyĩrĩrio bũrũriinĩ wa Misiri
1 Marĩĩtwa ma aariũ a Jakubu arĩa maathiire Misiri hamwe naake, o mũndũ agĩthiĩ na andũ a mũciĩ wake, nĩ mo maya: 2Reubeni, Simeoni, Lawi, Juda, 3Isakaru, Zebuluni, Benjamini, 4Dani, Nafutali, Gadi, na Asheri. 5Andũ acio oothe maarĩ njiarwa cia Jakubu, na maarĩ mĩrongo mũgwanja.
No mũũrũwe Josefu hĩndĩ ĩyo aarĩ Misiri. 6Na rĩĩrĩ, Josefu agĩkua, o hamwe na aariũ a ithe, na rũciaro rũu ruothe. 7 No njiarwa ciao, nĩcio andũ a Isiraeli, igĩciarana ikĩgĩa na hinya na ikĩingĩha mũno, o nginya ikĩiyũra bũrũri wa Misiri.
8 Na rĩĩrĩ, nĩkwagĩire mũthamaki ũngĩ bũrũriinĩ wa Misiri, ũtooĩ Josefu. 9Naake akĩĩra andũ aake atĩrĩ, “Andũ aya a Isiraeli nĩ aingĩ mũno, o na nĩmatũkĩrĩĩtie hinya. 10 Kũngiuma mbaara, mahota kũnyiitana na thũ ciitũ mahũũrane na ithuĩ, na moore kuuma bũrũriinĩ. Kwoguo no mũhaka tũmathiĩ na wara, tũcarie njĩra ya kũgiria maingĩhe.” 11Nĩ ũndũ ũcio, andũ a Misiri makĩmaigĩra anyabaara akũmahinyĩrĩria na mawĩra maritũ; magĩgĩakĩra mũthamaki wa Misiri matũũra ma kũigwo indo marĩa meetagwo Pithomu na Ramesese. 12No o ũrĩa andũ a Isiraeli maahinyagĩrĩrio, noguo moongererekaga na magathiĩ na mbere kũhunja bũrũriinĩ. Nao andũ a Misiri magĩkĩambĩrĩria gwĩtigĩra andũ a Isiraeli. 13Kwoguo makĩrutithia andũ a Isiraeli wĩra na hinya mũno, 14o na makĩmaritũhĩria ũtũũro mũno na ũndũ wa kũmarutithia wĩra wa hinya wa gũthondeka thimiti na maturubaarĩ, na kũruta mawĩra ma mĩthemba yothe mĩgũndainĩ yao matekũmaiguĩra tha.
15Mũthamaki wa Misiri agĩcooka akĩarĩria Shifira na Pua, atumia Ahibirania a gũciarithania, akĩmeera atĩrĩ, 16“Hĩndĩ ĩrĩa mwathiĩ gũteithĩrĩria atumia a Ahibirania gũciara-rĩ, angĩkorwo nĩ kahĩĩ gaaciarwo, mũgakooraga, no angĩkorwo nĩ kairĩĩtu, mũtigakooragage.” 17No atumia acio a gũciarithania nĩmaatĩĩĩte Ngai; matiigana gwĩka ũrĩa mũthamaki wa Misiri aamaathĩĩte. Handũ ha gwĩka ũguo, nĩmaarekagĩrĩria twana twa tũhĩĩ tũtũũre muoyo. 18Kwoguo mũthamaki agĩtũmanĩra atumia acio a gũciarithania akĩmooria atĩrĩ, “Nĩkĩ kĩratũma mũrekererie twana twa tũhĩĩ tũtũũre muoyo?”
19Atumia acio a gũciarithania magĩcookeria mũthamaki atĩrĩ, “Atumia a Ahibirania matihaana ta atumia a Amisiri, nĩ amu o me hinya na moohokaga tũtakinyĩĩte.” 20-21Nĩ ũndũ wa gũkorwo atumia acio aciarithania nĩmaatĩĩĩte Ngai, Ngai nĩameekire wega agĩtũma magĩe na mĩciĩ yao eene. Nao andũ a Isiraeli magĩthiĩ na mbere kuongerereka na kũgĩa na hinya. 22 Naake mũthamaki agĩgĩatha andũ aake oothe akĩmeera atĩrĩ, “Kaana o goothe ga kahĩĩ karĩciaragwo nĩ Ahibirania no mũhaka mũgagaikia rũũĩ rwa Nailo, no tũirĩĩtu mũkareka tũtũũre muoyo.”