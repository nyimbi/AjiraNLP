Ndũgaatuagĩre mũndũ ũrĩa ũngĩ
1 Amũkagĩraai mũndũ ũrĩa ũtarĩ hinya wĩtĩkioinĩ wake, no mũtigaakararanagie naake ũhoroinĩ wa maũndũ marĩa we mwene eetĩkĩĩtie no inyuĩ mũtimeetĩkĩĩtie. 2Mũndũ ũmwe ahota gũkorwo eetĩkĩĩtie atĩ no arĩe irio cia mĩthemba o yothe no mũndũ ũtarĩ na hinya wĩtĩkioinĩ arĩaga o nyeni tu. 3Ũrĩa ũrĩaga irio cia mĩthemba yothe ndaagĩrĩirwo nĩkũmena ũrĩa ũtarĩaga; o naake ũrĩa ũtarĩaga irio cia mĩthemba yothe ndaagĩrĩirwo nĩgũtuĩra ũcio ũrĩaga irio cia mĩthemba yothe, nĩ ũndũ Ngai nĩamwamũkĩrĩĩte. 4Wee ũkĩrĩ ũ ũgĩtuĩre ndungata ya mũndũ ũngĩ? Mũmĩathi we mwene nĩ we wagũtua kana nĩhootanĩĩte kana ndihootanĩĩte. Atĩrĩĩrĩ, nĩrĩhootanaga tondũ Mwathani Jesũ nĩarĩ na ũhoti wa gũtũma ĩhootane.
5Mũndũ ũmwe ahota kuona mũthenya ũmwe ta ũrĩ bata gũkĩra mĩthenya ĩrĩa ĩngĩ, naake mũndũ ũngĩ ahota kuona mĩthenya yothe ta ĩhaanaine. O mũndũ nĩakoragwo ecũũranĩĩtie wega meciiriainĩ maake mwene. 6Mũndũ ũrĩa ũtũũgagĩria mũthenya mũna eekaga ũguo agoocithie Mwathani, naake ũrĩa ũrĩaga irio cia mĩthemba yothe eekaga ũguo agoocithie Mwathani, tondũ nĩacookagĩria Ngai ngaatho nĩ ũndũ wa irio icio. Ũrĩa naake wagaga kũrĩa irio cia mĩthemba yothe eekaga ũguo agoocithie Mwathani, na nĩacookagĩria Ngai ngaatho. 7Gũtirĩ mũndũ o na ũmwe witũ ũtũũraga muoyo nĩ ũndũ wake we mwene, o na gũtirĩ o na ũmwe witũ ũkuaga nĩ ũndũ wake we mwene. 8Twatũũra muoyo tũtũũraga nĩ ũndũ wa Mwathani, na twakua tũkuaga no ũndũ wa Mwathani. Nĩ ũndũ ũcio, twatũũra muoyo kana tũkue-rĩ, ithuĩ tũrĩ o a Mwathani. 9Kristũ aakuire na agĩcooka akĩriũka nĩguo atuĩke Mwathani wa arĩa me muoyo na wa arĩa makuĩte. 10 Wee ũrĩaga o nyeni-rĩ, nĩkĩ gĩgũtũma ũtuĩre mũndũ ũrĩa ũngĩ? Wee nawe ũrĩaga irio cia mĩthemba yothe-rĩ, ũkũmena mũrũ wa thooguo nĩkĩ? Ithuothe nĩtũkaarũũgama mbere ya Ngai atũtuĩre. 11 Nĩ gũkorwo Maandĩko moigaga atĩrĩ:
“Mwathani ekuuga atĩrĩ,
‘O ta ũrĩa niĩ ndũũraga muoyo,
maru moothe nĩmagaaturio mbere yakwa,
na andũ oothe nĩmakoimbũra moige atĩ niĩ nĩ niĩ Ngai.’ ”
12Nĩ ũndũ ũcio, ithuothe gũtirĩ ũtakaaheana ũhoro wake mwene mbere ya Ngai.
Ndũkaahĩtithagie mũndũ ũrĩa ũngĩ
13Nĩ ũndũ ũcio, rekeei tũtige gũcooka gũtuanĩra, no tũtue atĩ tũtigeeka ũndũ wa gũtũma mũndũ ũrĩa ũngĩ ahĩngwo kana agũe meehiainĩ. 14Niĩ nĩmenyeete wega ndĩ thĩinĩ wa Mwathani Jesũ atĩ gũtirĩ kĩndũ gĩ thaahu kĩo kĩene, no kĩndũ no kĩgĩe thaahu harĩ mũndũ angĩĩtĩkia atĩ kĩ na thaahu. 15Angĩkorwo mũrũ kana mwarĩ wa thooguo nĩarahĩtithio nĩ kĩrĩa ũrarĩa, hĩndĩ ĩyo ndũreeka gĩĩko kĩa wendani. Ndũkaareke kĩrĩa ũrarĩa gĩtũme mũndũ wakuĩrĩirwo nĩ Kristũ oore! 16Ningĩ ndũkaareke ũndũ ũrĩa wonaga ũrĩ mwega ũcambio. 17Nĩ gũkorwo Ũthamaki wa Ngai ti kũrĩa na kũnyua no nĩ ũthingu, thaayũ, na gĩkeno kĩrĩa kĩheanagwo nĩ Roho Mũtheru. 18Ũrĩa ũtungatagĩra Kristũ na njĩra ĩyo nĩakenagia Ngai na ageetĩkĩrwo nĩ andũ.
19Nĩ ũndũ ũcio rekeei tũcaragie maũndũ marĩa mareehage thaayũ, o marĩa mangĩtũteithia kũũmanagĩrĩria. 20Mũtigaathũũkie wĩra wa Ngai nĩ ũndũ wa irio. Indo ciothe nĩ theru, no nĩ ũũru mũndũ gũtũma mũndũ ũngĩ eehie nĩ ũndũ wa irio iria ararĩa. 21Nĩ wega kwaga kũrĩa nyama kana kũnyua ndibei, kana gwĩka ũndũ o wothe ũngĩhĩngithia mũndũ ũrĩa ũngĩ. 22Reke wĩtĩkio waku ũtuĩke hitho yaku na Ngai. Gũkena-rĩ, nĩ mũndũ ũrĩa ũtakoragwo na ũndũ angĩĩcuukĩra maũndũinĩ marĩa oonaga marĩ meega akĩmeeka. 23No rĩĩrĩ, mũndũ ũrĩa ũkoragwo na nganja igũrũ rĩa kĩrĩa araarĩa, atuagĩrwo tondũ areeka ũndũ ũtoimanĩĩte na wĩtĩkio. Ũndũ o wothe ũtoimanĩĩte na wĩtĩkio nĩ meehia.