Thimo ingĩ cia Solomoni
1Ici o nacio nĩ thimo ingĩ cia Solomoni, o ta ũrĩa ciandĩkirwo nĩ tũrani twa Hezekia mũthamaki wa Juda.
2Ngai ekagĩrĩrwo nĩ ũndũ wa kũiga maũndũ hithoinĩ,
nao athamaki meekagĩrĩrwo nĩ ũndũ wa kũhithũria hitho.
3O ta ũrĩa igũrũ rĩraihĩte, o nayo thĩ ĩkarika,
ũguo noguo ngoro cia athamaki itangĩtuĩrĩka.
4Theria betha ĩthire gutu,
naake mũturi ature kĩndũ kĩega.
5Andũ arĩa aaganu ndũkaameetĩkĩrie gũtuĩka ataari a mũthamaki
na ũthamaki wake ũgũtuĩka wa kĩhooto.
6 Ndũkaanetũgĩrie mbere ya mũthamaki
o kana ũikaranie na atongoria;
7nĩ kaba gwĩtwo ũthiĩ ũikarĩre itĩ cia mbere,
gũkĩra kwĩrwo ũũkĩrĩrie gĩtĩ mũtongoria aikarĩire.
8Wona ũndũ na maitho maaku, ndũkanaũtware igootiinĩ na ihenya.
Mũndũ ũngĩ angĩruta ũira mwega kũrĩ waku,
githĩ wee to ũconoke?
9Aranĩriai ũndũ ũcio mũrĩ inyuerĩ mũiguithanie,
ndũkaanatuĩke wa kũumia nja.
10Wauumia nja nĩũkwĩyagithia gĩtĩĩo
ũgĩtũũre ũnyararĩĩtwo.
11Ũhoro warĩĩtio ũhaarĩrĩĩtio wega,
nĩ ta kĩndũ gĩthondekeetwo na thahabu
ĩthondekereirwo wega na betha.
12Irũithia rĩa mũndũ mũũgĩ harĩ mũndũ ũkũigua,
nĩ ta gĩcũhĩ gĩa gũtũ gĩa thahabu
kana mũgathĩ wa ngingo wa mahiga ma goro.
13Mũrekio mwĩhokeku nĩ gĩkeno harĩ mũmũrekia,
atariĩ ta maaĩ mahehu hĩndĩ ya ũrugarĩ wa hĩndĩ ya magetha.
14Mũndũ wĩranagĩra indo atangĩhota kũheana,
nĩ ta matu na rũhuuho itangiuria mbura.
15Gũkirĩrĩria gũtũmaga mũnene ateithie mũndũ
nacio ciugo njega iguucagĩrĩria athamaki.
16Wona ũũkĩ rĩa ũrĩa ũgũkũigana,
nĩ ũndũ mũrĩo nĩwĩrũmagĩra.
17Ndũkaanatue mũciĩ wa mũndũ wa mũhaka gĩtindo,
wahota kũmwĩkĩra kĩnyiria akũmene.
18Mũndũ ũrĩa ũiganagĩrĩra igeenyo,
atariĩ ta njũgũma, kana ta rũhiũ rwa njora
o na kana ta mũguĩ mũnoore.
19Kwĩhoka mũndũ ũtarĩ mwĩhokeku hĩndĩ ya mathĩĩna,
no ta kũrĩa na igego rĩũnĩkĩru,
kana ta gũthiĩ na kũgũrũ kuonju.
20Kũinĩra mũndũ wĩ na kĩeha ngoroinĩ
no ta kũruta nguo hĩndĩ ya heho,
kana kũhaka kĩronda cumbĩ.
21 Thũ yaku ĩngĩkorwo ĩhũtiĩ mĩhe gĩa kũrĩa,
na ĩngĩkorwo ĩnyootiĩ mĩhe gĩa kũnyua;
22amu weka ũguo nĩũgũtũma ĩconoke,
naake MWATHANI nĩegũkũgaathĩrĩria.
23Mũceneneko ũreehage maraakara,
o ta ũrĩa rũhuuho rwa na rũgongo, rũreehage mbura.
24Nĩ kaba gũtũũra nyũmba igũrũ,
gũkĩra gũtũũrania na mũtumia wa inegene kũu nyũmbainĩ thĩinĩ.
25Kũigua ũhoro mwega wa bũrũri wa kũraaya,
no ta kũnyua maaĩ mahehu wĩ mũnyootu.
26Mũndũ mũthingu ũnyiitanagĩra na mwĩhia,
no ta karũũĩ ke na munju kana gĩthima kiunjuge.
27Kũrĩa ũũkĩ mũingĩ nĩkuoria nda,
ningĩ kũganwo mũno nĩkũũra.
28Mũndũ ũraakaraga na ihenya,
no ta itũũra rĩmomorangĩĩtwo rĩgatigwo rĩtarĩ na thingo.