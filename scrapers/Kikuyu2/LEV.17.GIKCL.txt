Thakame nĩ kĩndũ gĩtheru
1Ningĩ MWATHANI akĩĩra Musa atĩrĩ, 2“Arĩria Harũni na aariũ aake na andũ oothe a Isiraeli ũmeere atĩrĩ, MWATHANI aathanĩĩte ũũ: 3-4Mũisiraeli o wothe angĩthĩnjĩra ndeegwa, ng'ondu, kana mbũri handũ hangĩ o hoothe ĩrĩ igongoona harĩ MWATHANI, o tiga mũromoinĩ wa Hema ya gũtũnganwo-rĩ, nĩoinĩĩte Watho. Mũisiraeli ũcio nĩaitĩĩte thakame na aagĩrĩirwo no kũingatwo kuuma harĩ andũ a Ngai. 5Watho ũyũ nĩwagũtũma andũ a Isiraeli mareehagĩre MWATHANI nyamũ iria mamenyereete kũrutagĩra werũinĩ irĩ magongoona. Rĩu marĩcireehage harĩ mũthĩnjĩri Ngai, o hau mũromoinĩ wa Hema ya gũtũnganwo, magacithinjĩra ho irĩ magongoona ma thaayũ. 6Naake mũthĩnjĩri Ngai akaminjaminjĩria thakame yacio kĩgongoona kĩrĩa kĩrĩ hau mũromoinĩ wa Hema ĩyo, agacooka agacina maguta maacio, namo makaruta mũtararĩko ũrĩa ũkenagia MWATHANI. 7Na njĩra ĩyo-rĩ, andũ a Isiraeli matirĩtuĩkaga andũ matarĩ ehokeku harĩ MWATHANI na ũndũ wa kũrutĩra nyamũ ciao werũinĩ irĩ magongoona ma ngoma iria ihaana mbũri. Watho ũyũ no nginya andũ a Isiraeli maũrũmagĩrĩre hingo ciothe.
8-9“Atĩrĩĩrĩ, Mũisiraeli o wothe kana mũũrũĩrĩrĩ o wothe ũratũũrania na inyuĩ angĩrutĩra MWATHANI igongoona rĩa njino, kana igongoona rĩngĩ o rĩothe handũ hangĩ o hoothe, o tiga mũromoinĩ wa Hema ya gũtũnganwo, aagĩrĩirwo no kũingatwo kuuma harĩ andũ a Ngai.
10 “Mũisiraeli o wothe kana mũrũũrĩrĩ o wothe ũratũũrania na inyuĩ ũrĩa ũrĩrĩaga thakame, MWATHANI nĩarĩmũũkagĩrĩra akamũthengia kuuma harĩ andũ aao. 11 Tondũ rĩĩrĩ, muoyo wa nyamũ o yothe wĩ thakameinĩ, nĩkĩo MWATHANI aathanĩĩte atĩ thakame yothe, tondũ nĩ yo muoyo, ĩitagwo kĩgongoona igũrũ nĩguo ĩhorohagĩrie andũ meehia maao. 12Nĩkĩo MWATHANI eerĩĩte andũ a Isiraeli o na mũrũũrĩrĩ o wothe ũratũũrania nao matikaarĩage thakame.
13“Na rĩĩrĩ, Mũisiraeli kana mũrũũrĩrĩ o wothe ũratũũrania nao, angĩthiĩ kũhĩta anyiite nyamũ kana nyoni ĩngĩrĩĩo-rĩ, no nginya aite thakame ya yo thĩ, acooke amĩthike na tĩĩri. 14Tondũ rĩĩrĩ, muoyo wa nyamũ o yothe wĩ thakameinĩ, nĩkĩo MWATHANI eera andũ a Isiraeli atĩ matikaarĩage thakame ya nyamũ o yothe, na atĩ mũndũ o wothe ũrĩĩkaga ũguo nĩarĩingatagwo kuuma harĩ andũ a Ngai.
15“Atĩrĩĩrĩ, mũndũ o wothe, arĩ Mũisiraeli kana mũrũũrĩrĩ, ũrĩrĩaga nyama cia nyamũ ĩkuĩte gĩkuũ kĩa ndũire kana yũragĩĩtwo nĩ nyamũ cia gĩthaka, no nginya athambagĩe nguo ciake, na ageethamba mwĩrĩ, agaikara arĩ na thaahu o nginya hwaĩinĩ. 16Aaga gwĩka ũguo-rĩ, nĩarĩcookagĩrĩrwo nĩ ũũru ũcio wake.”