Rwĩmbo rwa kũgooca
1Inyuothe arĩa athingu, kũngũiyai
nĩ ũndũ wa ũrĩa MWATHANI eekĩĩte;
mũgooceei inyuĩ arĩa mũmwathĩkagĩra.
2Goocaai MWATHANI na inanda
mũinĩreei na ngita.
3Mũinĩreei rwĩmbo rũerũ
hũũraai ngita na mũkũngũiye nĩgũkena.
4Tondũ ciugo cia MWATHANI nĩ cia ma,
na wĩra wake wothe nĩwakwĩhokwo.
5MWATHANI eendeete ũthingu na kĩhooto;
ũtugi wake ũiyũire thĩ o kũiyũra.
6Igũrũ rĩombirwo na kiugo kĩa MWATHANI
nĩ we woigire igũrũ rĩgĩe,
na riũa na mweri o ũndũ ũmwe na njata.
7Nĩ we wacookanĩrĩirie maaĩ ma maria marĩa manene handũ hamwe,
namo ma kũrĩa kũriku mũno akĩmahingĩra thitoo.
8Thĩ yothe nĩthaathaiye MWATHANI,
andũ oothe arĩa matũũraga gũũkũ thĩ nĩmamũtĩĩe.
9Nĩ ũndũ hĩndĩ ĩrĩa aaririe, thĩ nĩrĩo yagĩire;
aathana-rĩ, ĩkĩhanda wega.
10MWATHANI nĩ we ũtũmaga maũndũ marĩa ndũũrĩrĩ ibangĩĩte gwĩka matuĩke ma tũhũ;
nĩ we ũthũũkanagia mĩbango ĩrĩa andũ mabangĩĩte.
11Ũndũ ũrĩa MWATHANI aciirĩire gwĩka-rĩ,
ũtũũraga nginya tene na tene;
mĩbango yake ĩkinyagĩrĩra njiarwa ciothe.
12Kũraathimwo-rĩ, nĩ rũũrĩrĩ rũrĩa MWATHANI arĩ we Ngai waruo,
o andũ arĩa athuurĩĩte magatuĩka aake kĩũmbe.
13MWATHANI acũũthagĩrĩria arĩ o igũrũ,
akoona andũ oothe.
14Acũũthagĩrĩria arĩa oothe matũũraga gũũkũ thĩ
arĩ o gĩtĩinĩ gĩake kĩa ũthamaki.
15Nĩ we ũmahotithagia gwĩciiria
na nĩoĩ ciĩko ciao ciothe.
16Mũthamaki-rĩ, ndahootanaga nĩ ũndũ wa ũrĩa e na thigari nyingĩ cia mbaara;
o naake mũthigari ndagĩaga na ũhootani nĩ ũndũ wa ũrĩa arĩ na hinya mũingĩ.
17Mbarathi cia mbaara itirĩ ũhootani ingĩhe mũndũ,
o na kana imũhonokie na hinya ũcio wacio mũnene.
18MWATHANI-rĩ, aikaraga acũũthĩrĩirie arĩa mamwathĩkagĩra,
o acio maikaraga mehokeete ũtugi wake
19nĩguo amahonokagie gĩkuũinĩ,
na amaigage muoyo hĩndĩ ya ng'aragu.
20Tũkwĩhoka o MWATHANI,
tondũ nĩ we mũtũteithia o na mũtũmenyereri.
21Ngoro ciitũ nĩikeneete nĩ ũndũ wake,
tondũ nĩtwĩhokeete rĩĩtwa rĩake rĩtheru.
22Ũtugi waku, MWATHANI ũroikaranagia na ithuĩ,
o ta ũrĩa ithuĩ tũkwĩhokeete wee.