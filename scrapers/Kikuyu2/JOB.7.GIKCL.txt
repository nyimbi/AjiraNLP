1“Atĩrĩ, ũtũũro wa mũndũ gũũkũ thĩ nĩ mũritũ;
matukũ maake no ta ma mũndũ mwandĩke wĩra.
2Ahaana ta ngombo ĩracaria kĩĩgunyĩ,
kana ta mũruti wĩra ũratheethũkĩra mũcaara wake.
3Niĩ ngaĩirwo mĩeri itarĩ kĩndũ gĩa gwĩteithia,
na ngaheeo mootukũ itangĩona toro.
4Ndakoma nyonaga ũtukũ ũrĩ mũraihu,
ndaaraga ngĩĩgariũraga, ngĩũragia gũgaakĩa rĩ.
5Mwĩrĩ wakwa ũhumbĩrĩĩtwo nĩ igunyũ na ngũũcĩ;
ũiyũire ironda, na mahira no to-o-o-o.
6Matukũ maakwa marahanyũka na ihenya mũno;
marathira itarĩ na kĩĩrĩgĩrĩro o na kĩrĩkũ.
7“Ngai, ririkana atĩ ũtũũro wakwa no ihũũmũka rĩmwe,
na gĩkeno gĩakwa nĩgĩkinyĩĩte mũthia.
8Rĩu nĩũranyona, no ndũkaanyona rĩngĩ,
ũngĩkaanjaria, ngaakorwo ndĩthiĩrĩire.
9-10Ta ũrĩa itu rĩthengaga rĩkabũĩria,
noguo andũ makuaga na maticookaga rĩngĩ,
arĩa oothe maramooĩ makariganĩrwo nĩ o.
11“Ingĩkĩhota atĩa gũtumia kanua gaakwa?
Ngwaria ndĩ na ruwo ngoroinĩ,
ndĩĩtetere tondũ ndĩ na ruwo rũingĩ.
12Kaĩ ngĩrĩ ndamaathia ya iriainĩ
nĩ geetha uuge nangagĩrwo?
13Thiaga ũrĩrĩ ngahuurũke,
14no wee ũkaamakia na irooto,
na ũkandua nda na cioneki.
15Kaba gũitwo ngue,
handũ ha gũtũũra mwĩrĩinĩ.
16Nĩnogeetio nĩgũtũũra muoyo, na ndigũtũũra tene na tene;
tigana na niĩ, nĩ gũkorwo matukũ maakwa no ihũũmũka rĩmwe.
17 Mũndũ nĩ kĩĩ, tondũ ũmũtũũgĩrĩĩtie ũguo,
na ũmũrũmbũyagia?
18Ũmũng'eetagia rũũciinĩ o rũũciinĩ,
na ũkamũgeria mahinda moothe.
19Kaĩ ũtangĩrora na mwena ũngĩ haniini,
ũhe kamweke ga kũmeria mata?
20Ingĩĩhia-rĩ, no ngorwo ngwĩkĩĩte ũndũ, wee mũrangĩri wa andũ?
Ũnduĩte kĩndũ gĩakwĩruta cabaa nakĩo nĩkĩ?
Kaĩ nduĩkĩĩte mũrigo harĩ we?
21Kaĩ ũtarĩ hingo ũngĩnjohera wĩhia wakwa?
Kaĩ ũtangĩndekera ihĩtia rĩrĩa njĩhĩĩtie?
Njerekeire gũthiĩ mbĩĩrĩrainĩ,
na ndĩrĩkorwo ndĩthiĩrĩire rĩrĩa ũrĩkorwo ũkĩnjaria.”