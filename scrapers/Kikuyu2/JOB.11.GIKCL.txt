Mĩario ya Zofaru
1Zofaru ũrĩa wa kuuma Naama agĩcookia atĩrĩ:
Ndeto nyingĩ ũguo-rĩ, no ciage gũcookio?
2“Mũndũ wa kwaria maũndũ maingĩ ũguo-rĩ, no atuĩke mũkinyanĩru?
3Mũhũhũũtĩko waku-rĩ, no ũkirie andũ?
No ũthekerere andũ, na wage wa gũgũcookeria?
4Woiga atĩ ũrutani waku nĩ mũrũngarũ,
na atĩ ũrĩ mũtheru maithoinĩ ma Ngai.
5Naarĩ korwo Ngai no aarie;
naarĩ korwo no agũcookerie!
6Naarĩ korwo no akũmenyithie maũndũ marĩa mahithe ma ũũgĩ!
Ngai nĩoĩ maũndũ maingĩ.
Kĩmenye atĩ ndakũherithĩĩtie ta ũrĩa kwagĩrĩire.
7“No ũhote kũmenya maũndũ ma hitho
marĩa mathiũrũrũkĩirie Mwene Hinya Wothe?
8Maũndũ macio nĩ maraaya gũkĩra igũrũ,
na nĩ mariku gũkĩra kwa arĩa akuũ.
Ũngĩgĩĩka atĩa o rĩrĩa ũũĩ o maũndũ maniini?
9Ningĩ nĩ maraihu gũkĩra thĩ,
na makaarama gũkĩra iria.
10Ngai angĩgũikia njeera,
kana agũtware igootiinĩ,
nũũ ũngĩmũgirĩrĩria?
11Ngai nĩoĩ andũ arĩa a tũhũ;
angĩkĩona mahĩtia no aage kũrũmbũiya?
12Angĩkorwo ndigiri ya gĩthaka no ĩciare mũndũ-rĩ,
naake mũndũ mũkĩĩgu no oohĩge.
13“Ayubu, ũngĩthondeka ngoro yaku,
no ũthaathaiye Ngai.
14Angĩkorwo wĩ na mahĩtia, mathengie;
ndũkaareke ũmaramari ũtũũre gwaku mũciĩ.
15Hĩndĩ ĩyo no ũtiire ũthiũ waku ũtarĩ na thoni.
Ĩĩ, na no ũrũũgame ũtarĩ na guoya.
16No ũriganĩrwo nĩ mĩtangĩko yaku,
o ta maaĩ marĩa marĩĩkĩĩtie gũtherera.
17Ũtũũro waku ũgĩthere gũkĩra thaa thita cia mũthenya,
namo mahinda marĩa mooru ma ũtũũro ũcio
magĩthere o ta ũrĩa gũtheraga gũgĩkĩa.
18Nawe ũtũũre wĩiguĩte na ũiyũirwo nĩ kĩĩrĩgĩrĩro,
naake Ngai akũgitagĩre na akũheage thaayũ.
19No ũkomage na nduone wa gũgũthĩĩnia,
na andũ aingĩ meyendithagie harĩ we.
20No rĩĩrĩ, andũ arĩa aaganu nĩmagaaturuura,
na matione njĩra o yothe ya kũũrĩra;
mwĩhoko wao ũgaakorwo ũrĩ o gĩkuũ.”