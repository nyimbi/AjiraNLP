Kenagiai andũ arĩa angĩ no ti inyuĩ eene
1Ithuĩ arĩa tũrĩ na hinya wĩtĩkioinĩ nĩtwagĩrĩirwo nĩgũteithagia arĩa matarĩ na hinya wĩtĩkioinĩ, tũtigekenagie o ithuĩ eene. 2O mũndũ nĩakenagie mũndũ ũrĩa ũngĩ na ũndũ mwega wa kũmũguna wĩtĩkioinĩ. 3 Nĩ gũkorwo Kristũ o naake ndekenirie we mwene, ĩndĩ o ta ũrĩa kwandĩkĩĩtwo atĩrĩ, “Irumi iria ũrarumwo nĩ niĩ icookereire.” 4Maũndũ moothe marĩa me Maandĩkoinĩ, maandĩkirwo matuĩke ma gũtũruta, nĩ geetha tũgĩage na mwĩhoko na ũndũ wa gũkirĩrĩria na kũũmĩrĩrio nĩ Maandĩko. 5Ngai ũrĩa ũheanaga ũkirĩrĩria na ũũmanagĩrĩria aromũhotithagia gũikaraga mũiguanĩĩte mũndũ na ũrĩa ũngĩ, o ta ũrĩa Kristũ Jesũ aatuonirie, 6nĩ geetha inyuothe na mũgambo ũmwe mũgoocage Ngai, o we Ithe wa Mwathani witũ Jesũ Kristũ.
Andũ a Ndũũrĩrĩ gũkinyĩrio Ũhoro ũrĩa Mwega
7Nĩ ũndũ ũcio amũkagĩraai andũ arĩa angĩ, o ta ũrĩa Kristũ amwamũkĩrĩĩte inyuĩ nĩ geetha Ngai agoocagwo. 8Nĩ gũkorwo ngũmwĩra atĩrĩ, Kristũ aatuĩkire ndungata ya Ayahudi nĩguo oonanie wĩhokeku wa Ngai, ahingie ciĩranĩro iria cierĩirwo maithe maao, 9 na ahotithie o na andũ a Ndũũrĩrĩ magoocage Ngai nĩ ũndũ wa tha ciake. O ta ũrĩa kwandĩkĩĩtwo atĩrĩ:
“Tondũ ũcio, nĩngũkũgooca gatagatĩinĩ ka Ndũũrĩrĩ,
na ngumie rĩĩtwa rĩaku na nyĩmbo.”
10 Ningĩ nĩkwandĩkĩĩtwo atĩrĩ:
“Inyuĩ andũ a Ndũũrĩrĩ kenaai hamwe na andũ a Ngai!”
11 O na ningĩ nĩkwandĩkĩĩtwo atĩrĩ:
“Goocaai Mwathani, inyuĩ andũ oothe a Ndũũrĩrĩ;
mũgooceei, inyuĩ andũ oothe!”
12 Ningĩ Isaia nĩoigĩĩte atĩrĩ:
“Rũciaroinĩ rwa Jesii nĩgũkoima mũndũ,
naake nĩagaathaga andũ a Ndũũrĩrĩ,
na nĩagaatuĩka mwĩhoko wao.”
13Ngai ũrĩa arĩ we mwĩhoko witũ, aromũiyũria gĩkeno na thaayũ nĩ ũndũ wa ũrĩa mũmwĩtĩkĩĩtie, nĩguo na ũndũ wa hinya wa Roho Mũtheru mwĩhoko wanyu ũkĩrĩrĩrie kuongerereka.
Gĩtũmi kĩa Paũlũ kwandĩka e na ũũmĩrĩru
14Aariũ na aarĩ a Ithe witũ, niĩ mwene nĩnjũũĩ na ma atĩ inyuĩ mũiyũirwo nĩ wega na ũũgĩ wa kũmũhotithia gũtaarana inyuĩ eene. 15No rĩĩrĩ, marũainĩ maya nĩnyandĩkĩĩte kũndũ kũmwe ndĩ na ũũmĩrĩru nĩ geetha ndĩmũririkanie maũndũ mamwe. Ngĩĩte na ũũmĩrĩru ũcio nĩ ũndũ Ngai nĩanjĩkĩĩte wega 16akandua ndungata ya Kristũ Jesũ kũrĩ andũ a Ndũũrĩrĩ, nĩguo ndĩ ta Mũthĩnjĩri Ngai ndĩmakinyĩrie Ũhoro ũrĩa Mwega wa Ngai matuĩke igongoona rĩtĩkĩrĩku nĩ Ngai, rĩthereetio nĩ Roho Mũtheru. 17Nĩ ũndũ ũcio ndĩ na gĩtũmi gĩa gwĩtĩĩĩra wĩra ũcio ndutagĩra Ngai thĩinĩ wa Kristũ Jesũ. 18Niĩ-rĩ, ndingĩaria ũndũ ũngĩ tiga o ũrĩa Kristũ eekĩĩte ahũthĩrĩĩte agatũma andũ a Ndũũrĩrĩ maathĩkĩre Ngai. Eekĩĩte ũguo ahũthĩrĩĩte mĩario yakwa, 19hinya wa kũringa ciama na gwĩka maũndũ ma magegania, o na hinya wa Roho Mũtheru. Tondũ ũcio, nĩhunjĩĩtie Ũhoro Mwega wa Kristũ rũgendoinĩ rwakwa ruothe, kuuma Jerusalemu nginya Iluriku. 20Wendo wakwa mũnene, nĩkũhunjia Ũhoro ũrĩa Mwega kũrĩa Kristũ atarĩ amenyekana nĩ geetha ndĩgaake igũrũ rĩa mũthingi wa mũndũ ũngĩ. 21 O ta ũrĩa kwandĩkĩĩtwo atĩrĩ:
“Arĩa matarĩ meerwo ũhoro wake nĩmakoona,
na arĩa matarĩ maigua ũhoro wake nĩmakaamenya.”
Mũbango wa Paũlũ wa gũthiĩ Roma
22 Kĩu nĩkĩo gĩtũmi kĩrĩa kĩanangiria maita maingĩ gũũka kũu kwanyu. 23No rĩĩrĩ, rĩu tondũ nĩndĩĩkĩĩtie wĩra gũũkũ, na nĩ ngoreetwo mĩaka ĩyo yothe ngĩĩrirĩria gũũka kũmuona, 24ngwĩhoka ngĩthiĩ Sipania nĩngaamuona, mũcooke mũndeithĩrĩrie gũthiĩ na mbere na rũgendo rwakwa, thuutha wa gũkenanĩra na inyuĩ ihinda inyiinyi. 25 Ihindainĩ rĩĩrĩ ndĩrathiĩ Jerusalemu gũtwarĩra andũ a Ngai ũteithio. 26Makanitha ma Makedonia na Akaia nĩmerutĩire makaheana indo cia gũteithia andũ a Ngai arĩa athĩĩni me Jerusalemu. 27 Nĩmakeneire gwĩka ũguo nĩ ũndũ gũtirĩ nganja nĩmaagĩrĩirwo nĩkũmateithia. Tondũ wa rĩĩrĩ, angĩkorwo Ayahudi nĩmagayanĩĩte iraathimo cia kĩĩroho na andũ a Ndũũrĩrĩ-rĩ, andũ a Ndũũrĩrĩ o nao nĩmaagĩrĩirwo nĩkũruta indo ciao cia gũteithia Ayahudi. 28Kwoguo ndarĩĩkia wĩra ũcio wa gũtwara indo icio irutĩĩtwo nĩngookĩra kũu kwanyu ngĩthiĩ Sipania. 29Na rĩĩrĩ, nĩnjũũĩ ngĩũka kũrĩ inyuĩ ngaakorwo njiyũrĩrĩirwo nĩ iraathimo cia Kristũ.
30Aariũ na aarĩ a Ithe witũ, nĩndamũthaitha nĩ ũndũ wa Mwathani witũ Jesũ Kristũ, o na nĩ ũndũ wa wendo ũrĩa tũheetwo nĩ Roho mũnyiitanĩre na niĩ kũhooya Ngai na kĩyo nĩ ũndũ wakwa. 31Hooyaai ngaahonokio kuuma kũrĩ andũ arĩa mateetĩkĩĩtie a Judea, na wĩra wakwa Jerusalemu ũgeetĩkĩrwo nĩ andũ a Ngai arĩa me kuo, 32nĩguo ngooka kũrĩ inyuĩ ndĩ na gĩkeno, angĩkorwo ũcio nĩguo wendi wa Ngai na ngaakena nĩ ũndũ wa gũkorwo ndĩ hamwe na inyuĩ. 33Ngai mwene thaayũ aroikara hamwe na inyuĩ inyuothe. Ameni.