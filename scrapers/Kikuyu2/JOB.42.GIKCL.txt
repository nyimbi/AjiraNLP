Mĩario ya mũthia ya Ayubu
1Ayubu agĩcookeria MWATHANI atĩrĩ,
2“Niĩ nĩnjũũĩ atĩ no ũhote gwĩka maũndũ moothe;
mũbango waku ndũngĩgirĩrĩrio nĩ mũndũ.
3 Ũrooria atĩ ndĩroomĩrĩria atĩa gũkararia mataaro maaku,
o rĩrĩa itarĩ na ũmenyo.
Nĩnjarĩĩtie maũndũ itooĩ;
maũndũ marikĩru mũno itangĩmamenya.
4 Ũnjĩĩrire thikĩrĩrie ndeke warie,
na ngũcookerie ciũria ciaku.
5Mbere ĩyo no kũigua ndĩraiguaga ũhoro waku,
no rĩu nĩndakwĩyonera na maitho maakwa mwene.
6Nĩ ũndũ ũcio nĩndemena niĩ mwene,
na nĩndahera ndĩitĩrĩirie rũkũngũ na mũhu.”
Kũrĩĩkia
7MWATHANI arĩĩkia kwarĩria Ayubu, agĩcooka akĩĩra Elifazi ũrĩa wa kuuma Temani atĩrĩ, “Nĩndaakarĩĩtio nĩ we na araata acio aaku eerĩ nĩ ũndũ mũtiarĩĩtie ũhoro wa ma igũrũ rĩakwa, ta ũrĩa Ayubu ndungata yakwa eekĩĩte. 8Kwoguo oyai ndeegwa mũgwanja na ndũrũme mũgwanja mũthiĩ kwa Ayubu ndungata yakwa mũkarute igongoona rĩa njino nĩ ũndũ wanyu kĩũmbe. Ayubu nĩekũmũhoera, na nĩngũigua mahooya maake njage kũmũconora ta ũrĩa mwagĩrĩirwo. Mũtiarĩĩtie ũhoro wa ma igũrũ rĩakwa ta ũrĩa we eekĩĩte.”
9Kwoguo Elifazi, Bilidadi, na Zofaru magĩgĩĩka ũrĩa MWATHANI aameerĩĩte, naake MWATHANI akĩigua mahooya ma Ayubu.
10 Ayubu arĩĩkia kũhooya nĩ ũndũ wa araata acio aake, MWATHANI akĩmũcookeria ũtonga wake, na akĩwongerera maita meerĩ ma ũrĩa aarĩ naguo mbere ĩyo. 11Thuutha ũcio, aariũ na aarĩ a nyina, na arĩa maarĩ araata aake mbere ĩyo magĩũka kũmũceerera na makĩrĩanĩra naake o kũu mũciĩ gwake. Nao makĩmũhooreria na makĩmũũmĩrĩria nĩ ũndũ wa mathĩĩna moothe marĩa MWATHANI aamũreehithĩirie. O mũndũ akĩmũhe mbeeca na gĩcũhĩ gĩa thahabu.
12Ningĩ MWATHANI akĩraathima ũtũũro wa kũrĩĩkĩrĩria wa Ayubu gũkĩra ũrĩa amũraathimĩĩte rĩa mbere. Ayubu nĩagĩire na ng'ondu ngiri ikũmi na inya (14,000), ngamĩĩra ngiri ithathatũ (6,000), ng'ombe ngiri igĩrĩ (2,000), na ndigiri ngiri ĩmwe (1,000). 13Ningĩ nĩagĩire na aanake mũgwanja na airĩĩtu atatũ. 14Mũirĩĩtu wa mbere aamwĩtire Jemima, wa keerĩ Kezia, na wa gatatũ Kereni Hapuku. 15Bũrũriinĩ ũcio wothe gũtiarĩ andũ a nja angĩ athaka ta airĩĩtu acio a Ayubu. Ayubu nĩagaĩire airĩĩtu acio aake indo o ta ũrĩa agaĩire aariũ aake.
16Thuutha wa ũguo Ayubu aatũũrire mĩaka ĩngĩ igana rĩa mĩrongo ĩna. Nĩonire ciana ciake na ciana cia ciana ciake, nginya rũciaro rwa kana. 17Aakuire arĩ mũthuuri mũkũrũ mũno.