Ngai nĩwe Mũthamaki ũrĩa mũnene
1 MWATHANI nĩ we mũthamaki;
andũ nĩkũinaina marainaina.
Aikarĩire ciũmbe iria irĩ mathagu
irĩ ta gĩtĩ gĩake gĩa ũthamaki,
nayo thĩ no gũthingitha ĩrathingitha.
2MWATHANI nĩ mũnene Zayuni;
nĩ we wathaga ndũũrĩrĩ ciothe.
3Andũ oothe nĩmarĩkumagia rĩĩtwa rĩake rĩnene na rĩa gwĩtigĩrwo.
We nĩ mũtheru!
4Wee, mũthamaki ũrĩa ũrĩ hinya nĩwendeete kĩhooto;
nĩũhandĩĩte waragania thĩinĩ wa Isiraeli;
nĩũtũmĩĩte kũgĩe na kĩhooto na ũthingu.
5Goocaai MWATHANI Ngai witũ!
Mũthaathaiyei mũrĩ mbere ya gĩtĩ gĩake kĩa ũthamaki.
We nĩ mũtheru!
6Musa na Harũni maarĩ athĩnjĩri Ngai aake,
naake Samũeli aarĩ ũmwe wa arĩa maamũhooyaga;
nĩmaakaĩire MWATHANI, naake akĩmeetĩka.
7 Aamaarĩirie arĩ gĩtugĩinĩ gĩa itu;
nĩmaathĩkĩire mawatho na maathani marĩa aamaheire.
8Nĩwetĩkire andũ aaku, MWATHANI Ngai witũ,
ũkĩmoonia atĩ we ũrĩ Ngai wohanagĩra,
o na gũtuĩka nĩwamaherithirie nĩ ũndũ wa meehia maao.
9Goocaai MWATHANI Ngai witũ,
na mũmũthaathaiye mũrĩ kĩrĩmainĩ gĩake gĩtheru,
tondũ MWATHANI Ngai witũ nĩ mũtheru!