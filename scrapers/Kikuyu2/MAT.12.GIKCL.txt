Kĩũria gĩkoniĩ Mũthenya wa Thabatũ
(Mar 2.23-28; Luk 6.1-5)
1 Na rĩĩrĩ, hĩndĩ ĩyo Jesũ nĩagereire mĩgũndainĩ ya ngano Mũthenya wa Thabatũ. Na tondũ arutwo aake maarĩ ahũũtu, magĩkĩambĩrĩria gũtua ngira cia ngano, magacirigitha makarĩa ngano. 2Rĩrĩa Afarisai moonire ũguo makĩĩra Jesũ atĩrĩ, “Tarora, arutwo aaku nĩmareeka ũrĩa Watho witũ ũteetĩkĩrĩĩtie gwĩkwo mũthenya wa Thabatũ.”
3 Naake Jesũ akĩmeera atĩrĩ, “Kaĩ mũtarĩ mwathooma ũrĩa Daudi eekire hĩndĩ ĩrĩa we o hamwe na andũ arĩa maarĩ naake maarĩ ahũũtu? 4 Aatoonyire nyũmba ya Ngai hamwe na andũ arĩa maarĩ naake, makĩrĩa mĩgate mĩtheru ĩrĩa yarutĩirwo Ngai, o na gũtuĩka atĩ Watho wa Musa ndwameetĩkĩrĩĩtie mamĩrĩe, tondũ yagĩrĩirwo kũrĩĩo no athĩnjĩri Ngai oiki. 5 Ningĩ kaĩ mũtarĩ mwathooma Wathoinĩ wa Musa atĩ thĩinĩ wa Hekaarũ gũtirĩ mũthenya wa Thabatũ athĩnjĩri Ngai matoinaga Watho o na gũtuĩka matiĩragwo nĩmeehĩĩtie? 6Ngũmwĩra atĩrĩ, haaha nĩharĩ na ũndũ mũnene gũkĩra Hekaarũ. 7 Maandĩko moigaga atĩrĩ, ‘Nĩ tha ngwenda no ti magongoona.’ Korwo nĩmũũĩ ũguo nĩkuuga atĩa, mũtingĩtuagĩra andũ mateehĩĩtie. 8Nĩ ũndũ Mũrũ wa Mũndũ nĩ Mwathani o na wa mũthenya wa Thabatũ.”
Jesũ kũhonia mũndũ warĩ na guoko kuonju
(Mar 3.1-6; Luk 6.6-11)
9Na rĩĩrĩ, Jesũ oima kũu nĩathiire agĩtoonya thunagogi yao, 10nakuo kũu thunagogi nĩkwarĩ na mũndũ wonjeete guoko. Tondũ nĩmaacaragia ũndũ wa gũthitanga Jesũ naguo, makĩmũũria atĩrĩ, “Watho witũ nĩwĩtĩkĩrĩĩtie kũhonania mũthenya wa Thabatũ?”
11 Naake Jesũ akĩmooria atĩrĩ, “Nũũ wanyu ũngĩkorwo na ng'ondu ĩmwe, nayo ĩgwe irima mũthenya wa Thabatũ ũtangĩmĩnyiita amĩrute? 12Mũndũ arĩ bata mũno gũkĩra ng'ondu, nĩ ũndũ ũcio nĩtwĩtĩkĩrĩĩtio nĩ Watho witũ gwĩka wega Mũthenya wa Thabatũ.” 13Hĩndĩ ĩyo agĩcooka akĩĩra mũndũ ũcio wonjeete guoko atĩrĩ, “Tambũrũkia guoko gwaku.”
Naake agĩgũtambũrũkia gũkĩagĩra, gũkĩgĩa hinya o ta kũu kũngĩ. 14Nao Afarisai moima nja magĩcookania ndundu mamenye ũrĩa mangĩũragithia Jesũ.
Ndungata thuure ya Ngai
15Naake Jesũ aamenya ũguo akiuma kũu, nao andũ aingĩ makĩmũrũmĩrĩra. Naake akĩhonia arĩa oothe maarĩ arũaru, 16agĩcooka akĩmakaania atĩ matikaae gũtũma amenyeke. 17Eekire ũguo nĩ geetha ciugo iria ciaririo nĩ Ngai, ahũthĩrĩĩte mũnabii Isaia ihinge atĩ:
18 “Ĩno nĩ yo ndungata yakwa ĩrĩa ndĩthuurĩire,
nĩ yo nyenda na nĩ yo ĩkenagia ngoro yakwa.
Nĩngũikũrũkia Roho wakwa kũrĩ yo,
nayo nĩkaamenyithia andũ a ndũũrĩrĩ ciothe ituĩro rĩakwa.
19Ndĩgaakararania na andũ kana ĩmagũũthũkĩre,
ningĩ ndĩgathiĩ ikĩmaheaga ũhoro yanĩrĩire njĩrainĩ.
20Nĩgaakorwo ĩrĩ hooreri mbere ya arĩa matarĩ hinya,
na ĩiguĩre tha arĩa matahotaga gwĩteithia.
Ndĩgaakua ngoro kinya kĩhooto kĩhootane thĩ,
21nao andũ oothe a ndũũrĩrĩ nĩmakaiga mwĩhoko wao thĩinĩ wayo.”
Jesũ na Beelizebuli
(Mar 3.20-30; Luk 11.14-23)
22Na rĩĩrĩ, hĩndĩ ĩyo Jesũ akĩreeherwo mũndũ warĩ mũtumuumu na ũtangĩahotire kwaria tondũ aarĩ na ngoma. Naake Jesũ akĩmũhonia akĩhota kwaria na kuona. 23Nao andũ oothe makĩgega makĩũrania atĩrĩ, “Ũyũ no akorwo arĩ we mũrũ wa Daudi?”
24 No hĩndĩ ĩrĩa Afarisai maiguire ũguo makiuga atĩrĩ, “Mũndũ ũyũ aingataga ngoma na hinya wa Beelizebuli, mũnene wa ngoma.”
25Naake Jesũ aamenya ũrĩa meeciiragia akĩmeera atĩrĩ, “Ũthamaki o wothe ũngĩatũkana na andũ aaguo mookanĩrĩre o eene nĩũharaganaga. Narĩo itũũra kana nyũmba o yothe ĩngĩatũkana nao eene mookanĩrĩre ndĩngĩĩhanda. 26Nĩ ũndũ ũcio, angĩkorwo Caitaani nĩ we ũraingata Caitaani thĩinĩ wa andũ-rĩ, nyũmba yake nĩyũkanĩrĩire, naguo ũnene wake ũngĩkĩhanda atĩa? 27Angĩgĩkorwo nyingataga ngoma na hinya wa Beelizebuli-rĩ, arũmĩrĩri aanyu macingataga na hinya wa ũ? Kwoguo acio nĩ o makaamũtuĩra. 28No rĩĩrĩ, angĩkorwo nyingataga ngoma na hinya wa Roho wa Ngai-rĩ Ũthamaki wa Ngai nĩũũkĩĩte kũrĩ inyuĩ.
29“Gũtirĩ mũndũ ũngĩhota kũingĩra nyũmba ya mũndũ njamba akuue indo ciake ataambĩĩte kuoha mũndũ ũcio njamba. No aambire amuohe agĩcooka gũtaha indo ciake.
30 “Mũndũ ũrĩa ũtarĩ hamwe na niĩ nĩ thũ yakwa, na mũndũ ũrĩa ũtacookanagĩrĩria hamwe na niĩ nĩahurunjaga. 31Tondũ ũcio ngũmwĩra atĩrĩ, andũ no mooherwo meehia o moothe o na irumi o ciothe; no mũndũ ũrĩa ũrumaga Roho Mũtheru ndakooherwo. 32 Mũndũ o wothe waragia kiugo gĩa gũcambia Mũrũ wa Mũndũ nĩakooherwo; no mũndũ o wothe ũcambagia Roho Mũtheru ndakooherwo, mahindainĩ maya kana marĩa magooka.
Mũtĩ na matunda maaguo
(Luk 6.43-45)
33 “Nĩ geetha mũtĩ ũciare matunda meega no mũhaka ũkorwo ũrĩ mwega. Angĩkorwo mũtĩ nĩ mũũru matunda maaguo marĩkoragwo marĩ mooru. Mũtĩ ũmenyekanaga nĩ ũndũ wa matunda maaguo. 34 Inyuĩ ciana cia nduĩra! Mũngĩhota atĩa kwaria maũndũ meega na mũrĩ ooru? Kanua kaaragia maũndũ marĩa marĩ ngoro. 35Mũndũ mwega aaragia maũndũ meega kuuma mũthiithũinĩ wa wega wake, na mũndũ mũũru aaragia maũndũ mooru kuuma mũthiithũinĩ wa ũũru wake.
36“Ikaragaai mũũĩ na ma atĩ Mũthenya wa Ituĩro andũ nĩmakaaheana gĩtũmi gĩa ciugo ciothe cia tũhũ iria cianoima tũnuainĩ twao. 37Ciugo ciaku nĩcio igaatũma ũtuĩke ndũrĩ na mahĩtia, na nocio igaatũma ũtuĩrwo.”
Andũ kũũria maringĩrwo kĩama
(Mar 8.11-12; Luk 11.29-32)
38 Na rĩĩrĩ, arutani amwe a Watho o hamwe na Afarisai amwe nĩmeerire Jesũ atĩrĩ, “Mũrutani, nĩtũkwenda kuona ũkĩringa kĩama.”
39 No Jesũ akĩmacookeria atĩrĩ, “Kaĩ andũ a rũciaro rũũrũ nĩmaaganĩĩte na makarega gwĩtĩkia Ngai-ĩ! Marooria maringĩrwo kĩama, no gũtirĩ kĩama mekũringĩrwo tiga o kĩa mũnabii Jona. 40 O ta ũrĩa Jona aikarire mĩthenya ĩtatũ na mootukũ matatũ thĩinĩ wa thamaki ĩrĩa nene iriainĩ-rĩ, ũguo noguo Mũrũ wa Mũndũ agaikara mĩthenya ĩtatũ na mootukũ matatũ tĩĩriinĩ. 41 Mũthenya wa Ituĩro andũ a Nineve nĩmagookĩra na igũrũ mathitange andũ a rũciaro rũũrũ nĩ ũndũ o nĩmeeririre hĩndĩ ĩrĩa Jona aamahunjĩirie; ngũmwĩra na ma atĩ, haaha nĩharĩ ũndũ mũnene gũkĩra Jona! 42 Mũthenya wa Ituĩro kwini wa Sheba nĩakaarũũgama na igũrũ athitange andũ a rũciaro rũũrũ, nĩ ũndũ nĩathiire rũgendo rũnene kuuma bũrũri wake nĩ geetha akaigue ũũgĩ wa Solomoni; ngũmwĩra na ma atĩ, haaha nĩharĩ ũndũ mũnene gũkĩra Solomoni!
Ngoma gũcooka
(Luk 11.24-26)
43“Na rĩĩrĩ, hĩndĩ ĩrĩa ngoma yoima thĩinĩ wa mũndũ, ĩgeragĩra kũndũ kũũmũ ĩgĩcaria ũhuurũko, no ndĩwonaga. 44Yawaga ĩkeĩĩra atĩrĩ, ‘Nĩngũcooka nyũmba yakwa kũrĩa ndĩroimire.’ Nayo yacooka ĩgagĩkora nyũmba ĩrĩ ũtheri, ĩrĩ haate, na ĩgathondekwo. 45Hĩndĩ ĩyo ngoma ĩyo ĩgathiĩ ĩkagĩĩra ngoma ingĩ mũgwanja njũru kũrĩ yo, nacio igooka igaatũũra kũu. Naake mũndũ ũcio agakĩĩhĩrwo gũkĩra ũrĩa aarĩ mbere. Ũguo nĩguo gũkaahaana kũrĩ andũ a rũciaro rũũrũ rwaganu.”
Nyina wa Jesũ hamwe na aariũ a nyina
(Mar 3.31-35; Luk 8.19-21)
46O hĩndĩ ĩyo Jesũ aaragĩria andũ, nyina na aariũ a nyina magĩũka magĩikara nja makĩenda kũmwarĩria. [ 47Naake mũndũ ũmwe warĩ ho akĩĩra Jesũ atĩrĩ, “Maitũguo na aariũ a maitũguo, marũũgamĩĩte nja na nĩmarenda gũkwarĩria.”]
48Naake Jesũ akĩmũũria atĩrĩ, “Maitũ nũũ, na aariũ a maitũ nĩ a?” 49Agĩcooka akĩoroota arutwo aake akiuga atĩrĩ, “Taroraai, aya nĩ o a maitũ na aariũ a maitũ. 50Amu mũndũ o wothe wĩkaga ũrĩa Awa ũrĩa ũrĩ igũrũ eendaga ũcio nĩ we maitũ, mwarĩ wa maitũ na mũrũ wa maitũ.”