107  --

150  ) Gũcookeria Ngai ngaatho tondũ nĩ mwega 

1   “Cookeriai MWATHANI ngaatho, tondũ nĩ mwega; wendo wake nĩ wa tene na tene!” 

2  Inyuothe arĩa MWATHANI ahonokeetie ugaai ũguo. Nĩamũhonokeetie kuuma harĩ thũ cianyu 

3  akamũcookia amũrutĩĩte kuuma mabũrũriinĩ mageni, kuuma irathĩro na ithũĩro, na kuuma rũgongo na kĩanda. 

4  Amwe nĩmoorũũrire werũinĩ ũrĩa ũtaarĩ o na kĩ, maagĩĩte njĩra ya kũmakinyia itũũra mangĩonire gwa gũtũũra. 

5  Maarĩ ahũũtu na makanyoota na magate mwĩhoko wothe. 

6  Magĩkaĩra MWATHANI marĩ mĩnyamaaroinĩ yao, naake akĩmahonokia kuuma mathĩĩnainĩ maao. 

7  Akĩmagereria njĩra nũngĩrĩru, nginya magĩkinya itũũra mangĩonire gwa gũtũũra. 

8  Andũ acio ta nĩmagĩcookerie MWATHANI ngaatho tondũ wa ũtugi wake, o na nĩ ũndũ wa ciĩko cia magegania iria aameekĩire. 

9  We-rĩ, nĩanyootoraga arĩa anyootu, na akahũũnia arĩa ahũũtu na maũndũ meega. 

10  Amwe maikaraga ndumainĩ methikĩire makĩnyariirĩkaga marĩ mĩgwate mooheetwo na mĩnyororo, 

11  tondũ nĩmaaremeire maathani ma Ngai Mwene Hinya Wothe, na makĩnyarara mataaro maake. 

12  Nao makĩrutithio wĩra mũritũ ũkĩmooraga ngoro, magĩthiĩ makĩgũaga, na matione wa kũmateithia. 

13  Magĩkaĩra MWATHANI marĩ mĩnyamaaroinĩ yao, naake akĩmahonokia kuuma mathĩĩnainĩ maao. 

14  Akĩmaruta kũu maikaraga ndumainĩ methikĩire, na agĩtuanga mĩnyororo yao. 

15  Andũ acio ta nĩmagĩcookerie MWATHANI ngaatho tondũ wa ũtugi wake, o na nĩ ũndũ wa ciĩko cia magegania iria aameekĩire. 

16  We-rĩ, nĩoinangaga ihingo cia gĩcango, na agatinangia cuuma iria ihingagwo nacio. 

17  Amwe maarĩ irimũ cianyariirĩkaga nĩ ũndũ wa meehia maacio, o na nĩ ũndũ wa ũũru wacio. 

18  Moonaga irio o ciothe makaira ngoro, nao magĩgĩkuhĩrĩria gũkua. 

19  Magĩkaĩra MWATHANI marĩ mĩnyamaaroinĩ yao, naake akĩmahonokia kuuma mathĩĩnainĩ maao. 

20  Agĩathana, akĩmahonia, akĩmahonokia kuuma gĩkuũinĩ. 

21  Andũ acio ta nĩmagĩcookerie MWATHANI ngaatho tondũ wa ũtugi wake, o na nĩ ũndũ wa ciĩko cia magegania iria aameekĩire. 

22  Nĩmamũrutĩre magongoona ma kũmũcookeria ngaatho na magane ũrĩa wothe eekĩĩte makĩinaga makeneete. 

23  Amwe maagereire iriainĩ na meeri, makĩhũũraga mbiacara kũu iriainĩ, 

24  makĩyonera ũrĩa MWATHANI angĩĩka, o na makĩyonera ciĩko ciake cia magegania kũu iriainĩ. 

25  MWATHANI aathanire, gũkĩgĩa na kĩhuuhũkanio kĩnene, gĩgĩtũma iria rĩgĩe na makũmbĩ. 

26  Meeri igĩikanio na igũrũ, igĩcooka igĩikanio na kũu thĩ. Andũ acio magĩgĩkua ngoro tondũ wa ũrĩa maarĩ ũgwatiinĩ mũnene; 

27  makĩagaaga magĩtũgũũgaga ta arĩĩu, matarĩ na ũndũ o na ũmwe mangĩahotire gwĩteithia naguo. 

28  Magĩkaĩra MWATHANI marĩ mĩnyamaaroinĩ yao, naake akĩmahonokia kuuma mathĩĩnainĩ maao. 

29  Naake akĩhooreria kĩhuuhũkanio kĩu kĩnene, namo makũmbĩ macio ma iria makĩhoorera. 

30  Nao magĩgĩkena tondũ iria nĩrĩahoorereete, naake akĩmakinyia o wega icukĩro rĩa meeri rĩrĩa merirĩirie gũkinya. 

31  Andũ acio ta nĩmagĩcookerie MWATHANI ngaatho tondũ wa ũtugi wake, o na nĩ ũndũ wa ciĩko cia magegania iria aameekĩire. 

32  Nĩmagane ũnene wake kĩũnganoinĩ kĩa andũ, na mamũgooce marĩ kĩamainĩ kĩa atongoria. 

33  MWATHANI atũmaga njũũĩ ihwe, na agatũma ithima itige gũtherera. 

34  Atũmaga bũrũri ũrĩa mũnoru ũhĩnje, nĩ ũndũ wa waganu wa atũũri aaguo. 

35  Agarũraga werũ ũgatuĩka kũndũ kũrĩ na tũria twa maaĩ, na agatũma ithima cia maaĩ ikunũke kũndũ kũũmagaru, 

36  akareka andũ arĩa ahũũtu matũũre kũndũ kũu, nao magaaka itũũra rĩrĩa marĩikaraga. 

37  Makahanda irio mĩgũndainĩ na makahanda mĩthabibũ, makagetha magetha maingĩ. 

38  MWATHANI araathimaga andũ aake makagĩa na ciana nyingĩ, na ndarekaga mahiũ maao manyiihe. 

39  Rĩrĩa andũ a Ngai maahootwo na maaconorithio na ũndũ wa kũhinyĩrĩrio mategũcaaĩrwo na kũnyariirwo, 

40  nĩanyararaga arĩa maramahinyĩrĩria, na agatũma moorũre werũinĩ maturuurĩĩte. 

41  No rĩĩrĩ, nĩahatũraga arĩa abataru kuuma mĩnyamaaroinĩ yao, na agatũma maciarane makaingĩha o ta mahiũ. 

42  Andũ arĩa athingu moonaga ũguo magakena, no andũ arĩa oothe aaganu nĩgũkirio makiragio. 

43  Mũndũ o wothe mũũgĩ ta nĩagĩĩciirie ũhoro wa maũndũ macio; na akĩmenye ũrĩa MWATHANI e mũtugi.

