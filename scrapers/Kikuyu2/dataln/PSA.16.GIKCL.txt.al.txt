1  Menyerera, Ngai, nĩ ũndũ no harĩ wee itangĩona ũgwati. 

2  MWATHANI ngwĩraga atĩrĩĩrĩ, “Wee-rĩ, nĩ we MWATHANI wakwa; ndirĩ wega o na ũmwe ingĩona ũtarĩ hamwe na niĩ.” 

3  Ĩ andũ arĩa athingu matitĩĩĩtwo bũrũriinĩ! Ngoro yakwa nĩkenagio mũno nĩ o. 

4  Arĩa mateng'agĩrĩra ngai ingĩ no mathĩĩna matarĩ mũthia mereehagĩrĩra; niĩ-rĩ, ndirĩ hingo ngarutĩra ngai ta icio magongoona ma gũitwo thakame, o na kana marĩĩtwa maacio ndĩmagwete na kanua gaakwa. 

5  MWATHANI, wee no we ũtonga wakwa wothe, nĩ we ũheaga kĩrĩa gĩothe mbataragio nĩkĩo; ikĩroinĩ ciakwa ciothe nĩ we ũnyiitagĩrĩra. 

6  Ũnjatũrĩire ithaka kũndũ kwega mũno; ti itherũ igai rĩakwa nĩ rĩega mũno! 

7  Nĩngũgaatha MWATHANI ũrĩa ũheaga mataaro; ũtukũ-rĩ, ngoro yakwa nĩ yo ĩndaaraga. 

8   Njigaga MWATHANI mbere yakwa mahinda moothe; tondũ e mwena wakwa wa ũrĩo, ndingĩenyenyeka. 

9  Tondũ ũcio ngoro yakwa nĩkeneete, naguo roho wakwa ũgacanjamũka; na ndiraigua guoya o na haniini. 

10   Nĩ gũkorwo nĩũmenyereire kuuma harĩ hinya wa gĩkuũ, na ndũkaarekereria ũrĩa ũkwĩhokeete kwa arĩa akuũ. 

11  Wee-rĩ, nĩ we ũnyonagĩrĩria njĩra ĩrĩa ĩthiaga muoyoinĩ; harĩ wee he na gĩkeno gĩkinyanĩru; guokoinĩ gwaku kwa ũrĩo he na ikeno cia gũtũũra nginya tene na tene.

