1  “Ayubu, tagĩĩtane; nĩkũrĩ mũndũ wa gũgwĩtĩka? Ũkũũrĩra kwa mũraika ũrĩkũ? 

2  Atĩrĩĩrĩ, irimũ ciũragagwo nĩgũkuuania maũndũ, nao arĩa ahũthũ ngoro mooragagwo nĩ ũiru. 

3  Ndanoona irimũ ciĩkinyĩire wega, no o rĩmwe ngĩruma mĩciĩ yacio. 

4  Ciana ciacio itingĩona ũhuurũko, o na ingĩthiĩ maciirainĩ itingĩona wa gũciarĩrĩria. 

5  Andũ arĩa ahũũtu na akoroku nĩ o marigagia na magetha ma irimũ, na makegwatĩra ũtonga wacio. Nao arĩa anyootu makanyootagĩra ũtonga wao. 

6  Nĩ gũkorwo mĩnyamaaro ndiumaga rũkũngũinĩ, kana mathĩĩna magakunũka kuuma tĩĩriinĩ. 

7  No mũndũ aaciarirwo arĩ wa kuonaga mathĩĩna, o ta ũrĩa thandĩ ciũmbũkaga ciumĩĩte mwakiinĩ. 

8  “Korwo nĩ niĩ wee, no njookereire Ngai, ndĩmũtwarĩre mateta maakwa. 

9  Ngai eekaga maũndũ manene tũtangĩhungura, o na ageeka maũndũ ma kũgegania matangĩtarĩka. 

10  Nĩoiragia mbura gũũkũ thĩ, na akahe mĩgũnda maaĩ. 

11  Nĩ we ũtũũgagĩria arĩa enyiihia, na akahe arĩa oothe maracakaya gĩkeno. 

12  Nĩ we ũharaganagia mĩbango ya andũ arĩa aara, magakĩaga kũgĩa na ũhootani. 

13   Agwatagia andũ arĩa aara na ungumania wao, na agathũũkia mĩbango ya andũ arĩa ogoogi. 

14  Moonaga nduma riũa rĩkĩaraga, na magathiĩ makĩhambahambaataga mũthenya barigici o ta arĩ ũtukũ. 

15  No Ngai nĩ we ũhonokagia athĩĩni kuuma gĩkuũinĩ; no we ũtharaga ngĩa kuuma mĩnyamaaroinĩ. 

16  Agakĩhe athĩĩni kĩĩrĩgĩrĩro, na arĩa aaganu akamakiria ki. 

17   “Kũrathimwo-rĩ, nĩ mũndũ ũrĩa Ngai arũngaga! Kwoguo ndũkaanaraakare Mwene Hinya Wothe akũrũnga. 

18   Angĩtiihia mũndũ, acookaga akooha nguraro icio; guoko kũrĩa atiihanagia nakuo, nokuo oohanaga nakuo. 

19  Nĩarĩgũteithagia hingo ciothe rĩrĩa ũrĩ mathĩĩnainĩ. 

20  Hingo ya ng'aragu nĩarĩkũhonokagia ndũgakue, na hingo ya mbaara agakũhonokia ndũkooragwo. 

21  Nĩarĩgũkũũraga waigĩrĩrwo igeenyo, na agagũthara mwanangĩko woka. 

22  Ng'aragu na haaro cioka nĩũrĩcithekagĩrĩra, na ndũrĩtigagĩra nyamũ cia gĩthaka. 

23  Mĩgũnda yaku ndĩrĩkoragwo na mahiga, nyamũ cia gĩthaka itirĩgũtharĩkagĩra. 

24  Ũrĩikaraga hemainĩ yaku na thaayũ, na watuĩria mahiũ maaku ũkoona moothe marĩ ho. 

25  Ũkaagĩa na ciana nyingĩ o ta mahuti ma gĩthaka. 

26  O ta ũrĩa ngano ĩgethagwo yakũra, wee ũkaarutwo thĩ ĩno nĩ ũkũrũ. 

27  Atĩrĩĩrĩ, Ayubu, nĩgũtuĩria tũtuĩrĩĩtie maũndũ macio. Nĩ ma ma; kwoguo kĩmaamũkĩre.”

