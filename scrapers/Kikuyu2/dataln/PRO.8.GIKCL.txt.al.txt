1   Rĩu-rĩ, githĩ ũũgĩ ti gwĩtana aretana, naake ũtaũku agakaĩrĩria? 

2  O kũu tũcũmbĩrĩinĩ twa irĩma hakuhĩ na barabara, o hau macemanĩrio ma njĩra nĩ ho arũũgamaga. 

3  Ningĩ o hau kĩhingoinĩ gĩa itũũra, o hau haingĩragĩrwo nĩ ho eetanagĩra. 

4  Agakiuga atĩrĩ, “Nĩ inyuĩ andũ aya ndĩraarĩria; inyuothe mũingĩ wa thĩ nĩ inyuĩ ndĩraaria na inyuĩ. 

5  Inyuĩ mũtarĩ oogĩ, mwĩmenyeriei ũthuurĩrĩri; inyuĩ irimũ ici, mwĩcookereei. 

6  Tathikĩrĩriai ciugo cia bata iria ngũmwarĩria; ngũmwĩra o maũndũ ma kĩhooto. 

7  Ngũmwarĩria o ma theri; waganu-rĩ, nĩ kĩndũ kĩ magigi, na ndingĩwaria. 

8  Kanua gaakwa gekwaria o maũndũ ma ũthingu, hatirĩ kiugo ingĩaria kĩa maheeni kana gĩa kũhĩtithania. 

9  Kũrĩ arĩa ataũkĩre, maũndũ macio matirĩ iriga, kũrĩ arĩa oogĩ, maũndũ macio nĩ marũngarũ. 

10  Oyai mataaro maakwa handũ ha betha, ningĩ wĩthuurĩreei ũũgĩ handũ ha thahabu ĩrĩa theru mũno. 

11  Ũũgĩ nĩ mwega gũkĩra mahiga ma goro. na ndũngĩgerekanio na kĩndũ o na kĩmwe kĩa iria mũngĩrirĩria. 

12  Niĩ ũũgĩ, ndĩ na ũthuurirĩ, ndĩ na ũmenyo, na nĩnjũũĩ gũthugunda maũndũ wega. 

13  Gũtĩĩa MWATHANI-rĩ, nĩgũthũũra waganu: Niĩ-rĩ, nĩthũire mwĩtĩĩo, rũng'athio, mĩthiĩre ya waganu, o na kwaria maheeni. 

14  Nĩ niĩ mwene kĩrĩra, ũtaũku na ũhoti o nacio no ciakwa. 

15  Nĩndeithagia athamaki gũthamaka, nao aathani ngamateithia gũtua maciira na kĩhooto. 

16  Nĩndeithagĩrĩria aathani gwathana, na ngateithia anene gwatha thĩ. 

17  Andũ arĩa manyenda o na niĩ nĩndĩmeendeete, arĩa oothe manjaragia na kĩyo nĩmanyonaga. 

18  Nĩ niĩ heyanaga ũtonga o na gĩtĩĩo, ũtonga na ũhootani iria itaagaga. 

19  Kĩrĩa ũngĩruta kuuma harĩ niĩ, kĩ na bata gũkĩra thahabu ĩrĩa theru mũno, o na uumithio wakwa ũgakĩra betha iria njega mũno. 

20  Mĩthiĩre yakwa nĩ ya ũthingu, njĩra ciakwa no kĩhooto gĩtheri, 

21  nĩguo heyage arĩa manyenda ũtonga na njiyũragie nyũmba ciao na mĩthiithũ. 

22   “MWATHANI aanyũmbire o kĩambĩrĩria kĩa wĩra wake, nĩ niĩ wĩra wa mbere wa mooko maake. 

23  Ndoombirwo ndĩ wa mbere o thĩ ĩtanoombwo. 

24  Hingo ĩrĩa gũtaarĩ na maria, norĩo ndaciarirwo, o hingo ĩyo gũtaarĩ na ithima cia maaĩ. 

25  Ndaciarirwo mbere ya kũgĩa kwa irĩma, o mbere ya ithũngũri kũgĩa. 

26  O mbere Ngai atanoomba thĩ o na kana ithaka, o na kana rũkũngũ o ruothe. 

27  Niĩ ndarĩ ho, hĩndĩ ĩrĩa athondekire igũrũ, o rĩrĩa eekĩrire rũkirĩri igũrũ wa iria. 

28  O rĩrĩa arũmirie kũu matuinĩ, rĩrĩa aatũmire ithima ciume maaĩ mathiage iriainĩ, 

29  rĩrĩa eekĩrĩire maaĩ ma iria mĩhaka, nĩguo maaĩ maikarage o ta ũrĩa we mwene aathanire, o rĩrĩa athondekire itina cia thĩ. 

30  Hĩndĩ ĩyo ndakoragwo hakuhĩ na MWATHANI, ngĩmũteithĩrĩria gũthondeka maũndũ, ngamũkenagia mũthenya o mũthenya, na niĩ ngakenaga ndĩ harĩ we hingo ciothe. 

31  Ningĩ ngakenaga nĩ ũndũ wa thĩ ĩno yake ya gũtũũrwo o na ngakenaga nĩ andũ. 

32  “Rĩu, ciana ciakwa, tategaai matũ mũigue; gũkena-rĩ, nĩ mũndũ o wothe ũhingagia uuge wakwa. 

33  Tuĩkaai a gũthikagĩrĩria ũtaarani wakwa na nĩmũkũũhĩga, menyaai mũũtirike. 

34  Mũndũ ũrĩa ũnjiguaga arĩ na gĩkeno. Aikaraga o mũthenya ihingoinĩ ciakwa, na agaikaraga eetereire o hau mũrangoinĩ wakwa. 

35  Tondũ ũrĩa ũgĩĩte na niĩ, nĩagĩĩte na muoyo, naake MWATHANI nĩarĩmũtugaga. 

36  Ũrĩa ũtarĩ na niĩ, nĩkwĩyũnũha eyũnũhaga, arĩa oothe mathũũraga nĩ gĩkuũ makoragwo meendeete.”

