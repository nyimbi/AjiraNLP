1  Mũthenya wa kana wa mweri wa kenda (nĩguo mweri wa Kisilevu na Kĩhibirania), mwakainĩ wa kana wa ũthamaki wa Dario, MWATHANI nĩaheire Zakaria ndũmĩrĩri. 

2  Hĩndĩ ĩyo nĩ rĩrĩa andũ a Betheli maatũmĩĩte Sharezeri na Regemumeleki na andũ aao mathiĩ Hekaarũinĩ ya MWATHANI Mwene Hinya Wothe makahooe kĩraathimo kĩa MWATHANI. 

3  O na macooke moorie athĩnjĩri Ngai na anabii atĩrĩ, “Nĩtwagĩrĩirwo gũthiĩ na mbere gũcakaya nĩ ũndũ wa gũthario kwa Hekaarũ? Nĩtwagĩrĩirwo nĩkwĩima irio mweri wothe wa gataano ta ũrĩa tũtũire twĩkaga mĩaka ĩyo yothe mĩthiru?” 

4  Na rĩĩrĩ, ndũmĩrĩri ĩrĩa MWATHANI aaheire nĩ ĩno, 

5  “Ũria andũ oothe a bũrũri o na athĩnjĩri Ngai atĩrĩ, ‘Rĩrĩa meimaga irio na maacakayaga mweri wa gataano na wa mũgwanja, mĩaka ĩyo mĩrongo mũgwanja mĩthiru-rĩ, meekaga ũguo maangoocithie? 

6  Na rĩrĩa maarĩaga na makanyua-rĩ, githĩ matiekaga ũguo meekenie o eene?’ ” 

7  Ũndũ ũcio nĩguo MWATHANI oigĩĩte na njĩra ya anabii arĩa maatũũraga tene, o hĩndĩ ĩrĩa Jerusalemu kwagaacĩire na gwatũũragwo nĩ andũ aingĩ. O hĩndĩ ĩrĩa ningĩ matũũra marĩa maarigiicĩirie Jerusalemu o hamwe na bũrũri wa na kĩanda na wa na ithũĩro maarĩ na andũ aingĩ. Gũthaamio nĩ ũndũ wa kwaga gwathĩka 

8  MWATHANI nĩaheire Zakaria ndũmĩrĩri ĩno akĩmwĩra atĩrĩ; 

9  “Matukũinĩ ma tene-rĩ, nĩndaheete andũ aakwa mawatho atĩ, ‘Onagaai atĩ waragania nĩũrahingio, na ningĩ muonanagie ũtugi na mũiguanagĩre tha, mũndũ na mũndũ ũrĩa ũngĩ. 

10  Mũtikaanahinyĩrĩrie atumia a ndigwa, ciana cia ngoriai, o na kana ageni arĩa matũũraga gatagatĩinĩ kaanyu. O na ningĩ mũtikaanahinyĩrĩrie mũndũ ũngĩ o na ũrĩkũ ũrĩ na bata wa mũthemba mũna. Na mũtikaanathugunde njĩra cia kũũnũhana.’ 

11  “No rĩĩrĩ, andũ aakwa nĩmoomirie ciongo na makĩrega gũthikĩrĩria. Moomirie ciongo ciao 

12  o na ngoro ciao o ta ihiga. Maaga gũthikĩrĩria mataaro marĩa ndamatũmĩire na njĩra ya anabii arĩa maatũũraga tene-rĩ, nĩndaraakarire mũno. 

13  Na tondũ matianathikĩrĩria rĩrĩa ndamaaragĩria, na niĩ ndianamacookeria rĩrĩa maahoire. 

14  Ndamahaatire o ta hĩndĩ ya kĩhuuhũkanio magĩthiĩ gũtũũra mabũrũri mageni. Bũrũri ũyũ mũthaka ũguo, ũgĩtigwo ũrĩ maganjo na gũtarĩ mũndũ o na ũmwe wa kũũtũũra.”

