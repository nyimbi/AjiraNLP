1  “Na rĩĩrĩ, hĩndĩ ĩrĩa mũndũ o wothe ekũrutĩra MWATHANI igongoona rĩa kĩndũ ta ngano, no mũhaka aambe agĩthĩe gĩtuĩke mũtu. Acooke aũitĩrĩrie maguta ma mĩtamaiyũ, na awĩkĩre ũbaani, 

2  aũtwarĩre athĩnjĩri Ngai a mbarĩ ya Harũni. Naake mũthĩnjĩri Ngai ũrĩa ũratungata hĩndĩ ĩyo arũme rũhĩ rũgima rwa mũtu ũcio ũitĩrĩirio maguta, na ũbaani wothe, aũcinĩre kĩgongoonainĩ ũrĩ kĩndũ gĩa kuonania atĩ mũtu ũcio wothe nĩwarutĩrwo MWATHANI. Mũtararĩko wa igongoona rĩu rĩa mũtu nĩũkenagia MWATHANI. 

3  Kĩrĩa gĩgũtigara kĩa igongoona rĩu rĩa mũtu gĩtuĩke gĩa athĩnjĩri Ngai; kĩndũ kĩu nĩ gĩtheru mũno, tondũ kĩrutĩirwo MWATHANI na ũndũ wa gũcinwo. 

4  “Angĩkorwo igongoona rĩrĩa rĩrarutwo nĩ rĩa mĩgate ĩrĩa ĩthondekeirwo obeniinĩ-rĩ, no nginya ĩkorwo ĩteekĩrĩĩtwo ndaawa ya kũimbia. Yahota gũkorwo ĩrĩ mĩgate mĩtungu ĩthondekeetwo na mũtu ũtukanĩĩtio na maguta ma mĩtamaiyũ, kana mĩthuguiti ĩhakĩĩtwo maguta ma mĩtamaiyũ. 

5  “Angĩkorwo igongoona rĩrĩa rĩrarutwo nĩ rĩa thigonji-rĩ, no mũhaka ikorwo ithondekeetwo na mũtu ũtukanĩĩtio na maguta ma mĩtamaiyũ, ũteekĩrĩĩtwo ndaawa ya kũimbia. 

6  Rĩrĩa ũraciruta ta igongoona, ũkaamba gũcienyũranga, na ũgaciitĩrĩria maguta. 

7  “Angĩkorwo igongoona rĩrĩa rĩrarutwo nĩ rĩa mĩgate ĩrugĩĩtwo na rũgĩo-rĩ, yagĩrĩire gũkorwo ĩthondekeetwo na mũtu ũkimanĩĩtio na maguta ma mĩtamaiyũ. 

8  Nayo mĩgate ĩyo ĩrugĩĩtwo ũguo ĩtwarwo ĩrĩ igongoona kũrĩ MWATHANI, ĩnengerwo mũthĩnjĩri Ngai, naake amĩtware kĩgongoonainĩ. 

9  Acooke ooe mĩgate ĩmwe ya igongoona rĩu amĩcinĩre kĩgongoonainĩ igũrũ ĩrĩ ta kĩndũ gĩa kuonania atĩ mĩgate ĩyo yothe nĩ MWATHANI ĩrutĩirwo. Mũtararĩko wa igongoona rĩu rĩa mũtu nĩũkenagia MWATHANI. 

10  Mĩgate ya igongoona ĩrĩa ĩgũtigara ĩtuĩke ya athĩnjĩri Ngai; mĩgate ĩyo nĩ mĩtheru mũno, nĩ ũndũ yumĩĩte igongoonainĩ rĩrutĩirwo MWATHANI na ũndũ wa gũcinwo. 

11  “Gũtirĩ igongoona o na rĩrĩkũ rĩa mũtu mũrĩrutagĩra MWATHANI mwĩkĩrĩĩte ndaawa ya kũimbia mĩgate; nĩ ũndũ gũtirĩ hĩndĩ o na ĩmwe mũrĩhũthagĩra ndaawa ya kũimbia mĩgate, kana ũũkĩ magongoonainĩ marĩa mũrĩrutagĩra MWATHANI na ũndũ wa gũcinwo. 

12  Nĩmwagĩrĩirwo nĩkũrutagĩra MWATHANI magongoona ma maciaro ma mbere ma irio iria mũgethaga mwaka o mwaka. No rĩĩrĩ, magongoona macio matikaanacinĩrwo kĩgongoonainĩ marĩ mũtararĩko. 

13  Ĩkagĩraai cumbĩ magongoonainĩ maanyu ma mũtu, tondũ cumbĩ ũrũũgamagĩrĩra kĩrĩĩkanĩro kĩrĩa Ngai arĩĩkanĩrĩĩte na inyuĩ. (No nginya mwĩkagĩre cumbĩ magongoonainĩ maanyu moothe.) 

14  “Na rĩĩrĩ, hĩndĩ ĩrĩa mũkũrutĩra MWATHANI magongoona ma maciaro ma mbere ma irio ta ngano iria mũgetheete-rĩ, rutagaai irio icio ihĩĩhĩĩtio, kana irĩ mũtu. 

15  Mũgacooka mũgaitĩrĩria igongoona rĩu maguta, na mũkarĩĩkĩra ũbaani. 

16  Naake mũthĩnjĩri Ngai agacina gĩcunjĩ kĩmwe kĩa irio icio thĩe o na maguta mamwe, o na agacina ũbaani wothe, irĩ ũndũ wa kuonania atĩ nĩ MWATHANI ũrarutĩrwo na ũndũ wa gũcinwo.

