1  MWATHANI, ingĩkũreehere mateta maakwa, wonekanaga ũrĩ o kĩhootoinĩ. No o na kũrĩ ũguo-rĩ, nĩngwenda gũciira nawe. Andũ arĩa ooru magaacagĩra nĩkĩ? Arĩa makunyanagĩra arĩa angĩ matongaga nĩkĩ? 

2  Ũmahandaga, nao makagĩa na mĩri, magakũra o na makagĩa na maciaro. Maganaga wega waku hingo ciothe, no ngoro ciao ikoragwo ciikaire kũraaya nawe. 

3  No wee, MWATHANI, nĩũnjũũĩ, nĩwonaga ũrĩa ndĩreeka, ũkoona atĩ nĩngwendeete. Guucũrũria andũ aya ooru ta ng'ondu ĩgĩtwarwo gĩthĩnjĩroinĩ, ũmarangĩre nginya ihinda rĩao rĩa gũthĩnjwo rĩkinye. 

4  Nĩ nginya rĩ bũrũri ũgũtũũra ũcakaayaga, na nyeki kũndũ guothe ĩhooheete? Nyamũ na nyoni nĩgũkua irakua, nĩ ũndũ wa waganu wa andũ aitũ, arĩa moigaga atĩrĩ, “Ngai ndarona ũrĩa tũreeka.” 

5  MWATHANI akiuga atĩrĩ, “Jeremia, angĩkorwo nĩũteng'eranĩĩtie na andũ magakũhũũmia, ũngĩkĩhota atĩa gũcindana na mbarathi? Ningĩ angĩkorwo nĩkũgũa ũragũa kũndũ kwaraganu-rĩ, no ũgĩĩtiirie mũtitũ wa Jorodani? 

6  Nĩ gũkorwo aariũ a maitũguo, na andũ a mũciĩ wanyu nĩmagũkunyanĩire; nĩmagwatanĩire na arĩa marakũhũũra. Ndũkaamehoke, o na makũnyorokeria tũnua.” MWATHANI kũiguĩra andũ aake kĩeha 

7  MWATHANI ekuuga atĩrĩ, “Nĩndiganĩirie andũ aakwa a Isiraeli; nĩndegeete rũũrĩrĩ rwakwa rũrĩa thuurĩĩte. Nĩndekereirie andũ arĩa nyendeete mookoinĩ ma thũ ciao. 

8  Andũ aakwa arĩa thuurĩĩte nĩmangarũrũkĩĩte; mandaramĩire o ta mũrũũthi ũrĩ mũtitũ; tondũ ũcio nĩndĩmathũire. 

9  Andũ aakwa arĩa thuurĩĩte mahaana nyoni iratharĩkĩrwo na mĩena yothe nĩ ndwĩgĩ. Ĩtaai nyamũ ciothe cia mũtitũ ciũke ndĩainĩ ĩyo. 

10  Aathani aingĩ a ndũũrĩrĩ nĩmaanangĩĩte mũgũnda wakwa wa mĩthabibũ. Nĩmarangĩĩte mũgũnda wakwa; nĩmatuĩte mũgũnda wakwa mwega werũ mũtheri. 

11  Maũtuĩte o maganjo; ũikaire mbere yakwa ũrĩ o gĩceng'ũ. Bũrũri wothe ũtuĩkĩĩte werũ, no gũtirĩ mũndũ ũramakio nĩ ũguo. 

12  Aniinani moimĩĩte na mĩena yothe ya irĩma cia werũ; nĩngũtũma kũgĩe na mbaara ya kwananga bũrũri wothe; hatirĩ mũndũ ũgũikara na thaayũ. 

13  Andũ aakwa maahandire ngano, no gũgĩkũra ria; maarutire wĩra mũingĩ wa mĩnoga, no gũtirĩ uumithio moonire. Maaconorirwo nĩ magetha maao tondũ wa maraakara maakwa me gwakana ta mwaki.” Kĩĩranĩro kĩa MWATHANI kũrĩ arĩa mahakaine na Isiraeli 

14  MWATHANI ekuuga atĩrĩ ũhoroinĩ wa ndũũrĩrĩ iria njaganu irigainie na Aisiraeli, iria cianangĩĩte bũrũri ũrĩa ndaheire andũ aakwa a Isiraeli ũtuĩke wao, “Ndũũrĩrĩ icio njũru nĩkũmunya ngaacimunya, ta ũrĩa mũtĩ ũmunyagwo, ndĩcirute mabũrũriinĩ maacio, njooke honokie andũ a Juda kuuma mookoinĩ maacio. 

15  Thuutha wa kũruta ndũũrĩrĩ icio mabũrũriinĩ maacio, nĩngaacooka ndĩciiguĩre tha, njookie o rũũrĩrĩ ũgaiinĩ waruo o na bũrũriinĩ waguo kĩũmbe. 

16  Ndũũrĩrĩ icio ingĩkanjĩtĩkia itarĩ na itherũ, ta ũrĩa andũ aakwa manjĩtĩkĩĩtie, na ciĩhĩtage ikiugaga, ‘O ta ũrĩa MWATHANI atũũraga muoyo,’ na o ta ũrĩa nacio ciarutĩĩte andũ aakwa kwĩhĩtaga na Baali, hĩndĩ ĩyo o nacio nĩigaatuĩka gĩcunjĩ kĩmwe kĩa andũ aakwa na nĩikaagaacĩra. 

17  No rĩĩrĩ, rũũrĩrĩ o na rũrĩkũ rũngĩkaaga kũnjathĩkĩra, ngaarũmunya na mĩri, na ndĩrwanange. Niĩ MWATHANI, nĩ niĩ ndoiga ũguo.”

