9  .

6  -

29  ) 

1   Na rĩrĩ, rĩrĩa andũ moonire atĩ Musa nĩaikarire atacookeete kuuma kĩrĩmainĩ makĩũngana magĩthiĩ kũrĩ Harũni makĩmwĩra atĩrĩ, “Mũndũ ũyũ ti Musa watũrutire kuuma bũrũri wa Misiri tũtiũĩ ũrĩa ooneete; kwoguo tũthondekere ngai ĩrĩa ĩrĩtũtongoragia.” 

2  Naake Harũni akĩmeera atĩrĩ, “Rutaai icũhĩ cia thahabu iria ciĩkĩrĩĩtwo matũ nĩ atumia aanyu, na aariũ aanyu, o na aarĩ aanyu mũũndeehere.” 

3  Andũ oothe magĩkĩruta icũhĩ ciao cia thahabu iria ciarĩ matũ magĩcitwarĩra Harũni. 

4   Naake akĩoya icũhĩ icio, agĩcitwekia, agĩciacũhia, agĩthondeka mũhianano wa gateegwa ga thahabu. Nao andũ makiuga atĩrĩ, “Isiraeli, ĩno nĩ yo ngai iitũ, ĩrĩa yatũtongoririe kuuma Misiri!” 

5  Ningĩ Harũni agĩaka kĩgongoona mbere ya gateegwa kau ka thahabu, akĩanĩrĩra atĩrĩ, “Rũũciũ nĩgũkaagĩa thigũkũ ya gũtĩĩa MWATHANI.” 

6   Nao andũ oothe makĩrooka gũũkĩra rũũciinĩ tene makĩruta nyamũ cia magongoona ma njino, na ingĩ cia magongoona ma thaayũ. Nao magĩgĩikara thĩ kũrĩa, o na kũnyua, na thuutha wa ũguo magĩũkĩra kũina. 

7  Naake MWATHANI akĩĩra Musa atĩrĩ, “Ikũrũka narua, amu andũ aaku arĩa watongoririe ũkĩmaruta Misiri nĩmeehĩĩtie na makandega. 

8  Nĩmarĩĩkĩĩtie gũtiga gũthiĩ na mĩthiĩre ĩrĩa ndamaathire mathiage nayo; nĩmatwekeetie thahabu mageethondekera mũhianano wa gateegwa, na nĩmaũthaathaĩtie, o na makaũrutĩra magongoona. Rĩu maroiga atĩ, ‘Ino nĩ yo ngai iitũ, ĩrĩa yatũtongoririe kuuma Misiri!’ 

9  Nĩnjũũĩ atĩ andũ aya nĩ aremi mũno, 

10  na tondũ ũcio ndũkaae kũndigĩrĩria; nĩndaakarĩĩtio nĩ o, na nĩngũmaniina, njooke ngũtue wee o hamwe na njiarwa ciaku rũũrĩrĩ rũnene.” 

11   No Musa agĩthaitha MWATHANI Ngai wake akiuga atĩrĩ, “MWATHANI, nĩ kĩĩ gĩgũtũma ũraakarĩre andũ aaku ũguo, arĩa wee warutire kuuma Misiri na hinya mũnene na ũhoti? 

12  Nĩkĩ gĩgũtũma ũreke andũ a Misiri mahote kuuga atĩ watongoririe andũ aaku kuuma Misiri ũthiĩ ũkamooragĩre irĩmainĩ ũmaniine biũ? Tiga kũraakara; garũra meciiria na ũtige kũreehere andũ aaku ũũru ũyũ. 

13   Ririkana ndungata ciaku Aburahamu, Isaaka, na Jakubu, iria wee mwene wehĩtire na ũgĩciĩrĩra atĩ nĩũkaingĩhia njiarwa ciao o ta njata cia igũrũ, o na nĩũkaahe njiarwa ciao bũrũri ũrĩa wothe weranĩire ũtuĩke ũgai wacio nginya tene.” 

14  Naake MWATHANI agĩkĩĩricũkwo na agĩtiga kũreehithĩria andũ ũũru ũrĩa oigĩĩte nĩekũmareehithĩria. 

15  Naake Musa akĩhũndũka agĩikũrũka kuuma kĩrĩmainĩ, akuuĩĩte na mooko ihengere iria cierĩ ciandĩkĩĩtwo maathani mĩena yerĩ. 

16  Nacio ihengere icio cierĩ ciathondekeetwo nĩ Ngai we mwene na no we wakururĩĩte maathani macio igũrũ rĩacio. 

17  Na rĩrĩa Joshua aiguire inegene rĩa andũ makĩanĩrĩra akĩĩra Musa atĩrĩ, “Kũrĩ na inegene rĩa mbaara kambĩinĩ.” 

18  No Musa akĩmwĩra atĩrĩ, “Mĩgambo ĩyo ndĩkũiguĩka ta arĩ ya andũ mekuugĩrĩria nĩkũhootana, o na kana ya andũ megũkaya nĩkũhootwo; ĩkũiguĩka arĩ mĩgambo ya andũ maraina.” 

19  Rĩrĩa Musa aakuhĩrĩirie kambĩ akĩona mũhianano ũcio wa gateegwa, o na andũ makĩina, agĩcinwo nĩ maraakara, na arĩ o hau magũrũinĩ ma kĩrĩma agĩikania thĩ ihengere iria aakuuĩĩte, ikiunĩkanga icunjĩ icunjĩ. 

20  Agĩcooka akĩoya mũhianano ũcio maathondekeete akĩũcina na mwaki, akĩũthĩa ũgĩtuĩka ta mũtu, agĩcooka akĩũtukania na maaĩ akĩnengera andũ a Isiraeli manyue. 

21  Agĩcooka akĩĩra Harũni atĩrĩ, “Kaĩ andũ aya maagwĩkire atĩa nĩguo ũtũme meeke wĩhia mũnene ũũ?” 

22  Harũni agĩcookia atĩrĩ, “Tiga kũndaakarĩra; wee mwene nĩũũĩ ũrĩa andũ aya matũire meendaga gwĩka ũũru. 

23  Maanjĩĩrire atĩrĩ, ‘Tũtiũĩ ũrĩa mũndũ ũyũ ti Musa ũrĩa watũrutire kuuma Misiri ooneete; kwoguo tũthondekere ngai iria irĩtũtongoragia.’ 

24  Na niĩ ngĩkĩmeera mandeehere indo ciao cia thahabu, na arĩa maarĩ nacio magĩciruta makĩĩnengera. Ngĩgĩikia indo icio mwakiinĩ, ngĩthondeka gateegwa gaaka!” 

25  Musa agĩkĩona atĩ Harũni nĩarekereirie andũ makarema na magetua irimũ maithoinĩ ma thũ ciao. 

26  Kwoguo agĩkĩrũũgama mũromoinĩ wa kambĩ akĩanĩrĩra atĩrĩ, “Ũrĩa wothe ũrĩ mwena wa MWATHANI nĩoke haaha!” Nao aariũ a Lawi oothe makĩũngana harĩ we, 

27  naake akĩmeera atĩrĩ, “MWATHANI Ngai wa Isiraeli ekũmwatha atĩrĩ: O mũndũ wanyu nĩeyohe rũhiũ rwake rwa njora, mũthiĩ kũndũ guothe kambĩinĩ muumĩĩte mwena ũmwe, o nginya mwena ũrĩa ũngĩ, o mũndũ oorage mũndũ ũrĩa maciaranĩirwo, na mũraatawe, o na ũrĩa mariganĩĩtie naake.” 

28  Nao aariũ acio a Lawi magĩĩka o ta ũrĩa Musa aameerĩĩte; makĩũraga ta andũ ngiri ithatũ (

3  ,

29  Naake Musa akĩmeera atĩrĩ, “Ũũmũũthĩ nĩ mweyamũra ta athĩnjĩri Ngai ũtungatainĩ wa MWATHANI na ũndũ wa kũũraga aariũ aanyu, na andũ arĩa mũciaranĩirwo, na nĩ ũndũ ũcio MWATHANI nĩamũraathima.” 

30  Mũthenya ũyũ ũngĩ Musa akĩĩra andũ atĩrĩ, “Nĩmwĩkĩĩte wĩhia mũnene mũno, no rĩu nĩngwambata kĩrĩmainĩ kũrĩ MWATHANI rĩngĩ; hiihi kwahoteka ndĩmuonere ũrekeri wa wĩhia wanyu.” 

31  Musa agĩgĩcooka kũrĩ MWATHANI akĩmwĩra atĩrĩ, “Andũ aya nĩmeekĩĩte wĩhia mũnene mũno. Nĩmethondekeire ngai ya thahabu na makamĩthaathaiya. 

32   Ndagũthaitha ũmoohere wĩhia wao; no angĩkorwo ndũkũmoohera ndagũthaitha, gĩthengie rĩĩtwa rĩakwa ibukuinĩ rĩrĩa wandĩkĩĩte marĩĩtwa ma andũ aaku.” 

33  No MWATHANI agĩcookeria Musa atĩrĩ, “Arĩa manjĩhĩirie-rĩ, acio nĩ o ngweheria marĩĩtwa maao kuuma ibukuinĩ rĩakwa. 

34  Rĩu, thiĩ ũtongorie andũ ũmatware kũndũ kũrĩa ndakũheire ũhoro wakuo. Ririkana atĩ mũraika wakwa nĩegũgũtongoria, no mahinda nĩmarooka marĩa ndĩrĩherithia andũ aya nĩ ũndũ wa wĩhia wao.” 

35  Naake MWATHANI agĩtũmĩra andũ acio itũhũũhũ, nĩ ũndũ nĩmaatũmĩĩte Harũni amathondekere gateegwa ga thahabu.

