1  Kuuma kũrĩ niĩ Paũlũ, o niĩ njoheetwo nĩ ũndũ wa Kristũ Jesũ, o na kuuma kũrĩ Timotheo mũrũ wa Ithe witũ. Kũrĩ mũraata witũ Filemona o wee tũrutithanagia wĩra nawe, 

2   o hamwe na andũ a kanitha ũrĩa ũcemanagia gwaku mũciĩ. O na kũrĩ mwarĩ wa Ithe witũ Apufia, na Arikipo ũrĩa tũrũagĩra ũhoro wa Ngai naake: 

3  Wega na thaayũ wa Ngai Ithe witũ o na wa Mwathani Jesũ Kristũ irogĩa na inyuĩ. Wendo na wĩtĩkio wa Filemona 

4  Atĩrĩĩrĩ mũrũ wa Ithe witũ Filemona, hĩndĩ ciothe rĩrĩa ndakũririkana mahooyainĩ maakwa-rĩ, nĩnjookagĩria Ngai wakwa ngaatho. 

5  Amu nĩnjiguaga ngumo ya ũrĩa wĩtĩkĩĩtie Mwathani Jesũ, o na ũrĩa wendeete andũ oothe a Ngai. 

6  Mahooya maakwa nĩ atĩ wĩtĩkio ũcio mũnyiitanĩire nao ũgĩtũme mũrikĩre mũmenye mũno ũhoro wa iraathimo ciothe iria tũheagwo nĩ ũndũ wa gũkorwo twĩ thĩinĩ wa Kristũ. 

7  Wendo waku, mũrũ wa Ithe witũ, nĩũtũmĩĩte ngĩe na gĩkeno kĩnene mũno na ũkanyũmĩrĩria mũno! Ningĩ wee nĩũcanjamũrĩĩte ngoro cia andũ a Ngai ũkameekĩra hinya. Paũlũ gũthaithanĩrĩra Onesimo 

8  Nĩ ũndũ ũcio, o na gũtuĩka no ngwathe thĩinĩ wa Kristũ atĩ wĩke ũndũ ũrĩa ũbatarainie-rĩ, 

9  niĩ Paũlũ, barũũthi wa Jesũ Kristũ, na rĩu nĩkuohwo njoheetwo nĩ ũndũ wake, nĩngũgũthaitha nĩ ũrĩa ngwendeete. 

10   Kwoguo ngũgũthaitha nĩ ũndũ wa mwana wakwa Onesimo , ũrĩa nduĩkĩĩte ithe thĩinĩ wa Kristũ ndĩ njeera. 

11  Hau kabere Onesimo ndararĩ mũndũ wa bata harĩ wee, no rĩu nĩatuĩkĩĩte mũndũ wa bata kũna harĩ we o na harĩ niĩ. 

12  Rĩu-rĩ, nĩndamũcookia kũrĩ wee, na ngĩmũtũma no ta ngoro yakwa mwene ndagũtũmĩra. 

13  Nĩingĩrendire tũikarage naake nĩ geetha andungatagĩre handũ haaku rĩu njoheetwo nĩ ũndũ wa Ũhoro ũrĩa Mwega. 

14  No rĩĩrĩ, ndĩragĩciiria atĩ ndiagĩrĩirwo nĩgwĩka ũguo wee ũtooĩ, nĩguo ndikaahaane ta ndĩrahũthĩra ũtaana waku na hinya; kaba wee ũkorwo wĩyendeire. 

15  No gũkorwo ihinda o rĩu iniini arehereete kuuma harĩ we-rĩ, arehereete nĩguo acooka ũtũũranie naake matukũ macio mangĩ moothe. 

16  Rĩu ndegũcooka atariĩ ta ngombo, no egũkorwo e kĩndũ kĩnene gũkĩra ngombo. Harĩ niĩ-rĩ, egũkorwo e mũrũ wa Ithe witũ nyendeete mũno. Angĩkorwo ũguo nĩguo ahaana harĩ niĩ-rĩ, harĩ wee akĩagĩrĩirwo gũkorwo ahaana ũguo makĩria ta ngombo na ta mũrũ wa Ithe witũ thĩinĩ wa Mwathani! 

17  Angĩkorwo nĩũtuĩte atĩ twĩ rũmwe nawe, mwamũkĩre o ta ũrĩa ũngĩnyamũkĩra niĩ mwene. 

18  Angĩkorwo nĩakũhĩtĩirie kana agakorwo aarĩ na thiirĩ waku-rĩ, reke ngaakũrĩha arĩ niĩ. 

19  Haaha nĩ niĩ Paũlũ ndaandĩka na guoko gwakwa: (ndiagĩrĩirwo nĩkũgweta atĩ o nawe mwene wĩ thiirĩ wakwa). 

20  Kwoguo mũrũ wa Ithe witũ, reke ngĩe na uumithio kuuma kũrĩ wee nĩ ũndũ wa Mwathani; njanjamũra ngoro ta mũrũ wa Ithe witũ thĩinĩ wa Mwathani. 

21  Ngĩkwandĩkĩra marũa maya ndĩ na ma atĩ ndũngĩaga kũnjathĩkĩra o na atĩ nĩũgwĩka o na makĩria ya ũrĩa njugĩĩte. 

22  Hamwe na ũguo thondekera handũ ha gũikara amu ndĩ na mwĩhoko atĩ nĩ ũndũ wa mahooya marĩa mũhooyagĩra nĩndĩĩtĩkĩrio njũke kũrĩ inyuĩ. Ngeithi cia mũthia 

23   Epafara ũrĩa twoheetwo naake nĩ ũndũ wa Kristũ Jesũ nĩakũgeithia, 

24   o na nĩwageithio nĩ andũ arĩa tũrutithanagia wĩra nao, nĩ o Mariko, Arisitariko, Dema na Luka. 

25  Wega wa Mwathani witũ Jesũ Kristũ ũrogĩa na inyuĩ inyuothe.

