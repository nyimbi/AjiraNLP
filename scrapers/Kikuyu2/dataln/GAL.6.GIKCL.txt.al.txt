1  Aariũ na aarĩ a Ithe witũ, mũndũ angĩkorwo ahĩtĩĩtie-rĩ, inyuĩ mũrĩ na Roho mũrũngageei mũhooreire. Mũgĩĩka ũguo-rĩ, mwĩmenyagĩrĩreei mũno nĩguo o na inyuĩ mũtikaae kũhĩtia taake. 

2  Teithanagiai mũndũ na ũrĩa ũngĩ mathĩĩnainĩ; mweka ũguo nĩmũrĩhingagia Watho wa Kristũ. 

3  Mũndũ angĩciiria atĩ nĩ wa bata o rĩrĩa atarĩ wa bata, nĩkwĩheenia areheenia. 

4  O mũndũ nĩarorage wĩra wake we mwene. Wakorwo wĩ mwega-rĩ, nĩagĩtĩĩage nĩ ũndũ wa ũrĩa eekĩĩte we mwene atekũringithania wĩra wake na wa mũndũ ũngĩ. 

5  Nĩ ũndũ o mũndũ no mũhaka akuue mathĩĩna maake. 

6  Mũndũ ũrĩa ũrarutwo ũhoro wa Kristũ nĩagayanage maũndũ marĩa meega e namo na mũrutani wake. 

7  Mũtikeeheenie; Ngai ndaheenekaga. O mũndũ akaagetha kĩrĩa ahandaga. 

8  Angĩkorwo ahandaga maũndũ ma kũhũũnia thuti cia mwĩrĩ wake-rĩ, akaagetha gĩkuũ kĩrĩa kiumanaga na maũndũ macio. No rĩĩrĩ, angĩkorwo ahandaga maũndũ ma gũkenia Roho-rĩ, akaagetha muoyo wa tene na tene. 

9  Kĩrekeei tũtikaanogagio nĩgwĩkaga wega, nĩ ũndũ twaga gũkua ngoro, ihinda nĩrĩgaakinya rĩa kũgetha. 

10  Kwoguo nĩtwĩkage andũ oothe wega rĩrĩa rĩothe twĩ na ihinda, na makĩria twĩkage wega arĩa tuumbũraga wĩtĩkio ũmwe nao. Gũkaanio kwa mũthia na kuuga ũhoro 

11  Nĩmũkuona ũrĩa ndĩramwandĩkĩra ndemwa nene na guoko gwakwa mwene! 

12  Andũ acio maramwĩra atĩ no mũhaka mũrue nĩ arĩa meendaga kwĩyonania na nja ũrĩa mahaana. Mareeka ũguo nĩ geetha matikaanyariirwo nĩ ũndũ wa mũtharaba wa Kristũ. 

13  O na acio maruaga matirũmagĩrĩra Watho, no ũrĩa marenda nĩ inyuĩ mũrue nĩguo meetĩĩage makiugaga atĩ nĩmũheete irua gĩtĩĩo. 

14  Haakwa mwene-rĩ, ndirĩ na ũndũ ũngĩ ingĩtĩĩra tiga o mũtharaba wa Mwathani witũ Jesũ Kristũ. Nĩ gũkorwo maũndũ ma thĩ nĩmeehereete thĩinĩ wakwa, na niĩ ngeehera maũndũinĩ ma thĩ nĩ ũndũ wa hinya wa mũtharaba wake. 

15  Kũrua kana kwaga kũrua hatirĩ ũndũ kuugĩĩte; ũndũ ũrĩa wĩ na bata nĩgũtuĩka kĩũmbe kĩerũ. 

16  Thaayũ na tha cia Ngai irogĩa na andũ arĩa marũmagĩrĩra Watho ũyũ, o hamwe na andũ oothe a Ngai! 

17  Ngĩrĩĩkia nguuga atĩrĩ: ndikwenda gũthĩĩnio rĩngĩ nĩ mũndũ o na ũrĩkũ, nĩ ũndũ irema iria ndĩ nacio mwĩrĩ ironania ndĩ ndungata ya Kristũ. 

18  Wega wa Mwathani witũ Jesũ Kristũ ũroikara na inyuĩ inyuothe, aariũ na aarĩ a Ithe witũ, Ameni.

