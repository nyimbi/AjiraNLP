1   Kwoguo hĩndĩ ĩrĩa twaremirwo nĩkũũmĩrĩria rĩngĩ tũkĩona arĩ wega tũikare Atheni tũrĩ ithuiki. 

2  Tũgĩgĩtũma Timotheo mũrũ wa Ithe witũ, na ndungata ya Ngai ĩrĩa tũrutithanagia wĩra ũyũ nayo wa kũhunjia Ũhoro ũrĩa Mwega wa Kristũ. Twamũtũmire kũrĩ inyuĩ ooke nĩguo amuongerere hinya, na amũũmĩrĩrie wĩtĩkioinĩ wanyu, 

3  nĩguo gũtikaagĩe mũndũ o na ũmwe wanyu ũgũcooka na thuutha nĩ ũndũ wa gũthĩĩnio kũu mũrathĩĩnio nakuo. Inyuĩ eene nĩmũũĩ atĩ nĩ Ngai ũkoragwo eendeete tũthĩĩnio. 

4  Amu hĩndĩ ĩrĩa twarĩ na inyuĩ, nĩtwamwĩraga atĩ nĩtũrĩthĩĩnio, o ta ũrĩa mũũĩ atĩ ũguo nĩguo gwacookire gũgĩĩkĩka. 

5  Kwoguo hĩndĩ ĩrĩa ndoonire ndingĩhota kũũmĩrĩria rĩngĩ, ngĩgĩtũma Timotheo ooke kũrĩ inyuĩ acooke ooke aamenyithie kana hiihi wĩtĩkio wanyu nĩwatoonyereirwo nĩ Caitaani, na kana wĩra witũ ũrĩa twarutire nĩwagĩtuĩkire o wa tũhũ. 

6   Rĩu Timotheo nĩacookeete kuuma kũrĩ inyuĩ, na nĩatũheete ndũmĩrĩri njega ya wĩtĩkio na wendani wanyu. Nĩatwĩrĩĩte atĩ nĩmũtũririkanaga o wega hingo ciothe, na nĩmũkoragwo mũkĩĩrirĩria gũtuona rĩngĩ o ta ũrĩa na ithuĩ tũkoragwo tũkĩĩrirĩria kũmuona. 

7  Kwoguo aariũ na aarĩ a Ithe witũ, nĩ ũndũ wa gwĩtĩkia kũu kwanyu nĩtũromĩrĩirio mathĩĩnainĩ maitũ moothe, o na kĩehainĩ giitũ gĩothe. 

8  Amu ndĩ na ma atĩ rĩu nĩtũgũtũũra muoyo, angĩkorwo inyuĩ nĩmũgũtũũra mũrĩ arũmu wega thĩinĩ wa Mwathani. 

9  Rĩu nĩtũgũcookeria Ngai witũ ngaatho nĩ ũndũ wanyu. Tũkũmũcookeria ngaatho nĩ tondũ wa gĩkeno kĩrĩa twĩ nakĩo mbere yake nĩ ũndũ wanyu. 

10  Nĩtũkĩragĩrĩria kũhooya ũtukũ na mũthenya atĩ tũrĩonana na inyuĩ rĩngĩ, tũhote kũmũiyũrĩrĩria kĩrĩa kĩagĩĩte wĩtĩkioinĩ wanyu. 

11  Na rĩu, Ngai we mwene o we Ithe witũ, arotũthondekera njĩra, e hamwe na Mwathani witũ Jesũ Kristũ tũũke kũrĩ inyuĩ. 

12  Mwathani arotũma wendo wanyu o mũndũ na ũrĩa ũngĩ ũingĩhe, na mwende andũ arĩa angĩ oothe o ta ũrĩa na ithuĩ tũmwendeete. 

13  Nĩguo eekĩre ngoro cianyu hinya, mũtuĩke aagĩrĩru na atheru mbere ya Ngai Ithe witũ kinya hĩndĩ ĩrĩa Mwathani Jesũ agooka hamwe na andũ aake oothe atheru.

