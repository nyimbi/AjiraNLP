1  Mũndũ ũcio agĩcooka akĩndwara kĩhaaro kĩa na nja o nginya nyũmba yarĩ mwena wa rũgongo wa Hekaarũ. Nyũmba ĩyo ndĩaraihanĩrĩirie mũno na ĩrĩa yarĩ mwena wa ithũĩro wa Hekaarũ. 

2  Nyũmba ĩyo yarĩ na ũraihu wa mita mĩrongo ĩtaano na wariĩ wa mita mĩrongo ĩĩrĩ na ithaano. 

3  Mwena ũmwe yang'ethanĩire na gacĩra ka wariĩ wa mita ithatũ karĩa gaatwaranĩĩte na Hekaarũ, na mwena ũrĩa ũngĩ yang'ethanĩire na gacĩra ga kĩhaaro kĩa na nja. Ningĩ nyũmba ĩyo yarĩ ya benji ithatũ, o ĩmwe igũrũ rĩa ĩrĩa ĩngĩ. 

4  Mwena wa na rũgongo wa nyũmba ĩyo, haarĩ na gacĩra ka ũraihu wa mita mĩrongo itaano na wariĩ wa mita ithaano, na nĩyarĩ na mĩrango mwena ũcio. 

5  Tũnyũmba twa benji ya gatatũ twarĩ tũcekaceke gũkĩra twa benji ya keerĩ na ya thĩ, nĩ gũkorwo nĩtwacookacookeetio na thĩinĩ. 

6  Tũnyũmba tũu twakĩĩtwo benjiinĩ ithatũ na tũtiatiirirĩirwo na itugĩ ta nyũmba iria ingĩ cia kĩhaaro kĩu. 

7  -

8  Benjiinĩ ya thĩ nĩhaarĩ na rũthingo rwa na nja rwarĩ na ũraihu wa mita mĩrongo ĩrĩ na ithaano, mita icio ingĩ mĩrongo ĩĩrĩ na ithaano gwakĩĩtwo tũnyũmba. Benjiinĩ ya igũrũ kwarĩ na tũnyũmba guothe. 

9  -

10  Thĩ wa tũnyũmba tũu, mwena wa irathĩro wa mwako, harĩa rũthingo rwambĩrĩirie, kwarĩ na mũrango wa gũtoonya tũnyũmba tũu kuuma kĩhaaro kĩa na nja. Mwena wa na kĩanda wa Hekaarũ, haarĩ na nyũmba ĩtaaraihanĩrĩirie mũno na ĩrĩa yarĩ mwena wa ithũĩro wa Hekaarũ na cierĩ nĩciahaanaine. 

11  Mbere ya tũnyũmba tũu, haarĩ na gacĩra ta karĩa kaarĩ mwena wa na rũgongo. Kaiganaine na gakahaanana na kau kangĩ ithimiinĩ, mũthondekereinĩ, o na mĩrangoinĩ. 

12  Thĩ wa tũnyũmba twa mwena wa kĩanda wa nyũmba ĩyo, haarĩ na mũrango, mwena wa irathĩro harĩa rũthingo rũu rwambĩrĩirie. 

13  Mũndũ ũcio agĩkĩnjĩĩra atĩrĩ, “Nyũmba ĩcio cierĩ nĩ nyũmba nyamũre. Nĩkuo athĩnjĩri Ngai arĩa matungataga MWATHANI marĩrĩagĩra iheeo iria theru mũno iria irutĩirwo MWATHANI. Na tondũ nĩ nyũmba nyamũre-rĩ, nĩkuo marĩigaga iheeo iria theru: nĩ ta kuuga iheeo cia irio cia mĩgũnda, cia magongoona ma meehia o na cia magongoona ma kũrĩhĩra meehia. 

14  Athĩnjĩri Ngai marĩĩkia gũtoonya Hekaarũ, mangĩenda kuuma gũthiĩ kahaaro ka na nja, marĩtigaga nguo iria nyamũre magũtungataga nacio nyũmbainĩ ici. Marĩĩkagĩra nguo ingĩ magĩthiĩ kũrĩa andũ magomanaga.” Ithimi cia kĩwanja kĩa Hekaarũ 

15  Mũndũ ũcio aarĩĩkia gũthima mwena wa na thĩiniĩ wa Hekaarũ, akĩnduta na nja aangereirie kĩhingo kĩrĩa kĩarĩ mwena wa irathĩro, agĩthima mwena na nja. 

16  Akĩoya ruura rwake agĩthima mwena wa irathĩro; naguo ũgĩũka mita magana meerĩ ma mĩrongo ĩtaano. 

17  -

19  Agĩcooka agĩthima mwena wa na rũgongo, na wa na kĩanda o na wa na ithũĩro. Mĩena ĩyo yothe nĩyaiganaine; o mwena warĩ na ũraihu wa mita magana meerĩ ma mĩrongo ĩtaano 

20  Kwoguo rũthingo rũrĩa rwaharigiicĩirie rwarĩ rwa mita magana meerĩ ma mĩrongo ĩtaano thikwea. Rũthingo rũu rwarĩ rwa kũgayania kũndũ kũrĩa kwamũre na kũrĩa gũtaarĩ kwamure.

