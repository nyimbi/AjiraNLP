1  Kaĩ andũ arĩa maikaraga ũrĩrĩ matarĩ toro, magĩthugunda meciiria mooru marĩ thĩĩnainĩ-ĩ! Gwakĩa o ro ũguo, mangĩona mweke, meekaga ũũru ũrĩa maraire magĩthugunda. 

2  Mangĩrirĩria mĩgũnda nĩmamĩtuunyanaga; na mangĩrirĩria nyũmba nĩmacituunyanaga. Mũndũ, andũ a mũciĩ wake, na indo ciake nĩmahinyĩrĩirio. 

3  Kwoguo MWATHANI ekuuga atĩrĩ, “Nĩngũmũreehithĩria mũthiro, na mũtihota kũũrĩra. Nĩgũkũgĩa na ihinda rĩa thĩĩna na mũtigũcooka gũkinyũkia na mwĩtĩĩo hĩndĩ ĩngĩ. 

4  Mũthenya ũcio wakinya-rĩ, andũ nĩmarĩheana rũgano rwanyu ta ngerekano ya mũthiro, na maine rwĩmbo rwa kĩeha rũmũkoniĩ moige atĩrĩ, ‘Nĩtwanangĩĩtwo biũ! MWATHANI nĩatũtuunyĩĩte mĩgũnda iitũ akamĩnengera andũ arĩa maatũnyiitire mĩgwate.’ ” 

5  Kwoguo, ihinda rĩakinya rĩa andũ a MWATHANI gũcookerio mĩgũnda, gũtirĩ o na ũmwe wanyu ũkaagaĩrwo. 

6  Andũ manjĩĩraga atĩrĩ, “Tiga gũtũhunjĩria. Tiga kũhunjia ũhoro wa maũndũ macio moothe, amu Ngai ndangĩtũconorithia. 

7  Ũgwĩciiria andũ a Isiraeli me na kĩrumi? Kaĩ MWATHANI aremeetwo nĩgweterera? MWATHANI nĩ ma no eeke maũndũ ta macio? Githĩ andũ arĩa meekaga ũrĩa kwagĩrĩire ndamaaragĩria wega?” 

8  MWATHANI aramũcookeria atĩrĩ, “Inyuĩ nĩmũũkagĩrĩra andũ aakwa ta marĩ thũ. Andũ macookaga kuuma mbaarainĩ magĩciiragia atĩ mũciĩ marĩ na thaayũ, no inyuĩ mũkamatuunya magooti maao. 

9  Mũingataga atumia a andũ aakwa kuuma mĩciĩ ĩrĩa meendeete, mũgagĩtuunya ciana ciao kĩraathimo gĩakwa nginya tene na tene. 

10  Ũkĩraai mũthiĩ, amu gũũkũ gũtirĩ ũhuurũko. Meehia maanyu nĩmatũmĩĩte kũndũ gũũkũ gũtuĩke gwa kũniinwo. 

11  “Mũndũ angĩthiĩ akĩaragia maheeni akoiga atĩrĩ, ‘Ndaratha atĩ ndibei na njoohi nĩigũkorwo irĩ nyingĩ gũũkũ, ũcio nĩ we mũhunjia ũrĩa andũ aya mangĩenda.’ 

12  “No inyuĩ, andũ oothe a Isiraeli arĩa mũtigarĩĩte, nĩngaamũcookanĩrĩria hamwe. Ngaamũcookanĩrĩria ta ng'ondu igĩcooka kiũgũ. Bũrũri wanyu ũkaiyũra andũ rĩngĩ o ta rũũru rũrĩ ũrĩithioinĩ waruo.” 

13  Ngai nĩakaamahingũrĩra njĩra na amatongorie moime ithaamĩrio. Magaatua ihingo cia itũũra methare matongoreetio nĩ mũthamaki wao, naake MWATHANI arĩ mbere yao.

