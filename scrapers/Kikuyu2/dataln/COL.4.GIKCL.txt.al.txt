1   Inyuĩ aathani-rĩ, ĩkagaai ngombo cianyu maũndũ ma kĩhooto na marũngĩrĩru. Ririkanagaai atĩ o na inyuĩ mwĩ na Mwathani igũrũ matuinĩ. Mataaro 

2  Thiĩi o na mbere kũhooya mwĩiguĩte, mũgĩcookagĩria Ngai ngaatho. 

3  Mũkĩhooya-rĩ, tũhooyagĩreei o na ithuĩ nĩguo Ngai atũhe mweke mwega wa kũhunjia ndũmĩrĩri yake ĩkoniĩ hitho ya Kristũ. Ũndũ ũcio nĩguo ũtũmĩĩte ngorwo ndĩmuohe. 

4  Hooyagĩraai nĩguo hotage kũheana ũhoro wa hitho ĩyo na njĩra ĩkũiguĩka wega, tondũ ũguo nĩguo njagĩrĩirwo nĩgwĩka. 

5   Thiagaai na mĩthiĩre ya ũũgĩ rĩrĩa mwĩ hamwe na andũ arĩa mateetĩkĩĩtie, na mũhũthagĩre mahinda maanyu moothe wega. 

6  Mĩario yanyu yagĩrĩirwo nĩgũkoragwo ĩ mĩega na ya kwendeka hingo ciothe, nĩguo mũkoragwo mũkĩmenya ũrĩa mwagĩrĩirwo nĩgũcookeria mũndũ o wothe. Ngeithi cia mũthia 

7   Nĩmũrĩheeo ũhoro wakwa wothe nĩ mũrũ wa Ithe witũ Tukiko, ũrĩa twendeete mũno; nĩ ndungata njĩhokeku tũrutithanagia wĩra wa Mwathani nayo. 

8  Kĩu nĩkĩo gĩtũmi kĩrĩa kĩratũma ndĩmũtũme kũrĩ inyuĩ nĩguo amũmenyithie ũrĩa ithuĩ tũhaana na amũũmĩrĩrie ngoro. 

9   Arooka na mũrũ wa Ithe witũ Onesimo, ũrĩa uumĩĩte kũu kwanyu, naake nĩ mũndũ mwende mũno na mwĩhokeku. Mooka nĩmekũmũmenyithia ũrĩa maũndũ moothe mahaana gũũkũ. 

10   Nĩmwageithio nĩ Arisitariko ũrĩa tuoheetwo naake, o hamwe na Mariko ũrĩa mũihwa wa Baranaba. (Nĩ mwĩrĩĩtwo atĩ Mariko angĩũka na kũu kwanyu mũmwamũkĩre). 

11  O naake Joshua, ũrĩa wĩtagwo na rĩĩtwa rĩngĩ Jusito, nĩamũgeithia. Acio atatũ no o Ayahudi arĩa meetĩkĩĩtie Kristũ arĩa tũrutithanagia wĩra wa Ũthamaki wa Ngai nao; nĩ andũ mandeithĩĩtie mũno. 

12   Ningĩ nĩmwageithio nĩ Epafara ũrĩa ũrĩ ũmwe wanyu. We nĩ ndungata njega ya Jesũ Kristũ, na nĩamũhooyagĩra mũno hingo ciothe, akĩũragia Ngai amũhotithagie gũikaraga mwĩhandĩĩte wega ta Akristiano oomĩrĩru na akinyanĩru ũhoroinĩ wothe wa kũhingia wendi wa Ngai. 

13  Niĩ ndĩ mũira atĩ nĩarutĩĩte wĩra mũritũ nĩ ũndũ wa andũ a Laodikia na a Hierapoli. 

14   Nĩmwageithio nĩ Luka ndagĩtaarĩ ũrĩa twendeete mũno, o na Dema nĩamũgeithia. 

15  Geithiai aariũ na aarĩ a Ithe witũ arĩa makoragwo Laodikia, na mũgeithie Numifa o na andũ oothe a kanitha arĩa macemanagia gwake mũciĩ. 

16  Mwarĩĩkia gũthoomerwo marũa maya no mũhaka mũmanengerane magathoomerwo andũ a kanitha wa Laodikia. Inyuĩ na inyuĩ no mũhaka muone atĩ nĩmwathooma marũa marĩa mekũnengeranwo nĩ kanitha wa Laodikia. 

17   Ĩraai Arikipo atĩrĩĩrĩ, “No mũhaka wone atĩ nĩwahingia wĩra ũrĩa waheirwo wa gũtungatĩra Mwathani.” 

18  Nĩ niĩ Paũlũ ndaandĩka ũũ na guoko gwakwa. “Niĩ Paũlũ, nĩndamũgeithia.” Mũtikaariganĩrwo atĩ ndĩ muohe na mĩnyororo. Wega wa Mwathani ũrogĩa na inyuĩ.

