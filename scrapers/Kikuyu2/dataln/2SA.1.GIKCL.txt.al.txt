1  Na rĩĩrĩ, Saũlũ arĩĩkia gũkua, Daudi akĩhũndũka arĩĩkia kũhoota Aamaleki, agĩikara mĩthenya ĩĩrĩ kũu Zikilagi. 

2  Mũthenya wa gatatũ hagĩũka mũndũ oimĩĩte kambĩinĩ ya Saũlũ, na aarĩ na nguo ndembũkangu, na akeitĩrĩria tĩĩri mũtwe, naake akinya he Daudi akĩĩgũithia thĩ na gĩtĩĩo. 

3  Daudi akĩmũũria atĩrĩ, “Uumĩĩte kũ?” Naake mũndũ ũcio akĩmũcookeria atĩrĩ, “Nĩkũũra njũrĩĩte kuuma kambĩinĩ ya Isiraeli.” 

4  Naake Daudi akĩmwĩra atĩrĩ, “Tanjĩĩra ũrĩa kũhaanire?” Naake akĩmũcookeria atĩrĩ, “Ita ciitũ nĩkũũra ciũrire cioima mbaarainĩ, na andũ aitũ nĩmooragĩĩtwo aingĩ mũno. O na Saũlũ na mũũrũwe Jonathani nĩmooragĩĩtwo.” 

5  Daudi agĩkĩũria mwanake ũcio wamũheaga ũhoro atĩrĩ, “Ũũĩ atĩa atĩ Saũlũ na Jonathani nĩmakuĩte?” 

6   Mwanake ũcio akĩmũcookeria atĩrĩ, “Ndĩrakorirwo ndĩ kĩrĩmainĩ kĩa Giliboa, ndĩroona Saũlũ enyiitĩrĩire itimũ rĩake, nacio ngaari cia mbarathi o na thigari cia mbarathi cia thũ, imũrũmĩrĩire na ihenya mũno. 

7  Rĩrĩa Saũlũ arehũgũrire-rĩ, aranyona, aranjĩta, na niĩ ndĩracookia atĩrĩ, ‘Niĩ ũyũ haaha, mwathi wakwa.’ 

8  Naake arakĩnjũũria ndĩ ũ, na niĩ ndĩramũcookeria atĩrĩ, ‘Ndĩ Mũamaleki.’ 

9  Arakĩnjĩĩra atĩrĩ, ‘Ũka haaha ũnjũrage! Amu ndĩmũtiihie mũno na ndĩ hakuhĩ gũkua.’ 

10  Tondũ ũcio ndĩragĩthiĩ ndĩramũũraga nĩ ũndũ nĩndĩramenyaga atĩ ndangĩhona nĩ ũndũ araarĩ mũtheece mũno. Ndĩracooka ndĩrooya thũmbĩ ya ũthamaki ĩrĩa araarĩ nayo mũtwe na bangiri ya mũthamaki ĩrĩa ĩraarĩ guoko gwake, ndagĩcireehe kũrĩ we, mwathi wakwa.” 

11  Daudi na andũ arĩa maarĩ naake, magĩtembũranga nguo ciao me na kĩeha kĩnene. 

12  Magĩcakaya, makĩrĩra, na makĩĩhinga kũrĩa irio kinya hwaĩinĩ nĩ ũndũ wa Saũlũ na mũũrũwe Jonathani o na nĩ ũndũ wa Aisiraeli, andũ a MWATHANI, tondũ aingĩ aao nĩmooragĩirwo mbaarainĩ. 

13  Daudi agĩkĩũria mwanake ũcio wamũreeheire ũhoro atĩrĩ, “Uumĩĩte kũ?” Naake akĩmũcookeria atĩrĩ, “Ndĩ Mũamaleki na njikaraga bũrũriinĩ ũyũ wa Isiraeli.” 

14  Daudi akĩmũũria atĩrĩ, “Wagire gwĩtigĩra gũtambũrũkia guoko gwaku ũũrage mũitĩrĩrio maguta wa MWATHANI nĩkĩ?” 

15  Daudi agĩgĩĩta mwanake ũmwe, akĩmwĩra atĩrĩ, “Mũũrage!” Naake akĩgũtha Mũamaleki ũcio akĩmũũraga. 

16  Daudi agĩkĩĩra Mũamaleki ũcio atĩrĩ, “Thakame yaku ĩrogũcookerera wee mwene, nĩ ũndũ wee mwene nĩwe woimbũra na kanua gaaku woiga atĩ nĩ we ũrooragire mũitĩrĩrio maguta wa MWATHANI.” Daudi gũcakaĩra Saũlũ na Jonathani 

17  Daudi akĩina rwĩmbo rũũrũ rwa macakaya, nĩ ũndũ wa Saũlũ na mũrũ wake, Jonathani, 

18   na agĩathana rũrutwo andũ oothe a Juda. Rwĩmbo rũu rwandĩkĩĩtwo ibukuinĩ rĩa Jasharu. 

19  “Atĩrĩĩrĩ, wee Isiraeli, njamba ciaku iria irĩ igweta, ciũragĩirwo irĩmainĩ ciaku. Hĩ! Kaĩ andũ arĩa marĩ hinya nĩmakuĩte-ĩ! 

20  Mũtikaaheane ũhoro ũcio Gathu, kana mũũmemeerekie njĩrainĩ cia Ashikeloni; nĩguo airĩĩtu a Afilisiti matigaakene, nĩ geetha airĩĩtu a andũ acio mataruaga matikaarũũhie. 

21  “Atĩrĩĩrĩ, inyuĩ irĩma cia Giliboa, mũroaga gũitĩkĩrwo nĩ ime kana kuurĩrwo nĩ mbura. Mĩgũnda yanyu ĩrothaata! Nĩ gũkorwo kũu nĩkuo ngo ya ũrĩa ũraarĩ njamba ĩraikirio ta kĩndũ gĩtarĩ bata; ngo ya Saũlũ ĩgaikara ĩtahakĩĩtwo maguta. 

22  Ũta wa Jonathani ndũrahũndũkaga ũtarĩ na thakame o na maguta ma andũ njamba arĩa ũũragĩĩte. O naruo rũhiũ rwa njora rwa Saũlũ rũtirahũndũkaga ũtheri. 

23  “Saũlũ na Jonathani maarĩ a kwendeka, na eega mũno; marĩ muoyo o na gĩkuũinĩ matiigana gũtigithũkana. Maraarĩ na ihenya gũkĩra rwĩgĩ, na makagĩa na hinya gũkĩra mĩrũũthi. 

24  “Atĩrĩĩrĩ, inyuĩ andũ a nja a Isiraeli rĩrĩraai Saũlũ. Aramũhumbaga nguo nduune thaka mũno, na akagemia nguo cianyu na tũhiga twa goro na indo cia thahabu. 

25  “Hĩ! Kaĩ thigari iria njamba nĩikuĩte-ĩ! Ciũragĩirwo mbaarainĩ. Jonathani akomeete e mũkuũ irĩmainĩ ciaku. 

26  “Ndĩ na kĩeha mũno nĩ ũndũ waku, wee Jonathani mũrũ wa maitũ. Ũratũire ũnjĩkaga maũndũ meega mũno; wendo ũrĩa ũranyendeete naguo ũraarĩ wa kũgegania, nĩũrakĩrĩĩte wendo wa atumia. 

27  “Hĩ! Kaĩ thigari iria njamba nĩikuĩte-ĩ! Indo ciacio cia mbaara kaĩ nĩigĩtiganĩirio ciagĩirwo bata-ĩ!”

