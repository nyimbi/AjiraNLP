1  Atĩrĩĩrĩ, andũ aya a Nineve, rĩu mũrĩ athiũrũrũkĩrie! Mũmũniini nĩakinya. Ita cianyu nĩciĩhotore! Rangĩraai njĩra. Mwĩhaarĩriei kũrũa mbaara. 

2  (Nĩ gũkorwo MWATHANI nĩarehaarĩria gũcookeria Aisiraeli riiri wao, riiri o ũrĩa maarĩ naguo mbere ya kwanangwo nĩ thũ.) 

3  Thũ cianyu ikuuĩĩte ngo nduune na ikehumba nguo nduune cia mbaara. Nĩciĩhaarĩirie gũtharĩkĩra! Ngaari ciacio cia mbarathi irahenahenũka ta mwaki. Mbarathi ciacio no gũtuuma iratuumatuuma. 

4  Ngaari ciacio cia mbarathi ihithũkĩĩte na ũũru mũingĩ kũu njĩrainĩ, irateng'era na gũũkũ na kũũrĩa itũũrainĩ. Ironwo ihaana ta imũrĩ cia mwaki, na irahiũka ta rũheni. 

5  Atongoria nĩmeetĩĩtwo hamwe, marooka makĩhĩngagwo. Marahiũhahiũha makinye rũthingoinĩ rwakuo nĩ geetha mahaarĩrie indo cia kũrũtharĩkĩra. 

6  Ihingo iria irĩ ndeereinĩ cia rũũĩ nĩhingũre; nayo nyũmba ya ũthamaki ĩiyũire kĩmako 

7  Kwini nĩanyiitĩĩtwo agatahwo, ndungata ciake irarĩra ta ndutuura, ikĩĩhũũrahũũraga gĩthũri nĩ kĩeha. 

8  Nineve kũhaana o ta iria riunĩĩte, andũ aakuo nĩkũũra maroora. Kũraanĩrĩrwo gũkiugagwo atĩrĩ, “Tigaai kũũra! Tigaai kũũra!” No rĩĩrĩ, gũtirĩ o na ũ ũrehũgũra. 

9  Tahaai betha na thahabu o gũtaha, ũtonga ũrĩa ũrĩ itũũra rĩĩrĩ nĩ mũingĩ! 

10  Itũũra rĩa Nineve nĩrĩanange, nĩrĩtiganĩrie, rĩkirĩĩte ihooru! Ngoro nĩkũhũũra ĩrahũũra nĩ guoya; maru nĩ maregeru, hinya wothe nĩ mũthiru, nacio ithiithi nĩ thitu. 

11  Rĩu-rĩ, itũũra rĩrĩa rĩrahaanaga ta kĩmaamo kĩa mĩrũũthi rĩrĩ ha? O itũũra rĩrĩa mĩrũũthi ĩraheyagĩra ciana ciayo gĩa kũrĩa, o kũndũ kũrĩa mĩrũũthi ya njamba o na ya mĩgoma ĩratũũraga, na kũrĩa ciana ciayo iratũũraga na thaayũ. 

12  Mũrũũthi woragĩire ciana ciaguo nyamũ cia gũciigana, o na cia kũhũũnwo nĩ mĩrũũthi ya mĩgoma. Ningĩ ũkĩiyũria kĩmaamo kĩaguo na icunjĩ cia nyama. 

13  MWATHANI mwene hinya wothe aroiga atĩrĩ, “Nĩ niĩ thũ yaku. Ngũcina ngaari ciaku ciothe cia mbarathi na mwaki. Thigari ciaku ikooragĩrwo mbaarainĩ, na niĩ nguue indo ciothe iria watuunyĩĩte andũ arĩa angĩ. Mĩgambo ya arekio aaku ndĩgaacooka kũiguuo o na rĩ.”

