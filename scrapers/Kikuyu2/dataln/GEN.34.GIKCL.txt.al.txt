1  Atĩrĩĩrĩ, mũthenya ũmwe Dina, mwarĩ wa Jakubu na Lea, nĩathiire gũceerera airĩĩtu a Kanaani. 

2  Rĩrĩa Shekemu mũrũ wa Hamori ũrĩa warĩ Mũhivi aamuonire, akĩmũnyiita na hinya agĩkoma naake. Na rĩĩrĩ, Hamori nĩ we warĩ mũnene bũrũri ũcio. 

3  Na rĩĩrĩ, Shekemu nĩaguucĩrĩirio mũno nĩ mũirĩĩtu ũcio o nginya akĩigua amwendeete, na akĩgeria kũmuuha. 

4  Kwoguo Shekemu akĩĩra ithe atĩrĩ, “Nĩngwenda ũũrie ithe wa mũirĩĩtu ũyũ eetĩkĩre mwarĩ atuĩke mũtumia wakwa.” 

5  Jakubu nĩaiguire atĩ Shekemu nĩathaahĩĩtie mwarĩ, no tondũ aariũ aake maarĩ rũũru, agĩkirĩrĩria nginya magĩũka. 

6  Hamori, ithe wa Shekemu, ookire kwaria na Jakubu 

7  rĩrĩa aariũ a Jakubu moimaga rũũru. Rĩrĩa maiguire ũhoro ũcio, makĩmaka na makĩraakara mũno nĩ ũndũ wa ũguo Shekemu eekĩĩte. Shekemu nĩarumĩĩte andũ a Isiraeli tondũ wa gũkoma na mwarĩ wa Jakubu kĩa hinya. 

8  Hamori akĩĩra Jakubu atĩrĩ, “Mũrũ wakwa Shekemu nĩendeete mwarĩguo; ndagũthaitha ũreke amũhikie. 

9  Nĩtũiguithanĩrie atĩ nĩtũrĩhikagia airĩĩtu aanyu, na inyuĩ mũkahikia airĩĩtu aitũ. 

10  No mũtũũranagie na ithuĩ gũũkũ bũrũriinĩ witũ, mũikarage o harĩa mũngĩenda, mũhũũrage mbiacara mũtegwĩtigĩra, na mwĩgĩĩre na indo cianyu.” 

11  Naake Shekemu akĩĩra Jakubu na aariũ a nyina na Dina atĩrĩ, “Njĩtĩkĩraai na nĩngũmũraacĩria kĩrĩa gĩothe mũkwenda. 

12  Njĩĩraai iheeo iria ciothe mũkwenda, na mwĩtie rũraacio rũnene o ta ũrĩa mũngĩenda; nĩngũmũnengera o kĩrĩa gĩothe mũgwĩtia, mwanjĩtĩkĩria ndĩmũhikie.” 

13  Na rĩĩrĩ, tondũ Shekemu nĩekĩĩte Dina, mwarĩ wa ithe wao, ũndũ wa gĩconoko, aariũ acio a Jakubu nĩmaacookeirie Shekemu na ithe Hamori na ũhinga 

14  makĩmeera atĩrĩ, “Ithuĩ tũtingĩreka mwarĩ wa baaba ahikio nĩ mũndũ ũtarĩ mũruu; ũndũ ta ũcio ũngĩkorwo ũrĩ wa gũtũconorithia. 

15  Ithuĩ tũngĩĩtĩkĩra amũhikie angĩkorwo nĩmũkwamba kũhaanana na ithuĩ; arũme aanyu oothe maambe marue ta ithuĩ. 

16  Hĩndĩ ĩyo nĩtũgwĩtĩkĩra mũhikagie airĩĩtu aitũ, na ithuĩ tũhikagie aanyu, na tũgĩtũũranie na inyuĩ tũtuĩke andũ amwe. 

17  Mwaga kũrua, tũkuoya mũirĩĩtu witũ twĩthiĩre.” 

18  Ciugo icio ciao nĩciakenirie Hamori na mũũrũwe Shekemu. 

19  Shekemu ndateire ihinda ateekĩĩte ũguo eerirwo, amu nĩendeete mwarĩ wa Jakubu. Shekemu nĩ we waheetwo gĩtĩĩo mũno mũciĩ kwao. 

20  Nĩ ũndũ ũcio, Hamori na mũũrũwe Shekemu nĩmaathiire kĩhingoinĩ gĩa itũũra, makĩarĩria andũ itũũra rĩu makĩmeera atĩrĩ, 

21  “Andũ aya nĩ araata aitũ; rekeei matũũrage gũũkũ na mathiage o harĩa mangĩenda. Bũrũri ũyũ nĩ mũnene wa kũmaigana o nao. Rekeei tũhikagie airĩĩtu aao, nao mahikagie aitũ. 

22  No rĩĩrĩ, andũ aya megwĩtĩkĩra gũtũũrania na ithuĩ, angĩkorwo nĩtũkũruithia arũme aitũ oothe ta ũrĩa o maruĩĩte. 

23  Na githĩ mahiũ maao na indo iria ingĩ ciothe ciao itigũtuĩka ciitũ? Kĩrekeei tũiguithanĩrie atĩ no matũũranie na ithuĩ.” 

24  Andũ oothe a itũũra rĩu makĩiguithanĩria ũhoroinĩ ũcio Hamori na Shekemu moigire; arũme oothe magĩkĩrua. 

25  Na rĩĩrĩ, mũthenya wa gatatũ, na nĩrĩo arũme acio oothe meehĩirwo nĩ ruwo, aariũ eerĩ a Jakubu, nĩ o Simeoni na Lawi, arĩa maarĩ a nyina ũmwe na Dina, makĩoya hiũ ciao cia njora, magĩtoonya itũũrainĩ andũ aakuo materĩgĩrĩire, makĩũraga arũme oothe. 

26  O na nĩmooragire Hamori na Shekemu, magĩcooka makĩruta Dina nyũmba gwa Shekemu, magĩĩthiĩra. 

27  Thuutha wa kũũraganwo, aariũ acio angĩ a Jakubu magĩũka magĩtaha indo itũũrainĩ rĩu nĩguo marĩhĩrie ũndũ wa thoni ũrĩa mwarĩ wa ithe wao eekĩĩtwo. 

28  Nao magĩkuua ng'ondu, mbũri, ng'ombe, ndigiri, na indo iria ingĩ ciarĩ itũũrainĩ rĩu o na iria ciarĩ mĩgũndainĩ. 

29  Maakuuire indo ciothe cia bata, magĩtaha atumia oothe na ciana, na magĩkuua indo ciothe iria ciarĩ nyũmba. 

30  Naake Jakubu nĩerire Simeoni na Lawi atĩrĩ, “Rĩu inyuĩ nĩmwandeehera thĩĩna; Akanaani, Aperizi, na andũ oothe a bũrũri nĩmekũũmena. Andũ acio mangĩcookanĩrĩra manjũkĩrĩre, niĩ na andũ aakwa oothe no kũniinwo tũngĩniinwo tondũ ndirĩ na andũ aingĩ.” 

31  No o makĩmũcookeria atĩrĩ, “Ithuĩ tũtingĩĩtĩkĩra mwarĩ wa maitũ atuuo mũmaraaya.”

