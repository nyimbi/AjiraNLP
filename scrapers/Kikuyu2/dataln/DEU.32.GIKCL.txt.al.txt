1  “Atĩrĩĩrĩ, we igũrũ, tega matũ ũigue, o nawe thĩ-rĩ, taigua ciugo cia kanua gaakwa. 

2  Ũrutani wakwa ũrĩtaataga o ta mataata ma mbura, nacio ciugo ciakwa ikahaana o ta ime rĩiyũire thĩ. Ningĩ ũrĩhaanaga o ta mbura ya rũthuthuũ ĩgĩthuthuĩra nyeki yamera, o na kana mbura ĩkiurĩra irio ciamera. 

3  Nĩngũgaathĩrĩria rĩĩtwa rĩa MWATHANI, nao andũ aake makĩheane ũhoro wa ũnene wa Ngai witũ. 

4  “Nĩ we rwaro rwa ihiga, wĩra wake nĩ mwagĩrĩru, mĩthiĩre yake nĩ ya kĩhooto. Nĩ we Ngai ũrĩa mwĩhokeku na ndarĩ ũũru, nĩ wa ma na nĩ wa kwĩhokeka. 

5  Inyuĩ mũtirĩ ehokeku, mũtiagĩrĩirwo nĩgwĩtwo andũ aake, mwĩ rũũrĩrĩ rwĩhia na ruogomu. 

6  Atĩrĩĩrĩ, inyuĩ andũ aya akĩĩgu, mũtataũkagĩrwo, icio nĩcio ngaatho cianyu harĩ MWATHANI? Githĩ ti we ithe wanyu, na nĩ we wamũũmbire? Nĩ we wamũtuire rũũrĩrĩ. 

7  “Ririkanaai matukũ marĩa ma tene, na mwĩciirie mĩaka ĩrĩa yote ĩthirĩĩte. Tahooyai maithe maanyu kĩrĩra kĩa ũrĩa gwatuĩkire, na mũhooe athuuri ũhoro na nĩmekũmwĩra. 

8   Ũrĩa Ũrĩ Igũrũ Mũno nĩ we wagaĩire ndũũrĩrĩ mabũrũri maacio; nĩ we wamũranirie kũrĩa andũ matũũraga, na akĩhe rũũrĩrĩ o rũũrĩrĩ mũraika waruo, 

9  no agĩĩthuurĩra rũciaro rwa Jakubu rũtuĩke rwake kĩũmbe. 

10  “Aamoonire makĩũrũũra werũinĩ, werũ ũtaarĩ kĩndũ tiga o rũhuuho rwahaataga tĩĩri. Akĩmooya akĩmaiga wega, akĩmamenyerera o ta kĩũma kĩa riitho rĩake. 

11  O ta ũrĩa rwĩgĩ rũmenyagĩria tũcui twayo kũũmbũka, na ĩkabatabataga natuo tũrĩ mathaguinĩ maayo, ũguo noguo MWATHANI aamenyereire Aisiraeli makĩaga kuona ũũru. 

12  MWATHANI o we wiki nĩ we wamatongoririe, na hatiarĩ na ngai ng'eni yamũteithĩrĩirie. 

13  “Aamahaicirie mathiagĩre irĩmainĩ iria ndaaya, na akĩmahũũnia na maciaro ma mũgũnda. Ningĩ akĩmacũnia ũũkĩ uumĩĩte rwaroinĩ rwa mahiga, o na maguta aamarutĩĩte mĩatũkainĩ ya mahiga. 

14  Nacio ng'ombe na mbũri ciao igĩkamwo iria rĩingĩ. Ndũrũme, mbũri na ng'ombe ciao ciarĩ cia kĩruka kĩrĩa kĩega, nayo ngano na ndibei yao yarĩ ĩrĩa njega. 

15  “Andũ a MWATHANI maarĩire makĩiigua na makĩambararũka; maarĩire magĩtunguha na makiumia nda. Magĩtiganĩria Ngai ũrĩa wamoombire na magĩkaana mũhonokia wao. 

16  Magĩtũma MWATHANI aigue ũiru maagĩa na ngai ng'eni; na makĩmũraakaria na ciĩko ciao irĩ magigi. 

17   Makĩrutĩra ngai itaarĩ kĩene magongoona, ngai mataamenyeete o na haniini, ngai njerũ itaatũũraga kuo iria o na maithe maao mataatĩĩaga. 

18  Nĩmariganĩirwo nĩ Ngai mũhonokia wao, Ngai ũrĩa wamaheire muoyo. 

19  “Naake MWATHANI oona ũndũ ũcio akĩraakara agĩtiganĩria aariũ na aarĩ aake. 

20  Akiuga atĩrĩ, ‘Ndikaamateithia hĩndĩ ĩngĩ. Tareke ndĩkĩyonere ũrĩa gũgũtuĩka harĩ o, tondũ nĩ aremi mũno na ti ehokeku. 

21   Manjiguithĩĩtie ũiru nĩ ũndũ wa ngai cia mĩhianano, magagĩtũma ndaakare nĩ ũndũ wa ngai itarĩ kĩene. Na niĩ ngaamaiguithia ũũru na rũũrĩrĩ hatarĩ, ndũme mathirĩkio nĩ rũũrĩrĩ rũkĩĩgu makĩraakare. 

22  Maraakara maakwa maakanĩĩte o ta mwaki, macinĩĩte o nginya kwa arĩa akuũ. Macinĩĩte indo ciothe iria irĩ thĩ, o nacio itina cia irĩma ikamundio mwaki. 

23  “ ‘Nĩngaamareehithĩria matũhũũhũ matarĩ mũthia; ndĩmarathange na mĩguĩ yakwa yothe. 

24  Makaaniinwo nĩ ng'aragu na mũrimũ wa kũhiũha mwĩrĩ, na maniinwo nĩ mĩrimũ mĩũru mũno. Ngamareehithĩria nyamũ imatharĩkĩre, o na nyamũ cia thĩ irĩ na thumu cia kũmarũma. 

25  Hiũ cia njora ikaamaniina marĩ njĩrainĩ, nakĩo kĩeha kĩmaniine marĩ manyũmbainĩ maao. Aanake na airĩĩtu, mwana ũronga o na mũndũ wĩ na mbuĩ makaaniinwo oothe hamwe. 

26  Ingĩamarangĩrĩria thĩ ta rũkũngũ maage kũririkanwo hĩndĩ ĩngĩ. 

27  No ndingĩĩtĩkĩria thũ ciao ciĩtĩĩe ikiuge atĩ ũhootani uumanĩĩte na kũrĩ cio, o rĩrĩa arĩ niĩ MWATHANI ndĩcihootanĩire.’ 

28  “Andũ a Isiraeli nĩ rũũrĩrĩ rũtooĩ gũciira, nĩ rũũrĩrĩ rũtarĩ ũmenyo o na haniini. 

29  Mangĩrĩ oogĩ no mamenye gĩtũmi kĩa mahootwo, na no mamenye ũrĩa gũkaahaana thuuthainĩ. 

30  Mũndũ ũmwe angĩteng'eria andũ ngiri kana andũ ngiri ikũmi mateng'erio nĩ mũndũ ũmwe atĩa? Nĩ tondũ MWATHANI Ngai wao nĩamatiganĩirie; Ngai mwene hinya nĩamaneanĩĩte. 

31  Nĩ gũkorwo ngai cia thũ ciao itirĩ hinya ta Ngai wao, na thũ ciao nĩciũĩ ũguo. 

32  Thũ ciao ciaganĩĩte o ta Sodomu na Gomora, ihaana ta mũthabibũ ũrĩa ũciaraga thabibũ i na rwagatha o na ũrogi. 

33  Ndibei yacio ĩrũrĩĩte o ta ũrũrũ wa nyoka; ĩĩni, ĩrũrĩĩte o ta mata ma nduĩra. 

34  “MWATHANI ndangĩriganĩrwo nĩ ũũru ũrĩa thũ ciao ciĩkĩĩte. Ũikaraga ũkĩrurumũkaga ngoroinĩ yake. 

35   Ũhoro wa kũrĩhanĩria na wa gũtuanĩra nĩ wa MWATHANI, mũthenya wao wa kwanangĩka wĩ hakuhĩ. Mũthenya wa mũtino nĩũkuhĩrĩirie, megũkobobanio o narua. 

36   MWATHANI nĩagaaciirĩrĩra andũ aake, na aiguĩre ndungata ciake tha rĩrĩa akoona ciagĩĩte hinya na hakaaga o na ũmwe ũngĩhota gwĩteithũra. 

37  Akĩmoorie atĩrĩ, ‘Kaĩ ngai icio cianyu ikĩrĩ ha, irĩa mweciiragia nĩcio kĩĩhitho kĩanyu? 

38  O ngai icio mwahũũnagia na maguta ma magongoona maanyu, o na mũgacikundia ndibei. Ngai icio nĩigĩũke imũteithie; nĩikĩhiũhe kũmũteithia. 

39  “ ‘Niĩ o niĩ nyiiki, nĩ niĩ Ngai; ndiendaga kũigananio na ngai ingĩ. Nĩ niĩ njũraganaga na no niĩ heanaga muoyo; nĩ niĩ ndiihanagia na ngooha nguraro. Gũtirĩ mũndũ ũngĩhota kũruta mũndũ mookoinĩ maakwa. 

40  O ta ũrĩa ndũũraga muoyo, ngwambararia guoko gwakwa na igũrũ ndĩhĩte njuge atĩ, 

41  ngũnoora rũhiũ rwakwa rũrĩa rũhenahenagia o nginya nyone kĩhooto nĩkĩahingio. Ngwĩrĩhĩria harĩ thũ ciakwa, na ndĩrĩhĩrie harĩ arĩa mathũire. 

42  Mĩguĩ yakwa ĩkũnyũrũrũka thakame yao, naruo rũhiũ rwakwa rũũrage andũ oothe arĩa mathũire. Ndigũcaaĩra mũndũ o na ũmwe wa arĩa manjũkagĩrĩra; arĩa matiihĩĩtio o na arĩa matahĩĩtwo no mũhaka mooragwo.’ 

43   “Atĩrĩĩrĩ, inyuĩ ndũũrĩrĩ, kenaai hamwe na andũ a MWATHANI, MWATHANI nĩwe ũrĩhagĩria ndungata ciake harĩ arĩa macinyariiraga; nĩ we ũherithagia thũ ciake; nĩ we wohagĩra andũ aake meehia maao.” 

44  Naake Musa na Joshua wa Nuni magĩkĩina rwĩmbo rũu andũ oothe makĩiiguagĩra. Musa gũtaara andũ rĩa mũthia 

45  Naake Musa arĩĩkia kwĩra Aisiraeli oothe maũndũ macio moothe 

46  akiuga atĩrĩ, “Ndamũthaitha mũrũmie maũndũ macio moothe ndamũhe mũthenya wa ũũmũũthĩ. Nĩ wega mũtaarage ciana cianyu na maũndũ macio nĩguo ihotage kũrũmia wega kĩrĩra kĩa MWATHANI. 

47  Tondũ-rĩ, maũndũ macio ti matũhũũhũ o ũguo, nĩ mo gatũũrũ ka muoyo wanyu. Nĩ ũndũ ũcio tũũraai mũmaathĩkagĩra nĩguo mũkaahota gũtũũra hĩndĩ ndaaya bũrũriinĩ ũcio mũkũringa Jorodani mũkegwatĩre.” 

48   Ningĩ MWATHANI akĩaria na Musa mũthenya o ro ũcio akĩmwĩra ũũ: 

49  “Ũkĩra wambate irĩmainĩ cia Abarimu iria irĩ bũrũriinĩ wa Moabi, iria ing'ethanĩire na itũũra rĩa Jeriko, ũhaice o gacũmbĩrĩ ga kĩrĩma kĩa Nebo. Wakinya hau, wĩrorere bũrũri wothe wa Kanaani ũrĩa ndaanyĩĩte kũhe andũ a Isiraeli ũtuĩke wao. 

50  Nĩngwenda ũmenye atĩ kũu kĩrĩmainĩ kĩu nĩkuo ũgũkuĩra o ta ũrĩa Harũni mũrũ wa maitũguo aakuĩrĩire kĩrĩmainĩ kĩa Hori, 

51  nĩ ũndũ inyuĩ nĩmwagire gũtuĩka ehokeku harĩ niĩ andũ a Isiraeli makĩyonagĩra. Mwĩ maaĩinĩ ma Meriba, hakuhĩ na itũũra rĩa Kadeshi werũinĩ wa Zini nĩmwagire kũũhe gĩtĩĩo andũ oothe makĩonaga. 

52  Rĩu-rĩ, kwĩrorera nĩũkwĩrorera bũrũri ũcio ndaanyĩĩte kũhe andũ a Isiraeli wĩ o haraaya, no ndũgaakinya kuo na ikinya rĩaku.”

