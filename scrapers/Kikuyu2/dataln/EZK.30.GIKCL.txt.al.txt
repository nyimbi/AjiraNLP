1  MWATHANI akĩnjarĩria akĩnjĩĩra atĩrĩ, 

2  “Mũrũ wa mũndũ, ratha na ũmenyithanie ũrĩa niĩ MWATHANI Mwene Hinya Wothe nguuga. Anĩrĩra atĩrĩ, ‘Ũũi, mũthenya wa mathĩĩna ũkirie gũũka-ĩ! 

3  Kaĩ mũthenya ũrĩ hakuhĩ-ĩ! Kaĩ mũthenya wa MWATHANI ũrĩ hakuhĩ-ĩ! Ũgũkorwo ũrĩ mũthenya ũrĩ na matu, na ũrĩ mũthenya wa thĩĩna harĩ ndũũrĩrĩ. 

4  Misiri nĩgũkaagĩa na mbaara, nakuo Ethiopia kũgĩe na gĩthĩĩna kĩnene. Andũ aingĩ bũrũriinĩ wa Misiri nĩmakooragwo. Ũtonga wakuo nĩũgaatahwo ũthiio naguo, na mĩthingi ya nyũmba ciakuo ĩmomoranio.’ 

5  “Mbaarainĩ ĩyo thigari iria igaakorwo ikomboreetwo kuuma mabũrũri ma Ethiopia, Libia, Lidia, Arabia, ikooraganĩrio hamwe na andũ a Misiri.” 

6  Niĩ MWATHANI ngũkiuga atĩrĩ, “Andũ arĩa magitagĩra Misiri nĩmakooragwo na rũhiũ rwa njora kũrutia itũũra rĩa Migidoli mwena wa rũgongo gũkinyia itũũra rĩa Aswani na mwena wa kĩanda. Thigari iria Misiri ĩĩtĩaga nacio nĩikaaniinwo. Niĩ MWATHANI Mwene Hinya Wothe nĩ niĩ ndoiga ũguo. 

7  Thĩinĩ wa mabũrũri marĩa maanange, Misiri nĩguo ũgaakorwo ũrĩ mwanange makĩria. Matũũra maakuo namo magaakorwo marĩ maganjo matheri. 

8  Rĩrĩa ngaacina Misiri na mwaki, na rĩrĩa arĩa oothe magitagĩra Misiri magaakorwo mooragĩĩtwo, hĩndĩ ĩyo nĩmakaamenya atĩ nĩ niĩ MWATHANI. 

9  “Rĩrĩa mũthenya ũcio ũgaakinya na Misiri gũkorwo kũrĩ kwanange, nĩngaatũma andũ na meeri mathiĩ makamakie andũ a Ethiopia materĩgĩrĩire, nao nĩmakaanyiitwo nĩ kĩeha kĩingĩ. Mũthenya ũcio no ũrooka!” 

10  MWATHANI Mwene Hinya Wothe ekuuga atĩrĩ, “Nĩngaaniina ũtonga wa Misiri hũthĩrĩĩte Nebukadinezaru, mũthamaki wa Babilonia. 

11  We na thigari ciake iria ciĩtigĩrĩĩtwo mũno nĩ ndũũrĩrĩ, makaareehwo maanange bũrũri. Magaatharĩkĩra bũrũri wa Misiri na hiũ cia njora, maũiyũrie ciimba. 

12  Nĩngaatũma rũũĩ rwa Nailo rũhũe, na nyenderie bũrũri ũcio andũ ooru. Nĩngaananga bũrũri na kĩrĩa gĩothe kĩrĩ thĩinĩ waguo hũthĩrĩĩte andũ a ndũũrĩrĩ. Nĩ niĩ MWATHANI ndoiga ũguo.” 

13  MWATHANI Mwene Hinya Wothe ekuuga atĩrĩ, “Nĩngaaharagania mĩhianano na niine ngai ciothe cia maheeni cia itũũra rĩa Memufisi. Bũrũri wa Misiri ndũgaakorwo ũrĩ na mũtongoria hĩndĩ ĩyo, na nĩngaatũma andũ oothe manyiitwo nĩ guoya. 

14  Nĩngaatũma mwena wa na kĩanda wa Misiri ũtuĩke kũndũ gũtarĩ andũ, njine itũũra rĩa Zoani rĩrĩa rĩrĩ mwena wa na rũgongo, na herithie Thebesi itũũra rĩrĩa inene. 

15  Nĩngaitũrũrĩra maraakara maakwa Pelusiumu, itũũra rĩrĩa inene rĩa Misiri rĩirigĩre na thingo cia hinya, na niine ũtonga wothe wa Thebesi. 

16  Nĩngaacina bũrũri wa Misiri na mwaki; itũũra rĩa Pelusiumu nĩrĩkaiyũrwo nĩ ruwo rũnene; itũũra rĩa Thebesi nĩrĩkaaharaganio, na thingo ciarĩo imomorwo. 

17  Aanake a matũũra ma Heliopoli na Bubasiti nĩmakooragĩrwo mbaarainĩ, nao andũ arĩa angĩ mathaamio. 

18  Tahipanihesi gũkaahumbĩrwo nĩ nduma mũthenya, rĩrĩa ngaaharagania ũthamaki wa Misiri, na niine hinya wa Misiri ũrĩa metĩĩaga naguo. Misiri ĩkaahumbwo nĩ itu, na andũ a matũũra maayo moothe mathiio nao marĩ mĩgwate. 

19  Ũguo nĩguo ngaaherithia andũ a Misiri, nao makĩmenye atĩ nĩ niĩ MWATHANI.” Hinya wa mũthamaki wa Misiri kũniinwo 

20  Atĩrĩĩrĩ, mũthenya wa mũgwanja wa mweri wa mbere wa mwaka wa ikũmi na ũmwe kuuma twathaamio, MWATHANI nĩanjarĩirie akĩnjĩĩra atĩrĩ, 

21  “Mũrũ wa mũndũ, nĩnyunĩĩte guoko kwa mũthamaki wa Misiri. Gũtithondekeetwo nĩguo kũhone, o na gũticuurĩĩtio nĩguo kũgĩe hinya kũhote kũnyiita rĩngĩ rũhiũ rwa njora. 

22  Kwoguo niĩ MWATHANI Mwene Hinya Wothe nguuga ndĩ thũ ya mũthamaki wa Misiri. Nĩnguuna mooko maake meerĩ, kũrĩa kũrĩ na hinya o na kũu kuunĩku, ndũme rũhiũ rwa njora rũgũe ruume mookoinĩ maake. 

23  Nĩngũhurunja andũ a Misiri thĩ yothe. 

24  Nĩngũtũma mooko ma mũthamaki wa Babilonia magĩe na hinya, na ndĩmũnengere rũhiũ rwakwa rwa njora. No rĩĩrĩ, nĩnguuna mooko ma mũthamaki wa Misiri, naake agirĩke e mbere ya mũthamaki wa Babilonia arĩ mũtiihie ũndũ atangĩhona. 

25  Nĩngũtũma mooko ma mũthamaki wa Babilonia magĩe na hinya, namo ma mũthamaki wa Misiri maage hinya. Ndanengera mũthamaki wa Babilonia rũhiũ rwakwa rwa njora, naake akĩhũũre bũrũri wa Misiri, andũ oothe nĩmakaamenya atĩ nĩ niĩ MWATHANI. 

26  Nĩngũhurunja andũ a Misiri thĩ yothe, nao makimenye atĩ nĩ niĩ MWATHANI.”

