1  Na rĩĩrĩ, ha ũhoro wa maũndũ marĩa mwandĩkire-rĩ, nĩ ũndũ mwega mũndũ mũrũme kwaga kũhikania. 

2  No tondũ maũndũ ma ũmaraaya me kuo maingĩ-rĩ, o mũndũ mũrũme nĩagĩe na mũtumia wake mwene, na o mũtumia agĩe na mũthuuri wake mwene. 

3  Mũthuuri no mũhaka ahingagĩrie mũtumia wake mabata maake ta mũthuuri, naake mũtumia no mũhaka ahingagĩrie mũthuuri wake mabata maake ta mũtumia. O mũndũ nĩakĩhingangĩrie ũrĩa ũngĩ bata wake ũrĩa kwagĩrĩire. 

4  Amu mũtumia ndarĩ ũhoti harĩ mwĩrĩ wake we mwene, no mũthuuri wake ũkoragwo naguo; o taguo mũthuuri ndarĩ ũhoti harĩ mwĩrĩ wake we mwene, no mũtumia wake ũkoragwo naguo. 

5  Tigagaai kũimanaga, o tiga mũngĩkorwo nĩmũiguithanĩirie mwĩke ũguo kwa ihinda iniini nĩ geetha mũhote kũhooya, mũcooke mũcookanwo rĩngĩ nĩ geetha Caitaani ndakaae kũmũgeria nĩ ũndũ wa kũremwo nĩkwĩnyiita maũndũinĩ ma mwĩrĩ. 

6  Ũndũ ũrĩa nguuga nĩkũmũtaara ngũmũtaara no ti kũmwatha ngũmwatha. 

7  Niĩ no nyende andũ oothe mahaane ta niĩ, tiga atĩ o mũndũ nĩaheetwo kĩheeo gĩake nĩ Ngai, ũmwe gĩĩkĩ, ũrĩa ũngĩ kĩngĩ. 

8  Andũ arĩa matahikanĩĩtie na arĩa a ndigwa ngũmeera atĩ nĩ wega korwo no mahote gũikara marĩ oiki ta niĩ. 

9  No angĩkorwo matingĩhota kwĩgirĩrĩria merirĩria ma mwĩrĩ-rĩ, nĩmahikanie. Nĩ kaba kũhikania gũkĩra gũkorwo mũndũ agĩcinwo nĩ merirĩria ma mwĩrĩ. 

10   Kũrĩ andũ arĩa mahikanĩĩtie-rĩ, ndĩ na watho, no ti wakwa nĩ wa Mwathani atĩ: mũtumia ndagatige mũthuuri wake; 

11  angĩmũtiga, nĩaikare atahikĩĩte kana acookerere mũthuuri wake; o naake mũthuuri ndagatige mũtumia wake. 

12  Kũrĩ arĩa angĩ, na nĩ niĩ ndĩraaria ti Mwathani, nguuga atĩ: angĩkorwo mũthuuri o wothe wĩtĩkĩĩtie arĩ na mũtumia ũtarĩ mwĩtĩkia, na mũtumia ũcio eetĩkĩre gũikarania naake, ndakaae kũmũtiga. 

13  Na angĩkorwo mũtumia o wothe mwĩtĩkia arĩ na mũthuuri ũtarĩ mwĩtĩkia, na nĩetĩkĩrĩĩte gũikarania naake-rĩ, ndakaae kũmũtiga. 

14  Mũthuuri ũrĩa ũtarĩ mwĩtĩkia nĩetĩkĩrĩkaga nĩ Ngai nĩ ũndũ wa kũnyiitana na mũtumia wake, na o naake mũtumia ũtarĩ mwĩtĩkia nĩetĩkĩrĩkaga nĩ Ngai nĩ ũndũ wa kũnyiitana na mũthuuri wake. Korwo tiguo kũrĩ, ciana ciao ingĩrĩ cia meehia; no rĩu ti cia meehia. 

15  No rĩĩrĩ, angĩkorwo ũcio ũteetĩkĩĩtie nĩekwenda kũmũtiga-rĩ, nĩarekwo athiĩ. Hĩndĩ ta ĩyo ũrĩa wĩtĩkĩĩtie, arĩ mũthuuri kana mũtumia, ndoohanĩĩtio na ũcio ũngĩ; amu Ngai aatwĩtire tũtũũranie na thaayũ. 

16  Wee mũtumia ũũĩ atĩa na ma kana hiihi ndũkahonokia mũthuuri waku? O nawe mũthuuri ũũĩ atĩa na ma kana hiihi ndũkahonokia mũtumia waku? Ikaraai o ũrĩa mũndũ eetirwo atariĩ 

17  O mũndũ o wothe nĩarekwo athondeke mĩikarĩre yake kũringana na kĩheeo kĩrĩa aaheirwo nĩ Mwathani, na aikare o ta ũrĩa aatariĩ ataaneetwo nĩ Ngai. Ũyũ nĩ watho ndĩraheana kũrĩ makanitha moothe. 

18  Angĩkorwo mũndũ eetirwo nĩ Ngai arĩ mũruu, nĩaikare ta mũndũ mũruu; angĩkorwo mũndũ eetirwo atarĩ mũruu, ndakarue. 

19  Amu kũrua kana kwaga kũrua itirĩ bata; bata nĩkũhingia maathani ma Ngai. 

20  O ũrĩa mũndũ eetirwo atariĩ, nĩaikare guo. 

21  Wetirwo ũrĩ ngombo? Ndũgatue ũndũ, no angĩkorwo wona mweke wa kũrekererio ndũkaae gũte mweke ũcio. 

22  Amu mũndũ ũrĩa wetirwo nĩ Mwathani arĩ ngombo nĩ mũndũ wa Mwathani ũtarĩ ngombo, na ũrĩa wetirwo atarĩ ngombo nĩatuĩkire ngombo ya Kristũ. 

23  Mwagũrirwo goro, kwoguo mũtigagĩtuĩke ngombo cia andũ. 

24  Aariũ na aarĩ a Ithe witũ, o mũndũ nĩaikare arĩ na ngwatanĩro na Ngai na aikare o ũrĩa aatariĩ hĩndĩ ĩrĩa eetirwo. Ciũria ikoniĩ arĩa matahikanĩĩtie o na andũ a ndigwa 

25  Ha ũhoro wa arĩa matahikanĩĩtie na arĩa matahikĩĩte-rĩ: ndirĩ na watho kuuma kũrĩ Mwathani, no nĩngũheana rĩciiria rĩakwa, ta mũndũ mwĩhokeku nĩ ũndũ wa tha cia Mwathani. 

26  Ngwĩciiria kũringana na mathĩĩna ma matukũ maya-rĩ, nĩ ũndũ mwega mũndũ angĩikara ũrĩa atariĩ. 

27  Angĩkorwo ũrĩ na mũtumia, ndũgaatigane naake. Ũngĩkorwo ndũhikanĩĩtie, ndũkaahikanie. 

28  No ũngĩhikania ndwĩkĩĩte meehia, na mũirĩĩtu angĩhika ndeekĩĩte meehia. Arĩa mahikania kana mahika nĩmagĩaga na mĩhang'o ya thĩ, na nĩ yo ndĩramũgitĩra. 

29  Ndĩroiga atĩrĩĩrĩ aariũ na aarĩ a Ithe witũ, mahinda marĩa matigarĩĩte nĩ maniini, na kwoguo arĩa mahikanĩĩtie nĩmaikare ta matahikanĩĩtie; 

30  arĩa mararĩra maikare ta matararĩra; arĩa marĩ na gĩkeno maikare ta matakeneete; arĩa maragũra maikare ta matarĩ eene kĩrĩa magũrĩĩte; 

31  nao arĩa meehang'agia na maũndũ ma thĩ maikare ta matarĩ namo, tondũ thĩ ĩno ũguo ĩtarie yerekeire gũthira. 

32  Ngwenda mũikare mũtegwĩtanga. Mũndũ ũrĩa ũtahikanĩĩtie eriragĩria maũndũ ma Mwathani, na acaragia o ũrĩa angĩkenia Mwathani naguo. 

33  No mũndũ ũrĩa ũhikanĩĩtie acaragia maũndũ ma thĩ ma ũrĩa angĩkenia mũtumia wake. 

34  Kwoguo wendi wake nĩmũgayũkanu. Mũtumia ũrĩa ũtarĩ mũhiku kana mũirĩĩtu thingi, acaragia maũndũ ma gũkenia Mwathani nĩguo akorwo arĩ mũtheru mwĩrĩ o na roho, no ũrĩa mũhiku acaragia maũndũ ma gũũkũ thĩ ma ũrĩa angĩkenia mũthuuri wake. 

35  Ndĩramwĩra maũndũ maya nĩ ũndũ wa kwenda kũmũteithia no ti kũmũgiria ndĩramũgiria. Ndĩrenda mwĩkage o ũrĩa kwagĩrĩire, na mwĩheanage gũtungatĩra Mwathani mũtarĩ na kĩgirĩrĩria. 

36  No mũndũ angĩkorwo nĩekuona atĩ ndareeka ũrĩa kwagĩrĩire kũrĩ mũirĩĩtu ũrĩa oorĩĩtie amũhikie, na merirĩria maake nĩmamũkĩrĩĩtie hinya-rĩ, nĩmahikanie o ta ũguo ekwenda: macio ti meehia. 

37  No rĩĩrĩ, angĩkorwo mũndũ nĩatuĩte ngoroinĩ yake atekũringĩrĩrio nĩ mũndũ, na nĩahotaga gwatha merirĩria maake, atĩ nĩegũtũũria ndũgũ na mũirĩĩtu ũrĩa oorĩĩtie o na ategũkoma naake, nĩegwĩka wega. 

38  Kwoguo ũrĩa ũhikagia mũirĩĩtu ũrĩa oorĩĩtie nĩekaga wega, no ũrĩa ũtahikanagia nĩekaga wega makĩria. 

39  Mũtumia mũhiku nĩohanĩĩtio na mũthuuri wake hĩndĩ ĩrĩa yothe mũthuuriwe arĩ muoyo, no mũthuuri angĩkua mũtumia ũcio nĩmuohore, na angĩenda kũhika no ahikĩre mũndũ ũrĩa angĩenda, no mũndũ ũcio akorwo e Mũkristiano. 

40  No niĩ ngwĩciiria korwo no aikare ũguo ahaana no akoragwo akeneete makĩria. Ngwĩciiria o na niĩ ndĩ na Roho wa Ngai. Irio iria irutĩirwo mĩhianano

