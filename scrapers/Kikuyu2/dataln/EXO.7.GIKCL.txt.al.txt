1  Naake MWATHANI akĩĩra Musa atĩrĩ, “Nĩngũgũtua ta Ngai harĩ mũthamaki wa Misiri, naake Harũni mũrũ wa maitũguo arĩaragia ta mũnabii waku. 

2  Wee ũrĩĩraga Harũni maũndũ moothe marĩa ndĩrĩgwathaga, naake akeera mũthamaki wa Misiri nĩguo arekererie andũ a Isiraeli moime bũrũri wake. 

3  -

4   No nĩngũũmia mũthamaki wa Misiri ngoro, na ndarĩmũthikĩrĩria, o na ndathiĩ na mbere gwĩka maũndũ ma kũguoyohia bũrũriinĩ wa Misiri. Ningĩ nĩngũreehithĩria Misiri na iherithia rĩnene, na ndongorie mĩhĩrĩga ya andũ aakwa yume bũrũri ũcio. 

5  Andũ a Misiri nĩmagaakĩmenya atĩ nĩ niĩ MWATHANI, rĩrĩa ngaamatambũrũkĩria guoko gwakwa ndĩmahũũre, na ndute andũ a Isiraeli bũrũriinĩ wao.” 

6  Nao Musa na Harũni magĩgĩĩka o ũrĩa MWATHANI aamaathĩĩte. 

7  Hĩndĩ ĩrĩa maarĩirie mũthamaki wa Misiri, Musa aarĩ wa mĩaka mĩrongo ĩnaana, naake Harũni aarĩ wa mĩaka mĩrongo ĩnaana na ĩtatũ. Mũthĩĩgi wa Harũni 

8  Naake MWATHANI akĩĩra Musa na Harũni atĩrĩ, 

9  “Mũthamaki wa Misiri angĩmwĩra mũringe kĩama nĩguo mwonanie atĩ mũrĩ a ma-rĩ, wee Musa ĩra Harũni ooe mũthĩĩgi wake aũikie thĩ mbere ya mũthamaki, naguo nĩũgũtuĩka nyoka.” 

10  Kwoguo Musa na Harũni magĩthiĩ kũrĩ mũthamaki magĩĩka o ta ũrĩa MWATHANI aamaathĩĩte. Harũni agĩikia mũthĩĩgi wake thĩ mbere ya mũthamaki na njaama ciake, naguo ũgĩtuĩka nyoka. 

11  Mũthamaki agĩgĩĩta andũ aake arĩa oogĩ na ago, nao makĩhũthĩra ũgo wao magĩĩka o ta ũrĩa Harũni eekĩĩte. 

12  Magĩgĩikia mĩthĩĩgi yao thĩ, nayo ĩgĩtuĩka nyoka. No mũthĩĩgi wa Harũni ũkĩmeria mĩthĩĩgi yao. 

13  O na gwatuĩka ũguo, mũthamaki wa Misiri akĩũmia ngoro, na o ta ũrĩa MWATHANI oigĩĩte, akĩrega gũthikĩrĩria Musa na Harũni. Matũhũũhũ kũgĩa Misiri Thakame 

14  Ningĩ MWATHANI akĩĩra Musa atĩrĩ, “Mũthamaki nĩomĩĩtie ngoro mũno, na nĩaregeete kũreka andũ mathiĩ. 

15  Kwoguo thiĩ ũmũtũnge kĩrooko hĩndĩ ĩrĩa arathiĩ rũũĩinĩ rwa Nailo, na ũkuue mũthĩĩgi ũrĩa wagarũrũkĩĩte ũgatuĩka nyoka, ũmweterere hũgũrũrũinĩ cia rũũĩ. 

16  Nawe ũkĩmwĩre atĩrĩ, ‘MWATHANI, o we Ngai wa Ahibirania, nĩ we ũndũmĩĩte kũrĩ wee ngwĩre ũreke andũ aake mathiĩ, nĩ geetha makamũthaathaĩrie werũinĩ. No rĩĩrĩ, nginyagia rĩu nĩũregeete gũthikĩrĩria. 

17   MWATHANI egũkiuga atĩ ũndũ ũrĩa ũgũkũmenyithia atĩ we nĩ we MWATHANI nĩ atĩ, nĩngũgũtha maaĩ ma rũũĩ na mũthĩĩgi ũyũ nyiitĩĩte na guoko gwakwa, namo nĩmekũgarũrũka matuĩke thakame. 

18  Nacio thamaki nĩigũkua, naruo rũũĩ rũnunge mũno ũguo atĩ andũ a Misiri matihota kũnyua maaĩ maaruo.’ ” 

19  MWATHANI akĩĩra Musa atĩrĩ, “Ĩra Harũni ooe mũthĩĩgi wake atambũrũkie guoko gwake igũrũ rĩa njũũĩ ciothe cia Misiri, mĩtaro yakuo, o na maria maakuo. Maaĩ moothe megũtuĩka thakame, bũrũriinĩ wothe wa Misiri kũgĩe thakame nginyagia indoinĩ ciothe cia mbaaũ kana cia mahiga.” 

20  Musa na Harũni magĩgĩĩka o ta ũrĩa maathĩĩtwo nĩ MWATHANI. Harũni akĩoya mũthĩĩgi wake na igũrũ akĩgũtha maaĩ ma rũũĩ rwa Nailo, mũthamaki wa Misiri na njaama ciake meroreire; namo maaĩ moothe rũũĩinĩ makĩgarũrũka magĩtuĩka thakame. 

21  Nacio thamaki iria ciarĩ rũũĩ igĩkua, naruo rũũĩ rũkĩnunga ũũru mũno o nginya andũ a Misiri makĩremwo nĩkũnyua maaĩ maaruo. Ningĩ gũkĩgĩa thakame bũrũriinĩ wothe wa Misiri. 

22  No ago a Misiri magĩĩka o ta ũguo na ũgo wao; kwoguo mũthamaki wa Misiri agĩthiĩ na mbere kũũmia ngoro, akĩrega gũthikĩrĩria Musa na Harũni o ta ũrĩa MWATHANI oigĩĩte. 

23  Handũ ha ũguo, aahũndũkire akĩinũka gwake mũciĩ, o na ũndũ ũcio ndaigana kũwĩkĩra ngoro. 

24  Nao andũ oothe a Misiri makĩenja hũgũrũrũinĩ cia rũũĩ nĩguo moone maaĩ ma kũnyua nĩ amu matingĩahotire kũnyua maaĩ ma rũũĩ rwa Nailo. 

25  Na rĩĩrĩ, MWATHANI arĩĩkia kũgũtha rũũĩ rwa Nailo ũguo, gũkĩniina mĩthenya mũgwanja.

