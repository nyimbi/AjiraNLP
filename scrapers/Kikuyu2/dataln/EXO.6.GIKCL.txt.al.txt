1  No MWATHANI akĩĩra Musa atĩrĩ, “Rĩu nĩũkuona ũrĩa ngwĩka mũthamaki wa Misiri. Ngũmũhatĩrĩria nginya areke andũ aakwa mathiĩ; ti itherũ ngũmũhinyĩrĩria ndũme amaingate moime bũrũriinĩ wake.” Ngai kwarĩria Musa 

2   Ningĩ Ngai akĩarĩria Musa akĩmwĩra atĩrĩ, “Nĩ niĩ MWATHANI. 

3  Nĩndoimĩrĩire Aburahamu, Isaaka, na Jakubu, ta Ngai Mwene Hinya Wothe, no ndiemenyithanirie kũrĩ o na rĩĩtwa rĩakwa rĩtheru ‘MWATHANI.’ 

4  Ningĩ nĩndathondekire kĩrĩĩkanĩro nao atĩ nĩngaamahe bũrũri wa Kanaani, o bũrũri ũrĩa maatũũraga ta ageni. 

5  Rĩu nĩnjiguĩte mũcaayo wa andũ a Isiraeli arĩa maigĩĩtwo ũkomboinĩ nĩ andũ a Misiri, na ngakĩririkana kĩrĩĩkanĩro gĩakwa. 

6  Kwoguo ĩra andũ a Isiraeli atĩrĩ, ‘Nĩ niĩ MWATHANI, na nĩngũmũruta ndĩmũrekererie kuuma ũkomboinĩ wa andũ a Misiri. Nĩngũtambũrũkia guoko gwakwa kwĩ hinya ndĩmareehere iherithia inene, na nĩngũmũhonokia. 

7  Nĩngũmũtua andũ aakwa, na niĩ nduĩke Ngai wanyu. Nĩmũkaamenya atĩ nĩ niĩ MWATHANI Ngai wanyu rĩrĩa ngaamũruta kuuma ũkomboinĩ wa Misiri. 

8  Na nĩngũmũtwara bũrũri ũrĩa ndehĩtire atĩ nĩngaahe Aburahamu, Isaaka, na Jakubu; nĩngũmũhe ũtuĩke wanyu kĩũmbe. Niĩ nĩ niĩ MWATHANI.’ ” 

9  No Musa eera andũ a Isiraeli maũndũ macio, makĩrega kũmũthikĩrĩria, nĩ amu nĩmakuĩte ngoro nĩ ũndũ wa ũkombo wao mũũru. 

10  Ningĩ MWATHANI akĩĩra Musa atĩrĩ, 

11  “Thiĩ wĩre mũthamaki wa Misiri areke andũ a Isiraeli moime bũrũri wake.” 

12  No Musa agĩcookia atĩrĩ, “O andũ a Isiraeli makĩrege gũũthikĩrĩria, no mũthamaki wa Misiri ũgwĩtĩkĩra gũũthikĩrĩria, o niĩ mũndũ ũtooĩ kwaria?” 

13  No MWATHANI agĩatha Musa na Harũni akĩmeera atĩrĩ, “Ĩraai andũ a Isiraeli o na mũthamaki wa Misiri, atĩ nĩndamwatha mũtongorie andũ a Isiraeli moime bũrũri wa Misiri.” Ndĩra cia Musa na Harũni 

14  Reubeni, ũrĩa warĩ irigithaathi rĩa Jakubu aarĩ na aariũ ana: Hanoku, Palu, Hezironi, na Karimi. Acio nĩ o maarĩ maithe ma mbarĩ iria ciĩtanĩĩtio na marĩĩtwa maao. 

15  Simeoni aarĩ na aariũ atandatũ: Jemueli, Jamini, Ohadi, Jakini, Zoharu, na Shaulu, ũrĩa warĩ mũũriũ wa mũtumia Mũkanaani. Acio nĩ o maarĩ maithe ma mbarĩ iria ciĩtanĩĩtio na marĩĩtwa maao. 

16   Lawi aarĩ na aariũ atatũ: Gerishoni, Kohathu, na Merari. Acio nĩ o maarĩ maithe ma mbarĩ iria ciĩtanĩĩtio na marĩĩtwa maao. Lawi aatũũrire mĩaka igana rĩa mĩrongo ĩtatũ na mũgwanja (

137  ). 

17  Gerishoni aarĩ na aariũ eerĩ: Libini, na Shimei, na maarĩ na njiarwa nyingĩ. 

18  Kohathu aarĩ na aariũ ana: Amuramu, Iziharu, Heburoni, na Uzieli. Kohathu aatũũrire mĩaka igana rĩa mĩrongo ĩtatũ na ĩtatũ (

133  ). 

19  Naake Merari aarĩ na aariũ eerĩ: Mahali, na Mushi. Icio nĩcio mbarĩ cia Lawi na njiarwa ciacio. 

20  Na rĩĩrĩ, Amuramu akĩhikia taatawe wetagwo Jokebedi, ũrĩa wamũciarĩire Harũni na Musa. Amuramu aatũũrire mĩaka igana rĩa mĩrongo ĩtatũ na mũgwanja (

137  ). 

21  Iziharu aarĩ na aariũ atatũ: Kora, Nefegu, na Zikiri. 

22  O naake Uzieli aarĩ na aariũ atatũ: Mishaeli, Elizafani, na Sithiri. 

23  Na rĩĩrĩ, Harũni akĩhikia Elisheba, mwarĩ wa Aminadabu, ũrĩa warĩ mwarĩ wa nyina na Nahashoni, naake akĩmũciarĩra: Nadabu, Abihu, Eleazaru, na Ithamaru. 

24  Kora aarĩ na aariũ atatũ: Asiru, Elikana, na Abiasafu; acio nĩ o maarĩ maithe ma nyũmba cia mbarĩ ya Kora. 

25  Naake Eleazaru, mũrũ wa Harũni, akĩhikia mũirĩĩtu ũmwe wa Putieli, naake mũirĩĩtu ũcio akĩmũciarĩra Finehasi. Acio nĩ o maarĩ atongoria a nyũmba na mbarĩ cia mũhĩrĩga wa Lawi. 

26  Harũni na Musa nĩ o MWATHANI eerire atĩrĩ, “Umiai andũ a Isiraeli bũrũri wa Misiri kũringana na mĩhĩrĩga yao.” 

27  No o meerire mũthamaki wa Misiri arekererie andũ a Isiraeli. MWATHANI gwatha Musa na Harũni 

28  Hĩndĩ ĩrĩa MWATHANI aarĩirie Musa bũrũriinĩ wa Misiri, 

29  aamwĩrire atĩrĩ, “Nĩ niĩ MWATHANI; ĩra mũthamaki wa Misiri ũhoro wothe ũrĩa ngũkwĩra.” 

30  No Musa agĩcookeria MWATHANI atĩrĩ, “Wee nĩũũĩ atĩ niĩ ndiũĩ kwaria; mũthamaki wa Misiri angĩgĩĩthikĩrĩria atĩa?”

