1 “Ũngĩkoona ng'ombe kana ng'ondu ya Mũisiraeli ũrĩa ũngĩ yũrĩĩte, ndũkaanamĩtiganĩrie; mĩhũũre umĩcookie kũrĩ we. 2No rĩĩrĩ, mwene yo angĩkorwo ndatũũraga hakuhĩ nawe, kana ũkorwo ndũmũũĩ, ũkaamĩtwara gwaku mũciĩ. Mwene yo angĩgooka kũmĩcaria, ũkaamũcookeria. 3Ũguo noguo ũgeeka wona ndigiri, nguo, kana kĩndũ o gĩothe kĩrĩa Mũisiraeli ũrĩa ũngĩ angĩkorwo ateete.
4“Ningĩ ũngĩkoona ndigiri kana ng'ombe ya Mũisiraeli ũrĩa ũngĩ ĩgũĩte handũ njĩrainĩ, ndũkaanamĩtiganĩrie; ũkaamũteithia kũmĩũkĩria.
5“Atĩrĩĩrĩ, mũndũ wa nja ndakaanehumbe nguo cia arũme kana mũndũ mũrũme ehumbe nguo cia andũ a nja; MWATHANI Ngai wanyu nĩathũire andũ arĩa meekaga maũndũ ta macio.
6“Ũngĩkoona gĩtara kĩa nyoni kĩ handũ mũtĩinĩ kana handũ thĩ, na nyoni ĩhumbĩire matumbĩ kana tũcui twayo, ndũkaanooe nyoni ĩyo. 7Nyoni ĩyo yagĩrĩirwo nĩkũrekwo ĩthiĩ, no rĩĩrĩ, no woe tũcui ũthiĩ natuo. Ũgeeka ũguo nĩguo ũtũũre hĩndĩ ndaaya na wonage maũndũ meega ũtũũroinĩ waku wothe.
8“Waka nyũmba njerũ-rĩ, mĩĩkagĩre rũirigo igũrũ mĩenainĩ guothe nĩguo ndũkaanoorio thakame ya mũndũ o wothe ũngĩgũa oimĩĩte igũrũ wayo akue.
9 “Ndũkaanahande mũgũndainĩ wa mĩthabibũ mĩmera ya mũthemba ũngĩ; ũngĩgeeka ũguo, ndũgeetĩkĩrio kũgetha thabibũ kana maciaro ma mĩmera ĩyo ĩngĩ.
10“Ndũkaanoohe ndeegwa na ndigiri icookiinĩ rĩmwe nĩguo ũrĩme nacio na mũraaũ.
11“Ndũkaanehumbe nguo itumĩĩtwo na guoya wa ng'ondu na gataani ciogothanĩĩtio hamwe.
12 “Tumagĩrĩra ciohe cia ndigi mĩthiainĩ ĩna ya nguo yaku.
Mawatho megiĩ gũkomania
13“Na rĩĩrĩ, mũndũ no ahikie mũndũ wa nja acooke ericũkwo aigue atĩ ndekũmwenda, 14o na no amũigĩrĩre kĩgeenyo oige atĩ nĩakomeetwo naake nĩ mũndũ mũrũme ũngĩ ataanamũhikia.
15“Ũndũ ta ũcio ũngĩgeekĩka, aciari a mũndũ wa nja ũcio makooya cuka wa ũrĩrĩ ũrĩa wakomeirwo nĩ mũndũ wa nja ũcio ahika wĩ na kĩmenyithia gĩa kuonania atĩ aarĩ thingi, mawonie kĩama gĩa athuuri a itũũra. 16Ithe wa mũirĩĩtu ũcio ameere atĩrĩ, ‘Ndaheire mwanake ũyũ mũirĩĩtu ũyũ wakwa amũhikie, na rĩu nĩamũregeete. 17Ningĩ-rĩ, nĩamũigĩrĩire kĩgeenyo akoiga atĩ ndaarĩ thingi rĩrĩa aamũhikirie. Niĩ ndĩ na ũira wa kuonania atĩ macio nĩ maheeni matheri. Roraai cuka wa ũrĩrĩ ũrĩa maakomeire mũthenya wa ũhiki muone thakame ho!’ 18Hĩndĩ ĩyo kĩama kĩu gĩa athuuri a itũũra kĩoe mũthitangwo, kĩmũhũũre. 19Kĩama gĩcooke kĩmũtuĩre icunjĩ igana rĩmwe cia betha, gĩcinengere ithe wa mũirĩĩtu ũcio, nĩ ũndũ mũndũ mũrũme ũcio nĩareeheire mũirĩĩtu ũcio Mũisiraeli gĩconoko. Na rĩĩrĩ, mũirĩĩtu ũcio egũthiĩ na mbere gũtuĩka mũtumia wake, na mũndũ mũrũme ũcio ndarĩ hingo agaatigana naake matukũ moothe ma muoyo wake.
20“Na rĩĩrĩ, ũhoro ũcio ũngĩkorwo nĩ wa ma, na hatirĩ na ũira wa kuonania atĩ mũirĩĩtu ũcio aarĩ thingi ataanahika, 21makaamuoya mamũtware o mũromoinĩ wa nyũmba ya ithe, nao andũ a itũũra mamũhũũrire ho na mahiga nginya akue. Mũirĩĩtu ũcio nĩekĩĩte ũndũ wa gĩconoko kĩnene, nĩ ũndũ wa gũkomwo naake mbere ya kũhika arĩ o gwa ithe mũciĩ. Ũguo nĩguo mũkeeheria wĩhia ũcio gatagatĩinĩ kaanyu.
22“Na rĩĩrĩ, mũndũ mũrũme angĩnyiitwo agĩkoma na mũtumia wa mũndũ ũngĩ-rĩ, eerĩ nĩmooragwo. Ũguo nĩguo mũkeeheria wĩhia ũcio thĩinĩ wa Isiraeli.
23“Ningĩ no kũhoteke mũndũ mũrũme akorererwo itũũrainĩ akomeete na mũirĩĩtu ũũrĩĩtio nĩ mũndũ ũngĩ amũhikie. 24Mwagĩrĩirwo nĩkũmooya eerĩ mũmoimie nja ya itũũra, mũmahũũre na mahiga nginya makue. Mũirĩĩtu ũcio ekũũragwo nĩ ũndũ ndaigana kuuga mbu nĩ geetha ateithũrwo nĩ andũ a itũũra. Naake mũndũ mũrũme ekũũragwo nĩ ũndũ nĩakomeete na mũirĩĩtu ũraarĩ hakuhĩ kũhikio. Ũguo nĩguo mũkeeheria wĩhia ũcio gatagatĩinĩ kaanyu.
25“No rĩĩrĩ, mũndũ mũrũme angĩkora na kũu nja ya itũũra mũirĩĩtu ũũrĩĩtio nĩ mũndũ ũngĩ akome naake na hinya-rĩ, mũndũ mũrũme ũcio nĩoragwo arĩ o wiki. 26Mũirĩĩtu ũcio ndaagĩrĩirwo nĩgwĩkwo ũndũ tondũ ndeekĩĩte ũndũ wa gũtũma ooragwo. Ciira ũcio no ta wa mũndũ ũũkĩrĩire ũngĩ akamũũraga. 27Tondũ aakomire na mũirĩĩtu ũcio na kũu nja ya itũũra, na mũirĩĩtu oiga mbu ndoonire wa kũmũteithũra.
28 “Na rĩĩrĩ, mũndũ mũrũme angĩkoma na mũirĩĩtu atoorĩĩtio nĩ mũndũ, nao makorererwo, 29mũndũ mũrũme ũcio aagĩrĩirwo nĩkũhe ithe wa mũirĩĩtu ũcio icunjĩ mĩrongo ĩtaano cia betha. Acooke ahikie mũirĩĩtu ũcio, nĩ ũndũ nĩamũringirĩirie akome naake. Naake agĩtuĩke mũtumia wake, na ndagaatigana naake matukũ ma muoyo wake wothe.
30 “Gũtirĩ mũndũ ũgaaconora ithe na ũndũ wa gũkoma na mũtumia o na ũmwe wa atumia a ithe.