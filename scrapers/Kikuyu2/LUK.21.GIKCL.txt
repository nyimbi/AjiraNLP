Mũhothi wa mũtumia wa ndigwa
(Mar 12.41-44)
1Na rĩĩrĩ, Jesũ nĩacũũthĩrĩirie gũkĩhothwo akĩona itonga igĩĩkĩra mũhothi wacio harĩa haahothagĩrwo. 2Agĩcooka akĩona mũtumia mũthĩĩni warĩ wa ndigwa akĩhotha tũthendi twĩrĩ. 3Akiuga atĩrĩ, “Ngũmwĩra na ma atĩ mũtumia ũyũ mũthĩĩni wa ndigwa, nĩahotha mbeeca nyingĩ gũkĩra arĩa angĩ oothe. 4Nĩ ũndũ-rĩ, arĩa angĩ oothe mahotha matigari ma ũtonga wao, no mũtumia ũyũ o na e mũthĩĩni, aheana mũthiithũ wake wothe.”
Jesũ kwaria ũhoro wa kwanangwo kwa Hekaarũ
(Mat 24.1-2; Mar 13.1-2)
5Na rĩĩrĩ, arutwo amwe nĩkwaria maaragia ũhoro wa Hekaarũ, makiugaga ũrĩa yonekaga ĩ thaka nĩ ũrĩa yagemeetio na mahiga ma goro, na iheeo iria andũ maarutĩire Ngai. Naake Jesũ akiuga atĩrĩ, 6“Nĩmũkuona mĩako ĩno yoth,; hĩndĩ nĩgaakinya rĩrĩa haaha hatagaatigwo ihiga igũrũ wa rĩrĩa rĩngĩ; moothe nĩmakaamomorwo.”
Mathĩĩna na kũnyariirwo
(Mat 24.3-14; Mar 13.3-13)
7Nao makĩmũũria atĩrĩ, “Mũrutani, maũndũ macio mageekĩka rĩ? Ningĩ kĩmenyithia gĩa kuonania atĩ me hakuhĩ gwĩkĩka gĩgaakorwo kĩrĩ kĩĩ?”
8Naake Jesũ akĩmacookeria akĩmeera atĩrĩ, “Mwĩmenyagĩrĩreei mũtikaanahĩtithio; nĩ ũndũ andũ aingĩ nĩmagooka makiugaga atĩ maraaria handũinĩ haakwa makoiga atĩrĩ, ‘Nĩ niĩ Kristũ!’ Na ‘Ihinda nĩikinyu!’ Mũtikaanamarũmĩrĩre. 9Matikaanetigĩre rĩrĩa mũkaigua ũhoro wa mbaara, na ngũĩ, nĩ ũndũ maũndũ macio no mũhaka makaamba kũhinga, no ũguo ti kuuga atĩ ithirĩro rĩ hakuhĩ.”
10Agĩthiĩ na mbere akiuga atĩrĩ, “Mabũrũri nĩmagookanĩrĩra na moothamaki mookanĩrĩre. 11Kũndũ kũingĩ nĩgũkaagĩa na ithingithia nene, ng'aragu, matũhũũhũ kũndũ guothe na nĩgũgaakorwo na maũndũ ma kũmakania na ma kũgegania kuuma igũrũ. 12No rĩĩrĩ, mbere ya maũndũ macio moothe kuoneka nĩmũkaanyiitwo mũnyariirwo; nĩmũgaathitangwo mũciirithĩrio thunagogiinĩ na mũikio njeera na nĩmũgaatwarwo na hinya mbere ya athamaki na aathani nĩ ũndũ wakwa. 13Ũcio ũgaakorwo arĩ mweke wanyu wa kũhunjia Ũhoro ũrĩa Mwega. 14 Mũtikaaneetange mũgĩĩciiria o mbere ũrĩa mũgaacookia mũgĩciirithio, 15nĩ ũndũ, nĩngaamũhe mĩario na ũũgĩ ũrĩa ũtakaahota kũũmĩrĩrio kana gũkarario nĩ mũndũ o na ũmwe wa thũ cianyu. 16Nĩmũkaanengeranwo o na nĩ aciari aanyu, o na nĩ arĩa mũciaranĩirwo nao, o na nĩ andũ a mbarĩ cianyu, o na nĩ araata aanyu na amwe aanyu nĩmakooragwo. 17Andũ oothe nĩmakaamũmena nĩ ũndũ wa rĩĩtwa rĩakwa, 18no gũtirĩ rũcuĩrĩ o na rũmwe rwanyu rwa mũtwe rũkoora. 19Kũũmĩrĩria kwanyu nĩkuo gũgaatũma mũhonokie mĩoyo yanyu.
Jesũ kwaria ũhoro wa kwanangwo kwa Jerusalemu
(Mat 24.15-21; Mar 13.14-19)
20“Na rĩĩrĩ, rĩrĩa mũkoona Jerusalemu ĩthiũrũrũkĩirio nĩ thigari, hĩndĩ ĩyo mũkaamenya atĩ ihinda rĩayo rĩa kwanangwo rĩ hakuhĩ. 21Hĩndĩ ĩyo arĩa magaakorwo Judea nĩmakoorĩra irĩmainĩ, na arĩa magaakorwo thĩinĩ wa itũũra moimagare, nao arĩa magaakorwo nja yarĩo matikaanatoonye thĩinĩ wa rĩo. 22 Nĩ ũndũ matukũ macio nĩ mo magaakorwo me ma kũherithanio nĩ geetha maũndũ moothe marĩa maandĩkĩĩtwo mahinge. 23Kaĩ atumia arĩa magaakorwo na nda na arĩa magaakorwo makĩongithia hĩndĩ ĩyo nĩmagaakorwo na thĩĩna-ĩ! Nĩ ũndũ gũũkũ thĩ ĩno nĩgũkaagĩa na kĩeha kĩnene, na maraakara ma Ngai nĩmagaakinyĩra andũ aya. 24Andũ amwe nĩmakooragwo na hiũ, nao arĩa angĩ matahwo matwarwo mabũrũriinĩ moothe; andũ arĩa mateetĩkĩĩtie makaarangĩrĩria Jerusalemu kinya rĩrĩa matukũ maao makaahinga.
Gũũka kwa Mũrũ wa Mũndũ
(Mat 24.29-31; Mar 13.24-27)
25 “Nĩgũkaagĩa na imenyithia riũainĩ, mweriinĩ, na njatainĩ. Nakuo gũũkũ thĩ andũ a mabũrũri moothe nĩmagaathĩĩnĩka, metigĩre mũrurumo wa iria na makũmbĩ ma maaĩ. 26Nao andũ nĩmakaaringĩka nĩ ũndũ wa gwĩtigĩra, meetereire kuona ũrĩa thĩ yothe ĩkũhaana, nĩ ũndũ moonene moothe ma igũrũ nĩmakeenyenyio. 27 Hĩndĩ ĩyo Mũrũ wa Mũndũ nĩakooneka agĩũka e thĩinĩ wa itu e na hinya na riiri mũingĩ. 28Rĩrĩa maũndũ macio makaambĩrĩria gwĩkĩka, mũkaambararia mĩtwe yanyu mũrorie maitho na igũrũ, nĩ ũndũ ũhonokio wanyu nĩũgaakorwo ũkuhĩrĩirie.”
Ũrutani kuuma harĩ mũkũyũ
(Mat 24.32-35; Mar 13.28-31)
29Ningĩ Jesũ agĩcooka akĩmeera ngerekano ĩno atĩrĩ, “Tamwĩciiriei ũhoro wa mũtĩ wa mũkũyũ na mĩtĩ ĩrĩa ĩngĩ yothe. 30Rĩrĩa muona ĩkĩruta mathangũ nĩmũmenyaga atĩ ihinda rĩa ũrugarĩ rĩ hakuhĩ. 31Ũguo noguo hĩndĩ ĩrĩa mũkoona maũndũ macio magĩĩkĩka, mũkaamenya atĩ Ũthamaki wa Ngai wĩ hakuhĩ.
32“Ngũmwĩra atĩrĩ na ma, rũciaro rũũrũ rũtigũthira maũndũ macio moothe matahingĩĩte. 33Igũrũ na thĩ nĩigaathira, no ciugo ciakwa itigaathira.
Bata wa kwĩmenyerera
34“Mwĩmenyagĩrĩreei ngoro cianyu itikaanakorwo itahĩĩtwo nĩ ndĩa, ũrĩĩu, na ũhoro wa gwĩtanga nĩ ũndũ wa muoyo ũyũ, naguo mũthenya ũcio ũmũkorerere narua 35ta mũtego, nĩ ũndũ ũgooka kũrĩ andũ oothe arĩa maikaraga thĩ yothe. 36Koragwoi mwĩhaarĩirie hingo ciothe mũkĩhooyaga atĩ mũgĩe na hinya wa kweherera maũndũ macio moothe mageekĩka, na mũkaarũũgama mbere ya Mũrũ wa Mũndũ.”
37O mũthenya Jesũ nĩahunjagia Hekaarũinĩ, naguo hwaĩinĩ agathiĩ kũraara kĩrĩmainĩ kĩa Mĩtamaiyũ. 38Na rĩĩrĩ, o mũthenya, rũũciinĩ tene, andũ oothe nĩmaathiaga Hekaarũinĩ kũmũthikĩrĩria.