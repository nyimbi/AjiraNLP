Ihooya rĩa gũcookia ngaatho nĩ ũndũ wa ũhootani
1 Cookeriai MWATHANI ngaatho, tondũ nĩ mwega,
na wendo wake nĩ wa tene na tene.
2Andũ a Isiraeli tanĩmoige atĩrĩ,
“Wendo wake nĩ wa tene na tene.”
3Athĩnjĩri Ngai tanĩmoige atĩrĩ,
“Wendo wake nĩ wa tene na tene.”
4Arĩa oothe matĩĩĩte MWATHANI tanĩmoige atĩrĩ,
“Wendo wake nĩ wa tene na tene.”
5Ndakaĩire MWATHANI rĩrĩa ndahatĩrĩirio,
naake akĩnjĩtĩka na akĩndeithũra.
6 MWATHANI arĩ hamwe na niĩ, ndirĩ ũndũ ingĩtigĩra.
Mũndũ-rĩ, nĩ atĩa angĩhota kũnjĩka?
7MWATHANI nĩũndeithagia,
nĩngeyonera thũ ciakwa ikĩhootwo.
8Nĩ kaba kwĩhoka MWATHANI
handũ ha kwĩhoka andũ.
9Nĩ kaba kwĩhoka MWATHANI
handũ ha kwĩhoka athamaki.
10Ndaarĩ mũthiũrũkĩrie nĩ thũ nyingĩ,
no MWATHANI akĩndeithia gũciananga.
11Ciathiũrũrũkĩirie na mĩena yothe,
no MWATHANI akĩndeithia gũciananga.
12Cianyũmbĩrĩire mĩena yothe o ta njũkĩ,
no MWATHANI akĩndeithia gũciananga,
ikĩhora na ihenya o ta mwaki wa mĩigua.
13Ndahatĩkĩĩtwo nĩ thũ hakuhĩ ngũe,
no MWATHANI akĩndeithia.
14 MWATHANI nĩ we ũheaga hinya na ũhoti;
nĩ we ũhonokeetie.
15Taiguai ũrĩa andũ a Ngai maroigĩrĩria makeneete
marĩ hemainĩ ciao nĩ ũndũ wa kũhootana;
“MWATHANI nĩatooranĩĩtie!
16Hinya wa MWATHANI nĩũtũhootanĩire!
Hinya wake mũnene nĩũtooranĩĩtie!”
17Niĩ-rĩ, ndigũkua,
no nĩgũtũũra ngũtũũra muoyo,
ng'anage ũrĩa MWATHANI eekĩĩte.
18MWATHANI nĩaherithĩĩtie mũno,
no ndandekereirie ngue.
19Hingũrĩraai ihingo cia Hekaarũ
nĩguo ndoonye ngacookerie MWATHANI ngaatho.
20Gĩĩkĩ-rĩ, nĩ kĩhingo kĩa MWATHANI;
arĩa athingu no o mangĩgĩtoonyera.
21Nĩngũgũcookeria ngaatho, MWATHANI, nĩ ũndũ nĩũnjĩtĩkĩĩte,
na ũkaahe ũhootani.
22 Ihiga rĩrĩa aaki maaregire
nĩrĩo rĩgĩĩte bata gũkĩra marĩa mangĩ moothe mũthingiinĩ.
23Nĩ MWATHANI wekire ũguo,
na ũndũ ũcio nĩ wa magegania tũkĩwona.
24Ũyũ nĩguo mũthenya ũrĩa MWATHANI ahootanĩĩte;
nĩtũkeneei na tũcanjamũke!
25 MWATHANI, tũhonokie, twagũthaitha!
MWATHANI, twagũthaitha tũma tũgaacĩre!
26 Kũraathimwo nĩ ũrĩa ũgũũka na rĩĩtwa rĩa MWATHANI!
Tũrĩ Hekaarũinĩ ya MWATHANI nĩtwamũraathima inyuĩ.
27MWATHANI nĩ we Ngai, nĩatwĩkĩĩte wega.
Ambĩrĩriai gũkũngũiya mũnyiitĩĩte mathĩgĩ na mooko;
thiũrũrũkaai kĩgongoona.
28Wee nĩ we Ngai wakwa, nĩngũgũcookeria ngaatho;
wee nĩ we Ngai wakwa,
nĩngũgana ũrĩa wĩ mũnene.
29Cookeriai MWATHANI ngaatho, tondũ nĩ mwega;
wendo wake nĩ wa tene na tene.