Ituĩro rĩa Ngai
1 Hakĩrĩ ũguo, wee mũraata wakwa, ndũrĩ na kĩĩgwatio o na angĩkorwo wĩ ũ, rĩrĩa ũgũtuĩra mũndũ ũrĩa ũngĩ, nĩ ũndũ rĩrĩa ũramũtuĩra ũgacooka ũgeeka maũndũ o macio areeka, nĩ we mwene ũretuĩra. 2Nĩtũũĩ atĩ itua rĩa Ngai nĩ rĩa ma harĩ arĩa meekaga maũndũ ta macio. 3Kana hiihi, wee mũraata wakwa, ũgwĩciiria atĩ rĩrĩa ũgũtuĩra andũ arĩa meekaga maũndũ ta macio, o marĩa wee mwene wĩkaga, nĩũkaahonoka ituĩro rĩa Ngai? 4Kana hiihi nĩ ũnyararĩĩte wega wake mũnene, gũkirĩrĩria, na gweterera gwake? Kaĩ ũtooĩ atĩ tha cia Ngai nĩ cia gũkuonereria njĩra ya kwĩrira? 5No wee wĩ mũndũ mũũmũ ngoro na ndwĩriraga, na kwoguo no kũnenehia ũranenehia ihera rĩaku rĩrĩa ũkaaheeo mũthenya ũrĩa maraakara ma Ngai na ituĩro rĩake rĩa kĩhooto ikaaguũrio. 6 Nĩ ũndũ Ngai nĩageeka o mũndũ kũringana na ciĩko ciake. 7Arĩa mathiaga o na mbere gwĩka wega magĩcaragia riiri, gĩtĩĩo, o hamwe na gũtũũra muoyo nĩmakaaheeo muoyo wa tene na tene. 8No rĩĩrĩ, arĩa eyendi na maregaga kũrũmĩrĩra ũhoro wa ma mageekaga o maũndũ mooru nĩmagaakinyĩrwo nĩ maraakara na mang'ũrĩ ma Ngai. 9Mũndũ o wothe wĩkaga ũũru nĩakoona thĩĩna na ruwo, mbere Ayahudi o na andũ a Ndũũrĩrĩ. 10No riiri, gĩtĩĩo o na thaayũ nĩikaaheeo arĩa meekaga wega, mbere Ayahudi o na andũ a Ndũũrĩrĩ. 11 Nĩ ũndũ Ngai ndathuutũkanagia ũrĩa andũ mahaana.
12Andũ a Ndũũrĩrĩ arĩa meehagia hatarĩ Watho wa Musa makaaniinwo hatarĩ Watho, nao Ayahudi arĩa meehagia me Wathoinĩ magaatuĩrwo kũringana na Watho. 13Nĩ ũndũ ti kũigua Watho ũgĩthoomwo gũtũmaga andũ matuuo athingu nĩ Ngai, no nĩgwĩka ũrĩa Watho uugĩĩte kĩĩmererainĩ. 14Rĩrĩa andũ a Ndũũrĩrĩ o na matarĩ na Watho, meeka ũrĩa Watho uugĩĩte kĩĩmererainĩ kĩao, matuĩkaga Watho harĩ o eene o na akorwo matirĩ rungu rwa Watho. 15Maũndũ marĩa meekaga nĩmoonanagia atĩ maũndũ marĩa Watho uugĩĩte nĩmaandĩke ngoroinĩ ciao. O nacio thamiri ciao nĩcionanagia atĩ ũguo nĩguo kũrĩ, tondũ rĩmwe meciiria maao nĩmamaciirithagia na rĩrĩa rĩngĩ makamoomĩrĩria. 16Ũguo nĩguo kũringana na ũhoro Mwega ũrĩa hunjagia, gũkaahaana mũthenya ũrĩa Ngai na ũndũ wa Jesũ Kristũ agaatuĩra hitho cia andũ oothe.
Ayahudi na Watho
17Ĩ wee nawe? Wĩĩtaga Mũyahudi. Nĩwĩhokeete Watho na nĩwĩtĩĩaga nĩ ũndũ wa ũrĩa wĩtainwo na Ngai; 18nĩũũĩ ũrĩa Ngai eendaga, na nĩwĩrutĩĩte kuuma Wathoinĩ gũthuura maũndũ marĩa maagĩrĩire; 19nĩũũĩ na ma atĩ wee wĩ mũtongoria wa arĩa atumuumu, ũtheri wa arĩa me ndumainĩ, 20mũtaari wa arĩa matarĩ oogĩ, na mũrutani wa arĩa ahũhũũtĩki, na nĩũũĩ na ma atĩ thĩinĩ wa watho wĩ na ũmenyo wothe na ũhoro wa ma. 21Wee ũrutaga arĩa angĩ nĩwĩrutaga wee mwene? Ũhunjagĩria andũ matikaiye; wee nĩũiyaga? 22Uugaga andũ matigaatharie; nĩũtharanagia? Nĩũthũire mĩhianano, no rĩĩrĩ, nĩũiyaga indo cia hekaarũ yacio? 23Wee wĩgoocaga na Watho; nĩũconorithagia Ngai na kwaga gwathĩkĩra Watho ũcio? 24 Nĩ ũndũ nĩkwandĩkĩĩtwo atĩrĩ, “Andũ a Ndũũrĩrĩ nĩmarumaga Ngai nĩ ũndũ wanyu Ayahudi.”
25Angĩkorwo nĩwathĩkagĩra Watho ũhoro waku wa kũrua wĩ goro; no angĩkorwo ndwathĩkagĩra Watho ũhoro waku wa kũrua nĩ ũndũ ũmwe na gũkorwo ũtaruĩĩte. 26Kwoguo mũndũ wa Ndũũrĩrĩ ũtaruĩĩte na nĩathĩkagĩra Watho, no oonwo nĩ Ngai ta aruĩĩte. 27Nĩ ũndũ ũcio, andũ a Ndũũrĩrĩ arĩa mataruaga no nĩmaathĩkagĩra Watho nĩmakaamũtuĩra, inyuĩ Ayahudi mũrĩ na Watho mwandĩke na nĩmũruaga, no mũtiathĩkagĩra Watho ũcio. 28Nĩ ũndũ-rĩ, Mũyahudi kũna ti ũrĩa wonanagia na igũrũ atĩ nĩ Mũyahudi, ningĩ o na kũrua kwa ma ti kũrua mwĩrĩ. 29 Mũyahudi kũna nĩ ũrĩa Mũyahudi na thĩinĩ, na kũrua kũrĩa kwa ma nĩkũrua ngoro na ũcio nĩ wĩra wa Roho wa Ngai no ti wa Watho ũrĩa mwandĩke. Mũndũ ta ũcio aganagwo nĩ Ngai, no ti andũ.