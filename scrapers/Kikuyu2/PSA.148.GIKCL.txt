Indo ciothe iria irĩ igũrũ na thĩ nĩigooce Ngai
1Goocaai MWATHANI!
Goocaai MWATHANI mũrĩ kũu igũrũ;
mũkumiei inyuĩ mũrĩ kũu gũtũũgĩru mũno!
2Mũgooceei, inyuĩ araika aake oothe;
mũkumiei inyuĩ mbũtũ ciake ciothe cia ita.
3Mũgooceei, inyuĩ riũa na mweri;
mũkumiei inyuĩ njata ciothe njangararu!
4Mũgooce, wee igũrũ rĩrĩa rĩrĩ igũrũ mũno;
mũkumiei, inyuĩ maaĩ marĩa marĩ igũrũ wa igũrũ!
5Indo icio ciothe nĩigooce rĩĩtwa rĩa MWATHANI,
tondũ nĩ we wathanire, nacio ikĩũmbĩka.
6Nĩ we waciĩkĩrire harĩa irĩ nginya tene na tene,
na agĩthondeka watho ũtangĩgarũrĩka rĩ kana rĩ.
7Goocaai MWATHANI inyuĩ mũrĩ gũũkũ thĩ
inyuĩ ndamaathia cia iria,
o na inyuĩ kũndũ guothe kwa iria kũrĩa kũriku mũno.
8Mũgooceei mwaki, mbura ya mbembe,
tharunji, kĩbii, na kĩhuuhũkanio,
o inyuĩ mũhingagia ũrĩa aathanĩĩte.
9Mũgooceei, irĩma na ithũngũri,
mĩtĩ ya matunda ma mĩtitũ,
10nyamũ ciothe cia gĩthaka na mahiũ,
nyamũ iria itambaga, o na nyoni!
11Mũgooceei, athamaki a thĩ na andũ oothe,
anene na aathani oothe a thĩ,
12airĩĩtu na aanake,
andũ arĩa akũrũ o na ciana!
13Acio oothe nĩmagooce rĩĩtwa rĩa MWATHANI,
tondũ norĩo riiki rĩtũũgĩru;
riiri wake ũrĩ igũrũ wa igũrũ na thĩ.
14Nĩatũmĩĩte rũũrĩrĩ rwake rũgĩe na hinya
nĩguo andũ aake oothe mamũgooce,
nao nĩ andũ a Isiraeli arĩa eendeete mũno.
Goocaai MWATHANI!