Mĩario ya Bilidadi
1Naake Bilidadi wa kuuma Shuha agĩcookia atĩrĩ,
2“Ũgũthiĩ na mbere itĩĩna rĩigana atĩa ũkĩaragia maũndũ ta maya?
Mĩario yaku no ta kũhũũra maaĩ na ndĩrĩ.
3Kaĩ kũrĩ hingo Ngai oogomagia waragania?
Mwene Hinya Wothe-rĩ, nĩoinaga kĩhooto?
4Ciana ciaku no mũhaka ikorwo ciĩhĩirie Ngai,
nĩkĩo aciherithĩĩtie ta ũrĩa ciagĩrĩirwo.
5Ũngĩcookerera Ngai,
na ũthaithe Mwene Hinya Wothe,
6ũngĩkorwo ũrĩ mũthingu na ũtarĩ na ũcuuke,
Ngai no ooke agũteithie,
na agũcookerie mũciĩ na indo ciaku ta kĩheeo.
7Ũtonga ũrĩa wothe ũteete ũgũtuĩka kĩndũ hatarĩ,
ũkĩringithanio na kĩrĩa egũkũhe.
8“Ndagũthaitha taikia maitho na thuutha mahindainĩ ma tene,
wone ũrĩa maithe maitũ meerutire.
9Atĩrĩĩrĩ, ũtũũro witũ nĩ mũkuhĩ,
na tũtirĩ ũndũ tũũĩ.
Matukũ maitũ gũũkũ thĩ mathiraga o ta kĩĩruru.
10Reke andũ arĩa oogĩ a tene magũthoomithie;
thikĩrĩria ũrĩa maroiga.
11“Ithanjĩ-rĩ, no rĩkũre kũndũ gũtarĩ maaĩ?
Marura-rĩ, no makũre kũndũ gũtaarahĩĩte maaĩ?
12Maaĩ mangĩhũa-rĩ, marura macio na ithanjĩ rĩu
no kũũma moomaga matarĩ makũrũ makũhũthĩrwo.
13Andũ arĩa mataathĩkagĩra Ngai mahaana o ta marura macio;
maaga gwathĩkĩra Ngai
kĩĩrĩgĩrĩro kĩao no gũthira gĩthiraga.
14Maigaga mwĩhoko wao handũ hatarĩ harũmu,
mwĩhoko wao ũgakĩhũtha o ta rũrenda rwa mbũmbũĩ.
15Mangĩĩtiirania naho, nĩkũmomoka hamomokaga;
mangĩhenyiitĩrĩra, hatingĩmarũũgamia.
16Andũ arĩa ooru maringũkaga o ta rĩa hĩndĩ ya ũrugarĩ;
mahaana o ta ria rĩrĩa rĩhambaga mũgũnda wothe.
17Mĩri yarĩo ĩtambagĩrĩra mahiga,
ĩkenyiitĩrĩra mahiga.
18No rĩĩrĩ, rĩngĩmũnywo,
gũtirĩ mũndũ ũngĩmenya atĩ rĩarĩ ho.
19Kĩu nĩkĩo gĩkeno kĩa andũ arĩa ooru;
andũ angĩ mookaga magaikara handũ haao.
20“Atĩrĩĩrĩ, Ngai ndatiganagĩria mũndũ mũthingu,
na ndateithagĩrĩria arĩa ooru.
21Kwoguo nĩagaatũma ũtheke o rĩngĩ,
na wanĩrĩre nĩgũkena.
22Nĩagaaconorithia arĩa makũmeneete,
na aharaganie mĩciĩ ya andũ arĩa ooru.”