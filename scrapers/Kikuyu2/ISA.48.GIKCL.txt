Ngai nĩwe MWATHANI wa maũndũ marĩa magooka
1Tathikĩrĩriai ũhoro ũyũ inyuĩ andũ a Isiraeli,
o inyuĩ muugaga atĩ mũrĩ njiarwa cia Juda:
Inyuĩ mwĩhĩtaga mũkĩgwetaga rĩĩtwa rĩa MWATHANI,
na mũkoiga atĩ mũthaathayagia Ngai wa Isiraeli,
no mũtiĩkaga ũguo mũgwatĩirie ũhoro ũcio.
2Mwĩtĩĩaga mũkiugaga atĩ mũrĩ atũũri a itũũra rĩrĩa rĩtheru,
na atĩ mwĩhoceetie harĩ Ngai wa Isiraeli
ũrĩa wĩtagwo MWATHANI Mwene Hinya Wothe.
3“Atĩrĩĩrĩ, tene mũno-rĩ, nĩndamũmenyithirie maũndũ marĩa magooka,
na maũndũ macio moimĩĩte kanuainĩ gaakwa.
Ndacookire ngĩmahingia o narua.
4Tondũ nĩnjũũĩ atĩ mũrĩ andũ oomũ ngoro mũno,
ngingo cianyu ciũmĩĩte o ta cuuma
na ciongo cianyu nacio o ta gĩkama.
5Ndamũmenyithirie maũndũ marĩa magaatuĩkĩka o kabere,
matarĩ maratuĩkĩka,
nĩ geetha mũtikaanoige atĩ ngai cianyu cia mĩhianano,
ya gwacũhio kana ya gũtwekio
nĩcio itũmĩĩte maũndũ macio mahinge.
6“Maũndũ marĩa ndamwĩrire tene
nĩmuoneete moothe nĩmahingĩĩte.
Mũkĩagĩrĩirwo nĩgwĩtĩkĩra
atĩ maũndũ marĩa ndarathire maarĩ ma ma.
Rĩu nĩngũmwĩra maũndũ mangĩ meerũ,
maũndũ matũire marĩ mahithe
na mũtimooĩ.
7Matiathondekirwo tene nĩ hĩndĩ marathondekwo;
mũtierirwo ũhoro wamo mbere ya hĩndĩ ĩno,
tondũ korwo nĩmwerĩĩtwo,
no muuge nĩtũramooĩ moothe.
8Nĩnjũũĩ atĩ mũtingĩĩhokwo,
na mũtũire mũrĩ aremi kuuma o mwaciarwo.
Nĩkĩo mũtarĩ mwamaigua na mũtirĩ mwamamenya,
matũ maanyu matirĩ maakinyĩrwo nĩ ũhoro wa ma.
9“Nĩ ũndũ wa rĩĩtwa rĩakwa niĩ mwene
nĩngwĩgirĩrĩria ndikaaraakare.
Nĩ ũndũ wa gĩtĩĩo gĩakwa niĩ mwene
ndikũmũraakarĩra na ndikũmũniina.
10Oneei nĩndĩmũthereetie, no ti ta ũrĩa betha ĩtheragio.
Ndĩmũgereirie icuainĩ rĩa mathĩĩna.
11Ũndũ ũyũ ngwĩka nĩ ũndũ wakwa kĩũmbe.
Kaĩ rĩĩtwa rĩakwa rĩagĩrĩirwo nĩgũthaahio?
Ndingĩtĩkĩra kũhe ũngĩ riiri ũrĩa ũrĩ wakwa kĩũmbe.”
Cairasi, mũtongoria mũthuure nĩ MWATHANI
12 MWATHANI aroiga atĩrĩ,
“Tegaai matũ, mũũthikĩrĩrie
Wee Isiraeli, o inyuĩ andũ arĩa njĩtĩĩte!
Niĩ nĩ niĩ Ngai!
Nĩ niĩ wa mbere na wa mũthia.
13Mooko maakwa nĩ mo maathondekire itina cia thĩ,
na no mo maatambarũkirie igũrũ.
Njĩtaga thĩ na igũrũ, ikanjathĩkĩra o rĩmwe.
14“Gomanaai inyuothe na mũthikĩrĩrie,
nĩ ngai ĩrĩkũ yarathire ũhoro ũyũ
atĩ mũndũ ũrĩa thuurĩĩte nĩekũhingia wendi wakwa
na atharikĩre Ababilonia?
15Niĩ, o niĩ mwene, nĩ niĩ njarĩĩtie na ngamwĩta,
nĩ niĩ ndĩmũreeheete na nĩngũmũhe ũhootani.
16“Ũkaai hakuhĩ na niĩ, mũigue ũrĩa nguuga.
Atĩrĩĩrĩ, kuuma o kĩambĩrĩria niĩ ndirĩ ndaaria na hitho;
Na nĩhingagia ũrĩa njugĩĩte.”
(MWATHANI Ngai nĩanjĩkĩrĩĩte hinya wake na nĩandũmĩĩte).
Mũbango wa MWATHANI harĩ andũ aake
17Mũkũũri waku, o we MWATHANI Ngai Ũrĩa Mũtheru wa Isiraeli, aroiga atĩrĩ,
“Nĩ niĩ MWATHANI Ngai waku,
nyendaga gũkũruta maũndũ ma gũkũguna,
na gũkuonereria njĩra iria ũbataire kũgerera.
18Naarĩ korwo nĩwathikĩrĩirie maathani maakwa!
Ũtonga waku ũngĩhaana o ta rũũĩ rũtahũaga,
ũhootani waku naguo ũngĩhaana o ta ndiihũ cia iriainĩ.
19Ciana ciaku ingĩingĩhĩĩte o ta mũthanga,
njiarwa ciaku nacio ingĩhaana o ta thanda cia mũthanga.
Itingĩkaariganĩra rĩ o rĩ.”
20 Umaai Babiloni!
Mwĩthareei mwehererere Ababilonia!
Thiĩi mũkĩanagĩrĩra mũkeneete!
Anĩrĩraai mũmenyithanie ituriinĩ ciothe cia thĩ,
atĩ MWATHANI nĩakũũrĩĩte andũ aake a Isiraeli.
21Aamagereirie kũndũ werũinĩ
na matiathĩĩnire nĩkwaga maaĩ.
Aatũmire maaĩ moime rwaroinĩ rwa ihiga
na agĩatũranga ndwaro cia mahiga gũkiuma tũrũũĩ.
22 MWATHANI aroiga atĩrĩ,
“Andũ arĩa eehia, matirĩ thaayũ marĩonaga.”