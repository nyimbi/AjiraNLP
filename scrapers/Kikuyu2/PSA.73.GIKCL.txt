GĨKUNDI GĨA GATATŨ
(Thab 73--89)
Ngai eekaga maũndũ ma kĩhooto
1Ti itherũ Ngai no wega eekaga andũ a Isiraeli,
arĩa atheru ngoro.
2No niĩ-rĩ, ndarĩ hakuhĩ gũkua ngoro;
wĩtĩkio wakwa warĩ hakuhĩ gũthira
3tondũ nĩndaiguagĩra andũ arĩa etĩĩi ũiru
rĩrĩa ndoonire atĩ andũ arĩa ooru no wega moonaga.
4Matiiguaga ruwo,
mĩĩrĩ yao nĩ mĩgima na ĩkagĩa hinya.
5Matinyariirĩkaga ta ũrĩa andũ arĩa angĩ manyariirĩkaga,
na mationaga mathĩĩna marĩa andũ arĩa angĩ moonaga.
6Tondũ ũcio mwĩtĩĩo wao nĩ ta mũgathĩ wĩ ngingo,
na makehumba ũmaramari ta nguo.
7Ngoro ciao itherũkaga o maũndũ mooru,
namo meciiria maao mathugundaga o mĩbango ya waganu.
8Mathekagĩrĩra andũ arĩa angĩ na makaaragia maũndũ mooru;
mabangaga ũrĩa mekũhinyĩrĩria andũ arĩa angĩ magĩtĩĩaga.
9Maaragia ndeto njũru cia Ngai ũrĩa ũrĩ igũrũ
na magaathaga andũ a gũũkũ thĩ makĩmetĩĩyagĩra.
10Kwoguo o nao andũ a Ngai makamategera matũ
na mageetĩkia ũrĩa wothe maroiga.
11Andũ acio ooru magakiuga atĩrĩ, “Ngai ndekũmenya;
Ũrĩa Ũrĩ Igũrũ Mũno ndarĩ ũndũ ekũhithũria.”
12Ũguo nĩguo andũ arĩa aaganu matariĩ;
maikaraga megangarĩĩte magĩkĩragĩrĩria o gũtonga.
13Gwĩtheria kũrĩa ndĩtheragia ngaikara itekwĩhia
nĩ gwa tũhũ mũtheri!
14Tondũ wee Ngai, ũnyariiraga mũthenya wothe
na ũkaaherithagia rũũciinĩ o rũũciinĩ.
15Korwo nĩndaaririe maũndũ mooru-rĩ,
nĩingĩakunyanĩire andũ arĩa magũthaathayagia.
16Kwoguo ngĩgeria gwĩciiria ũhoro ũcio nĩguo ndĩũmenye wega,
no ndiigana kũũmenya
17nginya rĩrĩa ndathiire Hekaarũinĩ yaku.
Hĩndĩ ĩyo nĩguo ndamenyire ũrĩa andũ arĩa ooru makaarĩĩkĩrĩria.
18Ũkaamaiga kũndũ gũtenderũ
magũe maharagane.
19Makaanangwo o rĩmwe
makue gĩkuũ kĩũru mũno!
20Andũ arĩa ooru mahaana ta kĩrooto kĩrĩa gĩthiraga mũndũ arĩĩkia gũũkĩra;
mabuagĩria o rĩmwe rĩrĩa, wee MWATHANI, weringithia.
21Rĩrĩa ndaraakarĩĩte na ngatuurwo o ngoroinĩ thĩinĩ,
22ndakĩĩgĩĩte o ta nyamũ na ndiakũmenyaga.
23O na kũrĩ ũguo-rĩ, njikaraga hakuhĩ nawe hingo ciothe,
nĩkũũnyiita ũnyiitĩĩte guoko kwa ũrĩo.
24Ũndongoragia ũkĩndaaraga
na mũthiainĩ nĩũkaanyamũkĩra na gĩtĩĩo.
25Nũũ ũngĩ ndĩ naake kũu igũrũ tiga wee?
Nĩ ũndũ ũrĩkũ ũngĩ ingĩkĩenda gũũkũ thĩ o rĩrĩa ndĩ nawe?
26Mwĩrĩ wakwa na ngoro no ciage hinya,
no rĩĩrĩ, Ngai nĩ we hinya wakwa;
no we wiki tu mbatairio nĩ we.
27Ti itherũ arĩa magũtiganagĩria nĩmagaathira;
arĩa matakwĩhokeete nĩũkaamananga.
28Haakwa mwene-rĩ, gũikaraga hakuhĩ na Ngai nĩkuo kũnjagĩrĩire,
nĩnduĩte MWATHANI Ngai handũ haakwa ha kwĩhitha.
nĩguo ng'anage maũndũ marĩa moothe eekĩĩte.