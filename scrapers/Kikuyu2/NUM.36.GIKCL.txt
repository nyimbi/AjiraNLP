Igai rĩa atumia ahiku
1Na rĩĩrĩ, atongoria a nyũmba cia mbarĩ ya Gileadi mũrũ wa Makiru na mũcũkũrũ wa Manase mũrũ wa Josefu, marĩ na atongoria arĩa angĩ, nĩmaathiire kũrĩ Musa. 2 Makĩmwĩra atĩrĩ, “MWATHANI aagwathire ũgaĩre andũ a Isiraeli bũrũri na ũndũ wa gũcuuka mĩtĩ. Ningĩ nĩagwathire atĩ igai rĩa Zelofehadi, mũndũ wa nyũmba iitũ, ũrĩnengere aarĩ aake. 3No rĩĩrĩ, airĩĩtu acio mangĩhikĩra andũ a mũhĩrĩga ũngĩ-rĩ, igai rĩu rĩao rĩgũgĩtuĩka rĩa mũhĩrĩga ũngĩ, na kĩrĩa ithuĩ tũkĩgaĩirwo gĩkĩnyiihe. 4Mwakainĩ wa Njookio, rĩrĩa kĩndũ o gĩothe kĩrĩa kĩgũrĩĩtwo gĩcookagĩrio ũrĩa warĩ mwene o mbere-rĩ, igai rĩa aarĩ a Zelofehadi rĩgaagĩturanĩrwo na rĩa andũ a mũhĩrĩga ũrĩa makaahikĩra, rĩkĩeherio biũ kuuma harĩ mũhĩrĩga witũ.”
5Musa agĩgĩatha andũ a Isiraeli kũringana na watho wa MWATHANI akĩmeera atĩrĩ, “Ũrĩa andũ a mũhĩrĩga wa Manase maroiga nĩ ma, 6kwoguo MWATHANI ekuuga atĩ aarĩ a Zelofehadi no mahikĩre mũndũ o ũrĩa mangĩenda, no akorwo e wa mũhĩrĩga wao. 7Igai rĩa Mũisiraeli o wothe rĩtiriumaga mũhĩrĩgainĩ wake. 8Mũtumia o wothe ũrĩgĩaga na igai mũhĩrĩgainĩ wothe wa Aisiraeli arĩhikagĩra o mũndũ wa mũhĩrĩga wake. Na njĩra ĩyo Mũisiraeli o wothe nĩarĩrigagia na igai rĩa ithe. 9Kwoguo gũtirĩ igai rĩriumaga mũhĩrĩga ũmwe rĩgathiĩ mũhĩrĩga ũngĩ, o mũhĩrĩga ũgũtũũra o na igai rĩaguo.” 10-11Kwoguo Mahala, Tiriza, Hogila, Milika, Noa, aarĩ a Zelofehadi, magĩgĩĩka ũrĩa Musa eerĩĩtwo nĩ MWATHANI, makĩhikĩra aariũ a mũrũ wa nyina na ithe wao. 12Maahikirio nĩ andũ a mũhĩrĩga wa Manase mũrũ wa Josefu, igai rĩao rĩgĩgĩikara o mũhĩrĩgainĩ wa ithe.
13Macio nĩ mo mawatho marĩa MWATHANI aaheire Aisiraeli ahũthĩrĩĩte Musa werũinĩ wa Moabi, mũrĩmo ũũrĩa ũngĩ wa rũũĩ rwa Jorodani kũng'ethera Jeriko.