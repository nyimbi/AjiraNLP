Andũ gũteta
1Ũtukũ ũcio andũ oothe makĩraara makĩrĩra nĩ kĩeha. 2Magĩgĩtetia Musa na Harũni makĩmeera atĩrĩ, “Nĩ kaba tũngĩakuĩrĩire Misiri kana gũũkũ werũinĩ. 3Nĩkĩ kĩratũma MWATHANI atũtware bũrũriinĩ ũcio? Tũgũthiĩ kũũragĩrwo mbaarainĩ, nao atumia aitũ na ciana ciitũ matahwo. Githĩ ti kaba tũcooke Misiri?” 4Magĩkĩĩrana atĩrĩ, “Nĩtũthuureei mũtongoria tũcooke Misiri!”
5No rĩĩrĩ, Musa na Harũni makĩinamĩrĩra makĩhuutithia moothiũ maao thĩ mbere ya andũ oothe. 6Naake Joshua mũrũ wa Nuni na Kalebu mũrũ wa Jefune, amwe a arĩa maarĩ athigaani, magĩtarũranga nguo ciao nĩ ũndũ wa kĩeha. 7Makĩĩra andũ oothe atĩrĩ, “Bũrũri ũcio tũrathiĩte gũthigaana nĩ mwega mũno. 8Angĩkorwo MWATHANI nĩakeneetio nĩ ithuĩ-rĩ, nĩegũtũtwara na atũhe bũrũri ũcio mwega na mũnoru. 9 Atĩrĩĩrĩ, mũtigookĩrĩre MWATHANI, o na mũtigeetigĩre andũ arĩa matũũraga bũrũriinĩ ũcio. Nĩtũkũmahoota narua, tondũ MWATHANI arĩ hamwe na ithuĩ, na nĩahooteete ngai iria imagitagĩra. Kwoguo tigaai gwĩtigĩra.” 10Andũ oothe nĩmeendaga kũmahũũra na mahiga, no o rĩmwe makĩona ũtheri mũnene wa riiri wa MWATHANI ũkengeete igũrũ wa Hema ya gũtũnganwo.
Musa kũhoera andũ
11MWATHANI agĩkĩĩra Musa atĩrĩ, “Andũ aya megũtũũra maameneete nginya rĩ? Megũtũũra maagĩĩte kũnjĩĩhoka nginya rĩ, o na gũtuĩka nĩningĩĩte ciama nyingĩ gatagatĩinĩ kaao? 12Nĩngũmatũmĩra mũthiro ũmaniine, no rĩĩrĩ, wee nĩngũgũtua ithe wa rũũrĩrĩ rũnene na rwĩ na hinya kũmakĩra!”
13 No Musa akĩĩra MWATHANI atĩrĩ, “Nĩ we warutire andũ aya Misiri na hinya waku. Rĩu andũ a Misiri maigua ũrĩa wĩkĩĩte andũ aaku, 14nĩmekwĩra andũ arĩa matũũraga bũrũriinĩ ũyũ. Andũ aya nĩmaiguĩte atĩ wee MWATHANI ũrĩ hamwe na ithuĩ, na nĩwonekaga wega rĩrĩa itu rĩaku rĩarũũgama igũrũ witũ, na nĩũthiaga mbere iitũ wĩ thĩinĩ wa itu mũthenya, naguo ũtukũ wĩ thĩinĩ wa gĩtugĩ kĩa mwaki. 15Rĩu-rĩ, ũngĩkĩũraga andũ aaku oothe, ndũũrĩrĩ iria cianaigua ngumo yaku ikuuga atĩrĩ, 16‘MWATHANI araniinĩire andũ aake werũinĩ nĩ tondũ nĩararemirwo nĩkũmakinyia bũrũriinĩ ũrĩa aameerĩire atĩ nĩakaamahe.’ 17Kwoguo, MWATHANI, ndakũhooya ũtuonie hinya waku na ũhingie ũrĩa weranĩire rĩrĩa woigire atĩrĩ, 18 ‘Niĩ MWATHANI ndihiũhaga kũraakara, ndĩ tha nyingĩ, ndĩ mwĩhokeku, na nĩnjohanagĩra meehia o na mahĩtia. No rĩĩrĩ, ndikaaga kũherithia ciana na ciana cia ciana nginya rũciaro rwa gatatũ na rwa kana, nĩ ũndũ wa meehia ma aciari aacio.’ 19Rĩu, MWATHANI, ngũgĩkũhooya nĩ ũndũ wa wendo waku mũnene na ũtagarũrũkaga wohere andũ aya meehia maao, o ta ũrĩa ũtũire ũmoohagĩra kuuma rĩrĩa moimire Misiri.”
20MWATHANI agĩcookia atĩrĩ, “Nĩngũmoohera ta ũguo woria. 21 No rĩĩrĩ, nĩngwĩranĩra atĩ o ta ũrĩa ndũũraga muoyo, na ta ũrĩa riiri wakwa ũiyũrĩĩte thĩ, 22gũtirĩ mũndũ o na ũmwe wa aya ũgũtũũra nginya agaakinya bũrũri ũcio. Nĩmooneete ũtheri mũnene wa riiri wakwa ũgĩkenga, o na nĩmooneete ciama iria ndaringire Misiri o na werũinĩ, no nĩmagereetie gũkirĩrĩria gwakwa maita maingĩ, na nĩmaregeete kũnjathĩkĩra. 23Matigaatoonya bũrũriinĩ ũrĩa ndeerĩire maithe maao. Gũtirĩ o na ũmwe wa arĩa mameneete ũkaawona. 24 No rĩĩrĩ, tondũ Kalebu ndungata yakwa arĩ na muorooto ũngĩ, na nĩakoreetwo e mwĩhokeku harĩ niĩ, nĩngaamũkinyia bũrũriinĩ ũrĩa aathiĩte gũthigaana, nacio njiarwa ciake nĩikeenyiitĩra bũrũri 25ũrĩa Aamaleki na Akanaani matũũraga ituambainĩ ciaguo. Rũũciũ-rĩ, mũgaacooka na thuutha mũthiĩ werũinĩ mũroreete na njĩra ya gũthiĩ Iriainĩ Ituune.”
MWATHANI kũherithia andũ nĩ ũndũ wa gũteta
26MWATHANI akĩĩra Musa na Harũni atĩrĩ, 27“Andũ aya aaganu megũtũũra mandetagia nginya rĩ? Nĩnjiganĩĩtie mateta maao! 28Kĩmeere atĩrĩ, ‘O ta ũrĩa niĩ MWATHANI ndũũraga muoyo, ngũmwĩka o ta ũrĩa mũũrĩĩtie. 29 Mũgũkua, nacio ciimba cianyu ciaragane werũinĩ ũyũ wothe. Atĩrĩĩrĩ, nĩ ũndũ wa kũndetia, gũtirĩ o na ũmwe wanyu kũũma mĩaka mĩrongo ĩĩrĩ gũthiĩ na igũrũ ũgaatoonya bũrũri ũcio. 30Nĩndamwĩrĩire atĩ nĩngaareka mũtũũre kuo, no gũtirĩ o na ũmwe wanyu ũgaatũũra kuo tiga o Kalebu mũrũ wa Jefune na Joshua mũrũ wa Nuni. 31Mwoigire atĩ ciana cianyu nĩigaatahwo, no rĩĩrĩ, nĩngaacitwara bũrũriinĩ ũcio mwaregire, na nĩũgaatuĩka mũciĩ wacio. 32No inyuĩ mũgũkuĩra gũũkũ werũinĩ. 33 Ciana cianyu igũtũũra irĩithagia gũũkũ werũinĩ mĩaka mĩrongo ĩna, na igũtũũra ithĩĩnĩkaga nĩ ũndũ wa ũrĩa mũtarĩ ehokeku nginya mũndũ wanyu wa mũthia akue. 34Mũkũherithio nĩ ũndũ wa meehia maanyu mĩaka mĩrongo ĩna, o mwaka ũrũũgamagĩrĩrwo nĩ mũthenya ũmwe wa mĩthenya ĩrĩa mĩrongo ĩna mwahũthĩrire mũgĩthigaana. Nĩmũkũmenya nũũ mũũkĩrĩire. 35Ngwĩhĩta atĩ ũguo nĩguo ngũmwĩka inyuĩ andũ aya aaganu mũũnganĩĩte mũũnjũkĩrĩre. Inyuothe mũgũkuĩra gũũkũ werũinĩ. Ũguo nĩguo niĩ MWATHANI ndoiga.’ ”
36-37Andũ arĩa Musa aatũmĩĩte mathiĩ magathigaane na maacooka makĩreehere andũ oothe ũhoro wa maheeni ũkoniĩ bũrũri ũcio magĩgĩtũma andũ mookĩrĩre MWATHANI, oothe maareehithĩirio mũrimũ nĩ MWATHANI ũkĩmaniina. 38Kuuma harĩ andũ acio oothe maatũmĩĩtwo magathigaane, no Joshua mũrũ wa Nuni na Kalebu mũrũ wa Jefune mataakuire.
Kũgeria gũtharĩkĩra bũrũri riita rĩa mbere
(Gũco 1.41-46)
39Rĩrĩa Musa eerire andũ a Aisiraeli ũrĩa MWATHANI oigĩĩte, nĩmaacakaire mũno. 40Mũthenya ũyũ ũngĩ rũũciinĩ tene makĩambĩrĩria gũthiĩ gũtharĩkĩra bũrũri ũrĩa wĩ irĩma makiugaga atĩrĩ, “Rĩu nĩtwĩhaarĩirie gũthiĩ kũrĩa MWATHANI aatwĩrĩire. Nĩtwĩtĩkĩrĩĩte atĩ nĩtwĩhĩĩtie.”
41No Musa akĩmeera atĩrĩ, “Nĩ kĩĩ kĩragiria mwathĩkĩre MWATHANI? O na mwathiĩ mũtihootana! 42Tigaai gũthiĩ tondũ MWATHANI ndarĩ hamwe na inyuĩ, na kwoguo thũ cianyu nĩkũmũhoota. 43Mwang'ethanĩra na Aamaleki na Akanaani, nĩmũgũkuĩra mbaarainĩ. MWATHANI ndegũkorwo hamwe na inyuĩ tondũ nĩmwagĩĩte kũmũrũmĩrĩra.”
44No rĩĩrĩ, andũ acio makiuga no megũthiĩ, magĩkĩambata nginya bũrũriinĩ ũrĩa wĩ irĩma, o na gũtuĩka Ithandũkũ rĩa Kĩrĩĩkanĩro kĩa MWATHANI rĩtioimire kambĩ, o na Musa we mwene. 45Nao Aamaleki na Akanaani arĩa maatũũraga bũrũriinĩ ũcio wĩ irĩma makĩmookĩrĩra makĩmahũũra, makĩmatindĩka nginya Horoma.