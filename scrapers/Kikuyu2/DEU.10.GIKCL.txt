Musa kwamũkĩra Maathani rĩngĩ
(Tha 34.1-10)
1“Hĩndĩ ĩyo MWATHANI agĩkĩnjĩĩra atĩrĩ, ‘Acũhia ihengere igĩrĩ cia mahiga itariĩ ta iria cia mbere na ũthondeeke ithandũkũ rĩa mbaaũ. Warĩĩkia gwĩka ũguo, wambate gũũkũ kũrĩ niĩ kĩrĩmainĩ. 2Na niĩ njooke nyandĩke igũrũ wa ihengere icio ciugo iria ciarĩ ihengereinĩ iria woragire, nawe ũcooke ũciĩkĩre ithandũkũinĩ rĩu.’
3“Tondũ ũcio ngĩgĩthondeka ithandũkũ rĩa mũtĩ wa mũgaa, na ngĩgĩacũhia ihengere igĩrĩ cia mahiga ciatariĩ ta iria cia mbere, ngĩambata nacio kĩrĩmainĩ ndĩcikuuĩĩte na mooko maakwa. 4Naake MWATHANI agĩkĩandĩka ihengereinĩ icio Maathani marĩa Ikũmi o ta ũrĩa aamaandĩkĩĩte hĩndĩ ya mbere, namo nĩ mo MWATHANI aaririe ũhoro wamo na inyuĩ e mwakiinĩ thĩinĩ hĩndĩ ĩrĩa muonganĩĩte hau kĩrĩmainĩ. Hĩndĩ ĩyo MWATHANI akĩĩnengera ihengere icio, 5na niĩ ngĩhũndũka, ngĩikũrũka kuuma kĩrĩmainĩ. Ningĩ o ta ũrĩa MWATHANI aanjathire ngĩcooka ngĩĩkĩra ihengere icio Ithandũkũinĩ rĩrĩa ndathondekeete, na hau nĩ ho itũũraga kuuma hĩndĩ ĩyo.”
6 (Na rĩĩrĩ, Aisiraeli makĩgwata rũgendo moimĩĩte ithimainĩ cia andũ a Jaakani, magĩkinya Mosera. Kũu nĩkuo Harũni aakuĩrĩire na agĩthikwo o ro kuo, naake Eleazaru, mũũrũwe, agĩtuĩka mũthĩnjĩri Ngai handũ haake. 7Kuuma hau makĩgwata rũgendo magĩthiĩ Gudugoda. Magĩthiĩ na mbere moimĩĩte hau magĩkinya Jotibatha, bũrũri warĩ na twanda twa maaĩ. 8 Hĩndĩ ĩyo MWATHANI agĩkĩamũra andũ a mũhĩrĩga wa Lawi nĩguo makuuage Ithandũkũ rĩa Kĩrĩĩkanĩro kĩa MWATHANI, na matuĩke athĩnjĩri Ngai na maraathimanage makĩgwetaga rĩĩtwa rĩake. Ũguo noguo matũire meekaga o na ũũmũũthĩ. 9Kĩu nĩkĩo gĩatũmire mũhĩrĩga wa Lawi wage kũheeo igai rĩa bũrũri ta ũrĩa mĩhĩrĩga ĩrĩa ĩngĩ yaheirwo. Kĩrĩa maaheirwo nĩ gĩtĩĩo gĩa gũtuĩka athĩnjĩri Ngai o ta ũrĩa MWATHANI Ngai wanyu eeranĩire.)
10 “Na niĩ ngĩgĩikara kũu kĩrĩmainĩ mũthenya na ũtukũ, mĩthenya mĩrongo ĩna o ta hĩndĩ ya mbere. Naake MWATHANI agĩthikĩrĩria o rĩngĩ, naake agĩgĩtiga kwenda kũmũniina. 11Ningĩ MWATHANI akĩnjĩĩra njũkĩre ndĩmũtongorie, nĩguo mũkegwatĩre bũrũri ũcio eerĩire maithe maanyu atĩ nĩakaamahe.
Ũrĩa Ngai eendaga
12“Rĩu-rĩ, inyuĩ andũ aya a Isiraeli, tathikĩrĩriai mũigue ũrĩa MWATHANI Ngai wanyu arĩendaga mwĩkage: thaathayagiai MWATHANI na mwĩkage ũrĩa wothe aathanĩĩte. Mwendageei na mũtungatagĩreei na ngoro yothe na muoyo wothe, 13na mwathĩkagĩre mawatho maake moothe. Mawatho macio ndamũhe ũũmũũthĩ, nĩ mo marĩtũmaga muonage maũndũ meega. 14Atĩrĩĩrĩ, MWATHANI nĩwe mwene igũrũ kũrĩa kũraihu mũno o na thĩ o na indo ciothe iria irĩ kuo. 15Tondũ wa ũrĩa MWATHANI eendeete maithe maanyu-rĩ, nĩamũthuurire inyuĩ handũ ha andũ arĩa angĩ oothe. O na ũũmũũthĩ mũrĩ o andũ aake arĩa athuurĩĩte. 16Tondũ ũcio, kuuma rĩu tũũraai mwathĩkagĩra MWATHANI na mũtige kũmũremera. 17 Nĩ gũkorwo MWATHANI Ngai wanyu, nĩ we Ngai ũkĩrĩĩte ngai iria ingĩ ciothe na maahinya moothe. We nĩ mũnene na e hinya, nĩwagwĩtigĩrwo, ndathuutũkanagia, o na ndahakagwo. 18MWATHANI nĩ we wonaga ciana cia ngoriai na atumia a ndigwa nĩmatungatwo wega. Ningĩ nĩendeete ageni arĩa matũũranagia na andũ aitũ, akamaheaga irio o na nguo. 19Tondũ ũcio, endagaai ageni tondũ o na inyuĩ mwatũũraga mũrĩ ageni bũrũriinĩ wa Misiri. 20Athĩkagĩraai MWATHANI Ngai wanyu na mũthaathayagie o we wiki. Tũũraai mũrĩ ehokeku harĩ we, na mwĩhĩtage mũkĩgwetaga rĩĩtwa rĩake. 21Mũgoocageei tondũ nĩwe Ngai wanyu, na nĩmwĩyoneire na maitho maanyu maũndũ manene na ma kũgegania marĩa amwĩkĩire. 22 Hĩndĩ ĩrĩa maithe maanyu maikũrũkire Misiri, maarĩ o andũ mĩrongo mũgwanja. No MWATHANI Ngai wanyu amũingĩhĩĩtie o ta njata cia igũrũ.