Mũiyũro wa maaĩ gũthira
1No rĩĩrĩ, Ngai ndaariganĩirwo nĩ Noa na nyamũ ciothe na mahiũ, iria aarĩ nacio thabinainĩ. Nĩatũmire rũhuuho rũhuruutane, namo maaĩ makĩambĩrĩria kũhũa. 2Nacio ithima cia maaĩ marĩa me rungu rwa thĩ na ihingo cia maaĩ ma igũrũ ikĩhingwo, nayo mbura ĩgĩtiga kuura. 3Maaĩ nĩmaathiire makĩhũaga o kahora ihinda rĩa mĩthenya igana na mĩrongo ĩtaano (150). 4Na rĩĩrĩ, mũthenya wa ikũmi na mũgwanja mweriinĩ wa mũgwanja, thabina ĩkĩrũũgama igũrũ wa irĩma cia Ararati. 5Namo maaĩ magĩthiĩ o na mbere kũhũa, na mũthenya wa mbere wa mweri wa ikũmi tũcũmbĩrĩ twa irĩma tũkĩambĩrĩria kuoneka.
6Thuutha wa mĩthenya mĩrongo ĩna, Noa akĩhingũra ndirica ya thabina, 7agĩtũma ihuru. Rĩathiĩ rĩtiacookire; rĩatũũrire rĩũrũũraga nginya rĩrĩa maaĩ maahũire. 8Noa aikaranga agĩtũma ndutuura ĩthiĩ ĩkarore kana maaĩ nĩmaahũĩte. 9No rĩĩrĩ, ndutuura ĩyo ndĩonire gwa kũũmba, tondũ maaĩ no maiyũrĩĩte thĩ, na kwoguo ĩgĩcooka kũrĩ Noa thabinainĩ. Naake Noa agĩtambũrũkia guoko, akĩmĩnyiita, akĩmĩtoonyia thĩinĩ. 10Eeterera mĩthenya ĩngĩ mũgwanja, agĩtũma ndutuura ĩyo rĩngĩ. 11Nayo ĩgĩcooka hwaĩinĩ, ĩkuuĩĩte ithangũ rĩa mũtamaiyũ rĩa mũcacaana na mũtheece wayo. Kwoguo Noa akĩmenya atĩ maaĩ nĩmaahũĩte. 12Agĩeterera mĩthenya ĩngĩ mũgwanja, agĩtũma ndutuura ĩyo rĩngĩ, nayo yathiĩ ndĩacookire.
13Mũthenya wa mbere wa mweri wa mbere, rĩrĩa Noa aarĩ wa mĩaka magana matandatũ na ũmwe (601), maaĩ nĩmaahũĩte. Noa nĩeheririe kĩrĩa kĩagitĩĩte thabina, agĩcũũthĩrĩria, akĩona atĩ thĩ nĩrooma. 14Na rĩĩrĩ, mũthenya wa mĩrongo ĩĩrĩ na mũgwanja wa mweri wa keerĩ, thĩ nĩyomĩĩte biũ.
15Naake Ngai akĩĩra Noa atĩrĩ, 16“Umaai thabinainĩ wee na mũtumia waku, na aariũ aaku na atumia aao. 17Umaai na nyoni ciothe o hamwe na nyamũ, nĩ geetha igaciarane ciyũre thĩ yothe.” 18Noa agĩkiuma thabinainĩ o hamwe na mũtumia wake, aariũ aake, na atumia aao. 19O nacio nyamũ ciothe na nyoni, kũringana na ũrĩa cihaanaine, igĩkiuma thabinainĩ.
Noa kũruta igongoona
20Naake Noa agĩakĩra MWATHANI kĩgongoona, akĩnyiita nyamũ ĩmwe kuuma harĩ o mũthemba wa nyamũ iria itarĩ mũgiro, o hamwe na o mũthemba wa nyoni iria itarĩ mũgiro, agĩciruta igongoona rĩa njino kĩgongoonainĩ. 21MWATHANI nĩaiguire mũtararĩko ũcio wamũkenia, agĩkĩĩĩra atĩrĩ, “Ndirĩ hĩndĩ ngaacooka kũruma thĩ rĩngĩ nĩ ũndũ wa ciĩko cia mũndũ, amu meciiria ma mũndũ, makoragwo marĩ mooru kuuma arĩ o mũnyiinyi. Ndigaacooka kũniina ciũmbe ciothe i muoyo ta ũrĩa njĩkĩĩte. 22Hĩndĩ ĩrĩa yothe thĩ igũtũũra, nĩkũrĩkoragwo na ihinda rĩa mahanda na rĩa magetha, rĩa heho na rĩa ũrugarĩ, rĩa riũa na rĩa gathaano, na rĩa mũthenya na rĩa ũtukũ.”