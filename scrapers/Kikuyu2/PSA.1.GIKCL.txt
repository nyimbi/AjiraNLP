GĨKUNDI KĨA MBERE
(Thab 1--41)
Njĩra ya Gĩkeno kĩa ma
1Kũraathimwo-rĩ, nĩ mũndũ ũrĩa ũtarũmagĩrĩra mataaro ma andũ arĩa ooru,
na ũtageragĩra njĩra cia eehia,
kana akagwatanĩra na andũ arĩa matatĩĩĩte Ngai.
2We-rĩ, gĩkeno gĩake nĩgwathĩkĩra watho wa MWATHANI,
na nĩawĩciiragia mũthenya o na ũtukũ.
3 Ahaana ta mũtĩ ũrĩa ũhandĩĩtwo ndeereinĩ cia rũũĩ,
ũrĩa ũciaraga maciaro maaguo mahinda maaguo makinya,
namo mathangũ maaguo matihoohaga.
Nĩagaacagĩra ũndũinĩ o wothe ũrĩa eekaga.
4No arĩa ooru matihaana ta ũguo o na haniini;
mahaana ta mahuti marĩa moombũragwo nĩ rũhuuho.
5Tondũ ũcio, andũ arĩa ooru, nĩmagaatuĩrwo nĩ Ngai,
na nĩmakaamũranio na andũ arĩa marĩ a Ngai kĩũmbe.
6Nĩ gũkorwo MWATHANI nĩ we ũtongoragia arĩa athingu o na akamamenyagĩrĩra,
no arĩa ooru marĩ njĩrainĩ ya kũũra.