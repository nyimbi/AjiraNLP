Ciĩko njũru iria ciĩkagwo nĩ andũ
(Thab 53)
1 Irimũ ciĩĩraga atĩrĩĩrĩ, “Gũtirĩ Ngai.”
Ciothe ciendeete o ungumania,
na ciĩko iria ciĩkaga no cia ũũra thoni;
gũtirĩ o na kĩmwe gĩacio gĩĩkaga ũndũ mwega.
2MWATHANI acũũthagĩrĩria andũ arĩ o igũrũ,
oone kana gatagatĩinĩ kaao nĩkũrĩ andũ oogĩ
o arĩa mamũthaathayagia.
3No rĩĩrĩ, oothe no gũturuura maturuurĩĩte,
oothe gũtirĩ ũteendeete kungumania maũndũ;
gũtirĩ o na ũmwe gatagatĩinĩ kaao wĩkaga ũndũ mwega;
gũtirĩ o na ũmwe.
4MWATHANI egũkĩũria atĩrĩĩrĩ,
“Kaĩ andũ aya oothe meekaga ũũru matarĩ ũmenyo?
marĩaga andũ aakwa ta ũrĩa marĩaga irio,
na matihooyaga.”
5No hĩndĩ ĩyo nĩmakaanyiitwo nĩ guoya mũnene,
tondũ Ngai e mwena wa arĩa athingu.
6Andũ arĩa ooru mathũũkagia mĩbango ya arĩa athĩĩni,
no rĩĩrĩ, MWATHANI nĩ we ũmenyagĩrĩra arĩa athĩĩni.
7Naarĩ korwo Zayuni kwoima ũhonokio wa Isiraeli!
Ĩ andũ a Isiraeli magaakena atĩa hiihi
hĩndĩ ĩrĩa MWATHANI agaakorwo atũmĩĩte magaacĩre rĩngĩ!