Waganu wa andũ
1 Rĩrĩa andũ maingĩhire thĩ, na airĩĩtu no maaciaragwo, 2ciũmbe cia igũrũ nĩcionire atĩ airĩĩtu acio nĩ athaka, na kwoguo igĩkĩoya arĩa ingĩeyendeire magĩtuĩka atumia aacio. 3MWATHANI agĩcooka akiuga atĩrĩ, “Ndikũreka andũ matũũrage tene na tene; o no andũ, na kuuma rĩu gũtirĩ ũrĩikaraga makĩria ma mĩaka igana na mĩrongo ĩĩrĩ (120).” 4 Matukũinĩ macio na marĩa maarũmĩrĩire gũkĩgĩa imũndũ nene iria ciarĩ njiarwa cia atumia a gũũkũ thĩ na ciũmbe cia igũrũ. Acio nĩo maarĩ andũ njamba arĩa maarĩ igweta a tene. 5 Rĩrĩa MWATHANI oonire ũrĩa andũ oothe a thĩ maarĩ aaganu, na ũrĩa meeciiragia ũũru hingo ciothe, 6nĩeririre nĩ ũndũ wa kũmoomba na kũmaiga gũũkũ thĩ. Nĩeririre mũno 7o nginya akiuga atĩrĩ, “Andũ aya ndoombire nĩngũmaniina mathire thĩ o hamwe na nyamũ, na nyoni, tondũ nĩndĩrirĩĩte kĩrĩa gĩatũmire nyũmbe andũ, nyamũ na nyoni.” 8No rĩĩrĩ, MWATHANI nĩakeneetio nĩ Noa.
Noa
9 Ici nĩcio njiarwa cia Noa. Noa aarĩ mũndũ mũthingu, na matukũinĩ maake aarĩ mũndũ mũkinyanĩru na aatũire e thiritũ na Ngai. 10Noa aarĩ ithe wa aariũ atatũ: Shemu, Hamu, na Jafethi. 11No rĩĩrĩ, andũ acio angĩ oothe a thĩ maarĩ aaganu maithoinĩ ma Ngai, na haaro yaiyũrĩĩte kũndũ guothe. 12Ngai akĩrora thĩ akĩona ĩ njũru, amu andũ oothe maatũũraga meehagia.
13Ngai agĩkĩĩra Noa atĩrĩ, “Nĩnduĩte atĩ nĩngũniina andũ oothe. Ngũmaniina biũ tondũ thĩ yothe ĩiyũrĩĩte haaro nĩ ũndũ wao; nĩngũmaniinanĩria hamwe na thĩ. 14Wĩyakĩre thabina na mbaaũ iria njega, ũmĩgayanie thĩinĩ na ũcooke ũmĩthinge na thĩinĩ na na nja na rami. 15Thabina ĩyo ĩgũkorwo ĩ na ũraihu wa ta mita igana na mĩrongo ĩtatũ na ithatũ na wariĩ wa ta mita mĩrongo ĩĩrĩ na igĩrĩ, na kĩrũũgamo gĩa ta mita ikũmi na ithatũ. 16Ũmĩgite, na kuuma igitĩro na rũthingo ũtigie mwanya wa ta cenitimita mĩrongo ĩna na inya. Ningĩ ĩkorwo na ngoroba ithatũ, na ũmĩĩkĩre mũrango mwena. 17Atĩrĩĩrĩ, nĩngũreehe mũiyũro wa maaĩ thĩ wa kũniina indo ciothe i muoyo. Ciũmbe ciothe irĩ thĩ nĩigũkua. 18No rĩĩrĩ, nĩngũthondeka kĩrĩĩkanĩro nawe, nawe ũtoonye thĩinĩ wa thabina ũrĩ na mũtumia waku, ciana ciaku, o hamwe na atumia aao. 19Na rĩĩrĩ, ũtoonye na nyamũ igĩrĩ igĩrĩ, ya njamba na ya nga kuuma kũrĩ nyamũ ciothe i muoyo. 20Kuuma harĩ mũthemba wa o nyoni ũtoonye na ya njamba na ya nga, na mũthemba wa o nyamũ ũtoonye na ya njamba na ya nga nĩguo citũũre muoyo. 21Na ũtoonye na mĩthemba yothe ya irio ũciige mũthiithũ irĩ ciaku na cia nyamũ icio.” 22 Naake Noa agĩĩka maũndũ macio moothe aathĩĩtwo nĩ Ngai.