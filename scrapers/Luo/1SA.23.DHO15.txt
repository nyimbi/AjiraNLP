Daudi obet Keila, kendo obet e thim
1Chieng’ moro nonyis Daudi ni jo-Filistia kedo gi jo-Keila, kendo yako cham mane ni kuonde dino. 2Omiyo nopenjo Ruoth Nyasaye wach niya, “Adhi aked gi jo-Filistia koso?” Ruoth Nyasaye nodwoke niya, “Dhiyo, iked kodgi, mondo ires jo-Keila.” 3To joma ne ni kod Daudi nowachone niya, “Ka luoro nyalo makowa mana e Juda kaeri, donge wanaluor moloyo kwadhi kedo gi jo-Filistia?” 4Kuom mano Daudi nochako openjo Ruoth Nyasaye wach, mi Ruoth Nyasaye nodwoke niya, “A malo idhi Keila, nimar abiro chiwo jo-Filistia e lweti.” 5Omiyo Daudi gi joge nodhi Keila, mokedo gi jo-Filistia. Ne giloyogi marach, kendo gipeyo jambgi, mi gireso jo-Keila.
6Kane Abiathar wuod Ahimelek oringo odhi Keila ir Daudi, nodhi koting’o law dolo miluongo ni efod e lwete.
7Saulo nowinjo ni Daudi odhi Keila, mi nowacho niya, “Nyasaye osechiwe e lweta nikech kosedonjo e dala man gi rangeye kod radedi, to osemakore owuon.” 8Omiyo Saulo nowako ji duto ni lweny, mondo gidhi Keila, gitim ageng’a ni Daudi gi joge. 9To kane Daudi owinjo ni Saulo dwaro timone marach, nowachone Abiathar niya, “Kelna law dolo.” 10Eka Daudi nokwayo Ruoth Nyasaye niya, “A Ruoth Nyasaye ma Nyasach Israel, asewinjo ni Saulo dwaro biro Keila ka, mondo oketh dala nikech an. 11Obiro biro adier kaka asewinjono, koso? A Ruoth Nyasaye ma Nyasach Israel, asayi mondo inyisa wachno.” Mi Ruoth Nyasaye nodwoke niya, “Obiro biro.” 12Eka Daudi nopenjo kendo niya, “Jo-Keila nochiwa kaachiel gi joga e lwet Saulo koso?” Ruoth Nyasaye nodwoke ni, “Ginichiwi.” 13Omiyo Daudi nowuok gi joge duto mia auchiel, modhi kamoro amora mane ginyalo dhiye. Kane Saulo owinjo ni Daudi oseringo oa Keila, ne ok odhi kuno. 14Daudi nodak kuonde rogo e piny gode manie thim Zif. Saulo ne dware pile, to Nyasaye ne ok ochiwe e lwete.
15Luoro nomako Daudi nikech Saulo nosewuok mondo onege. To kane Daudi ni Horesh e thim Zif, 16Jonathan wuod Saulo nowuok, modhi ire kuno, mojiwe kotego chunye kuom Nyasaye. 17Nowachone niya, “Kik iluor, nimar Saulo wuora ok bi nwang’i. Inibed ruodh Israel, to anabed jalupni. Saulo wuora bende ong’eyo kamano.” 18
Mi ne gikuong’ore e nyim Ruoth Nyasaye ni osiep manie kindgi ok norum. Bang’ mano, Jonathan nodok dala, to Daudi nodong’ Horesh.
19
Jo-Zif nodhi Gibea ir saulo, mi giwacho niya, “Daudi opondo kuomwa Horesh, e got Hakila, yo milambo mar Jeshimon 20Emomiyo ruoth, koro bi e kinde moro amora midwaro, mondo wachiwe e lweti.” 21Saulo nodwokogi niya, “Ruoth Nyasaye mondo oguedhu, nikech usetimona maber. 22Koro dhiuru, unon mondo ung’e maber kama opondoe, bende ung’e joma osenene kanyo, nikech osenyisa ni ogalagala ahinya. 23Ng’euru kuonde duto mopondoe, kendo uduogna wach madier. Eka anadhi kodu, kendo ka en e pinywa ka, to anadware kuom dhout Juda nyaka ayude.”
24Kuom mano ne giwuok, mi gidok Zif, motelo ni Saulo. To Daudi gi joge ne nie thim Maon man Araba yo milambo mar Jeshimon. 25Saulo gi joge nowuok dhi dware, to nonyis Daudi wach, mi nolor odhi nyaka e lwanda manie thim Maon. Kane Saulo owinjo kamano, nolawo Daudi nyaka thimno. 26Saulo nodhi e bath got konchiel, to Daudi gi joge ne nie bathe komachielo. Daudi ne reto mondo oyomb Saulo, nikech Saulo gi joge ne ochako timonigi ageng’a koni gi koni, mondo omakgi. 27To e sa nogono, jaote moro nobiro ir Saulo mowachone niya, “Reti, ibi piyo, nikech jo-Filistia osemonjo pinywa.” 28Mi Saulo noweyo lawo Daudi, modok kedo gi jo-Filistia. Emomiyo iluongo kanyo ni, ‘Lwanda mar Pogruok’. 29To Daudi noa kanyo, modhi odak kuonde rogo man Engedi.