1Eka Elihu nomedo wacho niya,
2“Ayub, en miriambo wacho ni ionge gi ketho e nyim Nyasaye,
3kata penjo Nyasaye ni, richoni time nadi,
koso ni ere gima ber ma iseyudo kuom bedo makare?
4Adwaro dwoki kaachiel gi osiepeni adekgi.
5Rang ane polo mondo ine kaka boche polo ni kuma bor.
6
Ka itimo richo, to mano ok hiny Nyasaye.
Koso iparo ni kitimo gik maricho mang’eny,
to mano timo Nyasaye gimoro?
7To bende ka in ng’at makare ahinya
to mano konyo Nyasaye gang’o?
Onge gima Nyasaye dwaro kuomi.
8Richoni hinyo mana ji weteni,
kendo ber mitimo konyo mana gin.
9Ka ji yudo thagruok, kithirogi,
to gichur kendo giywak ni mondo ng’ato oresgi.
10To ok giywag ni Nyasaye ma jachwechgi,
kendo mamiyogi teko e sa ma masira malich omakogie.
11Ok gidhi ir Nyasaye ma miyo wabedo gi rieko
moloyo winy gi le.
12Kuom mano, ka giywak ni mondo okonygi, to Nyasaye ok dewgi,
nikech gin joma josunga, kendo ma timbegi richo.
13Giywak kayiem,
nimar Nyasaye Manyalo Gik Moko Duto ok winjgi,
bende ok onen-gi.
14In Ayub, iwacho ni ok inyal neno Nyasaye,
to rit arita mos, nikech oseyudo wachni.
15In iparo ni Nyasaye ok kum ji, kendo ni ok odew richo,
16omiyo idhi nyime gi wecheni manono,
bende nenore malong’o ni ikia gima iwacho.”