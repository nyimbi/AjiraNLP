Ngech puoth mzabibu
1
Abiro wero ni jaherana wenda mar hera,
ma awerego puothe mar mzabibu.
Jaherana ne nigi puoth mzabibu e bath got kama omew.
2Ne opure maber mi ogolo kite mane nitie,
kendo opidhoe mzabibu mabeyo ahinya.
Ne ogero ot mabor mar rito e dier puodhono,
kendo ne okunyo bur mobiyo mzabibu e lwanda man kuno.
Ne ogeno ni puotheno biro nyagone olemo mabeyo,
to kar timo kamano ne onyago mana olemo makech.
3Koro un jo-Jerusalem kod jo-Juda,
ng’adieuru bura e kinda kod puotha mar mzabibu.
4En ang’o mane onego atim e puotha mane ok atimo?
To kane atimo gik moko duto mowinjore,
to ere gima omiyo ne onyago mana olemo makech,
to ne ageno ni obiro nyagona olemo mabeyo?
5Koro chikuru itu,
mondo uwinj gima abiro timo ni puotha mar mzabibu.
Abiro pudho chiende oko,
kendo abiro muko ohingane,
mi dhok gi le nokwaye kendo nonyone piny.
6Kamanoo, anawe okethre.
Bende ok nolwer bede olembene, kata doch ok nodoye,
to kudho kod pedo ema nogawree,
kendo anakwer boche polo mondo koth kik chak chue kanyo.
7Puoth mzabibu mar Ruoth Nyasaye Manyalo Gik Moko Duto en Israel,
kendo jo-Juda e yath mane orito maber.
Ne ogeno ni adiera dibedie, to nek ema ne oneno,
bende noparo ni tim makare diyudree,
to ywak malit ema ne owinjo.
Masiche mabiro mako joricho
8Yaye, unune malit un joma medo gero udi agera,
kendo ma medo yaro puothe ayara nyaka piny pong’ thich,
mi udong’ kukwako piny!
9Ruoth Nyasaye Manyalo Gik Moko Duto osekuong’ore ka awinjo niya,
Udi mang’eny nowe gunda,
Adier, udi madongo mabeyo nodong’ nono ma onge joma odakie.
10Bende puodho maduong’ nonyag mana mzabibu
moromo divai matin nono,
kendo kodhi moromo depe ariyo
nonyag cham moromo mana ondweto kende.
11Yaye, unune malit, un joma chiew gokinyi mang’ich
kadhi dwaro kong’o,
kendo budho nyaka dier otieno ka mer!
12Utimo sewni gi kong’o mogundho kod thumbe mopogore opogore to ok udew gik ma Ruoth Nyasaye
osetimo, bende ok unegi.
13Kuom mano, noter joga e tuech e piny mabor
kapok gifwenyo ni ginie masira.
Kech gi riyo biro nego joma ogen kaachiel gi ji mamoko duto.
14Emomiyo piny joma otho ong’amo dhoge malach, ka dande oyawore,
mondo omwonygo joma ogen kaachiel gi ji mamoko duto,
e kinde ma gikokie gi mor.
15Ji duto, koda ka josunga, nodwok piny mi bolre.
16Yo ma Ruoth Nyasaye Manyalo Gik Moko Duto ng’adoe bura
biro miye duong’,
kendo timne makare biro nyiso ni en Ng’ama Ler.
17Nyirombe ema nokwa e lege, ma yande ruedhi kwayoe,
kendo nyidiek ema nolag e lege madongo
ma yande miyo dhok doko machwe.
18Yaye, unune malit, un joma ywayo chandruok irgi
ka joma ywayo rombo kata gari gi tol.
19Uwacho niya, “Ruoth Nyasaye mondo oreti, otim tichne piyopiyo wane!
Adier, gima Ng’ama Ler mar Israel ochano timo, mondo ochop piyopiyo waneye!”
20Yaye, unune malit, un joma kwano richo ka gima ber,
kendo ma kwano gima ber ka gima rach.
Uluongo mudho ni ler, kendo ler uluongo ni mudho,
bende ukwano gik makech ka gik mamit,
to gik mamit ukwano ka gik makech.
21Yaye, unune malit, un joma paro e chunygi giwegi ni riek,
kendo ma kwanore ni ong’eyo gik moko.
22Yaye un thuondi mag madho kong’o
kendo ma tekogi en mana ruwo kong’o makech,
23ubiro yudo kum, nimar uweyo joketho nikech asoya,
to joma onge ketho ema utamo e adiera monego giyudi!
24Emomiyo kaka ligek mach wang’o yugi, mi tieki,
kendo kaka tiang’ wang’ mi rum e mach mager,
e kaka un bende unulal nono mana ka buru,
nimar usechayo chik Ruoth Nyasaye Manyalo Gik Moko Duto,
kendo usedagi wach Ng’ama Ler mar Israel.
25Kuom mano Ruoth Nyasaye okecho gi joge,
kendo oserieyo bade kuomgi mogoyogi, mi gode otetni,
kendo ringre jogo obimbore e wang’yore ka yugi.
To kata kamano mirimbe pok okue,
kendo pod okumogi akuma.
26Mano omiyo obiro ting’o bandera kaka ranyisi
ma ogwelo oganda moro modak kuma bor.
Obiro luongogi mondo giwuogi e tung’ piny,
kendo gibiro biro piyopiyo ka giringo,
27ma onge ng’ama ol kuomgi kata ma chwanyore,
kendo ma onge ng’ama nur kata ma nindo.
Bende onge ng’ama okandane ombekni e nungone
kata ma tond wuochene ochot.
28Aserni maggi opiag mabith,
kendo atungegi duto oywa motegno.
Ombong’ faresegi tek ka kite, kendo tiend gechegi mag lweny winyore ka kalausi.
29Giywak mana ka sibuor maruto komako le,
kendo dhigo ma onge ng’ama nyalo maye.
30Ginikog kuom jo-Israel chieng’no, mana ka nam matwaro,
kendo ka ng’ato orango piny
to mudho gi chandruok ema none,
bende wang’chieng’ noimre e boche polo.