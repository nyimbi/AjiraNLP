Nyasaye okwayo jo-Israel mondo okelne chiwo
(Wuok 35.4-9)
1Ruoth Nyasaye nowacho ni Musa niya, 2“Nyis jo-Israel mondo okelna chiwo, kendo ichokna chiwo moro amora kuom ji duto moyie golo kuom herogi. 3Gik ma onego ichok e magi: Dhahabu gi fedha kod mula, 4kaachiel gi law mambulu kod marathuol kod makwar, kod law katana maber, gi yie diek, 5gi piende rombe molok gi range makwar gi piende monyong’ gi yiend shita, 6gi mor taya kod gik mang’ue ng’ar, 7gi kite mibiro keto e law dolo miluongo ni efod kod law agoko. 8Bang’ mano gigerna Kama Ler mondo adag kodgi. 9To nyaka gere kaachiel gi gige duto, kiluwo mana kido ma abiro nyisi.
Sanduk mar Rapar
(Wuok 37.1-9)
10“Los sanduk ma borne oromo mita achiel, to lachne nus mita, kendo borne modhi malo bende nus mita. 11Bawe gi dhahabu maler, oko gi iye, kendo ilosne laini mar dhahabu molwuoro bethene duto. 12Thedhne ratege ang’wen mag dhahabu, kendo ketgi e tiendene ang’wen. Ratege ariyo nobed e bathe konchiel, to ariyo e bathe komachielo. 13Los ludhe ariyo gi yiend sida, mi ibawgi gi dhahabu, 14kendo irwakgi e ratege manie bath sanduk koni gi koni mondo oting’go sanduk. 15Ludhego nyaka sik ei ratege, ma ok ogolgi oko. 16To ketie kite ariyo mag rapar ma abiro miyi.
17
“Losne raum mar dhahabu ma borne oromo mita achiel, to lachne nus mita, obed kar-ng’wono. 18Kaw dhahabu, ithedhgo kido ariyo machalo gi malaika miluongo ni kerubi, mondo gibed gimoro achiel gi raum, mondo obed kar ng’wono. 19Kerubi achiel nobed e dho raum konchiel, kendo achiel e dhoge komachielo. 20Ginibed ka giyaro buombegi malo mondo gigeng’ raum, kendo ginimanyre, ka ging’iyo wi raum. 21Ket raumno e dho sanduk, to iye ketie kite ariyo mag rapar ma abiro miyi. 22Kanyo ema naromie kodi, kendo ka an ewi raum e kind kerubi ariyo manie wi Sandug Rapar, anamiyi chikena duto, iter ni jo-Israel.
Mesa mar makati miketo e nyim Nyasaye pile
(Wuok 37.10-16)
23“Los mesa gi yiend sida, ma borne romo mita achiel, to lachne nus mita, kendo borne modhi malo bende nus mita. 24Bawe gi dhahabu maler, kendo ilosne laini mar dhahabu molworo bethene duto. 25Chue mithe alwora ma lachne romo tat lwedo achiel, kendo ichue dir mitheno gi dhahabu. 26Ilos ratege ang’wen mag dhahabu, kendo ichomgi e tunge ang’wen mag mesa kama tiendene nitie, mondo oting’ego. 27Ratege ma norwakie ludhe miting’ego nobed e mithe. 28Ilos ludhego gi yiend sida, kendo ibawgi gi dhahabu. Gin ema noting’ kodgi mesano. 29Los tewni gi kikombe gi agulni kod agwetni mitiyogo kitimo misengni miolo piny. Gigo duto nyaka los gi dhahabu maler. 30
To makati miketo e nyima pile nyaka bed e mesano ndalo duto.
Rachung taya mar dhahabu
(Wuok 37.17-24)
31“Ilos rachung taya gi dhahabu maler. Tiende kod kore to mondo ilos gi dhahabu mothedhi, kendo maupe mogorie, kaachiel, gi thiepegi kod obokegi, nyaka los obed gimoro achiel kode. 32Nobed gi bede auchiel moa e bathe koni gi koni, adek e bathe konchiel, kendo adek e bathe komachielo. 33Moro ka moro nyaka bed gi maupe adek mogor kaachiel gi thiepegi kod obokegi, machal gi thiep oyungu. 34E kor taya hie nyaka bedie maupe ang’wen man gi thiepe kod oboke machalo gi thiep oyungu. 35Bede ariyo ariyo mag rachungino nyaka bed gi maua achiel e bwogi. 36Maupego gi bedego kod rachungino nobed gimoro achiel mothedh gi dhahabu maler. 37To bende ilos teyni abiriyo ni rachungi, kendo iketgi malo mondo giliel ka gimenyo yo ka nyime. 38Rangis teyni kod tepe nyaka los gi dhahabu maler. 39To nyaka ikonyri gi kilo piero abich mag dhahabu maler kuom loso rachungino, kaachiel gi gige duto. 40
To nyaka ine ni ilosogi machal gi kido mane onyisi ewi got.