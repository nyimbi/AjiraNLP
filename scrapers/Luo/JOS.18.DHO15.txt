Piny modong’ opog gi ombulu Shilo
1Ka ne jo-Israel osekawo pinyno, ne gichokore Shilo giduto, mi giguro Hemb Romo kuro. 2To dhout Israel abiriyo ne pok okawo lowo, 3omiyo Joshua nowacho ni jo-Israel niya, “Ang’o murito momiyo pok ukawo piny ma Ruoth Nyasaye ma Nyasach kwereu osemiyou? 4Dhoot ka dhoot mondo omiya ji adek ma anyalo oro mondo odhi onon kaka dipog pinyno duto e migepe abiriyo, ka gindiko kaka migawo ka migawo chalo. Ka gisetieko, eka giduog ira 5mondo opog pinyno ni dhoudi abiriyogo. To jo-Juda to nobed abeda e pinygi man yo milambo, kendo joka Josef bende nobed e pinygi man yo nyandwat. 6Kusepogo piny nyadibiriyo kamano, kendo usendiko kaka ochalo, eka ukelna ndiko manyiso migepego, kendo nopognugi gi ombulu e nyim Ruoth Nyasaye. 7To jo-Lawi ok noyud lowo kaka uyudo, nimar pokgi en bedo jodolo mag Ruoth Nyasaye, kendo jo-Gad gi jo-Reuben gi jo-Manase konchiel bende ok nopognigi nikech giseyudo lopgi loka Jordan mane Musa jatich Ruoth Nyasaye omiyogi.”
8Joma noyiergo nodhi, mowuotho e pinyno duto ka ginono kaka ochalo, nikech Joshua nosechikogi niya, “Dhiuru uwuoth e pinyno duto, kendo undik kaka ochalo; eka uduog ira Shilo ka. Bang’e napognu piny gi ombulu e nyim Ruoth Nyasaye.” 9Kuom mano jogo nodhi monono pinyno duto, kendo ne gindiko e kitabu kaka ochalo. Ne gipogo piny nyadibiriyo, ka gichano nying mier duto mane ni kuno. Bang’e ne giduogo ir Joshua e kambi Shilo, 10kendo Joshua nogoyonigi ombulu e nyim Ruoth Nyasaye, mopogo ni dhoot ka dhoot lope.
Piny mopog ni jo-Benjamin
11Ombulu mokwongo nolwar kuom dhout Benjamin, mi giyudo lowo e kind jo-Juda gi joka Josef. 12To malo yo nyandwat tong’gi nochakore e aora Jordan modhi nyaka gode man yo nyandwat mar Jeriko. Noluwo piny godego, kochomo yo podho chieng’ nyaka e thim machiegni gi Beth-aven. 13Eka nochomo Luz yo milambo nyaka god Luz ma tinde iluongo ni Bethel. Bang’e nodhi nyaka Ataroth-adar e got man yo milambo mar Beth-horon mamwalo. 14Nogomo koa yo podho chieng’ mar godno, mochomo yo milambo mar got man but Beth-horon, mogik Kiriath-baal, dala jo-Juda, miluongo bende ni Kiriath-jearim. Mano e tong’gi ma yo podho chieng’. 15Tong’gi ma yo milambo nochakore Kiriath-jearim, kochomo yo podho chieng’ nyaka soko mar Neftoa. 16Eka nodhi nyaka bath got mochomore gi holo Ben-hinom man yo nyandwat mar holo Refaim. Noluwo holo Hinon tir kochomo yo milambo mar god jo-Jebus nyaka En-rogel. 17Bang’e nogomo kochomo yo nyandwat nyaka Enshemesh, kendo nyaka Geliloth momanyore gi yo maidho Adumin. Eka nolor nyaka Lwanda Bohan wuod Reuben, 18mokadho yo nyandwat mar Beth-araba kendo noridore nyaka holo mar aora Jordan. 19Bang’e nodhi yo nyandwat mar got Beth-hogla, mogik yo nyandwat mar Nam Kado e dho aora Jordan gi yo milambo. Mano ne tong’gi ma yo milambo. 20To tong’gi ma yo wuok chieng’ ne en aora Jordan. Mano ne tong’ piny ma nopog ni dhout Benjamin.
21Miech jo-Benjamin, kaluwore gi dhoutgi, ne gin Jeriko, gi Beth-hogla, gi Emek-keziz, 22gi Beth-araba, gi Zemaraim, gi Bethel, 23gi Avim, gi Para, gi Ofra 24gi Kefar-amoni, gi Ofni, kod Geba. Giduto ne gin mier apar gariyo, ka ok okwan mier matindo mane okiewo kodgi, 25to bende ne gin gi Gibeon, gi Rama, gi Beeroth, 26gi Mizpe, gi Kefira, gi Moza, 27gi Rekem, gi Irpeel, gi Parala 28gi Zela, gi Ha-elef gi Jebuz (ma tinde iluongo ni Jerusalem,) gi Gibea, kod Kiriath-jearim. Giduto ne gin mier apar gang’wen ka ok okwan mier matindo mane okiewo kodgi. Mago e mier mane opog ni dhout Benjamin.