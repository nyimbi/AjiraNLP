1Jatich ma jamer ok nyal bedo jamwandu,
kendo ng’ama ok rit gik matindo maber nopodh mosmos.
2Kong’o kod mon ketho joma riek,
kendo ng’ama ohero limo ohodho ok dew wichkuot.
3Adhonde gi kudni nobed pok ma ng’ama kamano yudo,
kendo noketh ngimane.
Wuoyo mathoth
4Ng’ama geno ng’ato piyopiyo onge gi paro matut,
kendo ng’ama timo richo hinyo mana chunye owuon.
5Ng’ama mor gi richo owinjore gi sand,
6to ng’ama osin gi kuoth baro ni richo.
7Kik inyis jomoko gima owachni, eka ok niyud chandruok.
8Kik iwach gimoro kuom osiepni kata kuom jasiki.
Adier, kik ihul wach ma ng’ato owachoni,
mak mana ka wachno dimi idonj e richo,
9nikech ka owinjo, to dowe geni,
kendo bang’e dosin kodi ahinya.
10Kiwinjo kuoth moro, to tho kode e iyi.
Kik iluor, nikech ok nomi imuochi!
11Ng’ama ofuwo to kosehulne gimoro,
to obedo ka dhako ma muoch kayo, madwaro nywol.
12Adier, ka ng’ama ofuwo temo pando wach e chunye,
to wachno hinye mana ka gima asere ema chwowe!
Kik iyie gi weche duto miwinjo
13Ka iwinjo ni osiepni otimo gimoro marach,
to none maber, nikech nyalo bet ni ne ok otimo gino;
to kapo ni notimo, to ok nochak otim kamano kendo.
14Kata ka iwinjo ni ng’at modak buti owacho gimoro marach kuomi,
to none maber, nimar nyalo bet ni ne ok owacho;
to kapo ni ne owacho, to ok nochak owach kamano kendo.
15Adier, non osiepni maber, ka ok iyie gi weche duto miwinjo,
nikech hango wach ng’eny.
16Kamoro lew ng’ato kier,
kowacho weche mang’eny moloyo modwaro wacho,
nikech ere ng’ama wechene pok omiyo odoko jaketho?
17Non ng’at modak machiegni kodi wach kapok isieme,
kendo we mondo Nyasaye ema ong’ad bura.
Rieko ma adiera, kod rieko mar miriambo
20Luoro Ruoth Nyasaye kende e rieko.
Adier mako chik Nyasaye kende e rieko.
22To ng’eyo richo ok en rieko,
kendo rieko ma joricho ng’ado ok en rieko madiera.
23Nitie rieko moro ma miyo ji sin gi ng’ato,
to ng’ama onge rieko, en mana ng’ama ofuwo.
24Bedo gi obwongo manok, kiluoro Nyasaye,
ber moloyo ngalruok maketho chik.
25Nitie rieko mar ngalruok makelo richo.
Kuom ranyisi, ng’ato nyalo loyo bura,
kokonyore gi ng’wono ma jomoko otimone, e yo marach;
26kata ng’ato nyalo wuotho kokulo wiye ka ng’ama nigi kuyo,
to chunye opong’ gi miriambo.
27Oumo wang’e kowuondore ni ite odino,
to kara kigalori, to onyalo hinyi!
28Nyalo bet ni onenore ka ng’ama onge teko mar timo richo,
to koyudo thuolo, to otimo atima.
29To kata kamano, kit dhano ing’eyo kuom nenruokne,
kendo ng’ama riek ifwenyo kineno wang’e.
30Rwakruok ng’ato, kendo kaka onyiero, kendo kaka owuotho,
ema nyiso kite.