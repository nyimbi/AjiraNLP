Keto Harun gi yawuote e tich dolo
(Tim jo-Lawi 8.1-36)
1“Kiwalo Harun gi jowuote mondo obed jodolona, to nyaka itim kama: Kaw nyarwath kod imbe ariyo maonge gi songa. 2Bende ikaw makati, kek moted gi mo, kod chapat mowirie mo. Magi duto nyaka los gi mok ngano mayom, ma ok oketie thowi. 3Iketgi e odheru, kendo ikelgigo. Bende ikel nyarwath gi imbe ariyo kande. 4Bang’e ikel Harun gi yawuote e dho Hemb Romo kendo ilwokgi. 5Eka ikaw lewni kande, ma gin kandhu gi aroya maumo efod gi efod wuon, kod law agoko, irwak ni Harun, kendo ituene efod gi okandane. 6Sidhne kilemba, kendo ituene gima opamore cha, ma en osimbo maler. 7Eka ikaw mor wir, iol e wiye kiwalego. 8Bang’ mano ikel yawuote, mi irwaknegi aroche, 9kendo ituenigi okanda e nungogi, bende isidhnigi kilemba. Mano e kaka iniket Harun gi yawuote e tichgi, kendo ginibed jodolo mosiko nyaka chieng’.
10“Kel nyarwath e nyi Hemb Romo, kendo Harun gi yawuote oket luetgi e wiye, 11eka iyange e nyim Ruoth Nyasaye e dho Hemb Romo kanyo. 12Kaw rembe moko, imien gi lith lweti e tunge kendo-mar-misango. To remo duto modong’ iol e tiend kendono. 13Eka ikaw boche duto mogawo jambich, gi atel man kuom chuny, kod nyirokene, kaachiel gi boche mogawogi, kendo iwang’gi e kendo-mar-misango. 14To ring nyarwath kod piene, kaachiel gi ich iwang’ e tok kambi oko, nikech en misango mar golo richo.
15“Bang’ mano ikaw achiel kuom imbe kande, kendo Harun gi yawuote oket luetgi e wiye. 16Eka iyange, kendo ikaw rembe, ipuk e kor kendo-mar-misango. 17Ipoge lemo lemo, kendo ilwok jambi iye kod tiendene, mi iketgi kaachiel gi ringe moko kod wichne. 18
Eka iwang’ imno duto e kendo-mar-misango. Mano en misango miwang’o pep ni Ruoth Nyasaye. En tik mang’ue ng’ar moa kuom misango miwang’o ni Ruoth Nyasaye.
19“Kaw im mar ariyo, kendo Harun gi yawuote oket luetgi e wiye. 20Eka iyange, kendo ikaw rembe moko mondo imien e it Harun makorachwich kod it yawuote ma korachwich kod lith luetegi mathuon makorachwich kod lith tiendegi mathwon bende. To remo modong’, ipuk e kor kendo mar-mar-misango koni gi koni.
21“Kaw remo moko manie wi kendo-mar-misango, kod mor wir, mi ikir kuom Harun gii yawuote, kendo kuom lepgi, kamano Harun gi yawuote kaachiel gi lepgi nodok maler. 22Kaw bor im, gi sembe kod boche mogawo ich, gi atel man kuom chuny, gi nyirokene, kaachieel gi boche mogawogi, kod em makorachwich, ni mar en im mirwakogo jodolo. 23Bang’ mano ikaw makati achiel, gi kek achiel moted gi mo, kod chapat achiel, mogol e odheru moting’o makati ma ok ketie thowi man e nyim Ruoth Nyasaye. 24Ket mago duto e lwet Harun, kendo e lwet yawuote, kendo iyieggi e nyim Ruoth Nyasaye. 25Eka ikawgi e lwet Harun gi yawuote, kendo iwang’gi e kendo-mar-misango, kaachiel gi misango kmiwang’o pep, mondo gidum tik mang’ue ng’ar moa kuom misango miwang’o ni Ruoth Nyasaye.
26“Bang’e ikaw agoko im mane orwakgo Harun, kendo iyiege e nyim Ruoth Nyasaye. En ema nobed lembi kuom chiayono. 27Ipuodh agoko im mane orwakgo Harun gi yawuote, kiyiege e nyim Ruoth Nyasaye. Em imno moket tenge ni jodolo bende itim kamano. 28Mago nobed lemo ma Harun gi yawuote yudo kuom jo-Israel, nyaka chieng’. En lemo moket tenge ni jodolo ma jo-Israel golo kuom misengni mag sawo. En mich ma nyaka gichiw ni Ruoth Nyasaye.
29“Lep harun mag dolo nyaka dong’ ni yawuote bang’ thone mondo girwak kiwirogi kendo kiketogi e tich dolo. 30Wuod Harun ma noket kare e tich, kendo ma nobed kadonjo e Hemb Romo mondo oti e Kama Ler nyaka rwakgi kuom ndalo abiriyo.
31“Kaw im morwakgo jodolo, inegi, eka ited ringe kamoro mowal ni Nyasaye, 32mi Harun gi yawuote nocham ring’ono, kaachiel gi makati modong’, ka gin e dho Hemb Romo. 33Ginicham gigo mane opwodhgo richogi kirwakogi kendo kiwalogi. To ng’ato ma ok jadolo kik chamgi nimar gin gik maler. 34Kapo ni ring’o, kata makati moko odong’ nyaka okinyi, to nyaka wang’gi. Kik chamgi, nimar gin gik maler.
35“Tim ni Harun gi yawuote mana kaka asechiki. Kamano ketogi e tich nokaw ndalo abiriyo.
36“Odiechieng’ kodiechieng’ kuom ndalo abiriyo duto, nyaka itim misango mar golo richo gi nyarwath mondo opwodhgo richo. Kamano inipwodh kendo-mar-misango, kitimo misango mar golo richo kuome, kendo iniwire gi mo kiwalego ni tich Nyasaye. 37Nyaka ipwodh kendo-mar-misango kuom ndalo abiriyo, mondo obed maler moloyo. Gimoro amora mogere kuome nodok mowal ni Ruoth Nyasaye.
Misengni mitimo pile
(Kwan 28.1-8)
38“Gik ma inichiw e kendo-mar-misango gin e magi: Odiechieng’ kodiechieng’ nyaka itim misango gi nyirombe ariyo ma hikgi achiel achiel. 39Ineg nyarombo achiel gokinyi, to machielo ineg godhiambo. 40Kichiwo nyarombo mokwongo, to nyaka ichiw bende mogo mayom moromo ondweto, moruw gi mo maliw moromo lita ariyo. To bende nyaka ichiw divai moromo lita ariyo, ka misango miolo piny. 41To godhiambo ineg nyarombo machielo, kendo ichiwe kaachiel gi misango mar cham kod misango miolo piny, mana kaka nende ichiwo gokinyi, mondo odum tik mamit. En misango miwang’o ni Ruoth Nyasaye. 42Misangono nyaka bed kitimo e dho Hemb Romo e nyim Ruoth Nyasaye kuom tienge duto nyaka chieng’. Kanyo ema an Ruoth Nyasaye nabed karomoe kodu, kendo losoe kodi. 43Kanyo bende ema naromie gi jo-Israel, kendo duong’na maler nomi kanyono bedo maler. 44Anaguedh Hemb Romo kod kendo-mar-misango obed maler, bende anawal Harun gi yawuote mondo obed jodolona. 45Anadag gi jo-Israel, mi anabed Nyasachgi, 46kendo dakna kodgino nomi ging’e ni an e Ruoth Nyasaye ma Nyasachgi manogologi Misri. Adier, an Ruoth Nyasaye an Nyasachgi.