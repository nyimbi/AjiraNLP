Wend pak
(1 Weche mag Ndalo 16.23-33)
1Weruru wer manyien ni Ruoth Nyasaye,
un ji duto mae piny ngima, werneuru.
2Weruru ni Ruoth Nyasaye, kendo pakuru nyinge.
Pile nyisuru ji kaka osekonyou.
3Huluru ni ji duong’ne maler,
mondo ji duto owinj timbene madongo.
4Ruoth Nyasaye duong’, kendo nyaka pake malich!
Adier, nyaka miye duong’ moloyo nyiseche mamoko duto,
5nikech nyiseche mag ogendini mamoko duto
gin mana gik manono.
Ruoth Nyasaye to ochueyo polo.
6Duong’ maler gi duong’ mar loch okete diere,
kendo teko gi ber duto ni e Hekalu mare.
7
Un ji duto modak e piny, pakuru Ruoth Nyasaye.
Dendeuru nikech duong’ne gi tekone.
8Miuru nyinge duong’ mowinjore kode,
kendo keluru chiwo e Hekalu mare.
9Ka Ng’ama Ler othinyore, to un ji duto manie piny,
kulreuru e nyime, kutetni.
10Nyisuru ogendini duto niya, “Ruoth Nyasaye e Ruoth!”
En ema oseguro piny motegno, ma ok nyal ng’ingni,
kendo obiro ng’ado ni ji duto bura kare.
11Un polo gi piny, beduru mamor,
to in nam, wuo, kaachiel gi gik moko duto manie iyi!
12Un pewe, beduru mail, kaachiel gi gik moko duto ma un go,
kendo yien duto mae bunge bende mondo okog gi mor e nyim Ruoth Nyasaye,
13nikech obiro mondo orit piny
Adier, obiro rito ji duto mae piny
gi bura makare kod adiera.