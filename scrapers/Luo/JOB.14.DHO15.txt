Ayub oywagore ni en dhano ma ndalone nok
1Ndalo dhano nok, kendo oneno thagruok mathoth.
2Odongo kendo onur piyo, mana ka maua,
bende olal nono ka tipo makadho.
3A Nyasaye, ng’at ma kamano bende dilokri, mi ing’i?
Koso dikela e nyimi mondo iyala?
4Onge gima ler ma diwuog kuom gima ochido ka dhano.
5Kar romb hike nosechan chon.
Ee, kata mana duechene bende ong’ere.
In Nyasaye isechane, omiyo ok nyal loke.
6Lok wang’i oa kuom dhano mondo iweye.
Kata obedo ni ngimane tek kamano,
to we one maber kaka onyalo.
7Ka osetong’ yath, to nitie geno ni onyalo loth kendo.
8Kata obedo ni tiendene top, kendo osikine tho ei lowo,
9to kowinjo much pi, to oloth mana ka yien mochako dongo.
10Dhano to tho, kendo mano e gikone,
to ka osetho, to erego?
11Kata aora dipo ka chieng’ moro oduono,
kendo kata mana nam bende pige nyalo rumo.
12Dhano to kosetho, to ok nyal chier kendo.
Ok onyal chiew ka polo pok okethore,
kendo gimoro ok nochiewe e nindoneno.
13A Nyasaye, mad iyie ipanda e piny joma otho,
mondo apond kuno nyaka mirimbi kue.
Bang’e iket kinde ma ibiro parae kendo.
14Ka ng’ato otho, to bende dochak obed mangima?
An to abiro dhil gi thagruokna nyaka kinde maber chopi.
15Bang’e iniluonga, to anadwoki,
kendo inibed mamor kineno ng’at mane ichueyo.
16Eka inirang kamoro amora ma anyono,
to ok inidew richona.
17Ibiro rucho oko timbena duto mamono.
18Kamoro dipo ka kinde obiro ma gode nyalo mukoree,
kendo ma lwendni bende imukoe oko.
19Pi nyalo loko lwendni,
kendo ohula nyalo ywero lowo.
Kamano e kaka iketho geno ma dhano nigo!
20To mogik, ihewo dhano chuth, kendo itere mabor,
mi tho bam wang’e.
21Kata bed mana ni yawuote yud duong’, to en ok ong’e,
kata ka giyudo wich kuot, to ok one.
22Rem mar dende kende ema owinjo,
kaachiel gi kuyo mar chunye.”