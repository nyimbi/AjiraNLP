Wach mokor kuom jotend Israel
1Ruoth Nyasaye nowuoyo koda mowachona niya, 2“Wuod dhano, kwed jotend Israel, ma akwano ka jakwadh joga. Kornigi wach, kinyisogi ni an Ruoth Nyasaye awacho kama: Unune malit, un jokwath mag Israel! Uritoru mana un uwegi, to rombe to ok udew. 3Umadho chak, kendo urwako lewni molos gi yie rombe, bende rombe mabeyoe moloyo ema unego uchamo, to rombe ok uriti. 4Adier, ok urit rombe moyomno, kendo ok uthiedh mago matuo, bende ok uchom mago motur, bende ok uchok mago moke, kata manyo molal ok umany, to usandogi asanda. 5
Koro kaka rombe onge gi jokwath, giseke mi ondiegi osenegogi kendo ochamogi. 6Kamano romba bayo abaya ewi gode, kendo gike kuonde duto e pinyu, to onge ng’ama manyogi kata ma temo mondo ochokgi.
7“Kuom mano, un jokwath, winjuru gima an Ruoth Nyasaye awachonu. 8Ondiegi osemonjo romba, monego, kendo ochamo, nikech gionge jakwath. Jokwadha ok tem mondo omany rombe to giritore mana gin giwegi. Rombe to ok gidew. 9Omiyo un jokwath, 10an Ruoth Nyasaye awacho ni kaka an Nyasaye mangima, amon kodu. Abiro golo rombena oko kuomu, mi ok nachak awe kendo ubed jokwadhgi kendo, kuritoru mana kendu uwegi! Bende abiro resogi e lwetu, mi ok nawe uchamgi.
11“An Ruoth Nyasaye awachonu ni abiro manyo rombena an awuon mi aritgi, 12mana kaka jakwath rito rombene mane olal moke, to ochako onwang’o. Abiro duogogi kagologi kuonde duto mane gikee, chieng’ masira mane piny otimo mudho. 13Abiro gologi oko kuom ogendini mamoko, mi achokgi kaachiel, kendo aduoggi e pinygi giwegi. Anakwagi e gode Israel kendo e bath aore, kod kuonde duto ma ji odakie. 14Anawe gikwa gi kue e lege mae gode gi holni, kendo e lege duto mabeyo manie piny Israel. 15An awuon ema nabed jakwadh romba, kendo anayudnigi kama giyueyoe. An Ruoth nyasaye ema awacho kamano.
16“Anamany rombe molal, mi achok mago moke, bende anachom mago motur, kendo anathiedh mago matuo, mi arit mago mangima kendo machue, nimar an e jakwath marito rombe e yo makare.
17“Koro un jamba, an Ruoth Nyasaye awachonu ni abiro ng’ado bura moro ka moro kuomu, mi apog mabeyo kuom maricho, kendo anapog imbe kuom nyuogi. 18Uchamo lum mabeyo moloyo, to eka pod unyono lum ma ok ucham piny. Bende umodho pi maliw, to udwaro mago ma ok umodhi! 19Kuom mano, umiyo rombena mamoko chamo mana lum ma usenyono piny, kendo modho mana pi ma useduwo.
20“Emomiyo an Ruoth Nyasaye, anyisou ni abiro ng’ado bura e kindu un rombe machwe kod mago modhero. 21Ugoyo joweteu matuo gi mba, kendo utuomogi gi pat wiu, mi umiyo gipogore gia e kueth, kendo gike. 22To abiro reso rombena mi ok nawe uchak usandgi. Anang’ad bura ni romba duto, mi apog mabeyo kuom maricho. 23
Anamigi jakwath achiel, ma en jatichna Daudi, kendo enoritgi maber. 24
An Ruoth Nyasaye anabed Nyasachgi, to jatichna Daudi nobed jatendgi. An ema awacho kamano. 25Anatim kodgi singruok makelonigi kue, bende anatiek ondiegi duto e piny, mondo romba obed gi kue, ka kwayo e thim, kendo nindo aninda e bungu.
26“Anaguedhgi kendo anawe gidag e alwora mar goda maler, kakelonigi koth e kinde mowinjore. 27Yiendgi nonyag olembe, kendo puothegi nochieg cham, bende ng’ato ka ng’ato nodag gi kue e lope owuon. Ka achodo nyororo mane otuego joga, mi aresogi e teko mar joma ne olokogi wasumbni, to eka gining’e ni an e Ruoth Nyasaye. 28Ogendini mamoko ok nochak oyakgi, bende ondiegi ok noneggi mi chamgi, to ginidag gi kue, maonge ng’ama bwogogi. 29Anami puothegi chieg cham mang’eny, mi atiek kech e pinygi. Bende ogendini mamoko ok nochak ojargi kendo. 30Ng’ato ka ng’ato nong’e ni arito jo-Israel kendo ni gin joga. An Ruoth Nyasaye ema awacho kamano.
31“Un joga, un e kueth jamba makwayo, kendo an e Nyasachu. An Ruoth Nyasaye ema awacho kamano.”