Wend pak
1Ruoth Nyasaye e lerna kendo e warruokna,
omiyo ere ng’ama daluor?
Ruoth Nyasaye e kar konyruokna,
omiyo ok daluor ng’ato.
2Ka joma richo ma mon koda omonja mondo otieka,
to gin ema gichwanyore kendo gipodho.
3Kata ka oganda lweny maduong’ ema obiro mondo omonja,
to ok dabed maluor,
kendo kata ka an e lweny mager,
to pod ageno mana kuom Nyasaye.
4Asekwayo Ruoth Nyasaye gimoro achiel kende,
kendo mano ema adwaro moloyo;
adwaro dak e ode kuom ngimana duto,
mondo ane ber mare kendo alame e Hekalu mare.
5E kinde mar chandruok to enopanda e ode.
Ee, enokana maber e Hekalune,
mi oketa ewi lwanda mabor mondo akwo.
6Kamano analo wasigu molwora koni gi koni.
Anachiw misengni e Hekalu gi mor,
kendo anapak Ruoth Nyasaye gi wer.
7A Ruoth Nyasaye, winja ka aluongi,
kendo bedna mang’won mondo idwoka.
8Ne iwacho niya, “Biuru ira.”
Omiyo abiro iri, A Ruoth Nyasaye,
9to kik ipandna wang’i!
Kik ikech koda, kendo kik iriemba an jatichni.
A Nyasaye Jawarna, in ema isebedo konyruokna,
omiyo kik iweya kata kik ijwang’a.
10Kata kapo ni wuora gi mama ojwang’a,
to in Ruoth Nyasaye, ibiro rita.
11A Ruoth Nyasaye, pwonja gima idwaro mondo atim,
kendo telna mondo aluw yo maber
mondo atony nikech wasigu obutona.
12Kik ijwang’a e lwet wasika
ma monja gi weche mag miriambo, kendo ma bwoga.
13Ang’eyo ni abiro neno ng’wono ma Nyasaye timo ni joge kapok atho.
14Genuru kuom Ruoth Nyasaye.
Ee, genuru kuome, kendo kik chunyu nyosre.