Lemo ma Judith okwayogo Nyasaye
1Judith nopodho piny auma mi obuko wiye buru kendo olonyo lewni ma norwako modong’ mana gi pien gugru, koywak ni Nyasaye matek. E sa nogo noyudo igolo misango mar ubani mitimo Jerusalem godhiambo pile, e Hekalu mar Nyasaye. Judith nolemo niya,
2“A Ruoth Nyasaye
ma Nyasach Simeon kwara
nimiyo kwarwa ligangla
mondo ochulgo kuor
ni jopinje mamoko
ma nokuodo wi nyako
mapok ong’eyo chwo.
Ne gilonye mi gielo duge,
kendo giketho ringre!
To in nisewacho ni,
gima kamano kik timre,
to kata kamano,
ne gitimo atima!
3Mano emomiyo nichiwo jotendgi mondo onegi,
ka remo chuer e kitandagi,
mane gidwanyo nikech wuondruokgi.
Ninego wasumbini kaachiel gi ruodhi,
kendo ruodhi kaachiel gi wasumbini.
4Nichiwo mondgi mondo jomoko nono okaw.
Nyigi bende nichiwo
mondo oter e tuech,
kendo nipogo mwandugi
ni joma ihero,
mane osetimo kinda nikech wachni,
kendo mane osesin nikech dwany
mane odwanygo nyargi
mi oywakni mondo ikonygi.
“A Nyasaye ma Nyasacha,
koro yie iwinj chi lielni bende,
5nikech in ema nitimo gik machon,
gi gik ma kawuono,
kod gik mabiro timore e ndalo mabiro.
In ema isechano gik mantie
kod gik mabiro.
Gik machon bende in ema nichano.
6Gik midwaro ni mondo otimre
obet moikore, ka giwacho ni,
‘Ekiwa, wantie!’
Kamano yoreni duto oikore,
kendo bucheni bende ing’ado kiseng’eyo gik mabiro timore.
7Koro neye kaka jo-Asuria sungore
nikech jolwenjgi gi faresegi kod joma idhogi.
Neye kaka gimor nikech teko mar jolwenjgi,
ka gigeno kuom okumba gi tong’
kendo kuom asere gi orujre!
To in ok ging’eyi,
a Ruoth Nyasaye
makeyo lwenje nono!
8In kendi e Ruoth Nyasaye!
Tiek timbegi mag chuero remo
gi tekoni maduong’
kendo igo tekogi piny
gi mirimbi mager,
nikech gidwaro dwanyo Hekalu mari
kama nyingi maduong’ nitie,
kendo gidwaro chadho tunge mag kendoni mar misango gi ligangla
9neye nyadhi ma gin-go,
mondo ihinygi gi mirimbi mager,
to imi chi lielni teko duto modwaro.
10Weche mamit moa e dhoga,
mondo oneg misumba
kaachiel gi ruodhe
kendo ruoth
kaachiel gi misumbane.
Keth nyadhi ma gin-go
mana gi lwet dhako!
11“In, tekoni ok otenore
kuom ng’eny mar ji,
kendo nyaloni bende
ok otenore kuom joma ger,
nikech in e Nyasach jomobolore,
kendo in e konyruok mar joma ithiro.
Adier, in e Jawar joma onge gi teko,
kendo in e okumba mar joma ojwang’,
bende in e jawar joma chunygi oa.
12“Ahombi, A Nyasach wuora, mondo iyie iwinj ywakna.
In e Nyasach nyikwa Israel,
kendo in e Ruodh polo gi piny.
In e Jachwech pige duto,
bende in e Ruodh gik moko duto misechueyo.
13Miya dhok mawacho weche malombo,
mondo ohiny kendo oneg jogo
mosechano timo malit
ni joma orito singruokni,
kendo madwaro ketho
kar dakni maler,
gi got Sayun,
kod dhood jogi iwuon.
14Nyis ogendini duto gi dhoudi duto ni
in e Ruoth Nyasaye
Manyalo Gik Moko Duto
kendo man gi teko duto.
Bende nyisgi ni
in kendi e Jarit oganda Israel duto.”