Wuoth gi joma iromgo
1Ka igeri e chind agulu, to nyaka idog mochido
kendo kiwuotho gi jasunga, to nyaka ibed machal kode.
2Kik item ting’o ting’ mohingi,
kendo kik iwuoth gi ng’ama nigi teko kod mwandu moloyi.
Kik iket dapi but pipa,
nikech kapo ni gituomore, to dapi ditho.
3Ng’ama jamoko, kata ka oketho ni ng’ato,
to omedo mana charo ng’ano.
Jachan to kata ka otimne marach, to en ema okwayo mondo owene.
4Ka jamoko ong’eyo ni onyalo yudo ohala kuomi,
to okonyore kodi,
to ka in gi chandruok, to oonge kodi gi tich.
5Adier, ka in gi mwandu, to enobed kodi seche duto,
kendo notiek gigi duto ka ok odewo ng’ang’.
6Kodwaro ni mondo ikonye,
to enowuondi konyiero kendo kotego chunyi.
Bende enolombi gi weche mamit kopenji ni,
“Ang’o midwaro mondo atimni?”
7Norund paroni gi chiembe mathoth,
nyaka chop otiek mwanduni duto,
kobiyi nyaka otiek ndhathi chuth, to gikone enonyieri,
kendo achien koneni, to enochal ng’ama ok ong’eyi,
kendo enotwenyoni ume!
8Bed motang’ mondo kik wuondi, mi iyud wichkuot nikech fupi.
9Ka ng’ama duong’ oluongi e nyasi, to kik iyiene kirikni,
eka nomed kwayi matek mondo idhi.
10Kik iketri nyime ahinya, nikech dipo ka odwoki chien,
to bende kik ibed chien ahinya, nimar dipo ka wich owil kodi.
11Kik ikaw ng’ama nigi duong’ ka ng’ama iromgo,
kendo kata kowuoyo kodi mang’eny,
to kik iket genoni kuom wechene,
nikech otemi atema gi wechene mathothgo,
kendo kata e sa ma obuonjoe kodino, to ononi anona.
12Ng’ama ohero wuoyo ahinya, en ng’ama onge gi ng’wono.
Onyalo hinyi, kata onyalo teri e od tuech.
13Kuom mano, bed motang’ kendo ritri moloyo,
nikech ichalo mana gi ng’ama wuotho e lak tho.
15Gimoro amora mangima ohero gima chal kode,
kendo kamano bende e kaka dhano ohero dhano wadgi.
16Adier, kaka gik moko mochue duto machalre, ohero chokore kanyakla,
e kaka dhano bende chokore gi dhano wadgi.
17Ere kaka ondiek diwinjre gi rombo?
Koso ere kaka jaketho diwinjre gi ng’ama kare?
18Bende kue dibedie e kind otoyo gi guok adier?
Kamano bende kue onge e kind jamoko gi jachan.
19Kaka sibuoche chamo le manie thim,
e kaka jamwandu chamo jomodhier,
20kendo kaka jasunga ochayo ng’ama odembore
e kaka jamoko bende ochayo ng’ama odhier.
21Ka jamoko ochwanyore, to osiepene juke,
jadhier to ka opodho, to kata mana osiepene weye aweya!
22Adier, ka jamoko okier, to ji mathoth rese,
kendo kata kowacho weche mobam, to ing’wonone ang’wona.
Jadhier to kochwanyore, to ji duto chare,
kendo kata kowuoyo maber, to onge ng’ama dewo wachne.
23Ka jamoko wuoyo, to ji duto ling’,
kendo bang’e gipako wechene ahinya.
To ka jadhier wuoyo, to ji wacho ni, “Ma to ang’o?”
Kendo ka en ema ochwanyore, to gimedo mana dhire.
24Mwandu ber ka richo ok okethe,
to joma ok oluoro Nyasaye kende ema wacho ni
bedo modhier en richo.
25Chuny dhano ema loko wang’e bedo maber kata marach,
26kendo wang’ mamor en ranyisi mar chuny maber.
Chuogo ngeche to en tich matek.