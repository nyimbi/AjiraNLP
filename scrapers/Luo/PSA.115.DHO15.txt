Nyasaye maradier kod kido manono
1In kendi, A Ruoth Nyasaye,
ema nyaka iyud duong’, to ok wan,
nikech adiera mari kod herani mosiko.
2Ang’o momiyo ogendini penjowa niya,
“Ere Nyasachu nogo?”
3Nyasachwa ni e polo malo,
kendo otimo gimoro amora modwaro.
4
Nyisechegi, to lwet dhano ema oloso gi fedha kod dhahabu,
5Gin gi dhok, to ok ginyal wuoyo,
kendo gin gi wang’, to ok ginyal neno.
6It bende gin go, to ok ginyal winjo,
kendo gin gi um, to ok ginyal ng’uecho.
7Gin gi lwedo, to ok ginyal mako gimoro,
kendo gin gi tielo, to ok ginyal wuotho.
Bende gionge gi dwol minyalo winjo.
8Joma loso kidogo, kaachiel gi jogo mogeno kuomgi,
chalo mana gi kido mane gilosogo.
9Genuru kuom Ruoth Nyasaye, un jo-Israel!
En ema okonyou, kendo oritou.
10Un jodolo ma nyikwa Harun, genuru kuom Ruoth Nyasaye,
nimar en ema okonyou, kendo oritou.
11Genuru kuom Ruoth Nyasaye un ji duto moluore! En ema okonyou kendo oritou.
12Ruoth Nyasaye parowa, kendo obiro guedhowa.
Adier, obiro guedho jo-Israel,
kod jodolo duto ma nyikwa Harun.
13
Ee, obiro guedho ji duto moluore,
bed ni gin joma dongo kata joma tindo.
14Ruoth Nyasaye onego omiu nyithindo mang’eny,
un kaachiel gi nyikwau.
15Onego Ruoth Nyasaye mane ochueyo polo gi piny guedhu.
16Polo en mar Ruoth Nyasaye kende.
Piny to nomiyo dhano.
17Joma otho ma odhi e piny ma ji ok losie,
ok pak Ruoth Nyasaye.
18To wan, joma ngima,
wabiro goyone erokamano pile kendo nyaka chieng’.
A yaye, pakuru Ruoth Nyasaye.