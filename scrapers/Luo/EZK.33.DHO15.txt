Tich jarito
(Ezekiel 3.16-21)
1Ruoth Nyasaye nowuoyo koda, mowachona niya, 2“Wuod dhano, penj jou kama: Ka akelo lweny e piny moro, donge jopinyno diyier ng’atgi achiel mondo obed jarito? 3Ka ng’ato oneno wasigu ka biro, mi ogoyo koko mondo ji otang’, 4to ng’at mowinjo kokono ok odewo, mi wasigu obiro monege, to en owuon ema nochaye kuom thone. 5Adier, onegore kende owuon nikech ne owinjo siem, to ok odewo. Ka dine oyie owinj siem, to dotony.
6“To ka jarito oneno wasigu ka biro, to ok ogoyo koko mondo ji otang’, mi wasigu obiro, monego ng’ato, to ng’atno notho kapod en jaricho, to anakwan jaritono ka e ng’at ma onego ng’atno.
7“Koro in, wuod dhano, aketi jarito mar oganda Israel duto. Tiji biro bedo siemogi gi siem moro amora ma amiyi. 8Ka awachoni ni ng’at marach biro tho, mi ok isieme mondo owe yorene maricho, to enotho kapod en jaricho, kendo in ema nakwani ka ng’ama onege. 9To ka isiemo ng’at marach, to ok oweyo timbene maricho, to enotho kapod en jaricho, to in isereso ngimani.”
Yore Nyasaye ni kare
(Ezekiel 18.21-32)
10Ruoth Nyasaye nowachona niya, “Wuod dhano, jo-Israel ywagore ni kethogi kod richogi turogi, kendo ni dendgi dhi adhiya. Gipenjore kaka digiyud ngima. 11To nyisgi ni an Ruoth Nyasaye akuong’ora ni ok berna ka ng’at ma timbene richo tho, to abedo mamor mana ka oweyo timbene maricho, mobedo mangima. Un jo-Israel, weuru timbeu maricho! Adier, wegiuru! Ere gima omiyo udwaro ni mondo utho!
12“Wuod dhano, koro nyis jo-Israel ni ka ng’at makare odonjo e richo, to gik mabeyo mosetimo ok nokonye. To bende ka ng’at ma timbene richo oweyo timo richo, to ok noyud kum. Ng’at makare to ka odonjo e richo to timbene mabeyo mosebedo kotimo ok nomi obed mangima. 13Ka awacho ni ng’at makare ni nobed mangima, to odonjo e richo, kogeno kuom gik mabeyo mosetimo, to ok napar kata mana gimoro achiel kuom gik mabeyo mosetimo, to enotho athoya nikech richone. 14To bende ka asiemo ng’at marach ni obiro tho, mi oweyo timbene maricho, 15Kodwoko gik mane oholo, kendo ochulo gik mane osekwalo, mi oluwo chike makelo ngima, kotimo gik makare kendo mabeyo, to enobed mangima. 16Anawene richo duto ma osetimo, kendo enobed mangima nikech otimo gik makare kendo mabeyo.
17“Jou wacho ni gima an Ruoth Nyasaye atimo ok ni kare! To chutho, gin ema timbegi ok ni kare. 18Ka ng’at makare oweyo tim makare, mi odonjo e richo, to enotho nikech richone. 19To bende ka ng’at marach oweyo timbene maricho, mi otimo gik makare kendo mabeyo, to nobed mangima. 20To un jo-Israel, pod uwacho ni gima atimo ok ni kare! Koro abiro ng’ado ni ng’ato ka ng’ato kuomu bura moromo gi timbene.”
Wach obiro ni Jerusalem osekaw
21
Chieng’ due abich, due mar apar, kane wasetieko higni apar gariyo e tuech, ng’at moro mane otony mowuok Jerusalem ne obiro mowachona ni dalano osekaw. 22To odhiambo mane kinyne obiroe, ne oyudo asewinjo ka teko mar Ruoth Nyasaye ni kuoma. Omiyo kinyne gokinyi, kane ng’atno obiro, to Ruoth Nyasaye noduogona teko mar wuoyo.
23Bang’e Ruoth Nyasaye nowuoyo koda, mowachona niya, 24“Wuod dhano ji modak e miech Israel modong’ gundni wacho kama, ‘Ibrahim ne en ng’at achiel kende, to ne omiye pinyni duto. Wan to wan ji mang’eny, omiyo pinyni koro en marwa!’
25“To nyisgi ni an Ruoth Nyasaye awachonigi kama: Uchamo ring’o man gi remo, kendo ulamo nyiseche manono, bende uchuero remo. Koro ere gima omiyo uparo ni pinyno en maru? 26Ligangla mau ema ugeno kuomgi. Timbeu mono, kendo ng’ato ka ng’ato terore gi chi wadgi. To eka pod uparo ni pinyno en maru!
27“Nyisgi bende ni an Ruoth Nyasaye akuong’ora ni kaka an Nyasaye mangima, ji modak e mier modong’ gundni ibiro nego, kendo joma odak oko e risaf, ondiegi nocham, to joma opondo e gode kod buche, tuoche nonegi. 28Anaketh pinyno mi lokre thim, kendo tekregi ma gisungorego norum. Gode mag Israel nobed moyugno, maonge ng’ama nyalo wuothoe. 29Ka akumo ji kuom richogi, kendo aloko pinyno thim, eka gining’e ni an e Ruoth Nyasaye.”
30Ruoth Nyasaye nowachona niya, “Wuod dhano, jou wuoyo kuomi ka gichokore e tok ohinga kendo ka gin e dhoutegi. Ng’ato ka ng’ato wacho ni wadgi niya, ‘Wadhiyo mondo wawinj wach moa kuom Nyasaye kawuono.’ 31Kuom mano joga chokore mondo owinj gima iwacho, to kata obedo ni iwachonigi gima onego gitim, to ok gitim. Miriambo ema gihero kendo pesa ema giketoe chunygi. 32Gikwani mana ka jawer ma weronigi wende mamit, kata magoyonigi thum. Wecheni duto giwinjo, to onge ma gimako kata achiel. 33To ka wechenigo duto otimore, kaka en adier ni gibiro timore, mak orem, to eka gining’e ni kara janabi osebet ka ni e kindgi!”