Ywak mar lit, kod wend pak
1
Yaye Nyasacha, Nyasacha, iweya nang’o?
Aseywak malit mondo ayud kony, to ok anyal yudo.
2A Nyasacha, aywakni godiechieng’ to ok idwoka.
Gotieno bende aywak to ok ayud kue.
3To in e Ng’ama Ler momi duong’.
In ema jo-Israel paki.
4Kwerewa ne oketo geno margi kumi, mi iwarogi.
5Ne giywakni, mi iresogi e masira.
Omiyo, geno mane gigenogo kuomi ne ok okelonigi wichkuot.
6An to koro ok an dhano,
to an mana kudni ma ji duto chayo kendo jaro.
7
Ji duto monena nyiera.
Gitwenyona umgi, kendo gigoyona siboyi.
8
Giwacho kuoma niya,
“Ne ogeno kuom Ruoth Nyasaye, to koro dak orese?
Chutho, ka ohere, to dak okonye?”
9To yaye Ruoth Nyasaye, in ema ne igola e ich,
kendo ka ne pod atin, to in ema ne irita.
10In ema asebedo ka apadora kuomi nyaka ne nywola.
Ee, isebedo Nyasacha chakre tinna.
11Kik ibed mabor koda nikech chandruok chiegni juka,
to onge ng’ama dikonya.
12Wasigu mang’eny, olwora ka ruedhi.
Giduto gigoyona ageng’a mana ka ruedhi makwiny mag Bashan.
13Ging’amona dhogi ka sibuoche ma ruto, ka dwaro kidha.
14Tekra orumo ka bend dak.
Chokena duto orokni,
kendo chunya leny mana ka odok.
15Tekra oduono motwo ka balatago,
kendo lewa omoko e danda. Iseweya e buru ka ng’ama otho.
16Joma richo oselwora,
mana ka guogi moketa diere ka dwaro kaya.
Gikidho lwetena gi tiendena.
17Chokena duto neno, kendo wasika duto ranga ka nyiera.
18
Gipogore lepa e kindgi,
kendo gigoyo ombulu
mondo ging’ego ng’ama dikaw kandhuna.
19Kik ibed mabor koda, A Ruoth Nyasaye!
Reti mondo ikonya, yaye Jawarna.
20Resa mondo kik ligangla nega.
Adier, res ngimana kuom guogigo kendo kuom sibuochego.
Bende resa kuom ruedhi makinygo.
22
Anahul nyingi ni owetena.
Anapaki gi wer a dier chokruokgi.
23Un jotich Ruoth Nyasaye, pakeuru!
Miyeuru duong’, un nyikwa Jakobo.
Ee, un jo-Isarel duto, lameuru,
24nimar ok ojwang’ jochan,
bende ok opand wang’e ni chandruokgi.
Ok obolrenigi gi chien, to okonyogi ka gikwaye.
25Abiro paki e chokruok maduong’ kuom gima isetimo,
kendo abiro timo misengni e nyim joma oluori
ka achopogo singruok mane atimo.
26Joma odhier nochiem achiema mi yieng’,
kendo jogo madwaro Ruoth Nyasaye biro pake.
Mad gidhi nyime maber nyaka chieng’!
27Ogendini duto nopar Ruoth Nyasaye.
Ginidhi ire ka gia e tung’ piny gi tung’ piny.
Adier, ogendini duto nolame.
28Ruoth Nyasaye e ruodh piny,
kendo ogendini duto ni e bwo lochne.
29Josunga duto nokulrene.
Chutho, ji duto matho nokulre e nyime.
30Tienge mabiro noti ni Ruoth Nyasaye,
kendo nonyis ogendini mabiro wachne
31Ji ma pok minegi onywolo bende nowachnigi niya,
“Ruoth Nyasaye osewaro joge.”