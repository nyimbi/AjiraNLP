Kum mokumgo Sayun orumo
1Mano kaka dhahabu ochido,
kata mana dhahabu maberie moloyo!
Kite mag Hekalu okere e akek yore duto.
2Neye kaka yawuot Sayun ma yande beyo ka dhahabu maler,
tinde ipimo mana gi aguch lowo, ma dhano ema ochueyo.
3Kata mana ondieg otoyo bende dhodho nyithindgi,
joga to osedoko makwiny mana ka udo ma e thim.
4Nyathi madhoth riyo oloyo, mi lewe omoko e dande.
Nyithindo matindo kwayo chiemo,
to onge ng’ama migi kata mana ng’injo.
5Joma yande chamo chiemo mabeyo koro ojwang’ e wang’ yore.
Jogo mane odak e ngima maber,
koro kwanyo chiemo mana e pidh yugi.
6
Kum ma joga oyudo lich moloyo kum mane okum go Sodom,
nikech Sodom nolok gunda mana piyopiyo nono,
ma onge ng’ama oywago.
7Jodong joga yande nigi ngima maber.
Dendgi yande pichni kendo leny ka mo,
8to tinde wang’gi olil ti,
mi ka ng’ato oromo kodgi to ok nyal ng’eyogi.
Chokegi ogulo, kendo dendgi ojwer mana ka luth.
9Ji mane otho e lweny ne johawi,
moloyo joma ne kech oywayo monego, kaonge gima cham.
10
Mon mang’won notedo nyithindgi giwegi.
Adier, nyithindgi nolokore chiembgi
e ndalo mane masira omakoe joga.
11Ruoth Nyasaye ne oolo mirimbe mang’eny ka iye owang’,
mi omoko mach kuom Sayun mowang’o mise mage duto.
12Onge ruoth moro kata mana ng’at achiel modak e piny
mane oyie ni jasigu didonj e dhorangeye Jerusalem.
13Mago notimore nikech richo mag jonabi mage,
kendo nikech timbe mamono mag jodolone,
mane ochuero remb joma kare.
14Ne gibayo ka muofni e wang’ yore ka gichadhore gi remo,
ma ji ok nyal mulo lepgi.
15Ji ne goyonigi koko niya,
“Dhiuru kucha! Dhiuru kucha, un joma ogak.
Dhiuru kucha, kik ubi machiegni.”
Kuom mano ne giringo piyopiyo mi gidhi,
kendo gibayo e kind ogendini
ka ok ginyal nwang’o kuonde dak.
16Ruoth Nyasaye owuon ema nokeyogi,
mi ok ochako oparogi kendo.
Bende ne ok ong’wono ni jodolo,
kata kecho jodongo ne ok okecho.
17Wengewa ojony ka warango gima dikonywa,
to kara mana kayiem.
Oganda mane warito kwageno ni biro konyowa,
to kara ne ok nyal gimoro.
18Wasikwa manyo kuonde ma waluwo,
omiyo ok wanyal wuotho e wang’ yore.
Ndalowa orumo. Adier, chieng’ thowa osechopo.
19Joma lawowa nenore ni ringo matek moloyo ongo
ma huyo e kor polo.
Gilawo gerwa matek e kor gode, kendo gibutonwa e thim.
20Ruoth mane Nyasaye oyiero, kendo ma wakwano ka ngimawa,
ne gimako e bur mane gikunyo.
To en e jal mane waparo ni dwadag e bwo tipone
e kind ogendini.
21Un jo-Edom, modak e piny Uz,
ero umor kendo uil,
to ng’euru ni kikombe mwamadhoni, ema un bende ubiro madho!
Enomeru mi unyis dugu.
22Kum mane okumgo jo-Sayun kuom timbegi mamono koro orumo.
Ok nochak oriembgi kendo,
mondoo gibed wasumbni e piny wasikgi.
To un jo-Edom ema Ruoth Nyasaye nokumu,
kendo enoel kethou e lela.