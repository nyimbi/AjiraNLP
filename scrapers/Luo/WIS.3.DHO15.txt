Giko mar joma beyo gi mar joma richo
1To chuny joma beyo nie lwet Nyasaye,
kendo onge gima nohinygi.
2Joma ofuwo to ne galo ni joma beyo osetho,
kendo ne gigalo ni tho mane githogo ne nyiso ni ologi,
3kendo ni gilal chuth,
to kara ginie ngima mar kue.
4Ji ne neno ni giyudo sand malit,
to ne gin gi geno mogundho mar yudo ngima mochwere.
5Kum mane giyudo ne tin, to gueth ema ne giyudo mathoth.
Nyasaye notemogi, kendo noyudo ni giwinjore bet kode.
6Notemogi kaka itemo dhahabu e mach
kendo noyie kawogi mana kaka oyie gi misango miwang’one pep.
7Ka Nyasaye obiro mondo olimgi,
to girieny ka sulue marieny e polo.
8Gining’ad bura ni ogendini,
kendo ginibed gi loch kuom ji duto manie piny,
kendo Ruoth Nyasaye nobed Ruodhgi nyaka chieng
9Joma ogeno kuome nong’e adierane,
kendo joma oserito chikene notine gi hera,
nikech ng’wono gi miwafu ema nobed pok joma oyier.
10To joma ok oluoro Nyasaye noyud sand
mowinjore gi timbegi maricho,
nikech ne ok gidewo ng’ama kare,
kendo nikech ne giweyo Ruoth Nyasaye.
11Mano kaka joma chayo rieko gi ngima makare none malit!
Gionge gi gima ginyalo geno;
tijgi bende ok kelnigi gimoro,
kendo timbegi dhi mana nono.
12Mondegi onge gi rieko,
to nyithindgi bende gin joricho,
kendo nyikwagi gin joma okuong’.
Ber bedo migumba moloyo nywolo nyithindo maricho
13Dhako ma migumba ma timbene long’o,
kendo ma ok terre gi ng’ato, en jahawi,
nimar timne maber nonenre chieng minonoe chuny ji.
14Ng’ama bwoch bende en jahawi kapo ni ok otim richo,
kata ka ok opar marach kuom Ruoth Nyasaye.
Enoyud mich miwuoro nikech dimbruokne,
15nikech timbe makare ma ng’ato timo nokelne duong’
kendo rieko ok tow.
16To nyithind joma terore ok nodhi nyime maber.
Adier, nyithindo monywol e yo ma ok ni kare nolal nono.
17Kata ka gidak aming’a to ok nokwan-gi ka gimoro,
kendo kata ka githo ka hikgi ng’eny,
to hikgi mang’enyno ok nokelnigi pak.
18To ka githo ka hikgi nok,
to ok ginibed gi geno kata kue chieng’ bura!
19Chutho, joma timbegi mono none malit moloyo.