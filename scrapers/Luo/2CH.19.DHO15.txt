Janabi Jehu okwero Jehoshafat
1Jehoshafat ruodh Juda nodok dalane Jerusalem kongima. 2To Jehu wuod Hanani ma janen nodhi romone mopenje niya, “Bende itimo maber kikonyo joricho kendo ihero joma ok ohero Ruoth Nyasaye? Mirima osemako Ruoth Nyasaye kodi nikech wachni. 3Kata kamano kamoro bende iber, nimar nigolo sirni milamo e piny, kendo iketo chunyi kuom luwo Nyasaye.”
Jehoshafat oketo jong’ad bura
4Jehoshafat nodak Jerusalem, to nochako owuok kolimo joge chakre Beersheba nyaka piny gode mag Efraim, modwokogi ir Ruoth Nyasaye ma Nyasach kweregi. 5Noketo jong’ad bura e miech Juda duto mochiel gi ohinga, 6kendo nowachonigi niya, “Paruru gima utimo, nimar ok ung’ad bura e nying dhano, to ung’ado e nying Ruoth Nyasaye, nikech ok en kodu kung’ado bura. 7Emomiyo tiuru kuluoro Ruoth Nyasaye. Ritreuru kuom gima utimo, nimar Ruoth Nyasaye ma Nyasachwa ok oyie gi ng’ado buch amwor kata buch nyakonchiel kata chamo asoya.”
8Bende Jehoshafat noketo jo-Lawi gi jodolo moko kod jodong dhout Israel e Jerusalem mondo ong’ad bura e nying Ruoth Nyasaye, kendo otheg buche milaruokie. Od bura ne ni Jerusalem. 9Jehoshafat nochikogi kama, “Unuti tijeu gi adiera kendo gi chunyu duto kuluoro Ruoth Nyasaye. 10Kamano ka joweteu modak e mier mamoko okelo wach moro e nyimu, bed ni en wach nek kata wach ketho chik Nyasaye, kata buch piny, kata buch dini, kata chik moro amora, to nyaka upuonjgi ni kik giketh e nyim Ruoth Nyasaye, nimar dokech kodu kaachiel gi joweteugo. Kutimo kamano, ok nubed gi ketho. 11Amaria jadolo maduong’ ema notelnu e weche duto mag Ruoth Nyasaye, to Zebadia wuod Ishmael ma jaduong’ dhood Juda notelnu e weche duto mag ruoth, kendo jo-Lawi nobed jogoro. Timuru chir, kendo Ruoth Nyasaye mondo okony jogo man gi adiera.”