Ogol kite apar gariyo e aora Jordan
1Kane ji duto oseng’ado aora Jordan, Ruoth Nyasaye nowacho ni Joshua niya, 2“Yier ji apar gariyo, kigolo ng’at achiel e dhoot ka dhoot, 3kendo chikgi mondo gikwany kite apar gariyo e dier Jordan, kama ne jodolo ochung’ie, mondo giting’gi mi gichunggi kama ang’ nubworie gotienoni.” 4Eka Joshua noluongo ji apar gariyo ma noseyiero, 5mowachonigi niya, “Kadhuru utel e nyim Sandug Muma mar Ruoth Nyasaye ma Nyasachu nyaka e dier Jordan, kendo ng’ato ka ng’ato mondo okwany kidi achiel oyie e goke, mondo kidi ka kidi ochung’ ni dhoot ka dhoot. 6Kitego nobednu ka rapar e ndalo mabiro, kendo ka nyithindu nopenju ngechgi, 7to ununyisgi kaka pi aora Jordan ne odono kane Sandug Muma mar Ruoth Nyasaye kadho. Kamano kitego nobed rapar ni jo-Israel ndalo duto.” 8Jo-Israelgo notimo gima ne Joshua ochikogi, kaka Ruoth Nyasaye nosechike. Ne gikwanyo kite apar gariyo e dier Jordan, maromre gi kar kwan dhoutgi, kendo ne giting’ogi nyaka kama ne gidhi bworoe, mi giketogi kanyo. 9Bende Joshua nochungo kite apar gariyo moko e dier aora Jordan, kama jodolo mane oting’o Sandug Muma ochung’ie, kendo kitego pod ni kanyo nyaka chil kawuono. 10Jodolo ma noting’o Sandug Muma nochung’ achung’a e dier Jordan nyaka ji notieko timo gik moko duto mane Ruoth Nyasaye ochiko Joshua mondo gitim. Ji nokadho piyopiyo, 11to kane giseng’ado aroa giduto, eka jodolo bende nong’ado gi Sanduk mar Ruoth Nyasaye, 12Jo-Reuben gi jo-Gad kod jo-Manase konchiel ema nong’ado aora kotelo ni jo-Israel, ka giikore ni lweny kaka Musa nosewachonogi. 13Ji alufu mia ang’wen moikore ni lweny nong’ado aora e nyim Ruoth Nyasaye ka giidho loka nyaka paw Jeriko mondo gikedi. 14Chieng’no Ruoth Nyasaye nomiyo Joshua bedo gi duong’ ahinya e nyim jo-Israel duto, kendo ne gimiye luor e ngimane duto, mana kaka ne gimiyo Musa.
15Ruoth Nyasaye nowacho ni Joshua niya, 16“Chik jodolo moting’o Sandug Rapar, mondo owuog e aora Jordan.” 17Mi Joshua notimo kamano. 18To kane jodolo oseidho loka, mo nyono lowo motwo, aora nochako mol kendo, mi genge nopong’ kaka chon,
19Jo-Israel nong’ado aora Jordan tarik apar mar due mokwongo, kendo ne gibworo Gilgal, yo wuok chieng’ mar Jeriko. 20Kanyo Joshua nochungoe kite apar gariyo mane gigolo e aora Jordan. 21Eka nowacho ni jo-Israel niya, “Ka nyikwau nopenju ngech kitegi e ndalo mabiro, 22to ununyisgi ni jo-Israel nong’ado aora Jordan kotwo, 23kendo ne Ruoth Nyasaye ma Nyasachu nomiyo aora Jordan odwono nyaka ne ukadho uduto mana kaka nomiyo nam Makwar oduono nyaka ne wakadho. 24Kamano ji duto manie piny nong’e teko mar Ruoth Nyasaye, kendo ginimi Ruoth Nyasaye ma Nyasachu duong’ nyaka chieng’.”