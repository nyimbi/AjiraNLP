Wer ma jo-Israel pakogo Nyasaye kuom locho
1Nyasaye onego oa malo mondo oke wasike!
Jogo mamon kode onego oringe!
2Kaka yamo tero iro mabor,
e kaka Nyasaye bende biro riembogi mabor,
kendo kaka odok leny but mach,
e kaka joricho bende norum e nyim Nyasaye.
3To joma kare nobed gi ilo, kendo nobed mamor e nyime.
Adier, ginibed mamor malich!
4Weruru ni Nyasaye! Pakuru nyinge gi wer.
Ee, denduru Ng’ama ringo gi gache e boche polo.
Nyinge en Ruoth Nyasaye.
Beduru mamor e nyime.
5Nyasaye modak e Hekalu mare maler rango nyithi kiye, kendo rito mond liete.
6En ema omiyo joma piny ochamo mier mondoo odagie,
kendo ogonyo joma otue, oketo kama ber.
Joma odage to nodag mana e piny motwo.
7A Nyasaye ma ruodh Sinai,
e kinde mane itelo ni jogi king’ado thim,
8
piny noyiengni, kendo polo nomiyowa koth,
nikech biro mari, yaye Nyasach Israel.
9Ne imiyo koth maduong’ ochue,
mi oloso piny mane osebedo mool.
10Jogi iwuon nodak kuno.
Kuom ng’wononi nimiyo jochan gik ma gichando.
11Ruoth Nyasaye nogolo wach,
mi oganda maduong’ mar mon nolando wach maberno.
12Ruodhi gi jolwenjgi noringo lweny,
kendo mon manie mier nopogo gik moyaki.
13Ne gichalo akuche mobaw gi fedha,
kendo ma bwombegi obaw gi dhahabu,
To ere gima omiyo jou moko nodong’ adong’a dala,
karito rombe?
14Kane Nyasaye Manyalo Gik Moko Duto okeyo ruodhi e got Zalmon,
ne omiyo pe ochue kanyo.
15Bashan en got maduong’ manadi!
En got man gi tunge mang’eny maboyo,
16to un gode madongo kendo maboyo,
ere gimomiyo urango got mane Nyasaye oyiero mondo odagie kusungoru?
Ruoth Nyasaye biro dak kanyo nyaka chieng’!
17Kane Ruoth Nyasaye owuok Sinai kadhi e Hekalu mare,
ne en gi geche lweny madongo gana gi gana.
18
Oidho malo, ka otelo ni joma omako e lweny.
Bende oseyudo mich, koda ka kuom joma piem kode.
Ruoth Nyasaye nodag kanyo nyaka chieng’.
19Pakuru Ruoth Nyasaye mating’o chandruokwa pile.
En e Nyasaye ma warowa.
20Nyasachwa en Nyasaye makonyo ji.
Ruoth Nyasaye e Nyasachwa ma resowa e tho.
21Adier, Nyasaye nobar dier wi wasike.
Ee, nopuod wi jogo mosiko ka timo richo.
22Ruoth Nyasaye osewacho niya, “Abiro duogo wasiki ka agolo Bashan.
Adier, abiro duogogi, ka agologi e kude mag nam,
23mondo iyor rembgi
kendo guogi magi onang’ remo mang’eny kaka ginyalo.”
24A Nyasaye, kibiro, to ji duto neni,
Ee, ji neni, A Nyasaye ma Ruodha,
kidonjo e Hekalu mari gi duong’.
25Jower otelo, to jogo thum luwogi
ka nyiri magoyo nyiduonge ni e diergi.
26Giwer ka giwacho niya,
“Pakuru Nyasaye e chokruok mar joge.
Un duto nyikwa Israel, pakuru Ruoth Nyasaye.”
27Dhood Benjamin, ma en dhoot matinie moloyo, ema okwongo biro.
Bang’e jotend Juda biro gi ogandagi,
kendo jotend Zebulun gi jotend Naftali luwogi.
28A Nyasaye, nyis tekoni ma isekonyowago
29e Hekalu mari man Jerusalem,
kama ruodhi kelonie chiwo.
30To kwer piny Misri,
machalo gi le mager modak e odunduno,
kendo kwer ogendini mamoko,
machalo kweth ruedhi gi nyiroye.
Giduto mondo gikulreni, ka gikeloni fedha.
Ka ogendini duto mohero lweny.
31Joote madongo moa Misri nobi iri.
Jo-Ethiopia to noting’ bedegi malo ka lami, A Nyasaye.
32Weruru ni Nyasaye un ogendini mag piny.
Ee, weruru wende pak ni Ruoth Nyasaye.
33Weruru ni Ng’ama ringo gi gache e kor polo ma nyaka nene.
Winjeuru ka okok gi duol maduong’
34Huluru teko Nyasaye!
Duong’ne okwako Israel, kendo tekone nenore e kor polo.
35Mano kaka Nyasach Israel lich e Hekalu mare!
Ochiwo teko gi loch ni joge.
Pakuru Nyasaye.