Hera ma Ruoth Nyasaye oherogo joge moweye
1Kuom mano, ubiro luongo joweteu ni Ami, tiende ni, joma oher.
2“Nyithinda, wuoru gi meru! Donge en e chiega, to an e chwore? Wuouru kode mondo owe timbene mag terruok. 3Ka ok kamano to abiro gonye, mi odong duk kaka nonywole! Abiro miyo ochal gi piny motwo ma pi ongee, kendo riyo biro nege. 4Kata mana nyithinde bende ok naher, dhako ma jachode 5ema nonywologi e terruok. Dhako mane onywologino onge gi wichkuot, nimar owacho niya, ‘Adwaro chodena, nikech gin ema ne gimiya chiemo gi pi, gi mo kod divai, kod yie rombe, gi pamba michweyo nanga.’
6“Kuom mano yo mokadhoe abiro dino gi kudho, kendo abiro gero ohinga ogeng; yo moluwo, mondo kik ochak oluw yorene machon. 7Ka olawo chodene, to ok nojukgi, kendo ka omanyogi, to ok noyudgi. Bang’e nowach niya, ‘Abiro dok ni chwora kendo, nikech ne aneno maber ka wan kode moloyo kaka obet sani.’ 8To pod ok ong’eyo ni an ema ne amiye cham gi divai kod mo, bende ok ongeyo ni an ema ne amiye fedha gi dhahabu mogundho, mane otiyogo kuom lamo Baal. 9Omiyo e ndalo keyo, to anakaw cham gi divai mane amiye, kaachiel gi yie rombe gi pamba mane amiye mondo ochwego nanga orwaki. 10Bang’e anagonye duk mana ka chodene neno, kendo onge ng’ama norese e lweta. 11Anatiek mor duto moneno, kod chokruokne duto mag lemo, kaka sewni motimo higa ka higa, gi sewni motimo due ka due, kod nyasi motimo juma ka juma. 12Anaketh yiende mag mzabibu gi ng’opene, ma owacho ni gin chudo mane chodene omiye. Anami yiende mag mzabibu kod yiende mamoko lokre bungu, kendo le ma e thim nokethgi. 13Anakume kuom kinde mane oweyae, mowang’o ubani ni Baal, kendo orwako gik mabeyo mondo olombgo chodene. An Ruoth nyasaye ema awacho kamano.
14“To koro winjuru! Abiro kawe, mi atere e thim, kendo abiro wuoyo kode maber kuno, mi aduog chunye. 15
Anachak adwokne puothene mag mzabibu, kendo nalok Holo Thagruok odok dhoranga geno. Ka aluonge, to nodwoka mana kaka ne odwoka kapod oyom, e kinde mane owuok oa e piny Misri. 16Adier, chieng’no noluonga ni chwore, to ok nochak oluonga ni Baal mare. 17Ok nachak awe omul nying Baal kendo. An Ruoth Nyasaye ema awacho kamano.
18“Bang’ mano anatim singruok gi le mae thim gi winy mae kor polo kod gik mamol e lowo ni kik gihiny joga. Eka natur atung’ gi ligangla kod gimoro amora mar lweny, mi aywegi oko e piny mondo joga odag gi kue.
19In Israel, abiro kendi mondo ibed chiega,
mi anatimni gima berr kendo makare.
Ananyisi hera gi ng’wono mochwere,
kendo inibed mara nyaka chieng’.
20Anarit singruokna, kendo anatimu joga,
mi unung’e ni an e Ruoth Nyasaye.
21E kindeno anadwok kwayo ma joga Jezreel kwayogo.
Anami koth chue e piny,
22mi piny nonyag cham gi mzabibu kod zeituni.
23
Anapidh joga e pinyni,
mi anami gidhi nyime maber.
Anaher joma ne iluongo ni, ‘joma ok oher,’
kendo anawach ni joma iluongo ni, ‘joma ok joga,’
ni un joga, mi ginidwoka niya, ‘In Nyasachwa.’ ”