Ruoth Nyasaye biro kelo warruok
1Yaye unune malit un jo-Asuria!
Useketho gik moko, to un pok okethu.
Bende usendhogo ji, to un pok ondhogu.
To koro ka usetieko ketho gik moko,
to uun ema ibiro kethu,
kendo ka utieko ndhogo ji,
to un ema ibiro ndhogu.
2A Ruoth Nyasaye, wan too kechwa nimar wageno kuomi.
Yie imiwa teko okinyi kokinyi,
kendo reswa e kinde mar masira.
3Ka ji owinjo kiting’o dwondi, mi imor, to giringo,
kendo ka ia malo, to ogendini ke.
4Mwandugi noyaki, mi tieki,
mana kaka bonyo nang’o lum, mi tieki.
Adier, ji nopot kuomgi mana ka det bonyo.
5Ruoth Nyasaye duong’ moloyo, nikech odak e polo malo.
Opong’o Sayun gi adiera kod tim makare,
6kendo ubiro yiengoru kuome e ndalou duto.
Rieko gi ng’eyo ema kelo resruok,
kendo luor ma oluorgo Ruoth Nyasaye e mwandune!
7Neuru kaka thuondu ywak e wang’yore.
Adier, joote museoro mondo odwar kue, ywak malit.
8Yore madongo odong’ nono; jowuoth ok luwgi.
Singruok duto okethi, kendo winjruok motim ok dew.
Dhano bende ok kwan ka gimoro.
9Piny ywak, kendo dok chien.
Lebanon two, kendo kethore
Sharon bende olokore thim,
kendo Bashan gi Karmel oyaki modong’ nono.
10Ruoth Nyasaye wacho ni jo-Asuria niya,
“Koro abiro a malo mondo anyis duong’na maler.
11Gik ma uchano timo gin gik manono,
kendo yamo maliet ka mach biro tiekou pep.
12Ogendini nokethi chuth, mi lokre pidhe mag choka,
kendo ginichal gi kudho mobeti, mi owang’ e mach.
13Un mudak kuonde maboyo, winjuru gima asetimo.
To un ma un machiegni, yieru ni aratego.”
14Joricho modak Sayun biro tetni ka luoro omako.
Adier, joma ok dew Nyasaye kihondko nomaki,
mi ginipenjre niya, “Bende nitie ng’ato kuomwa
manyalo dak gi mach mawang’o gik moko duto?
Koso en ng’a ma didag gi mach maliel nyaka chieng’?”
15Ng’atno nyakaa bed mana ng’at ma timbene oriere,
kendo ma wacho adiera,
bende ma ok dwar mwandu miyudo gi malang’,
kendo ma riembo asoya kucha,
bende ma dino ite ni weche mag chwero remo,
kendo ma umo wang’e ni timbe mamono.
16Ng’at ma kamano nodag kama oting’ore mokue.
Got mabor motimo lwendni ema nobed kare mar g’eng’ruok,
kendo enobed koyudo chiemo gi pi morome.
17Enone Ruoth gi duong’ne duto,
kendo norang piny moyarore malach.
18Chunye nonyise gik machon,
kendo nopar kaka ne oluoro wasigu
mane ochung’ e tok ohinga mar dalagi,
ka chano kaka dimwom ohingano, mi yakgi.
19Ok enochak one oganda mager ma dhogi tek winjo,
kendo mawuoyo kabodho wach ma ok winjreno.
20Ka orango Sayun, dala mwatimoe sewni,
to enone ni en dala man gi kue.
Ee, kong’iyo Jerusalem,
to enone ni ochalo gi hema ma ok tungni,
ma loyene ogur motegno
kendo ma kata tonde achiel ok ochot.
21Kanyo ema duong’ maler mar Ruoth Nyasaye nonenree
Enochalnwa aora malach man gi bade mang’eny.
Onge yiedhi ma nokwang’ kanyo, kikiewo,
kata ma noringie gi tanga.
Tondegi ombekni ma ok nyal rido murungot, kata ywayo tanga,
22nimar Ruoth Nyasaye en jang’adnwa bura.
En e ruodhwa, ma ketonwa chik, kendo en ema noreswa.
23Bang’e ng’ama muofu kod ng’ama rang’ol
bende noyud pok kuom gik moyaki.
24Onge ng’at ma odak kuno ma nowach ni otuo,
kendo richo mag ji man kuno nong’wonnigi.