Okor wach ni nores jo-Israel, mi chokgi kanyakla
1
Chieng’no Ruoth Nyasaye nokaw liganglane mabith kendo motegno, mi oneggo Levayathan, kod thuol malich kendo manudore, modak e nam. 2Chieng’no wer ma nower ema:
“Israel e puodho maber mar mzabibu.
3To an Ruoth Nyasaye e jaritne,
kendo akelone pi pile mondo kik pot mzabibu lwar.
Arite gotienoo kendo godiechieng’,
4to ok onyagna olemo ma anyalo losogo divai.
Omiyo ochalo mana gi puodho ma kudho gi pedo ema opong’o.
Kuom mano, abiro monje, mi awang’e pep,
5mak mana ka jo-Israel oringo kuoma kaka kar konyruokgi,
mi gitimo koda winjruok.
Adier, onego gitim koda winjruok.
6E ndalo mabiro, nyikwa Jakobo nogurre motegno.
Ee, jo-Israel nobed ka yath ma dongo kendo thiewo
nyaka nyag olemo, mi pong’ piny ngima.”
7To bende Nyasaye osekumo jo-Israel matek,
kaka nokumo joma nosesandogi?
Koso bende osenego jo-Israel matek,
kaka nonego wasigu mane onegogi?
8Ooyo, ose mana riembogi gidhi e piny mabor,
ka gima yamo mager moa yo wuok chieng’ ema oterogi.
9Kapok richo mag jo-Israel opwodhi,
to nyaka giketh kendegi mag liswa,
mi gireg kitegi olokre buru, kendo ging’ad oko yien gi sirni duto milamo.
10To dala ma ochiel motegno nodong’ gunda.
Enobed dala mojwang’ maonge ng’ama odakie,
kendo nolokre thim.
Jamni nokwa kuno, ka chamo bede yien.
11Bende mon mamoto nojak bede yien motwo, ochwakgo mach.
Mano notimre nikech ogandano onge gi rieko.
Omiyo, Jachuechgi ok nokechgi.
Adier, Ng’ama nochueyogi ok nong’wonnigi.
12Chieng’no Ruoth Nyasaye nochoku un jo-Israel, achiel achiel,
chakre aora Yufrate nyaka aora Nael,
ka gima ookwanyo olemb yath moyiengi.
13Chieng’no tung’ maduong’ noywagi,
mi joma olal e piny Asuria nobi,
kaachiel gi joma noter Misri e tuech,
mi ginilam Ruoth Nyasaye e got maler man Jerusalem.