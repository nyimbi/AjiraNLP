Misengni mag golo richo
1Ruoth Nyasaye nowacho ni Musa niya: 2Nyis jo-Israel ni magi e chike ma omako ng’ato ang’ata ma oboth, mi oketho chikna moro amora mi otimo gimoro ma chikgo okwero:
3Ka jadolo maduong’ oketho, mi okelo chola kuom jo-Isarel, to nyaka ochiw ni Ruoth Nyasaye nyarwath maonge songa mondo otimgo misango mar golo richo, kopwodhogo ketho ma osetimono. 4Enokel nyarwadhno e dho Hemb Romo e nyim Ruoth Nyasaye, mi noket lwete e wiye, kendo noyang’e kanyo. 5Eka nokaw rembe moko, mi okel ei Hemb Romo. 6Enolut lith lwete e remono, kendo nokir nyadibiriyo e nyim pasia maler e nyim Ruoth Nyasaye. 7Bang’ mano, jadolono nomien remo moko e tunge kendo mar misango miwang’oe ubani e nyim Ruoth Nyasaye ei Hemb Romo, to nopuk remo duto modong’ e tiend kendo-mar-misango miwang’o pep manie dho Hemb Romo. 8To boche duto mogol kuom nyarwadhno nyaka ket tenge. Gin boche mag jambich, 9kod nyiroke, kaachiel gi bocho mogawogi man e bath oguro, kod jwala mabor man ewi chuny gi nyiroke. 10Mago noket tenge mana kaka iketo boche mogol kuom boche mitimogo misengni mag sawo. Jadolo nyaka wang’ bochego e kendo-mar-misango miwang’o pep. 11To pien nyarwadhno gi ringe duto, kaachiel gi wiye kod tiendene gi jambiye kod owuoche, 12ma tiende ni nyarwadhno duto, noting’ kendo noter oko mar kambi kama owe ni puko buch kendo-mar-misango, mi nowang’e kanyo te e mach mar yien e pidh buruno.
13Ka oganda Israel duto odoko joketho kakia, mi gitimo gimoro ma chik Ruoth Nyasaye okwero, mi wachno ok ong’ere, 14to achien ofwenyore, to nyaka gichiw nyarwath mondo otimgo misango mar golo richo, mi gikele e nyim Hemb Romo. 15Eka jodong oganda noket lwetgi ewi nyarwadhno e nyim Ruoth Nyasaye, kendo noyang’e kanyo. 16Jadolo maduong’ nokaw remo moko kendo nokel ei Hemb Romo. 17Eka nolut lith lwete e remono kendo nokir nyadibiriyo e nyim pasia maler e nyim Ruoth Nyasaye. 18Bang’ mano nomien remo moko e tunge kendo-mar-misango man e nyim Ruoth Nyasaye ei Hemb Romo, kendo nopuk remo duto modong’ e tiend kendo-mar-misango miwang’o pep man e dho hemb romo. 19Eka nokaw boche duto mag nyarwadhno, mi nowang’gi e kendo-mar-misango. 20Nowang’ nyarwadhno mana kaka iwang’o rwath mitimogo misango mar golo richo. Kamano e kaka jadolo nopwodhnigi kethogi, mi nowenigi. 21Enogol nyarwadhno oko mar kambi, kendo nowang’e mana kaka nowang’ rwath machielo cha. Mano en misango mar golo richo ni oganda.
22Ka jatelo moro oketho chik moro amora mar Ruoth Nyasaye ma Nyasache kakia, mi odoko jaketho, 23to bang’e onyise ni oseketho chik, nyaka ochiw nywok maonge songa mondo otimgo misango. 24Enoket lwete ewi chiayono, kendo noyang’e e nyim Ruoth Nyasaye kama iyang’oe chiayo mitimogo misango miwang’o pep. En misango mar golo richo. 25Eka jadolo nogwel remb chiayono gi lith lwete, mi nomien e tunge kendo-mar-misango miwang’o pep. To remo duto modong’ nyaka puk e tiend kendono. 26Enowang’ boche duto e kendo-mar-misango mana kaka iwang’o boche mag misengni mag sawo. Kamano e kaka jadolo nopwodh ketho ng’ato mi nowene.
27
Ka ng’ato ang’ata oketho chik moro amora mar Ruoth Nyasaye ma Nyasache kokia, mi odoko jaketho,, 28to bang’e onyise ni oseketho chik, to nyaka okel diel maonge songa mondo otimgo misango maonge songa mondo otimgo mosango mar golo richo, kopwodhogo ketho mosetimono. 29Enoket lwete ewi chiayono, kendo noyang’e e nyim Ruoth Nyasaye kama iyang’oe jamni mitimogo misengni miwang’o pep. 30Eka jadolo nogwel remo gi lith lwete, mi nomien e tunge kendo-mar-misango miwang’o pep. To remo duto nyaka puki e tiend kendono. 31Enogol bochene duto mana kaka igolo boche mag jamni mitimogo misengni mag sawo, mi jadolo nowang’gi e kendo-mar-misango mondo odum mamit ni Ruoth Nyasaye. Kamano e kaka jadolo nopwodh ketho ng’atno, mi nowene.
32Ka ng’ato ochiwo rombo mondo otimgo misango mar golo richo, to nyaka obed rombo ma nyaburi maonge songa. 33Enoket lwete e wiye, kendo noyang’e mondo otimgo misango mar golo richo, kama iyang’oe jamni mitimogo misengni miwang’o pep. 34Eka jadolo nogwel remo gi lith lwete, mi nomien e tunge kendo mar misango miwang’o pep. To remo duto nopuk e tiend kendono. 35Enogol boche duto, mana kaka igolo boche mag rombe mitimogo misengni mag sawo. Eka nowang’ bochego ewi misengni miwang’o ni Ruoth Nyasaye, kopwodhogo ketho ma ng’atno osetimo, mi nowene.