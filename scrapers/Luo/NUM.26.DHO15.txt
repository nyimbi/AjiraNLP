Okwan jo-Israel e piny Moab
1
Bang’ yamono, Ruoth Nyasaye nowacho ni Musa gi Eleazar jadolo ma wuod Harun niya, 2“Kwanuru oganda jo-Israel e dhoutgi, kundiko joma hikgi oromo piero ariyo kata mokadho kanyo, kendo moromo dhi e lweny,” 3Musa gi Eleazar nochoko ji duto ma hikgi piero ariyo kata mokadho kanyo, 4e piny Moab mamwalo, e bath aora Jordan kama omanyore gi Jeriko, kaka Ruoth Nyasaye nosechiko Musa.
Jo-Israel mane owuok Misri e magi:
5Jo-Reuben ma wuod Israel makayo, kochan e dhoutgi, ne joka Hanok gi joka Palu 6gi joka Hezron gi joka Karmi. 7Mago ne dhout Reuben. Kar romb joma ondik nyinggi ne alufu piero ang’wen gi mia abiriyo kod piero adek. 8Wuod Palu ne Eliab, 9to yawuot Eliab ne Nemuel gi Dathan kod Abiram. Gin e Dothan gi Abiram mane joma ogen e oganda, to ne gipiem gi Musa kod Harun, mi giriwore gi jo-Korah mondo gipiem gi Ruoth Nyasaye. 10Bang’e piny nong’amo dhoge, mi omwonyogi kaachiel gi Korah, mi ogandagi norumo, kendo mach nowang’o ji mia ariyo gi piero abich kande. Ne gidoko ranyisi ma siemo ji. 11To kata kamano jo-Korah ne ok otho duto.
12Jo-Simeon, kochan e dhoutgi ne joka Nemuel gi Joka Jamin gi joka Jakin 13gi joka Zera kod joka Saulo. 14Mago ne dhout joka jo-Simeon. Kar romb joma ondik nyinggi ne alufu piero ariyo gariyo gi mia ariyo.
15Jo-Gad, kochan e dhoutgi, ne joka Zefon gi joka Hagi gi joka Shuni 16gi joka Ozni gi joka Eri 17gi joka Arod kod joka Arieli. 18Mago ne dhout jo-Gad. Kar romb joma ondik nyinggi ne alufu piero ang’wen gi mia abich.
19Yawuot Juda ne Er gi Onan gi Shela gi Perez kod Zera. To Er gi Onan notho e piny Kanaan. 20Jo-Juda, kochan e dhoutgi, ne joka Shela gi joka Perez kod joka Zera. 21Dhout Perez ne joka Hezron gi joka Hamul. 22Mago ne dhout Juda. Kar romb joma ondik nyinggi ne alufu piero aabiriyo gauchiel gi mia abich.
23Jo-Isakar kochan e dhoutgi ne joka Tola gi joka Pua 24gi joka Jashub kod joka Shimron. 25Mago ne dhout Isakar. Kar romb joma ondik nyinggi ne alufu piero auchiel gang’wen gi mia adek.
26Jo-Zebulun kochan e dhoutgi ne joka Sered gi joka Elon kod joka Jaleel. 27Mago ne dhout Zebulun. Kar romb joma ondik nyingi ne alufu piero auchiel gi mia abich.
28Yawuot Josef ne Manase gi Efraim.
29Jo-Manase kochan e dhoutgi ne joka Makir gi joka Gilead. (Gilead ne wuod Makir.) 30Dhout Gilead ne Jezeer gi joka Helek 31gi joka Asriel gi joka Shekem 32gi joka Shemida kod joka Hefer. 33Zelofehad wuod Hefer nonywolo mana nyiri kende. Nyingi ne Mala gi Noa gi Hogla gi Milka kod Tirza. 34Mago ne dhout Manase. Kar romb joma ne ondik nyinggi ne alufu piero abich gariyo gi mia abiriyo.
35Jo-Efraim kochan e dhoutgi ne joka Shuthela gi joka Beker kod joka Tahan. 36Dhood Shuthela ne joka Eran. 37Mago ne dhout Efraim. Kar romb joma ondik nyinggi ne alufu piero adek gariyo gi mia abich.
Mago duto ne joka Josef, kochan e dhoutgi.
38Jo-Benjamin kochan e dhoutgi ne joka Bela gi joka Ashbel gi joka Ahiram 39gi joka Shufam kod joka Hufam. 40Yawuot Bela ne Ard gi Naaman. Dhout Bela ne joka Ard gi joka Naaman. 41Mago ne dhout Benjamin. Kar romb joma ondik nyinggi ne alufu piero ang’wen gabich gi mia auchiel.
42Jo-Dan kochan e dhoodgi ne joka Shuham. Mano ne dhood Dan. 43Kar romb joka Shuhan ma ondik nyinggi ne alufu piero auchiel gang’wen gi mia ang’wen.
44Jo-Asher kochan e dhoutgi ne joka Imna gi joka Ishvi kod joka Beria. 45Dhout Beria ne joka Heber gi joka Malkiel. 46Bende Asher ne nigi nyako ma nyinge Sera. 47Mago ne dhout Asher. Kar romb joma ondik nyinggi ne alufu piero abich gadek gi mia ang’wen.
48Jo-Naftali kochan e dhoutgi ne joka Jazeel gi joka Guni 49gi joka Jezer kod joka Shilem. 50Mago ne dhout Naftali, kochan e utgi. Kar romb joma ondik nyinggi ne alufu piero ang’wen gabich gi mia ang’wen.
51Kamano kar romb jo-Israel duto ne ji alufu mia auchiel gi achiel, kod mia abiriyo gi piero adek. (601,730)
Piny nyaka pog gi ombulu
52
Ruoth Nyasaye nowacho ni Musa niya, 53“Nyaka pog piny gi dhoudi mana maromre gi kar joma ondik nyinggi. 54Oganda maduong’ inimi lowo maduong’, to oganda matin nimi matin. Oganda ka oganda nopogne lowo maromre gi kar romb joma ondik nyinggi. 55Kata kamano unupog piny mana gi ombulu, 56mi dhoot ka dhoot noyud lowo maromre gi kar romb nying joma ondik e dhoodgi. Lowo nopog gi ombulu ni ogendni madongo gi matindo bende.”
Dhood Lawi
57Jo-Lawi mondik nyinggi kochan e dhoutgi ne joka Gershon gi joka Kohath kod joka Merari. 58Dhout Lawi ne joka Libni gi joka Hebron gi joka Mali gi joka Mushi kod joka Korah.
Kohath ne wuon Amram, 59to chi Amram ne nyinge Jokebed nyar Lawi, mane Lawi onywolo Misri. Jokebed nonywolo ni Amram nyithindo ma nyinggi Harun gi Musa kod Miriam ma nyamin-gi. 60
Yawuot Harun ne Nadab gi Abihu gi Eleazar kod Ithamar. 61
To Nadab gi Abihu notho nikech ne giyiego mach ma ok ni kare e nyim Ruoth Nyasaye.
62Kar romb jo-Lawi ma chwo, chakre ja due achiel kadhi nyime, ne alufu piero ariyo gadek. Nondik nyinggi mopogore gi dhout Israel mamoko, nikech ne ok opognigi lowo kaka ipogo ni dhout Israel mamoko.
Kaleb gi Joshua kende ema odong’
63Mago e nying jo-Israel mane Musa gi Eleazar jadolo ondiko e piny Moab mamwalo e bath aora Jordan kama omanyore gi Jeriko. 64To onge ja-Israel moro kata achiel mane Musa gi Harun jadolo okwano e thim Sinai, mane okwan e kweno mar ariyoni, 65
nimar Ruoth Nyasaye nosewacho ni nyaka githo giduto e thim. Onge ng’ato kuomgi mane pod ngima, mak mana Kaleb wuod Jefune kod Joshua wuod Nun.