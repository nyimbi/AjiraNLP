Ber mar Chik Nyasaye
1Joma onge ketho,
kendo matimo kaka chik Ruoth Nyasaye dwaro, gin johawi!
2Joma oluwo chikene kendo moluore gi chunygi duto,
bende gin johawi.
3Adier, joma kamago ok tim gik maricho,
to giwuotho mana e yore Nyasaye.
4Isemiyowa chikeni,
kendo iwachonwa ni onego waluwgi gi adiera.
5Mano kaka ageno ni abiro luwo chikeni maber.
6Ka arito chikeni duto adimba,
eka wiya ok nokuodi.
7Bende ka asepuonjora bucheni ming’ado kare,
to anapaki gi chuny malong’o.
8Anarit chikeni gi adieri,
omiyo yie kik ijwang’a ngang’.
Mako Chik Nyasaye
9Ere kaka ng’at ma pod tin dirit ngimane bed maler?
Dorite mana ka omako wachni, A Ruoth Nyasaye.
10Atemo tiyoni gi chunya duto,
omiyo rita mondo kik awe luwo chikeni.
11Akano wachni e chunya,
mondo kik akethi e nyimi.
12A Ruoth Nyasaye, apaki.
Yie ipuonja chikeni.
13Chike duto ma isegolo, anaol achiel ka achiel.
14Chikeni miya mor,
moloyo mor ma mwandu mang’eny miya.
15Aparo chikeni matut,
kendo arango yore midwaro mondo aluw.
16Amor ahinya gi chikeni,
kendo wiya ok nowil gi wachni.
Mor miyudo kuom Chik Nyasaye
17Bedna mang’won an jatichni,
mondo adag aming’a kendo amak wachni.
18Yaw wang’a mondo ane weche miwuoro manie chikni.
19Anie pinyka mana kuom kinde matin,
omiyo kik ipandna chikeni.
20Siso oloya seche duto,
kadwaro ng’eyo buche ming’ado.
21Ikwero josunga.
Ee, joma obaro moweyo chikeni okuong’!
22Gol kuoma ayany kod ajara ma ji kawago,
nikech aserito chikeni.
23Kata obedo ni jotelo chokore kachano timona marach,
to an jatichni, pod apuonjora apuonja chikeni.
24Chikeni miya mor, kendo gin ema gikelona rieko.
Keto chuny kuom rito Chik Nyasaye.
25Ariera piny e buru koloya,
omiyo miya ngima kaka nisingori.
26Ne ahulo gik moko duto ma asetimo, mi idwoka,
koro puonja chikeni.
27Nyisa kaka onego arit chikeni,
eka apar chikeni miwuoro.
28Kuyo omona yueyo,
omiyo meda teko kaka ne isingori.
29Konya kik aluw yore mag miriambo,
kendo ng’wonna mondo amak chikni.
30Aseyiero yor adiera, kendo bucheni ming’ado aseketo e nyima.
31Asemako chikeni matek, yaye Ruoth Nyasaye,
kik iyie wiya kuodi.
32Abiro rito chikeni gi chunya duto,
nikech ibiro meda rieko.
Lemo mar ng’eyo Chik Nyasaye
33A Ruoth Nyasaye, puonja tiend chikeni
mondo aritgi kinde duto.
34Lerna tiend chikni mondo ariti.
Ee, anarite gi chunya duto.
35Telna mondo awuoth kaka chikeni dwaro,
nikech gin ema gimiya mor.
36Miya chuny mohero rito chikeni, kar bedo gi mwandu.
37Rita mondo kik adew gik manono,
to bedna mang’won kaka ne isingori.
38Rit singruok mane isingorinago, an jatichni.
En singruok ma itimo ni ji duto moluori.
39Geng’na ayany ma aluoro, nikech buche ming’ado beyo.
40Mano kaka adwaro ni mondo arit chikeni!
Ng’wonna, nikech in ng’at makare.
Geno kuom Chik Nyasaye
41A Ruoth Nyasaye, nyisa hera maduong’ miherago,
kendo resa kaka isesingori
42eka anyalo dwoko joma yanya,
nikech ageno kuom wachni.
43Miya teko mondo ahul wachni maradiera kinde duto,
nikech genona ni kuom buche ming’ado.
44Kamano anarit chikni ndalo duto nyaka chieng’.
45Anadag gi thuolo, nikech asetemo rito chikeni,
46bende anahul ni ruodhi chikeni, ka aonge gi wich kuot.
47Ayudo mor kuom rito chikeni, nikech aherogi.
48Aluoro chikeni kendo aherogi,
omiyo anapargi matut.
Bedo gi adiera kuom Chik Nyasaye
49Par gima ne isingori ni nitimna,
nikech osemiyo abedo gi geno.
50Kata kane anie chandruok,
to singruok mari mane omiya ngima, ne ohoyo chunya.
51Josunga osebutona ahinya, to pok aleng’ora maweyo chikni.
52Aparo chike mane imiya chon,
kendo gihoyo chunya, yaye Ruoth Nyasaye
53To ka aneno joricho ka ketho chikni,
to mirima pong’o chunya.
54Achuogo wende kuom chikeni, kamoro amora ma adakie.
55Apari gotieno, A Ruoth Nyasaye, kendo arito chikni,
56amor nikech arito chikeni.
Chiwruok ni Chik Nyasaye
57A Ruoth Nyasaye, in e gimoro amora ma adwaro.
Asingora ni abiro rito chikeni.
58Akwayi gi chunya duto
ni mondo ing’wonna kaka isesingori.
59Aserango timbena,
mi asingora ni nyaka aluw chikeni.
60Areto mak ariwra mondo arit chikeni.
61Ogend joricho oketa diere,
to kata kamano wiya ok nyal wil gi chikni.
62Achiew dier otieno mondo apaki,
nikech buche ming’ado ni kare.
63An e kanyakla mar ji duto ma tiyoni,
kendo ma orito chikeni.
64A Ruoth Nyasaye, herani mosiko opong’o piny.
Yie ipuonja chikeni.
Ndhadhu mar Chik Nyasaye
65Iserito singruokni, A Ruoth Nyasaye
mi itimona maber, an jatichni.
66Miya rieko mar ng’ado weche kare.
Ng’eyo bende mondo imiya,
nikech ageno mana kuom chikeni.
67Kane pok ikuma, to ne abayo maweyo yoreni,
to koro amako wachni.
68Iber manade! Mano kaka ikecho ji!
Yie ipuonja chikeni.
69Josunga ketho nyinga gi weche mag miriambo,
to kata kamano, arito chikeni gi chunya duto.
70Jogo onge gi rieko,
an to chikeni ema miya mor.
71Kum misekumago berna,
nikech okonya mondo apuonjra chikni.
72Chik mawuok e dhogi berna.
Moloyo fedha gi dhahabu mogundho.
Adiera mar Chik Nyasaye
73A Ruoth Nyasaye, in ema ne ichueya, kendo irita maber.
74Ji duto moluori nobed mamor konena,
nikech ageno kuom wachni.
75A Ruoth Nyasaye, ang’eyo ni buche ma ing’ado ni kare,
kendo ne ikuma nikech in jaadiera.
76Herani mosiko mondo oho chunya,
kaka ne isesingorina, an jatichni.
77Kecha mondo abed mangima, nikech ahero chikni
78Onego wi josunga kuodi,
nikech gidonjona kayiem nono. An to chikeni ema abiro paro matut.
79Ji duto ma oluori kendo mohero chikeni mondo obi ira.
80Konya amak chikeni gi chunya duto
mondo kik ayud wichkuot.
Lemo mar resruok
81Siso oloyo chunya, A Ruoth Nyasaye, karito mondo iresa.
To kata kamano wachni ema pod ageno.
82Wang’a koro oowore kuom rango gima ne isingori,
to pod apenjo niya, “Inikonya karang’o?”
83An ng’at manono, mana ka puga mobarore,
to pok wiya owil gi chikeni.
84Onego arit nyaka karang’o
ka pok ikumo joma sandago?
85Josunga ma ok ong’eyo chikeni,
osekunyona bugni mondo anyumrae.
86Konya, nikech ji sanda gi weche mag miriambo,
to chikeni duto gin adier.
87Gisechiegni nega, too ok asejwang’o chikeni.
88Ng’wonna, nikech herani mosiko, mondo arit chikeni.
Yie kuom Chik Nyasaye
89A Ruoth Nyasacha, wachni ogurore e polo
kendo nosik nyaka chieng’.
90Adiera mari osiko kuom tienge duto,
kogurore motegno mana kaka piny osiko kama iseketee.
91Gik moko duto pod osiko nyaka chil kawuono mana nikech wachni,
nimar giduto gitiyoni.
92Ka dine ni ok chikni e kama morna wuokie,
to dikoro kum mikumago osenega.
93Ok anawe chikeni ngang’,
nikech gin ema omiyo isemiyo abedo mangima.
94A Ruoth Nyasaye, an ng’ati, yie ikonya
nimar asetemo rito chikeni.
95Joricho kiya mondo onega,
to chikeni ema abiro paro matut.
96Ang’eyo ni kata mana gik mabeyo duto nigi gikogi,
mak mana chikni kende kende ema onge gi gikone.
Hero Chik Nyasaye
97Mano kaka ahero chikni!
Apare odiechieng’ duto.
98An gi chikni seche duto,
omiyo abedo mariek moloyo wasika.
99An gi paro matut moloyo kata mana rieko jodongo,
to nikech chikeni ema aparo.
100Riekona bende lach moloyo kata mana rieko jodongo,
to nikech arito chikeni.
101Asetang’ ni timbe maricho duto,
nikech adwaro rito chikeni.
102Ok aseleng’ora, maweyo chikeni,
nikech in iwuon ema isebedo jakonyna.
103Mano kaka chikeni mit. Adier, gimit moloyo mor kich!
104Chikeni ema miya rieko,
omiyo achayo timbe duto maricho.
Ler maa kuom Chik Nyasaye
105Wachni e taya ma nyisa kama anyono,
kendo e ler ma menyona yo.
106Akuong’ora ni anarit chikeni makare,
mana kaka ne asingora.
107A Ruoth Nyasaye, athagora malit ahinya,
omiyo miya abed mangima kaka isesingori.
108Yie gi lemona mar erokamano,
kendo puonja chikeni, yaye Ruoth Nyasaye.
109Pile ngimana nie masira,
to kata kamano pok wiya owil gi chikni.
110Joricho chikona obadho,
an to pok aleng’ora maweyo chikeni.
111Chikeni gin mwanduna mosiko,
kendo gin ema gimiyo chunya mor.
112Aseketo chunya mondo arit chikeni nyaka thona.
Kue mawuok kuom Chik Nyasaye
113Amon gi joma nigi chuny ariyo,
to ahero mana chikni.
114In e okumbana kendo e kara mapondoe.
Singruok mari ema ageno.
115Auru kuoma, un joricho,
mondo arit chike Nyasacha.
116Miya teko kaka ne isingori, mondo abed mangima,
bende kik iwe gima ageno, kadhi mak otimore.
117Sira mondo abed gi kue,
eka arit chikeni pile.
118A Ruoth Nyasaye, idagi joma otamore rito chikeni,
nikech wechegi opong’ gi miriambo kod kwinyo.
119Joricho duto ikwano ka yugi.
Kuom mano ahero chikeni.
120Luoro ma aluorigo miyo denda tetni.
Buche ming’ado bende miyo kihondko maka.
Rito Chik Nyasaye
121Asetimo gik makare kendo mabeyo,
omiyo kik ijwang’a e lwet wasika.
122Singrina ni inikonya, an jatichni
kendo kik iwe josunga thaga.
123Aserango warruok makare mane isingori ni ikelo,
mi koro wang’a ool.
124Timna mana kaka herani mosiko obet,
kendo puonja chikeni.
125An jatichni; kuom mano, miya rieko,
mondo awinj tiend weche mipuonjo.
126A Ruoth Nyasaye, ma e sa monego itimie gimoro,
nikech ji otamore winjo chikni.
127Ahero chikeni moloyo dhahabu malerie moloyo.
128Kuom mano, aluwo chikeni duto,
to yore maricho duto amon-go.
Siso mar rito Chik Nyasaye
129Puonj magi lich miwuoro!
Omiyo aritogi gi chunya duto.
130Tiend wachni koel, to kelo ler,
kendo omiyo weche donjo kata ni ng’ama riekone tin.
131Agamo yueyo, ka siso mar winjo chikeni oloya.
132Duog ira mondo ibedna mang’won,
kaka itimo pile ni joma oheri.
133Kik iwe apodhi, to sira kaka isesingori,
kendo kik iwe richo hewa.
134Gola e lwet joma thira,
mondo abed gi thuolo mar rito chikeni.
135Ler mar wang’i mondo orieny kuoma,
kendo opuonja chikeni.
136Pi wang’a mol ka aora,
nikech ji ok dew rito chikni.
Adiera ma Chik Nyasaye kelo
137A Ruoth Nyasaye, mano kaka in jaadiera!
Chikeni oriere tir, kendo gin adier.
138Chike ma isegolo ni kare ahinya,
kendo gin adier chuth.
139Mirima wang’o iya ka mach,
nikech wasika ok dew chikeni.
140Singruok mari osetem, mi onwang’ ni en kare,
miyo ahere, an jatichni.
141An atin, kendo ok an gimoro, to wiya ok wil gi chikeni.
142Timni makare nosiki nyaka chieng’,
Kendo chikni en adiera pile.
143Achandora malit, kendo chunya parore
to chikeni ema kelona mor.
144Chikeni ni kare nyaka chieng’,
omiyo miya ang’egi mondo abed mangima.
Lemo mar resruok
145Aywakni gi chunya duto, A Ruoth Nyasaye.
Yie idwoka mondo arit chikeni.
146Adier, aywakni, mondo iwara,
eka aluw chikeni.
147Kapok piny oru, to aluongi mondo ikonya,
kendo aketo genona duto kuom singruokni.
148Seche mag otieno asiko ka aneno,
mondo apar wachni matut.
149Winja, A Ruoth Nyasacha, mana kaka herani mosiko obet,
kendo miya abed mangima, mana kaka berni obet.
150Joma kwiny masanda, koro biro machiegni,
to gibor gi chikeni.
151In to, ichiegni koda, A Ruoth Nyasaye,
kendo singruokni duto gin adier.
152Asepuonjora chikeni duto chakre chon,
kendo ang’eyo ni ilosogi mondo gisiki nyaka chieng’.
Ywagruok mikwayogo warruok
153Neye kaka achandora, kendo yie iwara,
nikech wiya ok osewil gi chikni.
154Yalna mondo abed thuolo,
kendo imi abed mangima kaka isesingori.
155Joricho ok noyud warruok,
nikech ok girit chikeni,
156to ng’wononi duong’, A Ruoth Nyasaye,
omiyo mi abed mangima kaka chikni obet.
157An gi wasigu mang’eny, kaachiel gi joma thira,
to ok aseleng’ora maweyo chikeni.
158Ka arango andhokego, to chunya chido,
nikech ok girit wachni.
159A Ruoth Nyasaye, neye kaka ahero chikeni.
Omiyo mi mi abed mangima kaka herani mosiko obet.
160Mise mar chikni en adiera,
kendo chikeni makare duto osiko nyaka chieng’.
Keto chuny kuom Chik Nyasaye
161Joma nigi loch monja kayiem nono,
to kata kamano, chikni ema aluoro
162Singruokni miya mor manadi!
Amor mana ka ng’ama oyako mwandu mathoth!
163Asin gi miriambo, kendo ajokgo,
to chikni ema ahero.
164Apaki dibiriyo odiechieng’ kodiechieng’,
nikech buche makare ming’ado
165joma ohero chikeni nigi kue mar adier,
kendo onge gima nyalo miyo gipodhi.
166A Ruoth Nyasaye, ageno ni ibiro wara,
nikech atimo gik ma idwaro.
167Ee, arito chikeni,
kendo aherogi gi chunya duto.
168Amako chikeni kod buche ming’ado,
nikech ineno gik moko duto.
Lemo mar yudo konyruok
169A Ruoth Nyasaye, yie iwinj ywakna.
Miya rieko kaka isesingori e wachni.
170Lemona otundi e nyimi,
mondo iresa kaka ne isingori.
171Pile anapaki,
nikech ipuonja chikeni.
172Anawer kapako chikeni,
nikech giduto gin kare.
173Pile bed kiikori mar konya,
nikech chikeni ema aseyiero.
174Mano kaka adwaro resruok moa kuomi!
Chikeni ema miya mor, A Ruoth Nyasaye.
175Miya ngima mondo apaki.
Chikeni bende mondo okonya.
176Abayo abaya ka rombo molal,
omiyo bi mondo idwara, an jatichni,
nikech wiya ok osewil gi chikeni.