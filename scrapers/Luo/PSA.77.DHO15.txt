Teko miyudo kuom paro timbe Nyasaye machon madongo
1Aywak ni Nyasaye matek.
Ee, aywak matek, kendo owinja.
2E kinde mane anie chandruok to ne alamo Ruoth.
Otieno duto ne ating’o bedena malo, ka alemo,
to chunya ne ok nyal yudo kue.
3Kane aparo Nyasaye, to ne ahum nono,
kendo kata kane aparo matut, to chunya nyosore anyosa.
4Nyasaye ne ok we anindi,
kendo ne aparora ma ok anyal wuoyo.
5Ne aparo ndalo mosekadho.
Higni machon bende ne aparo.
6Otieno duto nasiko ka aparo mana kamano.
Ne aparo matut, kapenjora niya,
7“Ruoth biro dagiwa nyaka chieng’ koso?
Bende nochak ohera kendo?
8En adieri ni ng’wonone orumo chutho?
Koso singruok mare ti oweyo?
9Wi Nyasaye osewil gi bedo mang’won koso?
Koso mirima osemiyo oweyo kecho ji?”
10Kane aseparo mago duto, ne awacho niya,
“Gima litna moloyo en ni Nyasaye koro onge gi teko.”
11A Ruoth Nyasaye, anahul timbeni madongo.
Adier, anapar honni mane itimo e kinde mokadho.
12Anapar gik moko duto ma isetimo.
Ee, anapar timbenigo matut.
13Gik moko duto mitimo ler, yaye Nyasaye.
Onge Nyasaye moro maduong’ ka in.
14In e Nyasaye matimo honni.
Ne inyiso tekoni maduong’ e kind ogendini,
15kane ireso jogi ma nyikwa Jakobo kod nyikwa Josef.
16A Nyasaye, kane pige oneni, to ne gidoko maluor,
kendo kude mag nam nowalo.
17Boche polo nokelo koth maduong’,
kendo polo noriadore, ka mil koni gi koni.
18Adier, polo noriadore malich e yamb kalausi,
mi omenyo piny duto.
Piny bende notetni kendo oyiengni.
19A Nyasaye, niwuotho, king’ado nam matut,
to ger tiendi ne ok nyal ne.
20Ne itayo jogi ka jokwath,
ka gin e lwet Musa gi Harun.