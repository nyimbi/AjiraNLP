Ywak miywagogo jo-Samaria gi jo-Jerusalem
1
Kitabuni ondikie weche mane Ruoth Nyasaye omiyo Mika ja-Moresheth e fweny kuom Samaria gi Jerusalem e kinde loch Jotham gi Ahaz gi Hezekia, ruodhi mag Juda.
2Winjuru un ogendini duto!
Chikuru itu,
un ji duto modak e piny!
Ruoth Nyasaye nowuog e Hekalu maler,
mondo onyis gik musetimo.
3Ruoth Nyasaye biro wuok kar dane maler,
kendo nolor piny,
mowuothi ewi gode.
4Gode biro leny e bwoye
mana ka odok moket e mach.
Giniruombre e holni
mana ka pi mabubni e abururu.
5Mago duto biro timore nikech jo-Israel oseketho, mi oweyo Nyasaye. Ere joma omiyo jo-Israel oweyo Nyasaye kamano? Gin mana jo-Samaria! Koso ere joma timo richo mar lamo nyiseche manono e piny Juda? Donge gin mana jo-Jerusalem? 6Kuom mano Ruoth Nyasaye wacho niya, “Abiro miyo Samaria dok gunda e pap, kama inyalo pidhoe mzabibu. Anang’iel kite mag dalano e holo mi awe mise mage tangalare. 7Kido mopa mag nyisechegi ibiro toyo matindo tindo kendo wang’ gi mach, mi lokre pidhe mag yugi. Ji noloso nyiseche manono gi mwandu mane giyudo kuom weyo Nyasaye, omiyo koro gibiro yudo gima romre gi richo mar weyo Nyasaye.”
8Bang’e Mika nowacho niya, “Abiro ywak malit nikech wachni. Abiro wuotho gi tienda nono, kendo ka an duk, mondo anyisgo kuyo ma an go. Anahol ka dhiang’ kendo naywag ka tula 9nimar adhonde Samaria ok nyal chango. Kata mana Juda bende osebedo gi adhondego, nikech masira osechopo e dhoranga Jerusalem hie koma jowa odakie.”
10Kik unyis jo-Gath ni oselowa, bende kik uwe gine ka waywak. Bukreuru gi buru e dala mar Beth-afra. 11Jo-Shafir idaro kitero e tuech duge, ka wigi okuot. To joma odak Zaanan ok nya wuok ka ngima. Ka uwinjo jo-Bethezel ka ywak, to unung’e ni ng’ato ok nyal kuo kuno. 12Jo-Maroth twenyore malit ka rem ramo, kendo gidwaro resruok, nikech Ruoth Nyasaye osekelo masira machiegni gi dhoranga Jerusalem. 13Un joma odak Lakish, tueuru fareseu e geche lweny. Ne uluwo timbe maricho mag Israel, mi umiyogo jo-Jerusalem odonjo e richo. 14Koro un jo-Juda gouru oriti ni dala mar Moresheth-gath, nikech ruodhi mag Israel ok noyud konyruok e dala mar Beth-akzib.
15Un jo-Maresha, Ruoth Nyasaye wacho ni obiro ketou e lwet wasigu ma biro kawo dalau. Ruodh Israel biro dhi pondo e rogo man Adulam. 16Un jo-Juda, pwodhuru wiu obed ranyisi ni uywago nyithindo muhero. Ee, lokreuru rabonde ka achudhe, nikech nyithindugo ibiro mau.