Wer ma Daudi nopakogo Nyasaye kuom rese
(2 Samuel 22.1-51)
1A Ruoth Nyasaye, aheri ahinya! In e jaritna
In e tekona, kendo in e jakonyna.
2Nyasacha, in e jaresna, kendo lwandana ma ageng’orae.
In e okumbana, gi teko mar resruokna,
kendo in e ohingana.
3Akwayo Nyasaye mowinjore yud pak,
kendo oresa kuom wasika.
4Tonde mag tho ne orida matek,
kendo masich tho notaga ka apaka.
5Liel ne dwaro maka ka obadho.
Adier, tho ne odhoga ka gogo.
6Kane anie chandruok, ne akwayo Ruoth Nyasaye.
Naywak ni Nyasacha mondo okonya,
mi owinjo dwonda gie Hekalu mare,
ka ywakna ochopo e ite.
7Piny notetni kendo oyiengni.
Mise mag gode bende notetni kendo okirni
nikech mirimb Nyasaye.
8Iro nodum kawuok e ume,
kendo mach mang’ang’ni nowuok e dhoge.
9Nosudo polo machiegni, eka olor,
konyono rumbi molil ti.
10Ne oidho kerubi mi ohuyogo matek e kor yamo.
11Ne oimore e mudho mandiwa,
kendo ne okawo rumbi mar koth moloko ka hembe.
12Pe kod mirni motimo mach nowuok e ler mane omorore e nyime,
ka mwomo rumbi molil.
13Dwond Ruoth Nyasaye nomor!
Ee, Ng’ama Duong’ Moloyo nomor gie polo!
14Nodiro mil polo ka aserni
kokworogi koni gi koni.
15Kane Ruoth Nyasaye okudho ka yamb nyakoyi,
kendo okwero wasike,
to mise mag piny noelore,
kendo kude mag nam nofwenyore.
16Orieyo bade ka en malo,
mi omaka, kogola e ataro ngala.
17Ne oresa e lwet wasika marateke,
kendo kuom ji duto mosin koda mane oloya gi teko.
18Ne gimonja ka anie masira,
to Ruoth Nyasaye ema ne okonya.
19Ne ogola e chandruok, mi abedo thuolo.
Noresa nikech nomor koda.
20Ruoth Nyasaye ne opoga pok mowinjore gi timna makare.
Ne ochula mowinjore gi tichna maler,
21nikechh naluwo yorene,
kendo ok asepogora gi Nyasacha, ka adonjo e richo
22aserito chikene duto, ma onge kata achiel ma aseketho.
23Aonge gi ketho e nyim Ruoth Nyasaye,
kendo aseritora kuom richo.
24Omiyo osemiya pok mowinjore gi timna makare,
nikech ong’eyo ni aonge gi ketho.
25In Ruoth Nyasaye in jaadiera ni joma ohero adiera,
kendo ilong’o ni joma long’o.
26Iler ni joma ler, to wiyi tek ni joma wigi tek.
27Ireso joma muol, to josunga idwoko piny.
28A Ruoth Nyasacha, in ema imiya ler, kendo imenyona mudho.
29Imiyo aloyo oganda lweny momonja,
kendo in e Nyasacha ma konya kalo ohinga.
30Yor Nyasaye en yo malong’o.
Osenon wach Ruoth Nyasaye, moyud ni en adier.
Ruoth Nyasaye e okumba mar joma ogeno kuome.
31Ere nyasaye moro mak mana Ruoth Nyasachwa?
Koso ere lwanda moro mak mana Nyasachwa?
32En e Nyasaye mamiyo abedo motegno,
kendo mamiyo yorena bedo moboch.
33
En ema omiyo tienda bedo mayot ka tiend mwanda,
kendo orita gi kue e gode.
34Ojiwo bada ni lweny,
omiyo anyalo ywayo kata mana atung’ mar mula.
35In Ruoth Nyasaye isekelona resruok mobedona okumba,
kendo lweti ma kor achwich osetega.
Konyni bende osemiyo abedo gi duong’.
36Nimiya yo malach mondo awuothie, mi ne ok akier.
37Ne alawo wasika, mi ajuko,
kendo ne ok aduogo ka pok girumo.
38Ne agoyogi ngonga ma ok ginyal chung’.
Ne giriere e tienda ka aloyogi.
39Ne imiya teko mar kedo, kendo mar loyo wasika.
40Ne imiyo wasika oringa, mi atiekogi.
41Ne giywak ni mondo okonygi,
to onge ng’ama ne nyalo resogi.
Ne giywak ni Ruoth Nyasaye to ne ok odwokogi.
42Ne aregogi mayom mana ka buru ma yamo tero,
mi anyonogi ka chuodho.
43Ne iresa kuom joma piem koda,
kendo ne iketa jatelo mar ogendini.
Ji mane pok ang’eyo nolokore joga.
44Kane giwinjo humba, to ne giyie lochna mana gikanyono.
Ji moa e pinje mamoko ne biro ira kobolore.
45Chunygi nool, mi ne giwuok ka gitetni kuma ne oyudo gipondoe.
46Ruoth Nyasaye nitie. En e lwandana. Pakeuru!
Nying Nyasaye ma jawarna mondo opwo!
47En e Nyasaye mane omiya teko mar chulo kuor,
koketo ogendini e bwo lochna,
48kendo koresa kuom wasika.
En e ruoth Nyasaye mane omiyo aloyo joma ne piem koda,
kendo mane ogola kuom jomahundu.
49
Kuom mano anapake e kind ogendini.
Adier, anapak nyinge gi wer.
50Nyasaye kelo resruok maduong’ ni ruoth moketo.
Ee, ohero ng’at moyiero gi hera mosiko,
ma en Daudi gi kothe nyaka chieng’.