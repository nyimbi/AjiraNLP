1Yaye nyar jaduong’,
mano kaka tiendi beyo, kirwako patpat.
Embeni becho mana ka gima japecho molony ema opayo.
2Pendi chalo gi bakul
ma divai mamit ok rumie.
Nungoni bende chalo gi pidh cham
ma maua mabeyo olworo, moketo diere.
3Thundi chalo mana gi nyidiek marude.
4Ng’uti to chalo gi osuch lak liech,
kendo wengeni nyiwni ka pi yewni
man but dhoranga Heshbon, dala maduong’.
Umi ber mana ka got Lebanon
moting’ore kochomo Damaski.
5Wiyi ni malo mana ka got Karmel,
kendo yie wiyi mokadi ber mana ka law maralik,
ma kata mana ruoth koneno, to chunye chandore!
6Mano kaka iber, yaye jaherana,
kendo mano kaka mor mimiya lichna!
7Iber mana ka yadh nas,
kendo thundi kwar mana ka olemo.
8Emomiyo abiro idho yadhno mondo apon olembene!
Thundeni chalona saga mar olemo,
kendo muchi dumna mamit mana ka maua.
9Dhogi bende mit ka divai,
mamol mos e kind lekena ka amadho.”
Nyako:
10An mar jaherana, kendo odwara.
11“Bi yaye jaherana wadhi waba oko,
mondo wanind e puothe mag mzabibu gotieno.
12Wabiro chiew gokinyi mondo warang yiend mzabibu,
kendo wane ane ka gisechako loth,
kata ka gisechako thiewo.
Bende mondo wane ane ka yien moko osemoyo.
Eka anachiwrani kuno.
13Kuno to inyalo ng’ueyoe tik kungumanga,
kendo olembe mamit duto odhuro kuno.
A yaye jaherana, asekanoni kit mor duto te!