Joma kare gi joma richo
1Ngeche moko mag Solomon:
Wuowi mariek miyo wuon mare bedo mamor,
to wuowi mofuwo miyo min mare chuny lit.
2Mwandu muyudo e yo marach ok kony gimoro.
Tim makare to reso ji e tho.
3Ruoth Nyasaye ok we kech neg ng’at makare.
Jaricho to otuono gik modwaro.
4Bedo jasamwoyo miyo ng’ato bedo jachan
Tich matek to kelo mwandu.
5Ng’at ma kayo cham ka osechiek en ng’at mariek,
to ng’at ma nindo aninda ndalo keyo kelo wichkuot.
6Ng’at makare yudo gueth.
Weche jaricho to pando masira.
7Ji nopak nying ng’at makare kosetho.
Jaricho to wich wil go.
8Joma riek luwo puonj makare,
to joma wechegi ofuwo biro rumo.
9Timbe makare kelo ni ng’ato kue,
to ng’at ma timbene obam, chieng’ moro nomaki.
10Ng’at ma pando adiera, kelo chandruok,
to ng’at ma kwero gimoro e lela, kelo kue.
11Weche ng’at makare, gin soko mar ngima,
to weche jaricho, pando masira e igi.
12
Sigu kelo miero, hera to umo ketho duto.
13Joma riek pile wacho weche mariek.
Joma ofuwo to onego ochwadi.
14Joma riek, yudo rieko duto ma ginyalo nwang’o.
Ng’at mofuwo kawuoyo, to chandruok ema chiegni.
15Mwandu mar jamoko en ohinga ma ogeng’orego.
Ng’at modhier to chan ema nego.
16Tich matek ema kelo ngima ni ng’at makare.
To timbe jaricho kelone mana masira.
17Ng’at moyie weche mirieyego nobed mangima,
to ng’at motamore kethone obayo yo.
18Ng’at mapando sigu manie chunye en jamriambo,
kendo jafuong’ wach en ng’at mofuwo.
19Ka iwuoyo mang’eny to ichiegni gi richo.
Ng’at mariek to ling’ aling’a.
20Weche ng’at makare chalo gi fedha maler.
Paro mag jaricho to onge tich.
21Weche ng’at makare konyo ji mang’eny.
Joma ofuwo to tho nikech gionge gi rieko.
22Gueth moa kuom Ruoth Nyasaye ema kelo ni ng’ato mwandu,
kendo mwandu makamano ok kel parruok.
23Timbe maricho ema ng’at mofuwo ohero,
to rieko ema miyo ng’at mariek mor.
24Gima jaricho oluoro ema timorene.
Ng’at makare to yudo mana gima odwaro.
25Kalausi tero joricho kuma bor
joma kare to ogurore motegno nyaka chieng’.
26Kik iwe jasamwoyo timni gimoro,
nikech obiro chaloni ka kedhno marewo dhok,
kendo ka iro malungo wang’.
27Luor Ruoth Nyasaye, eka idag aming’a.
Joricho to tho ka ndalogi podi.
28Geno mar joma kare kelo ngima.
Joricho to ok gen gimoro.
29Ruoth Nyasaye rito joma onge ketho,
to otieko joma timo richo.
30Pile joma kare ok nyal yiengni.
Joricho to ok nodag e piny.
31Joma kare wacho weche mariek
Lep mawacho weche maricho to ibiro ng’ado oko.
32Ng’at makare ong’eyo gima onego owachi e sa mowinjore.
Joricho to pile wacho gik machwanyo ji.