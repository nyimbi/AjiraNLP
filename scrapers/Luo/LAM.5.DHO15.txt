Lemo mikwayogo ng’wono
1A Ruoth Nyasaye, parie gima osetimorenwa!
Rangwa mondo ineye kaka wiwa okuot malit.
2Jopinje mamoko osekawo pinywa gi miechwa.
3Wachalo gi nyithindo makiye, maonge gi wuonegi.
Minewa bende chalo mond liete.
4Pi mwamodho gi yien mwachwako wang’iewo ang’iewa,
to gin mawa wawegi!
5Wasandore malit gi jok mapek e ng’utwa.
Inegowa gi tich, ma ok wanyal yudo yueyo.
6Kinde moro ne wawinjore gi jo-Misri mondo omiwa chiemo,
to kinde machielo bende
ne wawinjore gi jo-Asuria kamano.
7Kwerewa notimo richo mathoth, kendo koro gionge,
to wan ema koro ikumowa nikechh richogigo.
8Wasumbni ema tinde tiyowa,
kendo onge ng’ama nyalo resowa e lwetgi.
9Wayudo chiembwa kwachiwo ngimawa,
nikech jolweny manyalo monjowa nie thim.
10Dendwa liet mana ka mach nikech tuo ma kech okelonwa.
11Mon gi nyiri ne omak gi thwon e Sayun kendo e miech Juda.
12Jodong gweng’ ne iliero gi luetegi e yien,
kendo kata mana joma odong’ ok mi duong’.
13Yawuowi ichuno mondo oregi.
Wahia bende chandore gi ting’o yien mapek.
14Jodongo tinde ok chokre e bura.
Yawuowi bende oseweyo goyo thum.
15Mor oserumo e chunywa, kendo miendwa olokore ywak.
16Osimbwa mar duong’ bende osepodho.
Yaye, masira ochomowa, nikech wan joricho.
17Chunywa lit, kendo wang’wa lil
18nikech got Sayun osejwang’, mi ondiegi ema bayoe.
19To in Ruoth Nyasaye ilocho nyaka chieng’,
kendo lochni osiko kuom tienge duto.
20Ere gimomiyo ijwang’owa kuom ndalo mang’enygi?
Bende wiyi diwil kodwa nyaka chieng’ koso?
21A Ruoth Nyasaye, duogwa iri mondo waduog iri.
Yie mondo wabedi kaka ne wabet chon.
22Koso isedagiwa chuth ka in gi mirima mager?