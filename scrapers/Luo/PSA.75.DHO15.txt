Nyasaye kumo joricho, to oting’o joma kare malo
1Wagoyoni erokamano, A Nyasaye.
Ee, wagoyoni erokamano.
Wahulo kaka iduong’, kendo walando gik madongo misetimo.
2Nyasaye wacho niya,
“Ka kinde ma aseketo mondo ong’adie bura ochopo,
to abiro ng’ado bura.
3Kata obedo ni piny oyiengni,
mi ji duto modakie kihondko omako,
to an ema nagur mise mage motegno.
4Akwero josunga niya, ‘Weuru sungoru!’
Joricho bende akwero ni, owe kawore.
5Ee, awachonigi giduto
mondo giwe timbegi mag sunga gi mag tok teko.”
6Teko mar ng’ado bura ok wuog yo wuok chieng’
kata yo podho chieng’.
Bende ok owuog yo nyandwat kata yo milambo,
7to Nyasaye e jang’ad bura.
Odwoko ji moko piny, to moko oting’o malo.
8Ruoth Nyasaye oting’o kikombe mar divai mochiek makech e lwete,
kendo ogamo ni ji mondo omadhi.
Joricho duto onego madhe pep, koda ka duche!
9An to abiro pako Nyasach Jakobo.
Ee, abiro pake gi wer nyaka chieng’.
10Enotiek teko joricho,
to teko mar joma kare nomedre ameda.