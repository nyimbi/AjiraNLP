Loch Ruoth Makare
1A Nyasaye, puonj ruoth mondo ong’ad bura mana gi adierani,
kendo ipuonje timni makare.
2Kamano enorit jogi gi adiera,
kendo notel ni jochan e yo makare.
3Ji modak e gode madongo gi matindo onego odag maber gi kue.
4Ruoth onego ong’ad bura kare ni joma chandore,
kendo okony jochan, mi olo joma thirogi.
5Onego jogi sik kalami ndalo duto,
mana kaka chieng’ gi due osiko ka rieny.
6Ruoth onego ochal gi koth machue
kendo miyo piny bedo mang’ich.
7Tim makare onego olandre e ndalone,
kendo ji onego odhi maber nyaka chieng’.
8
Pinye nochakre e bath nam man yo podho chieng’,
kendo nochakre aora Yufrate nyaka tung’ piny.
9Ogendini modak e piny motwo nokulre e nyime,
kendo wasike noriere piny tir kobolore.
10Ruodhi mag Spania kod mag pinje manie dier nam nogolne osuru,
kendo ruodhi mag Arabu gi mag Ethiopia bende nokelne mich.
11Kamano ruodhi duto nokulrene, kendo ogendini duto notine.
12Ka joma odhier oywakne, to oreso,
kaachiel gi jochan kod joma onge gi ng’ama dikonygi.
13Okecho joma ithiro kendo modhier,
bende oreso ngima jochan.
14Ogologi e thagruok, kendo e timbe mahundu,
nimar okwano ngimagi ka gima nengogi tek.
15Ruoth mondo odag aming’a.
Onego oyud chiwo mar dhahabu moa Arabu.
Bende onego lemne kinde duto,
kendo hap Nyasaye mondo obed kode pile.
16Onego chiemo obed mang’eny e piny,
kendo cham machiek e gode
mondo obed mogundho ka chamb Lebanon.
Ji onego opong’ mier mana ka lum manie pap.
17Wich kik wil gi nyinge,
kendo humbe mondo osiki nyaka chieng’.
Ogendini duto mondo opake,
kendo onego ji duto kwa Nyasaye
mondo oguedhgi kaka oseguedho ruoth.
18Pakuru Ruoth Nyasaye ma Nyasach Israel!
En kende ema otimo gik malichgi.
19Pakuru nyinge maduong’ nyaka chieng’
kendo duong’ne maler mondo opong’ piny! Amin!
20Mano e giko lemo mag Daudi wuod Jesse.