Jo-Israel ogeno yudo kue kuom ng’wono mar Nyasaye
1An ema aseneno masira mane Ruoth Nyasaye okelona kokecho.
2An e jal mane oriembo,
mi ochuno mondo owuothi e mudho mandiwa.
3An ema osanda kinde duto odiechieng’ ngima.
4Osemiyo denda dhi adhiya; chokena bende oseturo
5Oselwora gi gik mamiya chuny lit kod olo.
6Osemiyo adak kuonde motimo mudho,
mana ka ng’at mane otho chon.
7Osechiela gi ohinga koni gi koni ma ok anyal tony,
kendo osetueya gi nyororo mapek.
8Bende kata ka aywak, kendo aluonge mondo okonya,
to ok odwar winjo kwayona.
9Osegeng’o yore mane aluwo gi kite mopa,
omiyo awuotho e yore mogondore.
10Obutona mana ka ondiek kata ka sibuor mobuto kama opondo.
11Osegeng’o yora mi abaro tenge,
kendo okidha matindo tindo, mojwang’a kucha.
12Oseywayo atung’e, mi ochiela gi aseche.
13Osehobo kora gi asere ma owuodho e olalo.
14Asedoko ng’at ma ji duto nyiero.
Gigeta gi wer pile odiechieng’ duto.
15Osemiyo lit gi olo opong’o chunya.
16Osemiyo laka otur ka amuodo ge,
kendo osemiyo achamo buru.
17Koro chunya onge gi kue,
mi wiya osewil gi mor ma yande an go.
18Kuom mano, aywak ni tekra orumo,
kendo geno mane agenogo kuom Ruoth Nyasaye bende orumo.
19Ka aparo thagruok kod kuyo ma an-go,
to litna malich.
20Aparogi pile, kendo chunya onyosore.
21To gima bende aparo, momiyo an gi geno en ni
22hera mosiko mar Ruoth Nyasaye ochwere,
kendo ng’wonone ok rum.
23Ginyien pile, okinyi kokinyi.
Chutho, adiera mare duong’.
24Awacho niya, “Ruoth Nyasaye kende ema an-go,
omiyo ageno kuome.”
25Ruoth Nyasaye timo maber ni joma ogene kendo ma dware.
26En gima ber bedo gi kue,
kirito Ruoth Nyasaye mondo oresi.
27Bende ber mondo ng’ato oting’ jok ka pod en wuowi,
28kendo ka Nyasaye otueyo jokno kuome,
to ber mondo obed kar kende koling’.
29Onego obolre chuth, nikech kamoro dipo ka oresore.
30Bende onego ochiw lembe ni ng’at ma dwaro thale,
kendo oyie bedo ng’ama ji yanyo,
31nikech Ruoth Nyasaye ok nowit ng’ato nyaka chieng’.
32Kata obedo ni okumo ji malit,
to ong’wononigi bende gi herane mogundho mosiko,
33nimar ok ohero sando dhano kata kumo.
34Ruoth Nyasaye ok yie mondo osand ng’ato ang’ata motue
35kata tamo ng’ato yudo adiera monego oyudi e nyim Ng’ama Duong’ Moloyo,
36kata ketho buch ng’ato kiyalo.
37En ng’a ma dichik gimoro mi timre,
ka ok Ruoth Nyasaye ema ochano ni mondo gino otimre?
38Donge ber gi rach wuok mana kuoma Ng’ama Duong’ Moloyo?
39Ka kamano, to ere gima omiyo dhano adhana mathoni ng’ur,
kikume nikech richone?
40Ber wanon timbewa, kendo wapar ane kaka gibet,
eka wadog ir Ruoth Nyasaye.
41Kwasudo ir Ruoth Nyasaye, to ber wasud ire gi chunywa,
to ok kwating’o mana bedewa malo kende.
42A Ruoth Nyasaye, wan e joma osetimo richo mi opiem kodi,
to pok ing’wononwa kuom richowa.
43Iselawowa ka in gi mirima mager,
mi inegowa mak ikechowa.
44Iseumori gi boche polo, mondo lemowa kik tund iri,
45bende isemiyo ogendini kwanowa ka yugi miwito.
46Wasikwa duto yanyowa marach kendo jarowa.
47Luoro kod obadho oritowa kendo kethruok gi masira ochomowa.
48Pi wang’a mol ka aora nikech joga inego.
49Adier, pi wang’a biro chwer mak chogi
50nyaka chop Ruoth Nyasaye rang piny gie polo,
mi ne chandruokna.
51Ka aneno gima otimore ni nyi dalawa duto,
to chunya chandore malit.
52Joma ne mon koda kayiem nono, oseriemba malit,
mana ka winy miriembo.
53Ne giluta e bur ka angima, mi gibolo kite kuoma.
54Pi ne oima, mi awacho ni, ‘Atho.’
55To ne aluongo nyingi, yaye Ruoth Nyasaye,
kane anie bur matutno.
56Kane aywakni ni mondo kik itamri konya,
to ne iwinjoo dwonda.
57Ne isudo machiegni kane aluongi kamano,
mi iwachona ni kik abed maluor.
58A Ruoth Nyasaye, isechwaka, mi ireso ngimana.
59Iseneno gima rach motimna, mi ing’ado bucha kare.
60Ne ineno kaka ji chulona kuor,
kendo niwinjo weche duto mane gihondho kuoma.
61A Ruoth Nyasaye isewinjo ayany ma giyanyago,
kaachiel gi gik maricho mane gichano timona.
62Isewinjo bende kaka wasika kuodha ling’ling’ pile,
odiechieng’ duto.
63Neye kaka gigeta malit gi wer kinde duto!
64A Ruoth Nyasaye, timnigi gima oromo gi timbegi.
65Migi bedo gi chuny matek, mondo eka ikuong’gi.
66Lawgi kikecho kendo itiekgi chuth,
mondo kik gidag e piny misechueyoni,
yaye Ruoth Nyasaye.