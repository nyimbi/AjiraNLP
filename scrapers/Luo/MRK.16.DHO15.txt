Chier mar Yesu
(Mathayo 28.1-8; Luka 24.1-12; Johana 20.1-10)
1Kane chieng’ Sabato oserumo, Maria nyar Magdala gi Salome kod Maria min Jakobo ne jong’iewo mo mang’ue ng’ar mondo gidhi giwirgo ringre Yesu. 2Ne gichopo kar liel gokinyi mang’ich, chieng’ Jumapil, ka chieng’ wuok. 3To kane pod gin e yo gidhi, ne gipenjore niya, “Ng’ano ma ang’ nong’ielnwa kidi molorgo dho liel?” 4To kane giting’o wang’gi, ne gineno ka kidino oseng’iel dire, kata obedo ni ne en kidi maduong’ ahinya kamano. 5Kuom mano, ne gidonjo e bur, mi ginwang’o wuowi moro morwako kandhu marachar kobet e bath bur korachwich, mi gibwok ahinya. 6To wuowino nowachonigin ni, “Kik ubwogi. Ang’eyo ni udwaro Yesu ja-Nazareth manyocha ogur e msalaba. To osechier, oonge ka. Neuru! Kaeri e kama nyocha giketee. 7
Koro dhiuru unyis jopuonjrene, kaachiel gi Petro, niya, ‘Otelo nyimu odhi Galili, kendo ubiro nene kuno kaka nowachonu.’ ” 8Kamano mon-go nowuok oko, moringo oa kar liel, nikech kibaji malich nomakogi. To ne ok giwachone ng’ato gimoro amora, nikech ne giluor.
Yesu ofwenyore ni Maria nyar Magdala
(Mathayo 28.9-10; Johana 20.11-18)
[ 9Kane Yesu osechier gokinyi mang’ich chieng’ Jumapil, nofwenyore ni Maria nyar Magdala, mane osegolone jochiende abiriyo. 10Dhakono nodhi mohulo wachno ni joma yande wuotho gi Yesu, mane oyudo okuyo kendo ywak. 11To kane giwinjo kowacho ni Yesu ngima, kendo ni osenene, ne ok giyie wachne.
Yesu ofwenyore ni jopuonjrene ariyo
(Luka 24.13-35)
12Bang’e Yesu nofwenyore ni jopuonjrene ariyo e kido machielo, kane oyudo gidok thurgi. 13Ne giduogo mi ginyiso jopuonjre mamoko wachno, to ne ok giyie kodgi.
Yesu ofwenyore ni jopuonjre apar gachiel
(Mathayo 28.16-20; Luka 24.36-49; Johana 20.19-23; Tich Joote 1.6-8)
14Bang’e mogik, Yesu nofwenyore ni jopuonjrene apar gachiel kane oyudo gichiemo. Noseyogi nikech ne gisedagi yie, kendo nikech chunygi ne tek, ma ok ginyal yie wach joma ne onene kosechier. 15
Eka nowachonigi niya, “Dhiuru e piny duto, uland Wach Maber ni ji duto. 16Ng’ama oyie kendo obatisi, nokwo, to ng’ama ok oyie, bura nolo. 17Ranyisi ma joma oyie nobedgo e magi: Ginigol jochiende e nyinga, kendo ginidhum gi dhok mawendo, 18bende ka gimako thuonde, kata kapo ni gimadho kwiri moro marach, to ok ginihinyre ngang’! Giniket lwetgi kuom joma tuo, mi changi.”
Oter Yesu e polo
(Luka 24.50-53; Tich Joote 1.9-11)
19
Kane Ruoth Yesu osewuoyo kodgi kamano, ne otere e polo, mi obet e bat korachwich mar Nyasaye. 20Bang’ mano, jopuonjrene nodhi molando Wach maber kuonde duto, ka Ruoth tiyo kodgi, kendo siro wachno gi ranyisi.]