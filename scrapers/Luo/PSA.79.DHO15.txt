Lemo mikwayogo Nyasaye mondo okech joge.
1
A Nyasaye, ogendini ma ok ong’eyi
osedonjo e piny jogi iwuon.
Gisemiyo Hekalu mari maler obedo mogak,
mi giketho Jerusalem chuth.
2Giseweyo ringre jogi ni winy gi ondiegi mondo ocham.
3Ne ginego jogi, mi remo nomol ka pi e Jerusalem duto,
kendo ne onge ng’ama nyalo yikogi.
4Ogendini mokiewo kodwa goyonwa siboi,
ka nyierowa kendo jarowa.
5A Nyasaye, ibiro kecho kodwa nyaka karang’o?
Koso mirimbi biro siko ka liel ka mach nyaka chieng’?
6Ol mirimbi kuom ogendini ma ok oyie kuomi.
Ee, kech gi jogo ma ok lami.
7Gisenegowa wan nyikwa Jakobo kendo giseketho pinywa.
8Kik ikumwa kuom richo mag kwerewa,
to koro yie ikechwa piyo, nikech osejwang’wa ni pangla.
9A Nyasaye ma Jawarwa, kechwa mondo nyingi oyud duong’.
10Ere gima omiyo ogendini ma ok oyie kuomi
onego openjwa niya, “Nyasachu nogo ni kanye?”
A Nyasaye, wadwaro mondo ikum ogendinigo
mana e wang’wa kwaneno,
nikech ne gichuero remb jotichni!
11Chik iti mondo iwinj ywak joma otue,
kendo tekoni maduong’ mondo omi ogony joma ong’adnigi buch tho.
12Ruoth, chul kuor ni ogendini mamokogo nyadibiriyo
kuom achaya ma gichayigo.
13To wan jogi, ma wan rombe mag kwedhi,
wanagoni erokamano nyaka chieng’,
kendo wanahul duong’ni ni tienge duto mabiro.