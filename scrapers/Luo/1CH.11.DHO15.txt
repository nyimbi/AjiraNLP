Oket Daudi ruodh Israel
(2 Samuel 5.1-5)
1Bang’e jo-Israel duto nochokore gi Daudi Hebron, mi giwachone niya, “Ng’e ni wan mana remo achiel kodi. 2E ndalo mokadho, kane Saulo pod ruoth, in ema nitelo ni jo-Israel e lwenjegi duto, kendo Ruoth Nyasaye ma Nyasachi nowachoni niya, ‘Inibed jakwadh joga Israel, kendo in ema nibed jatendgi.’ ” 3Kuom mano, jodong Israel duto nobiro Hebron ir ruoth Daudi, kendo Daudi notimo kodgi singruok kuno e nyim Ruoth Nyasaye, mi ne giwire gi mo mondo obed ruodh Israel, kaluwore gi wach mane Ruoth Nyasaye omiyo Samuel owacho.
Daudi okawo dala mar Sayun
(2 Samuel 23.8-39)
4
Bang’e Daudi gi jo-Israel duto nodhi Jerusalem, mane iluongo ni Jebus kuma ne jo-Jebus odakie. 5Jo-Jebus gogo nowacho ni Daudi niya, “Ok nidonj kaeri!” To kata kamano Daudi nokawo Sayun, dala mane ochiel motegno ahinya. Tinde iluonge ni Dala Daudi. 6Daudi nosewacho niya, “Ng’at ma nokwong nego ja-Jebus ema nobed jatelo kata jaduong’ lweny.” Joab wuod Zeruya ema nokwongo timo kamano, mi nokete jatelo. 7Daudi nodak e dala mochiel motegnono, emomiyo nochak kanyo ni Dala Daudi. 8Nogero udi molwore, kochakore gie ohinga mar Milo, to Joab noloso kuonde mamoko mane okethore e dalano. 9Duong’ mar Daudi koro nomedore ahinya, nimar Ruoth Nyasaye Manyalo Gik Moko Duto ne ni kode.
Thuondi mag Daudi
(2 Samuel 23.8-39)
10Koro thuondi madongo moloyo, mane konyo Daudi gi tekregi duto mondo okete ruoth, kaluwore gi wach mane Ruoth Nyasaye owacho kuom jo-Israel e magi:
11Jashobeam ja-Hakmon ne jatend thuondi adek madongo. En ema nonego ji mia achiel gi tong’, odiechieng’ achiel. 12Ng’at mane luwe ne en Eleazar wuod Dodo ja-Ahohi. 13Ne en gi Daudi Pasdamim, kuma ne jo-Filistia ochokoree ni lweny. Ne nitie puoth shairi kuno. Jolweny moko duto noringo jo-Filistia, 14To gin ne gichung’ gineno jo-Filistiago e dier puodhono, ka girite, kendo ne ginego jo-Filistiago. Mano e kaka Ruoth Nyasaye noreso jo-Israel, komiyogi loch maduong’.
15Kane jolweny mag jo-Filistia ojot e holo Refaim, ji adek kuom thuondi piero adek madongo nodhi ir Daudi e lwanda man but rogo mar Adulam. 16Kindego Daudi ne nie rogo, to jolweny mag jo-Filistia nosekawo Bethlehem. 17Daudi noomo chunye ka siso omake, mowacho niya, “Yaye! Mad ng’ato kelna pi soko man but ranga Bethlehem mondo amodhi!” 18Eka thuondi adekgo nomwomo oganda mar jo-Filistia. Ne gidhi omo pi sokono, mi gikelo ni Daudi, to nodagi modho pigno, moole piny ka misango ni Ruoth Nyasaye, 19kowacho niya, “Nyasaye mondo orita kik amodh pigni, nikech ochalo mana remb jogo mane odhi ome koyie wito ngimagi.” Mano emomiyo Daudi notamore modhe. Gik makamago ema thuondi adekgo ne timo.
20Abishai omin Joab ema ne jatend thuondi piero adekgo. Nonego ji mia adek gi tong’, mi nobedo ng’at marahuma kuom thuondigo. 21Ne en rahuma moloyo kuomgi, mobedo jatendgi, to kata kamano ne ok ochopo e rang’iny mag ji adek kande.
22Benaya wuod Jehoyada, thwon Kabzeel marahuma, nosetimo timbe thwon mang’eny. Bende nonego thuond Moab ariyo. Chieng’ moro, kane kodh pe osechue, nolor e bur moro, monegoe sibuor. 23Bende en ema nonego ja-Misri marabet mane borne romo mita ariyo gi nus. Ja-Misrino ne nigi tong’ machal gi lodi, to Benaya nodhine gi odunga. Noyudho tong’ e lwet ja-Misrino, monegego. 24Timbe machal kamago ema ne Benaya wuod Jehoyada oyudogo huma kaachiel gi thuondi piero adek kande. 25Ne en rahuma moloyo ji piero adekgo, to kata kamano ne ok ochopo e rang’iny mag thuondi adek madongo kande. Daudi nokete jatend joge mag lweny mane rito ng’imane.
26Thwond jolweny mag Daudi ne gin Asahel omin Joab, gi Elhanan wuod Dodo ja-Bethlehem, 27gi Shamoth ja-Horad, gi Helez ja-Pelon, 28gi Ira wuod Ikesh ja-Tekoa, gi Abiezer ja-Anathoth, 29gi Sibekai ja-Hushath, gi Ilai ja-Ahohi, 30kod Maharai gi Heled wuod Baana ma jo-Netofa, 31gi Benjamin, gi Benaya ja-Pirathon, 32gi Hurai ma ja-Gaash, piny aore, gi Abiel ja-Beth-araba, 33gi Azmoth ja-Bararim, gi Eliaba ja-Shaalbon, 34gi Hashem ja-Gizon, kod Jonathan wuod Shagee, 35gi Ahiam wuod Sakar ma jo-Harar, gi Elifal wuod Ur, 36gi Hefer ja Mekera, gi Ahija ja-Pelon, 37gi Ezbai, 38gi Joel owadgi Nathan, gi Mibhar wuod Hagri, 39gi Zelek ja Amon, gi Naharai ja Beerroth, mane jating’ gi lweny mag Joab wuod Zeruya, 40kod Ira gi Gareb ma jo-Ithri, 41gi Uria ja-Hiti, kod Zabad wuod Alai. 42Jatend thuondi piero adekgo ne Adina wuod Shiza ja-Reuben, ma jatend jo-Reuben. 43Jomoko mane ni kodgi ne gin Hanan wuod Maaka, gi Joshafat ja-Mithni, 44gi Uzia ja-Asheteroth, kod Shama gi Jeyel yawuot Hotham ja-Aroer, 45kod Jadiael wuod Shimri gi Joha owadgi, ma jo-Tizi, 46gi Eliel ja-Mahav, kod Jeribai gi Joshavia yawuot Elnaam, gi Ithma ja-Moab, 47kod Eliel gi Obed kod Jaasiel jo-Zoba.