Kuong’ mokuong’go joricho
1Kik igomb bedo gi nyithindo mang’eny ma ok nyal konyi,
kendo kik ibed mamor ka in gi yawuowi ma ok oluoro Nyaasaye.
2Kata da gibed mang’eny machal nadi,
to kik ibed mamor kodgi ka ok giluoro Ruoth Nyasaye
3Kik ipar ni ginidag aming’a,
kendo kik igen-gi mana nikech ging’eny,
nimar wuowi achiel nyalo bet maber
moloyo yawuowi alufu achiel,
to bende ber mondo ng’ato otho koonge gi nyithindo,
moloyo bedo gi nyithindo ma ok oluoro Nyasaye.
4Ng’ama riek achiel nyalo nywol mi pong’ dala,
ka dhood joricho to rumo pep.
5Aseneno gik ma kamago gi wang’a ndalo mang’eny,
kendo ita osewinjo weche madongo moloyo mago.
6Mach nomuoch kuom oganda joketho,
kendo jopiny ma ok winj chik noyud sand.
7Nyasaye ne ok ong’wono ni ji joma rabede machon,
mane piem kode kogeno kuom tekogi giwegi.
8Ne ok ong’wono ni joma ne Lut odak e kindgi,
nimar nosin kodgi nikech sungagi.
9Ne ok ong’wononi oganda mane oseng’adnigi buch kethruok,
kendo mane oseneg nikech richogi.
10Adier, ne ok ong’wono ni jo-Israel alufu mia achiel
mane otimo wichteko kanyakla, kane ginie wuoth.
11Ka dine bedie ng’ato achiel ma wiye tek, ma ok oyudo sand,
to mano dine obedo hono,
nikech Ruoth Nyasaye nigi ng’wono,
to mirima bende en-go,
kendo onyiso tekone maduong’, kotimo ng’wono kendo kotimo mirima.
12Ng’wonone duong’, to mirimbe bende duong’!
Ong’ado ni ng’ato ka ng’ato bura mowinjore gi timbene.
13Jaketho ok notony mo dhi gi gik moyako,
to ng’ama oluoro Nyasaye, kendo hore mos,
bende ok nowe mak oyudo pokne.
14Nyasaye ng’won motamore gi nono,
to kata kamano otimo ni ng’ato ka ng’ato
mana kaka owinjore gi timbene.
Ng’ato ok nyal ringo sand Nyasaye
17Kik iwach ni, “Abiro pondo ni Ruoth Nyasaye,
nikech onge ng’at manie polo ma nopara.
Adier, ok nonena e kind ji mang’eny kamagi.
Koso an to an ang’o kuom gik mochue mathothgi duto?”
18To nyaka ing’e ni, polo man mabor moloyo, gi polo hie,
gi piny jomotho, kod piny mwadakieni,
tetni ka Ruoth Nyasaye biro limogi.
19Adier, gode gi mise, mar piny tetni ka Nyasaye ong’iyogi!
20To ere ng’ama dewo wechego?
Koso ere ng’ama temo winjo yore Ruoth Nyasaye?
21Kaka ok nyal ne yamo, e kaka timbe Ruoth Nyasaye mathoth bende ok ne.
22,23Ng’ama riekone tin kendo ma wuondore owuon, paro niya,
“Ere ng’ama dihul kata ka Ruoth Nyasaye ng’ado bura kare,
ka singruokne ni kuma bor ahinya kama?”
Rieko mane Nyasaye ochueyogo gik moko
24Wuoda, winj wechena, kendo puonjri rieko gi chunyi duto.
25Anapuonji chike mabeyo, kendo anamiyi rieko makare.
26Kar chakruok, kane Nyasaye loso gik mane ochueyo,
nopogonigi kuonde monego gibedie.
27Nogurone chuechne duto chik mosiko,
nyaka a chakruokgi nyaka chieng’.
Ok giwinj kech, kendo ok giol,
bende ok giwe tijegi ngang’.
28Onge moro ma tuomore gi wadgi, kendo ok gitamre winjo wachne kata matin.
29Bang’e Ruoth Nyasaye norango piny moketoe gik mathoth mabeyo.
30Noimo piny gi gik mangima mopogore opogore duto,
kendo achien, giduto ginidog e lowo mane giaye.