Fup dhano gi richone
(Zaburi 14)
1
Joma ofuwo wacho e chunygi niya, “Nyasaye ongee!”
Giduto gin joma okethore,
kendo gisetimo gik maricho miwuoro.
Onge kata ng’at achiel matimo gima ber!
2Nyasaye rango ji gie polo,
mondo one ane ka nitie joma riek kendo malame.
3To giduto giseweye,
kendo gisedwanyore mana maromre.
Onge kata achiel kuomgi matimo tim makare.
4Nyasaye penjo niya,
“Joma timbegi richogi onge gi rieko koso?
Gichamo joga ka joma chamo kuon,
to ok gilama ngang’!”
5To kihondko ma pok ginenoe nyaka nene biro makogi,
nikech Nyasaye keyo choke joma kwede.
Nologi chuth, mi giyud wichkuot, nikech Nyasaye osedagigi.
6Mad jo-Israel yud resruok moa Sayun!
Nyikwa Jakobo nobed mamor,
e kinde ma Ruoth Nyasaye nochak omi joge dhi nyime maber.
Ee, jo-Israel nobed moil!