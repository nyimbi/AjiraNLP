Lemo mikwayogo Nyasaye mondo okony jo-Israel
1
A Jakwadh Israel, winjwa,
in ma itelo ni nyikwa Josef ka ng’ama telo ni jambe!
Rienynwa in mibet e kerubi kaka ruoth mabet e kom duong’ne.
2Kony dhout Efraim gi Benjamin kod Manase gi tekoni,
kendo bi mondo ireswa!
3A Nyasaye, duogwa iri,
kendo rienynwa mondo wayud resruok.
4A Ruoth Nyasaye Manyalo Gik Moko Duto,
ibiro sin gi lemo mar jogi nyaka karang’o?
5Isemiyowa pi wang’ mondo obed chiembwa.
Adier, isemiyowa agwata maduong’ ma pi wang’ opong’o,
mondo wamodhi.
6Iseweyo jopinje mokiewo kodwa yakowa,
kendo wasikwa nyierowa anyiera.
7A Nyasaye Manyalo Gik Moko Duto, duogwa iri,
kendo rienynwa mondo wayud resruok.
8Ne igolo yadh mzabibu e piny Misri,
mi iriembo ogendini moko e pinygi, eka ipidhee,
9kendo ne ibetone kama onego odongie.
Tiendene ne odonjo matut e lowo,
kendo bedene noyarore mokwako pinyno.
10Tipone ne oimo gode kod yiend sida madongodongo
11Bedene konchiel ne oyarore mochopo nam Mediterenia,
to bedene ma komachielo nochopo e aora Yufrate.
12To koro ere gima omiyo isemuko chiel molwore?
Ng’ato ang’ata makadho, tinde nyalo pono olembene.
13Mbithe bende kethe, kendo le maa e thim chame.
14A Nyasaye Manyalo Gik Moko Duto duog irwa.
Rangwa gie polo,
kendo bi mondo ireswa, wan yadhi mar mzabibu.
15Ee, bi ires mzabibu ma in iwuon ema ne ipidho.
Adier, kony mzabibu ma pod yot,
mane imiyo odongo maber mondo obed mari iwuon.
16Wasikwa osetong’e, momoko kuome mach!
Ranggi gi gero, kendo tiekgi.
17Ng’ama iseyiero, to onego oriti.
Ee, rit wuod dhano ma isemiyo teko mondo otini.
18Ok wanachak waweyi kendo.
Konywa wabed mangima, mondo wapaki.
19A Ruoth Nyasaye Manyalo Gik Moko Duto, duogwa iri,
kendo rienynwa mondo wayud resruok.