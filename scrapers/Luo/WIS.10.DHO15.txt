Kaka rieko notiyo e ndalo Adam nyaka ndalo Musa
1Rieko norito kwar ji duto,
mane okwong chue, kendo mane ochue kende,
kendo norese bang’ thone.
2Nomiye teko mar bedo gi loch kuom gik moko duto.
Kain
3To jaketho moro noweyo rieko ka mirima omake,
mi ne olal nikech mirimbe nomiyo onego owadgi.
Nowa
4Kane pi oimo piny nikech jakethono, rieko noreso piny,
komiyo ng’at makare kwang e yie matin marachrach.
Ibrahim
5Kane dhoudi oriwore e timo richo, mi Nyasaye okeyogi,
rieko noyiero ng’at achiel makare machielo,
mi orite maler e nyim Nyasaye,
kendo nomiye teko mondo kik obed gi chuny mokechogo kata mana nyathine owuon.
Lut
6Rieko bende ema ne oreso ng’at makare machielo,
karingo mach mane chue ka koth mier abich.
7Kuonde mane miergo nitie pod odong’ kaka ranyisi mar timbegi maricho.
En piny motwo magolo iro, kendo ma nigi yien ma olembegi ok chiegi,
kod siro mar kado mochung’ ka rapar miparogo ng’ama noriwo wach Nyasaye gi kiawa.
8Weche mane giweyogo rieko nomonogi ng’eyo gik mabeyo,
to ok mano kende, to ne giweyo ni piny rapar mar fupgi bende,
mondo timbegi maricho ong’ere ratiro.
9To rieko noreso jotichne kuom masiche mane omakogi.
Jakobo
10Kane ng’ama kare moro oringo mirimb owadgi,
rieko notelone e yore moriere.
Nonyise piny Nyasaye e fweny,
kendo nomiyo ong’eyo wach malaika maler.
Noguedho tichne duto, komiyo oyudo pok maber.
11Nokonye ka joguondo dwaro thire, mi olokore jamwandu.
12Norite maber kuom wasike,
kendo norese kuom obeto mane gichikone.
Kane ng’ama kareno osei matek, rieko nomiyo olocho,
kopuonje ni luoro Nyasaye ema nigi teko moloyo gik moko duto.
Josef
13Kane ng’ama kare machielo ong’iew mondo obed misumba,
rieko ne ok oweye, to norite mondo kik odonj e richo.
14Nolor kode e od tuech,
kendo ne ok oweye kotueye gi ratege,
to nomiyo obedo jatend pinyno,
kendo nomiye teko kuom joma ne sande ka en e bwo lochgi.
Kuom mano, rieko nonyise ni joma ne ohange ne gin jomriambo,
kendo nomiye duong’ mosiko.
Wuok Misri
15Rieko noreso oganda maler maonge ketho kuom jopiny mane thirogi.
16Nodonjo e chuny jatich Ruoth Nyasaye,
mi ogeng’o ruodhi mager gi honni kod ranyisi.
17Nomiyo joma kare pok mowinjore gi tichgi,
kendo notayogi gi yo miwuoro,
kobedonigi ka tipo godiechieng’,
kendo ka ler mar sulue gotieno.
18Nomiyo ging’ado nam makwar kotelonigi e pi malach moloyo,
19kendo nomiyo apaka omwonyo wasikgi,
to bang’e nomiyo nam ong’ogogi kogologi e iye matut.
20Kuom mano, joma kare noyako joma ok oluoro Nyasaye.
A Ruoth, ne gimiyo nyingi maler duong’,
kendo ne gipako lueti ma noritogi gi dwol achiel,
21nikech rieko noyawo dho momni,
kendo nomiyo nyithindo matindo owuoyo.