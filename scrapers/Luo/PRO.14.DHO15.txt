1Mon mariek ema utegi obidhore,
to mon mofuwo ketho utgi aketha.
2Ng’at makare oluoro Ruoth Nyasaye.
Ng’at ma achach to ochaye achaya.
3Weche ng’at mofuwo kelone mana kum
Weche ng’at mariek to konye e thagruok.
4Kionge gi dhok ma puroni to ok iyud chiemo maber,
to ka in gi dhok ma puroni to ibedo gi cham mang’eny.
5Janeno malong’o pile wacho adiera.
Janeno ma mibadhi to wacho mana miriambo lilo.
6Ng’at ma jasunga ok nyal bedo mariek.
Ng’at ma weche donjone to puonjore piyopiyo.
7Bed mabor gi joma ofuwo,
nikech gionge gi gima digipuonji.
8Rieko mar ng’at mariek, nyise yo makare monego oluw,
to fup joma omemore, miyo gibayo yo.
9Joma ofuwo ok dew kata ka gitimo richo.
Joma beyo to dwaro ni mondo ong’wonnigi.
10Chuny ng’ato ema ong’eyo gima litne, kata mor ma en go.
Ng’at machielo to ok nyal ng’eyo.
11Od jaricho iketho,
to od ng’at makare dhi nyime maber.
12
Yo ma ng’ato paro ni ber, nyalo mana tere e tho.
13Bwonjo mar ng’ato nyalo pando parruok manie chunye,
to ka morne orumo to chunye odong’ mana ka lit.
14Ng’at marach yudo gima oromo kode.
Ng’at makare bende yudo pok kuom timbene.
15Ng’at ma riekone tin yie gimoro amora mowinjo.
Ng’ama riek to ong’eyo pogo weche.
16Ng’at mariek tang’, kendo loko dieng’eye ni richo
Ng’ama ofuwo to mwomore amwoma nikech ok oluoro gimoro.
17Ng’at ma iye jawang’ piyo timo gik mofuwo.
Ng’at mariek to hore mos.
18Joma omemore yudo gima owinjore gi fupgi.
Joma riek to riekogi medore ameda.
19Joricho nokulre ni joma kare,
kendo ginikuechi e dhoutgi.
20Onge ng’ama ohero jachan.
Jomwandu to nigi osiepe mathoth.
21Ka idwaro bedo mamor, to kony jochan,
nimar charo ji en richo.
22Ka ichano timo marach to ibiro lal nono,
to ka ichano timo maber to ji nogeni kendo nomiyi luor.
23Tich ema kelo chiemo.
Thoro wach to kelo mana chan.
24Osimb joma riek en mwandu.
To gima joma ofuwo sidho gin mana fupgi.
25Janeno ma wacho adier reso ji e tho,
to janeno ma riambo ketho bura.
26Ng’at moluoro Ruoth nyasaye nodag gi kue kaachiel gi joode.
27Luoro Ruoth Nyasaye chalo gi soko mar ngima
nikech oreso ji e tho.
28Ruoth ma joge ng’eny ema nigi huma.
Ruoth ma joge nok to podho.
29Ng’at ma iye ok wang’ piyo ema nigi rieko mang’eny,
to ng’at ma mirimbe liet nyiso mana fupe.
30Chuny mokue ema miyo del bedo mangima.
Nyiego to chalo adhola ma ketho del.
31Ng’at ma sando jachan, to chayo mana Nyasaye mane ochueye,
to ng’at ma kecho jachan ema miyo Nyasaye duong’.
32Timbe mamono mag joricho ema miyo orumo.
Ng’at makare to yudo resruok kuom timne malong’o.
33Rieko nie chuny ng’at ma weche donjone.
Joma ofuwo to kia rieko.
34Tim makare ting’o oganda malo.
Richo to ketho nying oganda.
35Ruoth mor mana gi jatichne ma tiyo maber,
to iye wang’ gi jatich ma utho tich.