Loch Jotham, ruodh Juda
(2 Ruodhi 15.32-38)
1Jotham ne jahigni piero ariyo gabich kane odoko ruoth, morito piny kuom higni apar gauchiel, kodak Jerusalem. Min mare ne nyinge Jerusha nyar Zadok. 2Timbe Jotham ne long’o e nyim Ruoth Nyasaye, kaka timbe Uzia wuon mare, kendo en ne ok odonjo e Hekalu kaka wuon mare nodonjo. To timbe ji ne pod richo.
3Jotham nogero dhorangach mamalo mar Od Ruoth Nyasaye, kendo notiyo ahinya kuom gero ohinga mar Ofel. 4Bende nogero mier e piny gode mag Juda gi kuonde maboyo mag ng’icho kod mag siro lweny e gode motimo bunge. 5Nokedo gi ruodh jo-Amon, mi oloyo. E higano jo-Amon nomiye kilo alufu ang’wen mag fedha, gi gunde alufu apar mag ngano, kod gunde alufu apar mag shairi. Ne gimedo miye kamano e higa mar ariyo kod mar adek. 6Kamano Jotham nobedo gi teko, nikech timbene ne long’o e nyim Ruoth Nyasaye ma Nyasache.
7Koro weche moko mag Jotham, gi lwenjene, kod timbene duto, ondiki e kitap Weche mag Ndalo mag Ruodhi mag Israel gi Juda. 8Ne en jahigni piero ariyo gabich kane odoko ruoth, morito piny kuom higni apar gauchiel, kodak Jerusalem. 9Notho moluwo kwerene, mi noyike e dala Daudi. Ahaz wuode nodoko ruoth kare.