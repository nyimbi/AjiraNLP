Ruoth Nyasaye biro ng’ado bura ni ogendini
1Ruoth Nyasaye owacho niya,
“E ndalono nadwok mwandu jo-Juda gi mwandu jo-Jerusalem mane olalnigi,
2kendo anachok ogendini duto, mi ater e holo Jehoshafat,
(tiende ni, holo ma Ruoth Nyasaye ng’adoe bura.)
Kanyo ema nang’adie buchgi
kuom gik ma gisetimo ni joga Israel,
nikech gisekeyo joga awuon e pinje mamoko,
mi gipogo pinya e kindgi giwegi.
3Ne gigoyo ombulu mondo gipoggo joga,
kendo ne giuso yawuowi gi nyiri obed wasumbni,
mondo pesa ma giyudo gichodgo, kendo gimadhgo kong’o.
4
“Un jo-Turo gi jo-Sidon kod jo-Filistia duto, ang’o mutimonani? Udwaro chulona kuor koso? Ka kamano, to kuor mudwaro chulono abiro dwoko e wiu uwegi ka diemo wang’. 5Usekawo fetha gi dhahapa, kendo utero giga ma nengogi tek kuondeu mag lemo. 6Bende usekawo jo-Juda gi jo-Jerusalem, mutero mabor gi pinygi, kendo ung’iewogi gi jo-Yunani. 7Koro adhi gologi kuonde ma useng’iewogie, kendo abiro timonu mana kaka natimonigi. 8Abiro miyo jo-Juda ng’iewo yawuotu gi nyiu, kendo giniusgi ni jo-Sabea, modak kuma bor ahinya. An Ruoth Nyasaye ema awacho kamano.”
9Nyis ogendini niya,
“Ikreuru ni lweny, kendo chokuru jokedo.
Ee, luonguru jolweny duto mondo obi!
10
Thedhuru kweu obed ligengni,
kendo thedhuru rabeti mau obed tonge.
Kendo ng’ama ngoro nyaka nyis ni en thwon!
11Returu ubi, un ogendini mokiewo,
mondo uchokru e holo.”
A Ruoth Nyasaye, mi jolwenji marateke olor kuno!
12Ogendini nyaka ikre,
mondo obi e holo ma Ruoth Nyasaye ng’adoe bura,
nimar kanyo ema an Ruoth Nyasaye abiro betie
ka ayalo ogendini duto moa koni gi koni.
13
Gin gi richo mang’eny,
omiyo betgiuru duto ka cham mibeto chieng’ keyo.
Nyon-giuru ka mzabibu minyono kar bicho,
ma mzabibu opong’o, kendo divai o oko.
14Ji gana gi gana nie holo mar ng’ado bura.
Kanyo ema chieng’ Ruoth Nyasaye chiegni chopoe.
15Wang’ chieng’ gi due olokore mudho,
kendo sulue bende ok rieny.
Ores jo-Juda
16
Dwond Ruoth Nyasaye mor gi ewi got Sayun
Ee, omor Jerusalem,
kendo polo gi piny yiengni.
To Ruoth nyasaye nores joge Israel,
kobedonigi kama ginyalo geng’oree.
17“Bang’e un jo-Israel unung’e ni an,
Ruoth Nyasaye ma Nyasachu,
adak Sayun, goda maler,
kendo jopinje mamoko ok nonyone kendo.
18Kindeno yiend mzabibu manyak ahinya nopong’ gode,
kendo jamni mathoth noyud e got ka got.
Soko nomol kawuok e Hekalu mar Ruoth Nyasaye,
mi nomi holo Shitim bedo mang’ich.
19Piny Misri biro lokore thim,
kendo piny Edom nolokre thim modong’ nono,
nikech jopinjego nomonjo piny Juda,
mochuero remb joma onge gi ketho.
20,21Abiro chulo kuor ni jonekgo,
kendo joketho ok nawe mak akumo.
Ji nodag e piny Juda gi Jerusalem nyaka chieng’,
kendo Ruoth Nyasaye nodag e got Sayun.”