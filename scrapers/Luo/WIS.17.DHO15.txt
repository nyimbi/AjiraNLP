Wach mudho gi ler
1A Ruoth Nyasaye, buche ming’ado dongo, kendo tek winjo tiendgi.
Kuom mano, joma ne ok opuonj chik noruenyo.
2Joma ok oluoro Nyasaye ne paro ni joma owalni osebedo e tekogi,
to chutho gin ema mudho mandiwa ne oimogi,
kendo otieno malach notueyogi, ka ok ginyal wuok e utegi,
ka gipondo ni Nyasaye, mirito gik moko duto gi rit mochwere.
3Ne giparo ni richogi maling’ling’ nyalo geng’ore e mudho
ma dimi wich wil kodgi,
to kane gik maliel owuok mobwogogi,
kihondko maduong’ nomakogi mokeyogi.
4Kar geng’ruok ne ok nyal geng’onigi luoro,
nikech kama ne gipondoe nopong’ gi koko mabwogogi,
kendo jochiende mojuondo wengegi nothinyorenigi.
5Onge mach mane nyalo bedo gi teko mar miyogi ler,
kendo kata mana ler mar sulue manyiwni matek
ne ok nyal lero otieno malichno.
6Kamano ne onge gimoro mane miyogi ler,
mak mana mach moro mane omuoch apoya, mi obwogogi.
Kane majno oselal, luoro mane gin-go
nomiyo gik mane giseneno onenonigi malich moloyo.
7Rieko mag ajuokegi ne ok nyal konyogi ngang’,
kendo rieko mane gisungorego nofweny ni nono,
kendo nolokorenigi wichkuot,
8nikech gin giwegi mane tijgi en riembo luoro kod parruok
manie chuny joma tuo, ne gidoko matuo gin giwegi nikech luoro,
omiyo ji ne nyierogi.
9Kata kane gik manyalo bwogogi onge,
to ondiegi makadho, gi thuonde maywak, ne bwogogi.
Ne githo ka gital nikech luoro,
ka gitamore rango polo ma ng’ato ok nyal ringo mi yomb ngang’!
10Ong’ere ni joricho gin joluoro,
kendo ging’ado buche maricho kuomgi giwegi
nikech chunygi thoro paro ni gik moko duto romonigi marach.
11Adier, luoro mako ng’ato koweyo paro maber ma rieko miye.
12Ka chuny ng’ato ok ogeno kuom rieko, to luoro medore ameda,
nikech ok ong’eyo gimomiyo oyudo chandruok.
13Kamano, otienono duto, nindo notero jo-Misri duto machal.
Ne en otieno motimo mudho maonge teko mar hinyogi,
nikech mudhono noa e piny jomotho ma bende onge gi teko,
14To kata kamano, seche moko ne gileko ni gik malich lawogi,
to kamoro ne gipodho sirondha ka paro ma gin-go owitogi,
nikech ne gipo ka luoro omakogi apoya.
15Kuom mano, kane ng’ato opodho, to nosiko mana kama opodhoeno,
kochalo ng’ama otue, kata obedo ni ne ok otueye gi ratege.
16Kata kane en japur, kata jakwath, kata ng’ama tiyo tije owuon,
to masirano nomake ma ok nyal kony,
nikech giduto mudho mandiwa notueyogi mana machal.
17Kudho mar yamo,
ginywak mamit ma winy manie bede yien moke,
gi wuo mar pi ma mwomore gi teko,
gi tuomruok matek mag lwendni,
18gi mutni mag le makadho mapiyo ma ok ne,
kod dwol mawinjore e kor gode gi hohni,
duto nobwogogi, mi gichalo gi jomotho.
19Ler mar chieng’ norieny kuonde duto e piny,
kendo ji duto notiyo maonge thagruok,
20mak mana jo-Misri kende ema ne mudho mandiwa oimo,
mondo obednigi ranyisi manyisogi kaka mudho ma gichomo, chalo!
To parogi giwegi nobedonigi ting’ mapek moloyo kata mana mudhono.