1Rieko nokonyo janabi maler, mi nomiyo jo-Israel odhi nyime maber.
2Ne giwuotho e piny motwo maonge ng’ama odakie,
kendo ne giguro hembgi kuonde ma ji ok dhiye.
3Ne gikedo gi wasikgi gi chir, mi giloyogi.
4Kane riyo omakogi ne giywakni, A Nyasaye,
mi nimiyogi pi mowuok e lwanda matek manie lak got mondo gineggo riyo.
Pi otieko jo-Misri, to oreso jo-Israel
5Kamano gima ne osandgo wasik jo-Israel,
nokonyo jo-Israel e sandruokgi.
6Wasigu noyudo ni aochgi mane miyogi pi mosiko
nolokore moduwore, kendo opong’ gi remo.
7Kamano e kaka nisandogi nikech chik mane gigolo mondo oneg nyithindo duto,
to jogi nopo komigi pi mogundho.
8Kuom mano, riyo mane oloyogi gin giwegi nopuonjogi kaka sand mane Nyasaye osandogo wasikgi, lich!
9Kum mane Nyasaye okumogigo ni ng’wono, kokechogi,
nopuonjogi ng’eyo ni kum mane Nyasaye kumogo joma ok oluore kokecho, ne kum malit ahinya
10Adier, nisando jogi kaka wuon nyithindo sando nyithinde, to jomokogo nisando malich
mana ka ruoth mager mang’ado buch sand ni joma oketho.
11Joma ni machiegni kaachiel gi joma ni maboyo,
duto noyudo sand mana machalre.
12Kamano ne giyudo kuyo diriyo.
Mokwongo ne giywak ka giparo gik mane otimore chon,
13to mar ariyo ne giywak ka giwinjo ni sand mane osandgigo nomiyo jogi mor,
ne gineno ni kara Ruoth Nyasaye ema notimonigi kamano.
14Kane gigo duto oserumo, ne giwuoro ni ng’ama ne gijwang’o,
mi giwito oko, ema koro imiyo duong’.
Kamano waneno ni riyo mane gin-go
nopogore mabor gi riyo mane joma kare nigo.
Kaka Nyasaye nong’wono ni jo-Misri
15Fup jo-Misri gi paro maricho,
mane omiyo gilamo thuonde maonge gi rieko gi kulindeng’ manono,
nomiyo ioronigi rumbi mag gik maonge rieko,
16kipuonjogi ni gik mamiyo ji ketho, e gik minyalo sandgigo bende.
17Adier, lueti manyalo gik moko duto,
kendo mane ochweyo kit piny kuom gik mane onge kido,
ne nigi teko mar siayonigi ondiegi mang’eny kata sibuoche mager,
18kata ondiegi mochue manyien makwiny, kendo ma ji ok ong’eyo, magolo mach gi dhogi,
kata majiero iro madhuolo kendo mang’ue marach,
kata ma wengegi golo pilni malich mag mach.
19Ondiegigo ok dibed mana gi teko mar kayogi kendo negogi kende, to lich mar nenruokgi kendo dirom negogi gi kihondko!
20Kata ka onge gigo, to ninyalo negogi kikudho muchi achiel,
kilawogi mondo ing’adnigi bura makare,
kendo kikeyogi gi teko mar muchi.
To ne ok itimo kamano, nikech niseiko gik moko duto
kipimo dongogi gi kar rombgi kod pekgi mana kaka nidwaro.
Gimomiyo Nyasaye nong’wono ni jo-Misri
21Tekoni duong’ kendo inyalo tiyo kode e saasaya midwaro,
bende onge ng’ama nyalo geng’o teko mar badi.
22Piny ngima nenoreni mana ka wang’ bel molwar e ratili,
kata ton achiel mar koth molwar piny gokinyi.
23To kata kamano, ing’won ni gik moko duto,
nikech in gi teko mar timo gimoro amora mihero,
kendo ihori mos mak ikumo ji kuom richogi,
nikech idwaro ni mondo gilokre giwe richogigo,
24Adier, ihero gik moko duto mantie,
kendo onge gimoro mane ichueyo misin-go.
Ka da bed ni nitie gimoro misin-go, to dine ok ichueye.
25To bende ere kaka gimoro dimed betie, ka ok idwar kamano?
Koso ere kaka gimoro didong’ ka ngima,
ka ok in ema iluonge mondo obedie?
26A Ruoth Nyasaye, ikecho gik moko duto, nikech giduto gin magi.