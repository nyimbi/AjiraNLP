1
“Bende inyalo mako nyang’
gi olowu,
kata tueyo lewe gi tol?
2Koso inyalo rwako tol e ume,
kata mako dhoge gi mbedo?
3Bende dohombi mondo iweye odhi,
kata kwayi mondo ing’wonne?
4Koso obiro loso kodi winjruok ni notini nyaka chieng’?
5Koso ibiro tugo kode ka winyo manie sigol,
kata ka gimoro miywayo gi tol,
ma digalgo nyiri ma tiyoni?
6Bende jolupo digo nengone?
Koso johala diyang’e mondo ong’iew ringe?
7Bende inyalo chwowe gi bidhi mang’enymi tuch piene kod wiye?
8Ka imule dichiel, to ok nichak imule kendo,
bende wiyi ok nowil gi lwenjno!
9Ng’ato ang’ata moneno nyang’no, bwok mi gore piny.
10Ka ng’ato okwinye, to oger malich,
kendo onge ng’at ma dihedhre chung’ e nyime.
11Onge ng’ato e piny ngima manyalo monje, mi tony!
12We awuonie kuom tiend nyang’no,
kendo anyisie kaka oduong’ kendo oratego.
13Onge ng’at manyalo yang’o piene,
kata ma dituch sare ma ogeng’o dende.
14Ere ng’ama dimi ong’am dhoge,
ma leke malich oriedoe?
15Dier ng’eye olos gi sare,
moriedo machalo okumbni motue kanyakla,
kendo matek ka lwanda.
16Moro ka moro ochom kuom wadgi matek
ma kata mana muya ok nyal kadho e kindgi.
17Adier, oriwgi matek kanyakla,
ma onge gima nyalo pogogi.
18Ka nyang’no ogir, to ler ema mil,
kendo wengeni rieny ka wang’ chieng’ ma thinyore.
19Ligek mach kakni e dhoge, kendo pilni mach wuokie.
20Iro dhuolore e ume mana ka ich yugi michwakogo agulu.
21Muche moko mach! Adier, ligek mach wuok e dhoge.
22Ng’ute tek malich,
omiyo ng’ato ka ng’ato moromo kode luor.
23Onge kamoro ma reprep e piene,
to otek ka nyinyo, kendo ok nyal powe.
24Chunye tek ka lwanda, kendo mana ka pong’ rego.
25Ka oa malo, to koda ka joma rateke luoro mako.
Ee, kibaji goyogi nyang’eng’o.
26Onge ligangla, kata tong’ kata asere, ma dihinye.
27Gik molos gi chuma yomyomne mana ka tiang’,
kendo gik molos gi mula bende yomyomne mana ka yien motop.
28Onge asere ma dimi oringi,
kendo kite mobayego chalone mana ka mihudhi.
29Arungu to chalone mana gi tiang’,
kendo ka ji baye gi tong’, to onyiero anyiera.
30Bwoye gwa, kendo gwaro piny mana ka ragwar.
31Omiyo nam yienyo mana ka dakwon
kendo papni mana ka tap mo.
32Koringo e nam, to ndache lokore rachar,
kendo nam lokore buoyo.
33Onge gimoro e piny ngima minyalo pimo kode,
kendo ok oluoro gimoro.
34Ochayo koda ka le magerie moloyo.
En e ruodh le duto.”