Joma richo gi joma kare
1Jaricho ringo kata ka onge ng’ama lawe.
Ng’at makare to jachir ka sibuor.
2Piny nyalo bedo mogurore kendo motegno
ka nitie jotelo mariek.
To ka richo nie piny, to jotelo ok ti aming’a.
3Jatelo mathiro jochan
chalo gi kodh yamo ma ketho cham.
4Joma ok oluoro chik pako joricho.
Joma orito chik to kwerogi.
5Joma timbegi mono ok ong’eyo adiera,
to jogo malamo Ruoth Nyasaye ong’eyo gik moko duto.
6Ber bedo jachan ma jaratiro
oloyo bedo jamoko ma timbene obam.
7Wuowi ma rito chik en ng’ama riek,
to ng’at mamako osiep gi joma nono oloyo,
kuodo wi wuon mare.
8Ka iholo ji gik moko mondo odwokni gi ohala,
to ohala miyudono nodog ni ng’at machielo makonyo jochan.
9Ka ng’ato ok orito chik,
to kata mana lemone Nyasaye mon-go.
10Ka ichiko ng’at makare gi richo,
to in iwuon ema richono nodogni.
Ng’at ma onge ketho to yudo gik mabeyo.
11Jamwandu pile paro ni riek
to jachan man gi paro matut ong’eyo chuny jamwanduno.
12Ka joma kare nigi loch, to ji duto mor,
to ka joricho e jotelo, to ji pondo aponda.
13Ng’at ma temo pando richone ok nyal dhi maber,
to ng’ama hulo richone kendo weyo ema Nyasaye kecho.
14Ng’at ma pile oluoro Ruoth Nyasaye en jahawi.
Ng’ama wiye tek to masira mako.
15Jatelo marach ma rito joma chandore
chalo mana gi sibuor modenyo, kata ka ondiek ma kech nego.
16Ruoth ma onge gi rieko sando joge asanda,
to ruoth mamon gi timbe mobam, to nobed gi loch aming’a.
17Ng’at ma oneko, ochomo mana kar joma otho.
Omiyo ng’ato kik geng’e.
18Ng’at makare yudo kue.
Ng’ama mibadhi to podho.
19Ng’at mapuro matek nigi chiemo mathoth.
Joma timo mana gik manono to nyaka bed maonge gimoro.
20Ng’at makare dak malong’o e ngima maber,
to ng’at ma rikni mondo oyud mwandu nyaka yud kum.
21Dok ni ng’ato kayiem ok ber.
Jong’ad bura moko nyalo dok ni ng’ato
mana ni mondo ocham asoya moro maonge ndhathe!
22Ng’at ma iye lit rikni mondo oyud mwandu.
Ok ong’eyo ni chieng’ moro dhier nyalo make.
23Kikwero ng’ato e wang’e, to nopaki moloyo kipere.
24Ng’at ma kwalo mwandu wuon gi min,
to paro ni mano ok rach, chalo mana janek.
25Ng’at ma iye lit kelo miero,
to ng’at ma ogeno kuom Ruoth Nyasaye dhi maber.
26Ng’at mogeno kuom riekone owuon en ng’at mofuwo,
to ng’at ma luwo puonj joma riek dhi nyime maber.
27Ng’at ma konyo jochan ok chand gimoro,
to ng’at ma loko wang’e ok yud gimoro mak mana kuong’.
28Ka joricho nigi loch, to ji pondo aponda,
to ka girumo, to joma kare chako kawo loch kendo.