1Ber bedo ng’a kare moloyo bedo gi nyithindo,
nikech humb ng’ama kare osiko nyaka chieng’,
kendo en gima Nyasaye gi ji ong’eyo.
2Ka ng’ama kare nitie, to waluwo timbene,
to ka osedhi, to wagombe.
Enobed gi osimbo mar loch nyaka chieng’,
nikech noringo nguech maber, mi olocho.
3To nyithindo mang’eny ma joricho onywolo onge ohala,
nimar gichal gi udi ma onge mise motegno.
4Gichal gi yien ma obokegi loth ndalo moko,
to ka yamo biro, to yiengogi
kendo ka auka obiro, to gipodho, nikech tiendegi othanyore.
5Kapok gidongo, to bedegi tur,
kendo olembegi kech ma ok chamre.
Chutho, gionge gi ohala.
6Ka Nyasaye yalo nyithindo monywol e yo ma ok ni kare,
to mano nyiso richo mag jonywol e lela.
Gimomiyo ng’ama ber tho chon
7Ng’ama kare kata ka otho chon to nobed gi kue.
8Higni mang’eny ma ng’ato odakgo e piny ok ema kelne pak,
kendo kar romb higni ma ng’ato otieko
ok ema nyis ber mar ngimane.
9Bedo gi rieko ber mana ka wich moti lwar,
kendo bedo gi ngima maler ber mana ka higni mang’eny.
10Ng’ama kare temo bedo malong’o e nyim Nyasaye,
omiyo Nyasaye ohere,
kendo otere e polo, nikech odak e kind joketho.
11Nyasaye kawe mondo kik richo keth parone,
kata kik galruok mar richo keth chunye,
12nikech galruok mar richo chido gik mabeyo,
kendo tungni mar gombo ketho chuny mobolore.
13Odoko ng’ama kare chutho piyopiyo,
omiyo ngimane okwan ka ngima mar ng’ama hike ng’eny.
14Chunye long’o e nyim Nyasaye,
omiyo Nyasaye gole mapiyo e kind joricho.
15Ji neno gima otimorene, to ok giwinj tiende,
kendo ok ginyal fwenyo ni Ruoth Nyasaye kecho jomoyier mowalne,
kotimonigi ng’wono kendo koritogi.
16Ng’ama kare kata tho,
to ngimane miyo richo mag joma ok oluoro Nyasaye mapod ngima nenore,
kendo ng’at motho ka hike pod nok
bende timo kamano ni joma richo ma hikgi ng’eny.
17Ji neno giko mar ng’ama riek,
to ok ging’eyo gima Ruoth Nyasaye paro kuome,
kata gimomiyo okete kama ber.
18Ka gineno gima otimorene, to gijare,
to gin ema Ruoth Nyasaye nonyiergi!
19Bang’ ndalo matin, ginibed jomotho maonge pak,
kendo ginibed e piny jomotho ka gin gi wichkuot.
Ruoth Nyasaye nobolgi piny ka dhogi omoko,
kendo notiekgi mana ka ot momuk mise mare.
Adier, ginichal gi dala moketh, modong’ gunda,
mi chunygi nobed malit ahinya,
to onge ng’ama nopargi.
Buch joma beyo gi joma richo
20Ginibi ka gikirni nikech richogi,
nimar chieng’ bura, richogi nochung’ kadonjonigi.