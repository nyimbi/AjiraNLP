Kendo-mar-misango miwang’oe obani
(Wuok 37.25-28)
1“Los kendo-mar-misango mar wang’o ubani, gi yiend shita. 2Borne gi lachne obed nus mita maromre, to borne modhi malo obed mita achiel. Tungene nyaka bed gimoro achiel kode. 3Bawe duto gi dhahabu maler, kendo ichuene ndiga mar dhahabu molworo bethene duto. 4Losne ratege ariyo ariyo mag dhahabu, kendo iketgi e bwo ndigano e konde ariyo man koni gi koni, mondo irwakie ludhe miting’ego. 5Nyaka ilos ludhego gi yiend shita, kendo ibawgi gi dhahabu. 6Ket kendono e nyim pasia mogeng’o Sandug Rapar, kama nobed karomoe kodu. 7Harun nyaka wang’ ubani mang’ue ng’ar e kendono okinyi kokinyi koiko teyni, 8kendo odhiambo kodhiambo komokogi. Kamano ubani nobed kiwang’o e nyim Ruoth Nyasaye nyaka chieng’. 9Kendono kik wang’ie ubani ma ok owinjore, kata misango miwang’o pep, kata mar cham, kata mana mano miolo piny. 10Harun nyaka mien tunge kendono gi remb chiayo mitimogo misango mar golo richo higa ka higa, kopwodhego. Nyaka tim kamano dichiel e higa kuom tienge duto mondo opuodhego. Kendono nobed maler moloyo, mowal ni Ruoth Nyasaye.”
Chiwo ma jo-Israel warogo ngimagi
11Ruoth Nyasaye nowacho ni Musa niya, 12“Kikwano jo-Israel, to ng’ato ka ng’ato nyaka chul Ruoth Nyasaye chiwo mowarogo ngimane, mondo kik giyud masira e ndalo mikwanogie. 13
Ng’ato ka ng’ato mokwan nyaka chul nus shekel mondo obed chiwo ni Ruoth Nyasaye, (shekel achiel oromo gera piero ariyo, kopim gi rapim mitiyogo e tich Nyasaye.) 14Nga’to ka ng’ato mokwan ma hike oromo piero ariyo kata mokadho kanyo nyaka chul Ruoth Nyasaye chiwono. 15Kuchulo Ruoth Nyasaye chiwo muwarogo ngimau, ng’at ma jamoko ok nochul mang’eny moloyo, to bende ng’at ma jachan ok nochul morem. 16Pesa ma jo-Israel chiwo kar ngimagi nyaka itigo e Hemb Romo. Pesa muchiwo kar ngimaugo nomi Ruoth Nyasaye paro jo-Israel.”
Karaya mar lwok molos gi mula
17Ruoth Nyasaye nowacho ni Musa niya, 18
“Los karaya mar lwok gi mula, ma rachungine bende mar mula. Kete e kind Hemb Romo gi kendo-mar-misango, mi iolie pi 19mondo harun gi yawuote olwokgo luetegi gi tiendegi. 20Pile ka gidonjo e Hemb Romo to nyaka gilwokre gi pigno kamano mondo kik githo. Bende ka gidhi e kendo-mar-misango mondo gitiye, kendo giwang’ie misango ni Ruoth Nyasaye, 21to nyaka gilwok luetegi gi tiendegi mondo kik githo. Mano nobed chik mochwere momako harun gi nyikwaye kod tiengegi duto.”
Mor wir, kod ubani
22
Ruoth Nyasaye nochako owacho ni Musa niya, 23“In to ikaw gik mang’ue ng’ar, mabeyo machal kama: Manemane manumu moromo kilo apar gi dalasini moromo kilo abich, gi ondago bende kilo abich, 24gi kasia kilo apar, (duto nyaka pim gi rapim mitiyogo e tich Nyasaye,) kod mor zeituni moromo lita abiriyo. 25Gigo ema mondo ilosgo mor wir maler mang’ue ng’ar, mana kaka jalos gik mang’ue ng’ar loso. Mano nobed mor wir maler. 26Morno iwirgo Hemb Romo gi Sandug Rapar, 27kod mesa gi gige, kod rachung taya gi gige, kod kendo-mar-misango miwang’oe ubani, 28gi mar misango miwang’o pep, kaachiel gi gige, kod karaya mar lwok gi rachungine. 29Kamano nyaka ipwodh gigo mondo obed maler ahinya. To gimoro amora mogere kuomgi nobed mowal ni Ruoth Nyasaye. 30To bende iwir Harun gi yawuote, kiwalogi mondo gibed jodolona. 31Wach ni jo-Israel kama: ‘Morni nobed mor wir maler kuom tiengeu duto. 32Kik konyruok kode kuom wiro joma ok jodolo, bende kik ulos mo moro machal kode. Em mo mowal maler, kendo nyaka obednu kamano. 33Ng’ato ang’ata ma nolos mo machal kamano, kata manowir kode ng’at ma ok jadolo nyaka ng’ad kare oko kuom jowetene.’ ”
34Ruoth Nyasaye nowacho ni Musa niya, “Kaw gik ma kiwang’o to ng’ue ng’ar, machalo duogo gi sare gi mieny kod ubani maler. Pimgi maromre, kendo iketie chumbi 35mondo ilosgo ubani mang’ue ng’ar, kaka jalos gik mang’ue ng’ar loso. Nobed gima ler, kendo mowal ni tich Nyasaye. 36Kaw moko, iswag mayom mondo iket e nyim Sandug Rapar ei Hemb Romo kama naromie kodu. Enobednu gima ler ahinya. 37Ubani molos e yo makama kik ukonyrugo e yoru uwegi. Nyaka obednu gima ler ahinya, mowal ni Ruoth Nyasaye. 38Ng’ato ang’ata ma nolos ubani machal kode kamano, mondo otigo e yore owuon, nyaka ng’ad kare oko kuom jowetene.”