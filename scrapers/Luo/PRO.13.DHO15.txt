1Wuowi mariek winjo puonj wuon mare.
Ng’at ma wang’e tek to ok yie kethone.
2Joma kare nomi pok maromre gi gik ma giwacho.
Jomriambo to gombo mana miero.
3Ng’at marito dhoge reso ngimane,
to ng’at ma rodho wach arodha tiekore kende owuon.
4Ng’at ma jasamwoyo nyalo dwaro gimoro ahinya, to ok onyal yudo.
Jakinda to yudo gik moko duto ma odwaro.
5Ng’at makare mon gi miriambo.
Jaricho to wechene kuodo wich, kendo ojogo ji.
6Tim makre rito ng’at modimbore.
Timbe maricho to tieko joricho.
7Ji moko kawore ka jomwandu,
to chutho gionge gi gimoro.
Ji moko to wuondore ni jochan,
to adier, gin gi mwandu mathoth!
8Jamwandu nyaka warre gi mwandune, ka obwoge, momake.
Jachan to onge gima bwogo.
9Joma kare chalo ler mang’angni.
Joricho chalo ler madwaro tho.
10Sunga ok kel gimoro, to okelo mana miero,
omiyo ber mondo ng’ato odwar rieko kuom ji.
11Mwandu moyudi e yo mayot lal piyopiyo,
to mwandu mitiyone matek medore ameda.
12Ka gima igeno ok otimore, to chunyi ol,
to ka gima igeno otimore, to chunyi duogo.
13Kitamori winjo puonj, to idwaro mana chandruok,
to kiwinjo gima iwachoni, to iyudo pok maber.
14Puonj mar ng’at mariek en soko mar ngima,
ma reso ng’ato e tho.
15Rieko mabith kelo luor.
Ndhogruok to kelo masira.
16Ng’at mariek, paro matut ka pok otimo gimoro.
Ng’at mofuwo to nyiso mana fupe.
17Jaote ma kite rach kelo chandruok.
Ng’at modimbore to kelo kue.
18Ng’at madagi ni kik rieye
bedo mana jachan, kendo yudo wichkuot,
to ng’at machiko ite ka ikwero, yudo duong.
19En gima ber manade yudo gima idwaro!
Joma ofuwo otamore weyo richo.
20Kibedo e kanyakla mar joma riek, eka ibedo mariek,
to kimako osiep gi joma ofuwo to ihinyori.
21Chandruok luwo joricho kuonde duto.
Joma kare to yudo gik mabeyo.
22Ng’at makare bedo gi mwandu moweyo ni nyithinde.
Mwandu joricho to nodog ni joma kare.
23Puothe jochan dinyag cham mathoth moromogi
ka da bed ni adiera ni e piny!
24Ka ok ichwad wuodi to kara ok ihere,
ka ihere adier to nyaka ikume.
25Joma kare nigi chiemo moromogi.
Joricho to denyo ndalo duto.