Wach mokor kuom Gog
1Ruoth Nyasaye nowuoyo koda mowachona niya, 2
“Wuod dhano, chung’ kichomo Gog, modak e piny Magog. En ruoth maduong’ mar ogendini mag Meshek kod Tubal. Kwede, 3kinyise ni an Ruoth Nyasaye awachone kama: In Gog, an jasiki. 4Abiro mbedo dhogi gi mbedo, mi awichi, kendo aywayi oko kaachiel gi jogi duto mag lweny. Ogandani mar lweny, kod farese gi joidh farese morwakore gi lep lweny, ng’eny ahinya. Jalweny ka jalweny omanore gi kuode kod liganglane. 5Jo-Persia gi jo-Ethiopia kod jo-Libya ni kodi. Giduto bende giting’o kuodi, kendo gisidho konde mag lweny. 6Jolweny duto moa e piny Gomer, kendo e piny Beth-togarma man yo nyandwat kuma bor, ni kodi, kaachiel gi ji mang’eny moa kuom ogendini mamoko. 7In Gog, anyisi mondo iikri, kaachiel gi jogi mag lweny. 8Bang’ higni mathoth, kinde nochopi ma ananyisie mondo imonj piny moro ma ji osebet kodakie gi kue maonge lweny, chakre ndalo mane oduoggie, kigologi kuom ogendini mang’eny. Inimonj gode mag Israel mane oselokore thim, kendo mane owe kokethore chon, to koro ji duto odakie gi kue. 9In gi jogi mag lweny, kod ogendini mang’eny man kodi, numonj pinyno mana ka yamb ahiti, kendo unuume mana ka rumbi.”
10Ruoth Nyasaye nomedo wacho ni Gog niya, “Ka kindeno ochopo, to inibed gi paro marach. 11Iniwach e chunyi niya, ‘We adhi amonj piny kama ji odakie mos gi kueno. En gi mier ma ok ochiel gi ohinga, kendo maonge gi dhorangeye molor matek.’ 12Eka in idhi iyak kendo ipe gik mantie, kendo inimonj kuonde mane okethore chon, to tinde ji odakie. Gin joma ne osechoki kigolo kuom ogendini mamoko, ma koro nigi jamni kod mwandu mamoko. Pinygi nie dier pinje madongo. 13Jo-Sheba gi jo-Dedan kod johala mag miech Tarshish biro penji kama: ‘Isechoko jogi mag lweny, idhigo koso?’
14“Kuom mano, wuod dhano, dhiyo inyis Gog ni an Ruoth Nyasaye awachone kama: ‘E kinde ma joga Israel odakie gi kueno, 15to iniwuogi ia thuru yo nyandwat kuma bor. Inibi ka in gi oganda lweny maduong’ maratego moa kuom ogendini mathoth. Giduto ginibi ka giidho farese. 16Ununur kuom joga Israel, mana ka rumbi maumo piny. Ka kindeno ochopo, anaori mondo imonj pinya, to gima natimni nonyis ogendini ni an Ng’ama Ler, mi ging’eya, yaye Gog! 17In e ng’at mane awuoyo kuome chon kane aoro jotichna ma jonabi mag Israel mondo owach pile ni e ndalo mabiro anakel ng’ato mondo omonj Israel.’ An Ruoth Nyasaye ema awacho kamano.”
18Ruoth Nyasaye nowacho bende niya, “Chieng’ ma Gog nomonjie Israel, mirima mager nomaka. 19Awacho ka akecho ahinya ni chieng’no piny Israel noyiengni malich. 20Rech duto manie nam, gi winy manie kor polo, kod le mae thim gi gik mamol piny, kaachiel gi dhano duto mae piny notetni e nyima. Gode nomukre, kendo hohni bende noruombre piny, kendo ohingni duto nopodhi.
21“Anabwog Gog gi masiche mopogore opogore. An Ruoth Nyasaye ema awacho kamano. Joge noked kendgi ng’ato gi ng’ato. 22Anakume gi tuoche kod nek. Bende anahon koth mang’ongo gi pe madongo gi mach kod kite maliel kuome, kendo kuom joge mag lweny kod ogendini mathoth man kode. 23Mano e yo ma ananyisgo ogendini duto ni aduong’ kendo aler. Eka gining’e ni an e Ruoth Nyasaye.”