Wasik jo-Yahudi otemo chungo tich ohinga
1Sanbalat gi Tobia gi Geshem ja-Arabi kod wasikwa mamoko nowinjo ni wasetieko gero ohinga, ma onge kamoro momukore modong’, kata obedo ni ne pok aketo thike mag dhorangeye. 2Mano omiyo Sanbalat gi Geshem noluonga mondo adhi gi Hakefirim e paw Ono, alos kodgi. To mano ne mana riekogi mar timona marach. 3Omiyo naoronigi joote gi wach niya, “An gi tich maduong’, omiyo ok anyal biro. Ere kaka dawe tich mondo ochung’, ka abiro iru mwalo kuno?” 4Ne giluonga kamano nyading’wen, to e kinde ka kinde nadwokogi mana machalre. 5To e luong mar abich, Sanbalat noorona wach kod joote moting’o barua ma ok odin. 6Baruano nondikie niya, “Wach oselandore e kind ogendini ni in kod jo-Yahudi uchano ng’anyo, kendo Geshem bende osewinjo kamano. Mano emomiyo igero ohinga. Wawinjo bende ni in iwuon idwaro bedo ruoth. 7Kendo wawinjo ni iseketo jonabi mondo oland wach e Jerusalem, ni nigi ruoth, ma enie in. Bed gi ratiro ni ruoth biro winjo wachni, omiyo bi piyo mondo walos kodi.” 8To nadwokogi niya, “Onge gimoro mosetimore kaka uwachono. Mago mana weche mag miriambo, muhango un uwegi!” 9Giduto ne gidwaro bwogowa, ka giparo ni wabiro nyosore, kendo tichwa ok bi rumo. To namedo keto tekra duto e tich.
10Chieng’ moro nadhi e od Shemaya wuod Delaya ma wuod Mehetabel, mane chik otueyo e ode. Nowachona niya, “Wadhi e Od Nyasaye, mondo warom ei Kama Ler, kendo waloruru dhoudi, nimar gibiro biro negi gotieno.” 11To nadwoke niya, “Bende ng’ato kaka an diring adier? Koso ng’ato kaka an nyalo donjo e Hekalu mondo oresre? 12Ooyo, ok abi donjo!” Eka nafwenyo ni Nyasaye ne ok oore, to nokoro wechego mana ni mondo ohinya, kendo ni Tobia gi Sanbalat ema nomiye asoya mondo okor wechego. 13Ne gimiye asoya mondo obwoga, adonj e Hekalu kamano, mi atim gima chik okwero mondo giketh nyinga. 14A Nyasacha, par gima Tobia gi Sanbalat josetimo, kendo par kaka Noadia janabi madhako kod jonabi mamoko josetemo bwoga.
15Chieng’ due piero ariyo gabich mar due Elul, ohinga norumo. Tich notieko ndalo piero abich gariyo. 16Kane wasikwa owinjo kamano, kendo ogendini mokiewo kodwa oneno tijno, ne giwuoro kaka en tich maduong’, kendo ne ging’eyo ni Nyasachwa ema nokonyowa.
17To e kindego duto jodong Juda ne oro barupe mang’eny ni Tobia, kendo ne giyudo dwoko moa kuome. 18Jo-Juda mang’eny ne ni kode e winjruok, nimar ne en or Shekania wuod Ara, kendo wuode ma Jehohanan nokendo nyar Meshulam wuod Berekia. 19Jogo ne pako Tobia e wang’a pile, kendo ne ginyise weche mane awacho. To bende Tobia nondikona barupe kobwogago.