Ayub ywago chandruok ma en-go
1“To tinde koda ka joma tindo jara.
Wuonegi to joma nono,
mane ok nyal yienigi kata mana konyo guogi rito jamba.
2Ne gin joma tekregi oserumo, kendo manyap,
ma ok nyal timona gimoro.
3Ne gidhier malich, kendo gidenyo,
mi ne gimwodo tiende yien motwo gotieno e thim kuonde machil.
4Ne ging’wedo buya mae thim, to gichamo.
Tiende yien maonge ndhadhu bende ne chiembgi.
5Ji ne riembogi gi mahu, mana kaka iriembo jakuo.
6Ne ochunogi ni nyaka gidag mana e buche mane nie tik gode
kod kuonde ma kamago.
7Ne giywak oko kuonde moyugno mana ka ondiegi,
ka gichokore kanyakla e tiend bunge.
8Gin joma ofuwo ma onge nying, mane oriemb oko e pinygi.
9To koro gin ema gibiro ka, kendo ginyiera,’
kendo achalonigi mana ka gima itugogo.
10Gisin koda, kendo giparo ni giber moloya,
bende gihedhore ng’udho wang’a olawo.
11Gimwomore kuoma gi mirimbgi duto,
nikech Nyasaye osemiyo abedo mayomyom, kendo aonge gi teko.
12Oganda mar joma nonogi monja gi kanyima
kendo giriemba gi ng’uech ka giikore mar monja mogik.
13Gigeng’ona yo, ka gidwaro tieka chuth,
to onge ng’ama tamogi.
14Gimwomore kuoma ka gikadho kuonde ma ohingana ruomborego.
15Kihondko dwaro nega,
kendo duong’na olal ka yamo.
Mwanduna bende oseduono ka boche polo.
16Koro chunya dwaro wuok,
kendo onge gima nyalo tiekona rem.
17Otieno to chokena muodore,
kendo rem machamano ok nyal kue.
18Nyasaye ngwana gi ng’uta,
mi lepa jowre marach.
19Owita piny e chuodho, mi alokora buru.
20Yaye Nyasaye, aluongi, to ok idwoka,
kendo kata ka alami to ok idewa.
21Ilokori jasika, kendo isanda gi tekri duto.
22Iuka ka gima yamo tera, kendo iudha e yamo mang’ongo.
23Ang’eyo ni idwaro tera e tho,
kuma ji duto ochomo.
24Ere gima omiyo imonjo ng’ama orumo, ma ok nyal timo gimoro,
to mana makwayo ni mondo okeche?
25Donge ne aywago joma thagore,
kendo chunya ne lit ka aneno joma nigi chandruok?
26Ne ageno yudo mor kod ler,
to thagruok kod mudho ema ne obirona.
27Iya nyawni, kendo aonge gi kue.
Onge gimoro modong’na, mak mana thagruok.
28Awuotho e mudho, kendo chieng’ ok rienyna.
29An owadgi ondiegi, kendo tula e osiepna.
30Denda oselokore rateng’, kendo opokore,
midhusi bende ohinga.
31Kuma ne awinjoe thum mamit,
tinde ywak gi pi wang’ ema nitie.