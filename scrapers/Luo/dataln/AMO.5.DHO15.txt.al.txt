1  Chikuru itu un jo-Israel mondo uwinj wend ywak ma achuogonu. 

2  “Oganda Israel osepodho, to ok nochak oa malo. Opodho piny auma e lope owuon, kendo onge ng’ama ochunge.” 

3  Ruoth Nyasaye owacho niya, “Dala Israel mane jolweny owuokie alufu achiel, biro duogoe mana ji mia kende. To mano mane owuokie ji mia achiel, biro duogo mana ji apar.” 

4  Ruoth Nyasaye wacho ni jo-Israel niya, 

5  “Kudwaro bedo mangima, to duoguru ira. To kik udhi Bethel, kata kik udhi Gilgal, bende kik ukadh nyaka Beer-sheba, nimar jo-Gilgal ibiro daro mi ter e tuech, kendo Bethel biro lal nono.” 

6  Ka udwaro bet mangima, to dwaruru Ruoth Nyasaye, nono to obiro muoch kuom joka Josef ka mach. En mach mabiro wang’o jo-Israel maonge ng’ama nego. 

8   Ruoth Nyasaye ema nochueyo Yugni gi Ratego, kendo en ema omiyo piny ru kendo yuso. Oluongo pi nam mondo obi, kendo oologi e piny. 

9  En ema omiyo sulue wuok kendo podho, kaluwore, chakre Oluoro Budho nyaka Ratego. 

7  Mano wach manade kuom un ma loko bura makare ataro, kendo tuono ji gik monego giyudi! 

10  Un to umon gi ng’ama odonjo ni jaketho, kendo uchayo ng’at mawacho adiera. 

11  Usethiro joma odhier, kendo usekawo chambgi moko kaka osuru. Kuom mano ok unudag e udi mabeyo mag kite musegero, bende ok unumadh divai kuom mzabibu mabeyo musepidho, 

12  nimar ang’eyo kaka kethou ng’eny, kendo ang’eyo kaka richou okadho akwana. Un usando joma onge gi ketho, kendo uchamo asoya, bende utamo joma odhier yudo bura makare. 

13  Emomiyo ng’at mariek ling’ aling’a, nikech piny rach. 

14  Dwaruru ber, to kik udwar rach, mondo ubed mangima, kendo Ruoth Nyasaye Manyalo Gik Moko Duto obed jakoru adier kaka uparono. 

15  Beduru mamon gi gik maricho, to heruru gik mabeyo, kendo gururu bura makare e ut bura, nikech dipo ka Ruoth Nyasaye Manyalo Gik Moko Duto otimo ng’wono ni joka Josef modong’. 

16  Kuom mano, Ruoth Nyasaye Manyalo Gik Moko Duto wacho kama: “Ywak biro bet e yore duto mag dala, kendo kuonde duto ji nobed kaywakie, ma kata mana jopur noluong mondo oywagi kaachiel gi joma ong’eyo wende ywak. 

17  Ywak nobed e puothe duto mag mzabibu, nimar anabi mondo akumu. 

18  Un joma ofuwo ma dwaro mondo chieng’ Ruoth Nyasaye obi, uparo ni chieng’no nokelnu ang’o? Ok nobed chieng’ ler, to nobed mana chieng’ mudho! 

19  Unuchal mana gi ng’at ma sibuor riembo, to romo gi ondiek, kata machal gi ng’at modonjo e ot, kendo oyiengo lwete e kor ot, mi thuol okayo! 

20  Chieng’ Ruoth Nyasaye en mana mudho mandiwa. Adier, en chieng’ molil, maonge ler! 

21   “Amon gi sewni mutimona, kendo ajarogi, bende ok ahero nyasi mau mag lemo. 

22  Ka utimona misengni miwang’o pep, kod misengni mag cham, to ok nayiego, bende ok narang jambu mutimogo misengni mag sawo. 

23  Weuru baro wiya gi wendeu mag pak, nikech ok adwar winjo thumbe mugoyona. 

24  Weuru bura makare omol ka pi, kendo tim makare bende omol ka aora ma ok duon. 

25   “Apenjou, un jo-Israel, bende nutimona misengni, kendo ukelona chiwo kuom higni piero ang’wen mane utieko e thimgo duto? 

26  Koro nyaka uting’ nyisecheu manono mag sulue ma Sakuth gi Kaiwan mane uloso, 

27  kendo abiro darou mi ateru e tuech, e piny man loka machielo mar Damaski.” Ruoth Nyasaye Manyalo Gik Moko Duto owacho kamano.

