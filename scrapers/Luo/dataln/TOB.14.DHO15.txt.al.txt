1  Tobit notho gi kue ka en jahigni mia achiel gapar gariyo, kendo noyike Nineve gi luor maduong’. 

2  Nodoko muofu ka en jahigni piero auchiel gariyo. Bang’e, kane wengene osechango, nodak maber kokonyo joma odhier, kendo nosiko kopako Nyasaye, kendo komiye duong’. 

3  Kane koro ochiegni tho, noluongo Tobias wuode, mi owachone niya, “Nyathina, kaw nyithindi 

4  mondo ireti idhi Media, nikech ayie ni wach mane Nyasaye omiyo Nahum okoro kuom Nineve biro timore adier. Gik moko duto biro timore mana kaka joote Nyasaye ma gin jonabi mag Israel, nokoro kuom Asuria gi Nineve. Onge wachgi kata achiel ma noyudi ka onge gi tiende. To gik moko duto ma gisekoro notimre ka ndalogi ochopo. Omiyo ka idhi Media to inibed gi kue moloyo ka in Asuria kata Babulon, nikech ang’eyo kendo ayie ni gik moko duto ma Nyasaye osewacho notimre adier mak orem, kendo onge kata wach achiel mane okor ma ok notimre. “Owetewa modak e piny Israel nokwan kendo nodar mi ter e piny mabor gi pinygi maberno. Piny Israel duto nolokre thim, kendo Samaria gi Jerusalem nolokre gundni, kendo Od Nyasaye bende nowang’ mi kare nodong’ nono kuom higni moko. 

5  Bang’e Nyasaye nochak okech jo-Israel, kendo enodwokgi e piny Israel. Ginichak giger Od Nyasaye, to ok nobed malich ka ot mokwongo, nyaka ndalo moketi chopi. To ka ndalogo osechopo, to jo-Israel duto nodwogi koa kuonde mane oseketgie, kendo ginichak giger Jerusalem mi ochak obed malich kendo maduong’, kendo Od Nyasaye nochak oger e iye, mana kaka jonabi mag Israel josekoro. 

6  Ogendini duto mag piny nolok chunygi, kendo ginibed ka giluoro Nyasaye gadiera duto. Giduto ginikwed nyisechegi manono ma nosewitogi, 

7  kendo ginimi Nyasaye ma nyaka chieng’ duong’, ka gitimo timbe makare e nyime. Jo-Israel duto ma nobed kosetony nopar Nyasaye e ndalogo ka gin gi chuny makare chutho. Ginibi mi gichokre kaachiel Jerusalem, eka bang’e ginidag gi kue e piny Ibrahim ma koro nobed margi giwegi. Joma ohero Nyasaye nobed mamor, to jogo matimo richo kod timbe mamono, nolal nono e piny. 

8  “To koro nyithinda, amiyou chik kama: Tiuru ni Nyasaye gi chunyu duto, kendo mondo utim mana gik malong’one. Nyaka uchik nyithindu mondo otim timbe makare, ka gikonyo joma odhier, kendo giparo Nyasaye ka gimiyo nyinge duong’ gi chuny makare kendo gi tekregi duto. 

9  “Kuom mago duto nyathina, kik ibed Nineve kaeri. 

10  Ka meru osetho, mi iyike buta, to idar mana chieng’no, kata da bed ni en chieng manadi! Kik igalri e pinyni, nikech aneno ka jopinyni timo richo mathoth kendo weyo Nyasaye ka gionge gi wichkuot. Nyathina, par gik moko duto mane Nadab otimo ni Ahikar wuon mare mane opidhe. Donge nochuno Ahikar ni nyaka olal ka ng’ama osetho, kata obedo ni ne pod ongima kamano? To kata kamano, Nyasaye noneno tim marach mane jakethono otimo, omiyo nokume mana e nyim ng’at mane ohinyono. Ahikar nochako owuok oko e ler, koa kama nopondoe, to Nadab nodhi piny e mudho mochwere, kikume kuno kuom chano mondo oneg Ahikar. Ahikar notony e obadho mar tho mane ochikne, nikech timbene makare, to Nadab nonyumore e obadho mane ochiko ni Ahikar, mi en owuon ema ohinyore. 

11  Omiyo nyithinda, uneno ber ma ng’ato yudo kuom konyo jomodhier, to bende uneno kaka richo tero ji e tho. To koro mucha orumo!” Eka ne gipiele e kitandane mi otho, kendo noyike gi luor maduong’. 

12  Kane min Tobias bende otho bang’e, Tobias noyike but wuon mare. Eka nowuok odhi Media gi chiege kod nyithinde, mi odak Ekbatana e dala Raguel jaduong’ne. 

13  Norito jonywol chiegego mane oyudo koro oseti, koluorogi kendo oherogi ahinya, to bang’e ne githo mi oyikogi Ekbatana e piny Media kuno. Eka nochamo mwandu Raguel kaachiel gi mago mag Tobit wuon mare. 

14  Ji nomiye luor ahinya e ndalo duto mag ngimane, kendo notho ka en jahigni mia achiel gi apar gabiriyo. 

15  Kane pok otho, nowinjo kaka Kiaksares ruodh Media noketho Nineve, bende noneno kaka ruodhno nodaro jo-Nineve mokelogi Media e tuech, kendo nopako Nyasaye kuom sand duto mane osandogo jo-Nineve kod jo-Asuria. Kamano noyudo thuolo mar bedo mamor kiketho Nineve kapod ongima, kendo nomiyo Ruoth Nyasaye mochwere duong’. Amin.

