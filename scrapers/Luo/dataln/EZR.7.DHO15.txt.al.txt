1  E ndalo loch Artaxerxes ruodh Persia, ng’at moro miluongo ni Ezra noa Babulon, modhi Jerusalem. Ne en wuod Seraya, ma wuod Azaria, wuod Hilkia, 

2  wuod Shalum, wuod Zadok, wuod Ahitub, 

3  wuod Amaria, wuod Azaria, wuod Merayoth, 

4  wuod Zerahia, wuod Uzi, wuod Biki, 

5  wuod Abishua, wuod Finehas, wuod Eleazar, ma wuod Harun jadolo maduong’. 

6  Ezrano ne japuonj chik, motiegore e chik Musa mane Ruoth Nyasaye ma Nyasach Israel omiyo joge. Ruoth Artaxerxes nomiye gik moko duto mane okwayo, nimar Ruoth Nyasaye ma Nyasache ne ni kode. 

7  Higa mar abiriyo mar loch ruoth Artaxerxes, ema Ezra kod jo-Israel moko nodhiye Jerusalem kaachiel gi jodolo gi jo-Lawi gi jower gi jorit dhorangeye kod jotich Hekalu. 

8  Ne gichopo kuno due mar abich, higa mar abiriyo mar loch ruoth. 

9  Chieng’ due achiel due mokwongo ema ne Ezra osechano mondo owuog Babulon, kendo nochopo Jerusalem chieng’ mokwongo mar due mar abich, nikech Nyasaye noseguedhe. 

10  Ezra noseketo chunye kuom somo chik Ruoth Nyasaye kendo rito, kopuonjo jo-Israel buchego. 

11  Koro ma e barua mane ruoth Artaxerxes omiyo Ezra jadolo kendo japuonj chik, molony e chike kod buche mane Ruoth Nyasaye omiyo jo-Israel: 

12  “An Artaxerxes, ruodh ruodhi andiko ni Ezra, jadolo kendo japuonj chik, mong’eyo chike Nyasach polo, ka awach kama: 

13  “Koro agolo chik ni: ja-Israel moro amora manie pinya, kata bed ni en jadolo kata ja-Lawi, mochiwore mar dhi Jerusalem, nyalo dhi adhiya kodi. 

14  An gi jobucha abiriyo waseori mondo idhi inon ane kaka gik moko chalo e piny Juda kod Jerusalem korka chik Nyasaye moseket e lueti. 

15  Bende mondo iter fedha gi dhahabu ma an gi jobucha wasechiwo kuom herowa ni Nyasach Israel, ma kar dakne en Jerusalem, 

16  kaachiel gi fedha duto kod dhahabu ma inyalo yudo e piny Babulon duto, kanyakla gi mich ma jo-Israel gi jodolo ochiwo kuom herogi ni tich Od Nyasachgi man Jerusalem. 

17  To bende nyaka iti gi pesago mana kuom ng’iewo ruedhi gi imbe kod rombe gi gik mibiro timogo misango mar cham kod misango moilo piny. Gigo duto nyaka ichiw e kendo-mar-misango man e Od Nyasachu Jerusalem. 

18  To kapo ni fedha gi dhahabu moko odong’, to inyalo konyorigo gi joweteni kaka Nyasachu dwaro. 

19  Gik lemo mosemiyi mag tich Od Nyasachi, nyaka iter e nyim Nyasach Jerusalem. 

20  To ka inyalo dwaro gimoro mondo olosgo Od Nyasachi, to inyalo ng’iewo gi pesa mar osuch pinya. 

21  “To an ruoth Artaxerxes, agolo chik ni jokeno duto mag pinya man loka aora Yufrate, ni gimoro amora ma Ezra jadolo kendo japuonj chik Nyasach polo nodwar kuomu, nyaka umiye, 

22  mak mana ni ok onego umiye fedha mokalo kilo mia adek gi piero abich, kata ngano mokadho ogunde mia ariyo, gi divai degi mia achiel, gi mo bende degi mia achiel, mak mana kado ema unyalo miye kaka uneno. 

23  Gimoro amora ma Nyasach polo dwaro kuom tich Ode nyaka chiw malong’o, nono to mirima biro lwar kuom pinya gi mar yawuota. 

24  To bende wanyisou malong’o ni uonge gi teko mar keto osuru kata chudo moro kuom jodolo gi jo-Lawi gi jower gi jorit dhorangeye kod jotich Hekalu, kata kuom ji mamoko e Od Nyasaye. 

25  “To in Ezra, kuom rieko ma Nyasachi osemiyi, yier jong’ad bura mondo oyal jogi duto man e piny man loka Yufrate, mong’eyo chik Nyasachi. To jogo ma ok ong’eyo chikego, to mondo upuonji. 

26  Ng’ato ma ok orito chik Nyasachi, kata chikna, to mondo okume motegno, bed ni en buch tho, kata mar dare kitere kuma bor, kata mar peyo gige, kata mar tueye.” 

27  Ezra nowacho niya, “Apako Ruoth Nyasaye ma Nyasach kwerewa, moseketo wach makama e chuny ruoth mondo omed ber mar Od Ruoth Nyasaye man Jerusalem, 

28  kendo osemiyo ruoth gi jobuche kod jotende madongo ogena.” Kuom mano, kane aseng’eyo ni Ruoth Nyasaye oguedha, nabedo gi chir, mi choko jotend Israel moko mondo adhigo.

