1  “Ka oyud ringre ng’at motho ka oriere e pap e piny ma Ruoth Nyasaye ma Nyasachu dwaro miyou, to ng’at monege ok ong’e, 

2  jodongu gi jou ma jong’ad bura nyaka dhi opim bor mae kind kama ringruokne nitie, gi miech gweng’no, mondo ong’e ni ere dala machiegni gi kanyo. 

3  Jodong dala machiegni gi ringruokno nyaka yier nyaroya ma pok otiyo tich moro kata ma pok oywayo jok. 

4  Ginikele e holo moro ma ok pur man gi aora ma ok dwon, kendo ginitur ng’ute kanyo. 

5  Jodolo ma jo-Lawi bende nyaka bedie, nikech Ruoth Nyasaye ma Nyasachu oseyierogi mondo gitine, kendo giguedh ji e nyinge. Gin ema omigi tich ng’ado buche ma ji laroe gimoro, kod buche goruok duto. 

6  Bang’e jodongo duto mag dala machiegni gi ringruokno nyaka log lwetgi kuom nyaroya mosetur ng’ute e holo cha, 

7  ka giwacho niya, ‘Wan ne ok wachuero remoni, kata ng’at ma nochuere bende ne ok waneno. 

8  A Ruoth Nyasaye, yie iwe richo mag jogi Israel ma isewaro, kendo kik iyie mondo remo ma onge gi ketho mien-gi.’ Kamano ginipuodhre kuom richo mar chuero remono. 

9  Mano e kaka unugol remo ma onge gi ketho kuomu, kutimo gima ber ma Ruoth Nyasaye dwarono. Kaka irito mon momak e lweny 

10  “Kusekedo gi wasiku, mi Ruoth Nyasaye ma Nyasachu oketogi e lwetu, kendo umako jomoko udhigo, 

11  mi ng’ato kuomu oneno dhako moro ma jaber kuomgi ma doher mondo okendi, 

12  to onyalo kawe akawa, motere dala. Bang’ mano noliel wiye, mi ong’ad koke, 

13  kendo olony lewni mane omakego. Dhakono nodag e dala ng’atno koywago min gi wuon kuom due ngima, eka ng’atno nyalo loke dhako. 

14  To kapo ni bang’e ojok kode, to onyalo weye odhi kuma ohero. To ok nong’iewe gi ng’ato, kata loke misumba, nikech oseriwore kode. Pok wuowi makayo 

15  “Ka ng’ato nigi mon ariyo, ma achiel ohero, to machielo ok ohero, to dhako ma ok oherono ema onywolone wuowi makayo, 

16  kendo kinde modwaro lamo nie yawuowi ochopo, to kik okaw wuod dhako moherono ka wuode makayo kar wuod dhako ma ok ohero, ma adier e wuowi makayo. 

17  Nyaka omi wuode makayo duong’ne mar nywol, kopogone pok nyadiriyo moloyo yawuote mamoko, kata dabed ni en wuod dhako mocha kamano, nimar en e wuode motieko wuowine, omiyo duong’ mar nywol en mare. Wuowi ma achach 

18  “Kapo ni ng’ato nigi wuowi ma wiye tek kendo ma achach, ma ok nyal winjo jonywolne, kata da gikume, 

19  to nyaka gimake, mi gitere e nyim jodongo e dhoranga dala. 

20  Giniwach ni jodongo niya, ‘Wuodwani wiye tek, kendo en achach. Ok otim gima wawachone, bende timbene richo kendo ojamer.’ 

21  Eka jodalano duto nyaka goye gi kite nyaka otho. Mano e kaka unupodhru kuom richo ma kamano, mi jo-Israel duto nowinj wachno, kendo nobed maluor. Chike moko mopogore opogore. 

22  “Ka oseng’ad ni ng’ato buch tho, mi onege, kendo olier ringre e yath, 

23   to ringreno kik we kanyo otienono duto. Nyaka yike chieng’ onogo, mondo kik uketh piny ma Ruoth Nyasaye ma Nyasachu biro miyou ka mwanduu, nikech ng’at molier e yath okuong’ e nyim Nyasaye.

