1  Ranyisi machielo nyalo bet ng’ama idho yie mondo ong’adgo nam ma yamo gerie. Adier, yie moting’e onge gi teko mang’eny, to okwayo kony kuom nyasaye manono molos gi bawo matin kendo manyap moloyo yie moting’e. 

2  En adier ni ng’at moro ema noloso yieno mondo oyudgo ohala, kendo jahondho ema nolose gi riekone. 

3  To in, Wuonwa, ema ichiko yieno nikech iselosone wang’yo e nam mondo okadhgo maber e kind apaka madongodongo. 

4  Kamano, inyiso ni inyalo reso dhano e masira moro amora; omiyo onego wang’e ni, kata mana ng’at maonge rieko mar kwang’ nyalo ng’ado nama gi yie. 

5  Ok idwar mondo gik mane ichweyo gi riekoni obed maonge gi tich. Mano emomiyo ji geno kuom yie molos mana gi bawo matin mondo ores ngimagi. Adier, ging’ado nam kata mana gim orindi, kendo gigowo ka gingima! 

6  Gima kamano notimore chon e ndalo mane joma rabede ma josunga thoe. E ndalogo ng’ama ne piny duto oketo genogi kuome nodonjo e yie mondo otony. Lueti notaye mi odoko wuon oganda manyien mabiro dak e piny kuom higni mabiro. 

7  Kamano, yie mane olos gi bawo mane omiyo adiera olocho en gima oguedhi, 

8  to bawo mane olosgo nyasaye manono cha en gima okwong’, kaachiel gi japachne. Japecho okuong’ nimar en ema nopayo gino, kendo gino bende okuong’, nikech kata obedo ni en mana gima kethore, to noluonge ni nyasaye. 

9  Adier, Nyasaye mon gi joricho kaachiel gi timbegi maricho, 

10  kendo jatich gi jatichne nokum maromr. 

11  Emomiyo bura nong’ad ni kido manono mag jopiny. Adier, gin gik mane Nyasaye ochueyo, to gisebedo gik momon-go, nikech giselokore obadho ni chuny ji kendo gichwanyo tiend joma ofuwo. Kaka ji nochako lamo nyiseche molosi 

12  Loso kido mopa ne e chakruok timbe mochido kod ketho ngima dhano. 

13  Ne ok gintie nyaka a chakruok, bende ok ginibedie nyaka chieng’. 

14  Paro mamono mar dhano ema ne okelogi e piny, kuom mano ginirum apoya. 

15  Kamoro wuon nyathi loso kido mar nyathine ka mirima ohinge nikech tho mar nyathineno nopoye ka ok ong’eyo. Bang’e ochako lame ka nyasaye, to en mana ng’ama nyocha osetho, kendo oweyo ni joode timbe mag lamo kido manono, gi lisweche ma onego gitim. 

16  To ka ndalo osekadho moromo, to timbe marichogo gurore kendo lokore chik. 

17  Kamoro bende ruodhi ne golo chik mondo ji olam kido mopa. Kane ji okm nyal miyo ruoth moro duong’ wang’ gi wang’, nikech nodak mabor kodgi, to ne giloso kit ruoth mabor kodgino. Kamano ne giloso kido ma ginyalo neno mar ruoth ma gidwaro miyo duong’ ka gitimo kinda mar pako ruoth ma onge, mana kaka gima entie. 

18  Bang’e mos, kata mana joma ne ok ong’eyo ruodhno ne neno kaka kido mane japecho olosono ber, omiyo gin bende ne gichako lame. 

19  Tiende ni, japecho ne dwaro lombo ruoth, omiyo notiyo gi riekone duto mondo olos kido maber moloyo kata mana kit ruoth owuon. 

20  Kuom mano, ber mar kido ne galo ji, mi ng’ama yande gimiyo duong’ kaka dhano, ema koro gilamo ka nyasaye, 

21  Kamano masira moro, kata teko mar ruoth moro, ne miyo ji manie piny chwanyore, ka giluongo yien kod kite ni Nyasaye, kata obedo ni onge ng’ama chielo monego luong kamano, mak mana Nyasaye kende. Richo ma lamo gik ma ok Nyasaye kelo 

22  Kia mane gikiago Nyasaye ne ok oromogi, to ne gidak adaka e fuwo ma tungni kelo, ka giluongo masira maduong’no ni, kue. 

23  Ne ginego nyithindgi ka gitimogo lisweche, kendo ne gin gi timbe magalagala maling’ling’, bende ne gimielo miel maricho mag dwanyruok. 

24  Ne ok giritore maler, kendo ne gidwanyo miechgi. Ng’ato ne nyalo nego wadgi goyiem, kata miye mirima kochodo chiege. 

25  Chuero remo, gi kuo, gi wuond, gi asoya, andhoga, gi koko, kod kuong’ruok mag miriambo ne yudore kuonde duto. 

26  Joma kare ne yudo thagruok, kendo wi ji nowil gi timbe mag ng’wono ma nosetimonigi. Joma beyo noweyo yo makare; chwo ne dwanyore gi chwo wetegi, to mon bende ne dwanyore gi mon wetegi; winjruok e kind dichwo gi dhako ne onge, ji nolokore jochode, kendo dwanyruok ne ng’eny miwuoro. 

27  Mago duto ne timore nikech ji ne lamo nyiseche manono ma nyingegi ok owinjore kata mana hulo, nikech lamo nyiseche manono ema kelo richo, nikech en e chakruok richo kod giko richo. 

28  Ji ne timo timbe mokadho ndaga, mi gilokore ka joneko, ka gikoro weche mag miriambo, kata gidak e ngima modwanyore marach, kata ne ginyalo ketho kuong’ruokgi ma ok gidewo kata matin, 

29  nikech kaka ne gigeno kuom nyisechegi manono maonge gi ngima, ne giparo ni kuong’ruok marach ok nyal hinyogi ngang’. 

30  To kata kamano, bura nologi kuom weche ariyo. Mokwongo nologi nikech ne giparo marach kuom Nyasaye, ka gilamo gik manono. To mar ariyo nologi nikech ne gikuong’ore gi miriambo, ka ging’eyo ni gima gitimo ok adier, kendo ne gichayo gik moko duto mowal ni Nyasaye. 

31  Joma kuong’ore gi gik ma kamago ok yud teko kuom gigo, to giyudo mana sand ma pile juko ji duto matimo richo.

