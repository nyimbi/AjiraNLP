1  Nyathi ma Samuel ne tiyo ni Ruoth Nyasaye e nyim Eli. To weche mane wuok kuom Ruoth Nyasaye ne nok ndalogo, kendo ne ok fwenyre pile. 

2  Ndalogo wang’ Eli nosechako imore, ma ok onyal neno maber. Chieng’ moro Eli ne nindo kare mar nindo. 

3  Samuel bende nosenindo e Hekalu mar Ruoth Nyasaye, kama Sanduk mar Nyasaye ne nitie. To kane taya mar Nyasaye pok otho, 

4  Ruoth Nyasaye noluongo Samuel, mi Samuel nodwoko ni, “Antie.” 

5  Eka noringo odhi ir Eli, mowachone niya, “Iluonga; era e.” To Eli nowachone niya, “Ok aluongi. Dog inindi.” Mi nodok monindo. 

6  Ruoth Nyasaye noluonge kendo niya, “Samuel.” Mi Samuel nochung’, kendo odhi ir Eli, mowachone ni, “Era e, nikech iluonga.” To nodwoke ni, “Ooyo wuoda, ok aluongi. Dog inindi.” 

7  Noyudo ka Samuel pok ong’eyo Ruoth Nyasaye, kendo wach Ruoth Nyasaye ne pok ofwenyorene, 

8  omiyo, kane Ruoth Nyasaye oluongo Samuel kendo luong mar adek, nochung’ kendo odhi ir Eli, mowachone niya, “Era e, nikech Iluonga.” Eli nofwenyo ni kara Ruoth Nyasaye ema luongo nyathino. 

9  Omiyo nowacho ni Samuel niya, “Dhiyo inindi, to koluongi kendo, to iwach niya, ‘Wachi, Ruoth Nyasaye, jatichni winjo.’ ” Samuel nodok, monindo. 

10  Eka Ruoth Nyasaye nobiro mochung’ kanyo, kendo oluongo Samuel kaka noseluonge mokwongo niya, “Samuel, Samuel.” Eka Samuel nodwoko ni, “Wachi, jatichni winjo.” 

11  Mii Ruoth Nyasaye nowacho ni Samuel niya, “Abiro timo gimoro e Israel ma ng’ato ang’ata mowinjo to ite nopopni. 

12  E ndalono anachop weche duto te mane awacho kuom Eli gi dhoode. 

13  Nyaka iwachne ni abiro ng’ado ni dhoode bura mosiko, nikech nong’eyo ni yawuote yanyo Nyasaye, to ne ok okwerogi. 

14  Emomiyo akuong’ora ni dhood Eli ni, misango kata chiwo ok nopwodh richogi.” 

15  Samuel nonindo nyaka okinyi, eka nochiew, moyawo dhood Hekalu mar Ruoth Nyasaye, to noluoro nyiso Eli fwenyruokno. 

16  Eli noluonge, mowachone niya, “Samuel wuoda.” Nodwoke ni, “Era e,.” 

17  Eli nopenje niya, “Wach ang’o ma Ruoth Nyasaye onyisi? Asayi, kik ipandago. Nyasaye mondo okwedi kipanda wach moro kuom weche duto ma nowachoni.” 

18  Mi Samuel nonyise duto te, ma ok opande kata wach achiel. Eli nowacho niya, “Ruoth Nyasaye mondo otim gima oneno ni ber.” 

19  Kane Samuel dongo, Ruoth Nyasaye ne ni kode, kendo weche duto mane okoro, Ruoth Nyasaye ne ochopo kare. 

20  Kamano jo-Israel duto, chakre Dan nyaka Beer-sheba, nong’eyo koseket Samuel mondo obed janabi mar Ruoth Nyasaye. 

21  Ruoth Nyasaye nomedo fwenyore Shilo, nikech kanyo ema nosefwenyoree ni Samuel. Kamano wach Samuel nobedo gi teko e piny Israel duto.

