1  Rieko osegero ode, kendo osetong’one yien abiriyo mondo obed sirni mage. 

2  Oseyang’o chiayo, kendo oseloso divai mamit, siwandha bende osegero. 

3  Oseoro jotichne manyiri kuonde moting’ore e gweng’, mondo oluong ji, ka wacho niya, 

4  “Biuru un joma onge gi rieko.” Ng’at ma ofuwo, bende rieko wachone niya, 

5  “Bi mondo wachiem kodi, kendo imadh divai mamit ma aseloso. 

6  Bed mabor gi joma onge gi rieko, eka inibed mangima. Kamano, luw mana yor rieko.” 

7  Ka itemo rieyo ng’at ma jasunga, to in ema iyudo wichkuot, kendo ka ikwero ng’at marach, to in iwuon ema ihinyori. 

8  Kuom mano, kik item rieyo ng’at na jasunga, nikech mano biro miyo obet mamon kodi. To ka irieyo ng’at man gi rieko, to obedo osiepni. 

9  Bende kipuonjo ng’at man gi rieko, to omedo bedo mariek. Chutho, kinyiso ng’at makare gimoro, to omedo mana puonjore. 

10   Luoro Ruoth Nyasaye e chakruok mar rieko, nimar ka ing’eyo Ng’ama Ler, to in gi rieko adier. 

11  Rieko biro medo hiki. 

12  Adier, ka in gi rieko, to in ema iyudo ohala, to ka idage, to in ema ihinyori. 

13  Fuwo chalo gi dhako ma jakoko momemore, kendo ma onge gi wichkuot. 

14  Obet e dhoode, kama oting’ore e dala, 

15  kendo oluongo ji makadho, kadhi e tijegi, kowachonigi niya, 

16  “Biuru, un joma onge gi rieko.” Ng’ama ofuwo to owachone niya, 

17  “Pi ma okwal e ma mit modho, kendo chiemo moyudi e yor miganga nigi ndhadhu moloyo.” 

18  Jogo to ok ong’eyo ni joma dhi ire, tho, kata ni joma osedonjo e ode osenyumore matut e Piny Joma Otho.

