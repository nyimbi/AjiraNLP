1  Kane mordekai owinjo wechego duto, noyiecho lepe, morwako pien gugru, kendo nobukore buru, mowuotho ei dala koywak malich gi dwol maduong’. 

2  Nodhi mochung’ e dhoranga ruoth, nikech onge ng’ato mane nyalo donjo e dala ruoth korwako pien gugru. 

3  Kuonde duto, e pinje ruoth mane wachno olandore mochopoe, jo-Yahudi nodhierie nono, kendo otueyoe chiemo ka ywak kendo okuyo, kendo ng’enygi ne nindo e pien gugru, kobukore buru. 

4  Kane jotich Esta manyiri gi jotichne mabuoch obiro monyise wach Mordekai, nobwok ahinya. Nokawo lewni, mooro ni Mordekai mondo orwaki, olony law gugru, to Mordekai ne ok oyie kawogi. 

5  Eka Esta noluongo Hathak, ma achiel kuom jotich mabuoch mag ruoth, mane ruoth oseketo mondo otine. Noore ir Mordekai mondo odhi onon gima thage, momiyo oywak kamano. 

6  Hathak nowuok modhi ir Mordekai e laru mar dala mane nie nyim ranga ruoth, 

7  mi Mordekai nonyise weche duto mane osetimorene, kod kar romb fedha mane Haman osesingore ni doketi kar keno mar ruoth, mana ni mondo otiek jo-Yahudi. 

8  Bende nomiye kalatas mane oselandi Susa mar tieko jo-Yahudi. Noore gi kalatasno mondo omi Esta, kendo onyise kaka wach obet, kokwaye mondo odhi ir ruoth ohomb kendo osa ni jogi. Nondiko kama: “Par ndalo mane apidhidhi e oda kane pod ionge gi duong’ moro, nimar Haman ma en ng’at ma ruoth kende ema oloyo gi duong’ osekwayo ruoth mondo onegwa. Omiyo kwa Ruoth Nyasaye, kendo iwuonwa gi ruoth mondo ireswa.” 

9  Kane Hathak odhi monyiso Esta weche Mordekai, 

10  Esta nochako oore ir Mordekai mondo owachne niya, 

11  “Jotich ruoth, kaachiel gi joma nie pinje duto mane nie bwo lochne ong’eyo ni ng’ato ang’ata modonjo ir ruoth e laru maiye ka ok oluongi, bed ni en dichwo kata dhako, to bura ming’adone en achiel kende! En mana buch tho, mak mana ka ruoth orieyo ludh dhahabu kochomo ng’atno eka ok nonege. An to koro asetieko ndalo piero adek ka pok ruoth oluonga.” 

12  To kane ginyiso Mordekai gima Esta owacho, 

13  noorogi mondo ginyis Esta niya, “Kik ipar ni in ema nikwo kuom jo-Yahudi duto, nikech in e od ruoth. 

14  Kiling’ aling’a e kinde makama, to jo-Yahudi noyud kue gi konyruok e yo moro machielo, to in notieki kaachiel gi jood wuoru duto. Ng’ano mong’eyo kata kapo ni iyudo duong’ e yo makama e od ruoth mana ni mondo ikonywa?” 

15  Eka Esta nochikogi mondo gidwok ni Mordekai wach kama, 

16  “Dhiyo ichok jo-Yahudi duto man Susa, kendo utue chiemo mak ubilo gimoro kata mana modho pi kuom ndalo adek odiechieng’ gotieno. An kod jotichna manyiri bende wabiro tueyo chiemo kamano. Bang’e nadonji ir ruoth, kata obedo ni en gima chik okwero kamano. En tho, to anatho!” 

17  Mi Mordekai nodhi motimo mana kaka Esta nochike. Lemo ma Mordekai oywakgo ni Nyasaye 

18   Mordekai noparo timbe Ruoth Nyasaye miwuoro duto, mi olemo niya, 

19   “A Ruoth Nyasaye! A Ruoth Nyasaye! In e Ruoth kendo Wuon gik moko. Gik moko duto nie tekoni, omiyo kidwaro reso Israel to onge ng’ama nyalo sindi. 

20   “In ema nichweyo polo gi piny, kod gik moko manie bwo polo. A Ruoth Nyasaye, in e Ruodh gik moko duto, kendo onge ng’ama nyalo siri. 

21   A Ruoth Nyasaye, in ing’eyo gik moko duto. Adier, ing’eyo ni ne ok en wach achaye, kata nyadhi kata sunga, mane omiyo atamora kulora ni Haman ma jasungani, nikech ka kamano, to dine ayie nyodho tiende mondo ares jo-Israel. 

22   To ne atamora timo kamano nikech ne ok ayie miyo dhano duong’ moloyo Nyasaye. Ok anyal kulora ni dhano adhana, to mana ni in kende. 

23   To koro, in Ruoth Nyasaye ma Ruodhwa, kendo ma Nyasach Ibrahim, yie ikech jogi. Ji dwaro negowa! Adier, gidwaro tieko joma osebedo mwanduni nyaka nene. 

24   Wiyi kik wil gi jogi iwuon, mane ireso kigolo e; piny Misri mondo obed mwanduni. 

25   A Ruoth Nyasaye, winj ywakna, kendo kech joma ikawo ka nyithindi. Lok kuyowa odok mor. Mondo wabed mangima eka wamed miyo nyingi duong’, to kik iwe joma paki tho.” 

26   Jo-Israel duto bende ne oywak gi tekregi duto, nikech ne gineno ni gichiegni tho ochomogi. Lemo ma Esta oywakgo ni Nyasaye 

27   Esta bende ne oywak ni Ruoth Nyasaye mondo orese e masich tho mane osejuke. Ne olonyo lepe mabeyo mane oyudo orwako, morwako mana lep kuyo, kendo kar wiro modhi mang’ue ng’ar ma nengogi tek, to ne okiro mana buru kod owuoyo e wiye. Ne osandoo ringre ahinya, koweyo yie wiye maboyo umo wang’e ma yande nigi chia kod mor. Ne oywak ni Ruoth Nyasaye ma Nyasach Israel kowacho niya, 

28   “A Ruoth Nyasaye ma Nyasachwa, in kende e Ruodhwa! Yie ikonya nikech an kenda. Aonge ng’ama konya mak mana in, kendo achiegni timo gima nyalo kelona tho. 

29   Chakre tinna, jonywolna osepuonja, ni in, Ruoth Nyasaye ne iyiero jo-Israel kuom ogendini duto, kendo niyiero kwerewa kuom jopinje machon duto, mondo gibed jogi iwuon nyaka chieng’, kendo ne itimonigi kaka ne isingori. 

30   To bang’e ne wakethoni, omiyo ne ichiwowa e lwet wasikwa, nikech ne walamo nyisechegi. A Ruoth Nyasaye, ne ing’adonwa bura moromo mana gi timbewa. 

31   To kata kamano, lok ma wasikwa oselokowa wasumbgi pok oromogi, to gisesingore e nyim nyisechegi manono, ka gikuong’ore ni gibiro ketho singruok mane in iwuon itimo kodwa. Gidwaro tieko jogi iwuon, ka gimiyo joma paki ling’, 

32   kendo giketho duong’ mar kendoni-mar-misango gi odi maler. Kamano, A Nyasaye, gidwaro miyo joma ok ong’eyi opak nyiseche manono, kendo omi ruoth ma en dhano adhana duong’ mimiyo Nyasaye ma ok rum! 

33   A Ruoth Nyasaye, kik iwe gik maonge gi ngima bed gi duong’ ma in ema iwinjorigo, kendo kik iyie ji gonwa siboi ni wapodho, to lok gik ma gichano timonwa ohinygi mana gin giwegi, kendo kum jal mane ochano timonwa gigo obed ranyisi ni ji! 

34   A Ruoth Nyasaye, parwa kendo ifwenyrinwa e ndalo ma wanie chandruokni. A Ruodh nyiseche duto, kendo Ruoth Nyasaye Manyalo Gik Moko Duto, tega mondo abed gi chir. 

35   Ka adhi e nyim sibuor cha, to miya weche malombo, kendo lok chunye mondo osin gi jasikwa, mi otieke kaachiel gi ji duto machalo kode. 

36   A Ruoth, reswa gi lweti! Yie ikonya nikech an kenda, kendo aonge gi ng’at moro machielo mak mana in. 

37   In ema ing’eyo gik moko duto. Ing’eyo ni ajok gi duong’ ma jorichogi miya, kendo ajok gi kendruok gi ng’ama ok oter nyangu kata gi ng’ato ang’ata ma ok ja-Yahudi. 

38   To in ing’eyo ni aonge gi thuolo mar timo gima an awuon eema adwaro, kendo ing’eyo ni asin gi osimbo mar duong’ ma asidho e wiya ka adhi nyim ji. Adier, ajok kode, mana kaka ajok gi law boke, kendo ok arwake ka an kenda. 

39   An jatichni, pok achiemo e od Haman, bende pok adhi e nyasi mar ruoth, kendo pok amadho divai moting’o misango miolo piny. 

40   A Ruoth Nyasaye, ma Nyasach Ibrahim chakre chieng’ mane okela ka onge gima osemiya mor, mak mana in. 

41   A Ruoth ma tekone oloyo gik moko duto, winj dwond joma genogi oselal. Reswa e lwet joricho, kendo an bende, resa kuom gima aluoro.”

