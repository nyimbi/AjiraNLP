1  Chieng’ due apar gadek mar due apar gariyo, miluongo ni Adar, nochopo. Mano chieng’ ma chik mane ruoth ogolo onego otimre. Chieng’ mane wasik jo-Yahudi ogeno loyogie, wach nolokore, mi jo-Yahudi ema noloyogi. 

2  Chieng’no jo-Yahudi nochokore e miechgi e pinje duto mag ruoth Ahasuerus, mondo oneg joma ne dwaro timonigi malit. Ne onge ng’ama nyalo sirogi, nimar luoro nosemako ogendini duto mane owinjo humbgi. 

3  Jodongo gi jotelo duto mag pinje manie bwo loch ruoth nokonyo jo-Yahudi, nikech ne giluoro Mordekai, 

4  nimar nosemi Mordekai duong’ e od ruoth. Humbe nolak e pinje duto nikech duong’ne ne medore ameda. 

5  Jo-Yahudi nonego wasikgi gi nek malich, ka gitimonigi mana kaka gihero. 

6  E dala maduong’ mar Susa ne ginegoe ji mia abich, 

7  kaachiel gi Parshandatha gi Dalfon gi Aspatha 

8  gi Poratha gi Adalia gi Aridatha 

9  gi Parmashta gi Arisai gi Aridai kod Vaizatha, 

10  mane gin yawuowi apar mag Haman wuod Hamedatha, mane jasik jo-Yahudi. To jo-Yahudi ne ok oyako gimoro. 

11  Chieng’no kane ruoth owinjo kar romb joma ne oneg e dala maduong’ mar Susa, nowacho ni Esta mikache niya, 

12  “Ka jo-Yahudi osenego ji mia abich kaachiel gi yawuot Haman apar mana e dala maduong’ mar Susa kende, koro iparo ni kuonde mamoko manie bwo lochna to gisetimo nadi? Kara, gimoro amora mimedo kwaya to namiyi. Kata gimoro amora mimedo dwaro, notimni.” 

13  Esta nodwoke niya, “Kiyie to mondo kiny omi jo-Yahudi modak Susa thuolo mondo otim mana kaka gisetimo kawuono, kendo ringre yawuot Haman apar mondo olier e yadh cha.” 

14  Mi ruoth nogolo chik mondo otim kamano, omiyo noland wachno e Susa, mi olier yawuot Haman apar. 

15  Jo-Yahudi modak Susa nochako ochokore kendo chieng’ due apar gang’wen mar due mar Adar, mi ginego jo-Susa mia adek, to ne ok giyako gimoro. Sap Purim 

16  Jo-Yahudi mane nie pinje mamoko mag ruoth nosechokore, monego ji alufu piero abiriyo gabich ka gichulo kuor ni joma nochayogi, to ne ok giyako gimoro. 

17  Mano notimore tarik apar gadek mar due mar Adar. Eka ne giyueyo due mar apar gang’wen mar dueno, ka gitimo sawo gi mor. 

18  To jo-Yahudi mane odak Susa nosechokore due apar gadek gi due apar gang’wen, omiyo ne giyueyo due apar gabich, kendo ne giloko chieng’no chieng’ sawo kod mor. 

19  Mano emomiyo jo-Yahudi modak e mier matindo man mabor pod rito tarik apar gang’wen mar due mar adar kaka chieng’ mor ma giyueyoe kendo gichiemoe, bende gioroe mich mag chiemo ni jowetegi. 

20  Mordekai nondiko gik mane otimore e kitabu, kendo nooro barupe ni jo-Yahudi duto modak e pinje maboyo kod machiegni manie bwo loch ruoth Ahasuerus, 

21  kochikogi mondo giket due apar gang’wen kod due apar gabich mar due Adar obed ndalo sewni. Nonyisogi mondo ndalogo obed rapar higa ka higa, 

22  nikech e ndalogo ema ne jo-Yahudi otony e lwet wasikgi, kendo e deno ema ne kuyo margi olokoree mor, kendo ywagruokgi bende olokoree nyiero. Ndalogo nyaka bed ndalo mag timo sawo kendo mag mor, ka gioro mich mag chiemo ni jowetegi kendo mich moko bende ni joma odhier. 

23  Kamano jo-Yahudi noyie dhi nyime gi timo gima ne Mordekai ondiko, kaka ne gisechako timo. 

24  Ne gitimo kamano ka giparo kaka Haman wuod Hamedatha ja-Agag mane jasik jo-Yahudi nosechano mondo otiekgi. Nogeno tiekogi, kogoyo ombulu miluongo ni Pur. 

25  To kane Ruoth ofwenyo gima rach mane Haman ochano timo ni jo-Yahudi, nogolo chik mondo en ema otimne gima lit machal kamano, kendo mondo oliere e yath, kaachiel gi yawuote. 

26  Nochak ndalogo ni Purim, kaluwore gi nying ombulu miluongo ni Pur cha. Kane jo-Yahudi osesomo weche duto manie baruano, kendo kane giparo gik mane otimorenigi, 

27  ne gijiwo chikno, mi gisingore ni ginirit sewni mag ndalo ariyogo kaachiel gi nyikwagi kod ji duto mane diriwre kodgi, ka gitimogi higa ka higa, kaka chik dwaro e kinde moketi. 

28  Kamano jo-Yahudi duto, e dhoot ka dhoot, gi gweng’ ka gweng’ kod mier madongo duto, noyie ni ginirit ndalo mag Purim, mondo wigi kod wi nyikwagi kik wil gi ndalogo. 

29  Esta nyar Abihail, ma mikach ruoth, nomiyo Mordekai teko mondo ojiw wach Purim mane ondiki e barua mar ariyo. 

30  Ne oor barupe ni jo-Yyahudi e pinje mia achiel gi piero ariyo gabiriyo mane ni e bwo loch ruoth Ahasuerus. Barupego noting’o weche mag kue kod adiera, 

31  kendo ma nyiso jo-Yahudi ni nyaka girit ndalo mag Purim e kinde moketi kaka Mordekai ja-Yahudi nosechikogi. To bende barupego nomiyo jo-Yahudi gi nyikwagi chike moko moket kuom wach tueyo chiemo, kendo kuom wach ywak. 

32  Koro chik mane Esta ogolo nojiwo chike mag Purim, mi nondikgi e kitabu.

