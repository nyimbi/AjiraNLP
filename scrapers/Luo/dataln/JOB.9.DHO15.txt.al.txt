1   Eka Ayub nodwoko niya, 

2  “Ee, ayie gi wecheni, to ere kaka dhano dilo Nyasaye gi bura? 

3  Ka da inyalo yudo kinde mar piemie kode gi wach, to onyalo penji penjo gana gi gana ma ng’ato ok nyal dwoko. 

4  Nyasaye riek malich, kendo en gi teko, ma onge ng’ama nyalo piem kode, mi loye. 

5  Oyiengo gode apoya, kendo omukogi gi mirimbe mager. 

6  En ema omiyo piny yiengni, kod ka mise mage. 

7  Nyasaye nyalo mono chieng’ wuok, kata mono sulue rieny gotieno. 

8  Onge ng’ama ne okonyo Nyasaye yaro polo, kata nyono Ondieg Nam mager. 

9   Nyasaye ema oketo sulue e kor polo, kaka Rudhni Oluoro-Budho gi Ratego, kod sulue mamoko man yo milambo. 

10  Otimo gik madongo modhiero dhano ng’eyo kendo honni mage okadho akwana. 

11  Nyasaye kadho machiegni to ok anyal nene. 

12  Gima odwaro ema okawo, kendo onge ng’ama nyalo tame, bende ong’e ng’ama nyalo penje gima otimo. 

13  Mirimb Nyasaye osiko. Ne otieko wasike mane okonyo Rahab ondieg nam, kapiem kode. 

14  Koro ere kaka dayud weche ma dadwokgo Nyasaye malichni? 

15  Kata obedo ni aonge gi ketho, to onge gima anyalo timo, mak mana kwayo ng’wono kuom Nyasaye ma jang’adna bura. 

16  To kata ka aluonge e bura, mi obiro, kendo oyiena aloso, to ok apar ni obiro winjo wachna. 

17  Okuma malit kuom gima onge ndhathe, kendo omedo goya kayiem. 

18  Ok onyal weyo ayue, to otimona mana gik ma miyo chunya lit. 

19  Bende datem konyora githwon? To neye kaka oratego! Koso dadonjne? To ng’ama dichune mondo obi e bura? 

20  Kata obedo ni an kare, to dhoga awuon dindhoga, kendo gimoro amora ma dawachi dinere marach. 

21  Aonge gi ketho, to koro ok adew! Asin gi ngima mar pinyni, nikech pogruok onge, 

22  nimar Nyasaye tiekowa, kata ka wan gi ketho, kata ka waongego. 

23  Ka ng’at ma onge gi ketho otho apoya, to Nyasaye nyiero anyiera! 

24  Nyasaye oseketo piny e lwet joma timbegi richo, bende omiyo jong’ad bura duto bedo muofni. To ka ok en ema ne otimo kamano, to kara, ng’ano mane otime? 

25  Ndalona ringo kadho, to onge achiel mabel kuomgi. 

26  Ngimana kadho ka yie ma jang’wech, kendo ringo matek mana ka ongo ma yudho gweno. 

27  Ka atemo bwonjo mondo rem olalna, 

28  to rem dwaro mana nega. Ang’eyo ni Nyasaye kwana ka jaketho. 

29  To kaka okwana kamano, koro ere gima omiyo onego achandra? 

30  Kata da alwokra gi sabun maber, 

31  to Nyasaye diwita e bur yugi, mi athing’ kata mana lepa! 

32  Nyasaye ok en dhano ma dahedhra dwoko, kata ma dadhi ayalgo e bura. 

33  Mad ng’ato bedie ma dithegwa gi Nyasaye, kata ma ding’adnwa bura e kindwa kode, 

34  mondo owe kuma, kendo owe bwoga gi masichene. 

35  Eka dalosi ka ok aluor, nikech an awuon ang’eyo kaka chunya chalo.

