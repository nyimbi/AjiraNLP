1  Kong’o miyo ng’ato bedo jakoko maonge gi rieko. Emomiyo mer en mana fuwo. 

2  Ka ruoth okecho, to nyaka iluore, mana kaka iluoro sibuor karuto, nikech kimedo wang’o iye, to ichalo mana gi ng’ama dere. 

3  Joma onge gi rieko ohero kelo dhaw. To ng’ama ok dwar miero to ji miyo luor. 

4  Jasamuoyo ma ok pur puothe e kinde mowinjore ok nyal yudo cham e ndalo keyo. 

5  Paro mae chuny ng’ato chalo gi pi manie soko matut, to ng’at machielo man gi rieko nyalo tuomogi oko. 

6  Ji mang’eny wuorore kendgi ni gin joma ogen, to temie ane ka diyud kata mana achiel ma inyalo geno! 

7  Nyithindo ma wuon-gi jaadiera, kendo timo gik makare gin johawi. 

8  Ruoth mobet e kom duong’ne kang’ado bura piedho weche maricho duto gi wang’e. 

9  Ere ng’ama nyalo wacho ni parone long’o kendo ni richone duto osepuodhi? 

10  Ruoth Nyasaye mon gi rapim ma ok ni kare. 

11  Timbe nyathi ema nyiso kite, omiyo inyalo ng’eyo ka kite ber kata rach. 

12  Ruoth Nyasaye osemiyowa wang’ mondo wanen-go, kendo osemiyowa it mondo wawinjgo wach. 

13  Ka ihero riyo mana kinindo, to nyaka ibed modhier, to ka itiyo matek, to ibedo gi chiemo mogundho. 

14  Pile jang’iewo ywagore ni nengo gimoro tek. Koseng’iewo, to osungore ni ong’iewo gino gi nengo mayot. 

15  Ka iwuoyo gi rieko, to in gi mwandu moloyo dhahabu kata kite ma nengogi tek. 

16  Ng’at mochung’ ni ng’ato nono e gowi onego omak mwandune kar gowino. 

17  Chiemo moyud e yor miganga nenore ni mit mokadho, to achien omuodore mana ka kuoyo. 

18  Kiyie mondo ji ong’adni rieko to in idhi nyime maber, omiyo kik ibuk lweny ka pok iikori maber. 

19  Ng’at ma jafuong’ wach ok kan weche maling’ling’, omiyo bed mabor gi ng’ama ok rit dhoge. 

20  Ka ng’ato okuong’o wuon kata min, to ngimane norum mana ka taya motho e mudho mandiwa. 

21  Ka ng’ato choko mwandu e yo mayot, to e giko mwandugo ok nokonye ngang’. 

22  Kik ichul kuor kuom gima rach ma ng’ato otimoni, to gen kuom Ruoth Nyasaye mondo olosni wachno. 

23  Ruoth Nyasaye mon gi joma tiyo gi rapim ma ok ni kare. 

24  Ka Ruoth Nyasaye ema telo ni ji, to koro ere kaka dhano adhana matho ding’e kuma dhiye? 

25  Ng’at ma kuong’ore ka rikni ni biro chiwo ni Nyasaye gimoro keto mana wino e ng’ute, nikech achien dipo ka oywago ang’e! 

26  Ruoth mariek fwenyo joketho, kendo okumogi ma ok okechogi. 

27  Ruoth Nyasaye menyo chuny dhano hie, kononogo parone maiye. 

28  Ruoth mang’won ma timne kare kendo ma jaadiera ema siko korito pinye. 

29  Sunga mar yawuowi en teko ma gin go, kendo duong’ mar jodongo en lwar mae wigi. 

30  Goch motegno miyo ng’ato weyo richo, kendo chwat malit chopo nyaka e chuny dhano.

