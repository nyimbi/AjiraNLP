1  Jo-Israel duto, chakre Dan nyaka Beer-sheba, kaachiel gi Gilead, noyworo ni lweny, mochokore Mizpa e nyim Ruoth Nyasaye maonge ng’at modong’. 

2  Dhout Israel duto, kaachiel gi jodonggi nobiro e chokruok maduong’ mar jo-Nyasayeno, ka gin jolweny alufu mia ang’wen. 

3  Mi jo-Benjamin nowinjo ni jo-Isarel osedhi Mizpa. Jo-Israel nopenjo niya, “Ere kaka gima rach machalo kama notimore?” 

4  Ja-Lawi mane oneg chiege cha nodwoko niya, “Noyudo wan e wuoth gi chiega, mi ne wabuoro Gibea e piny Benjamin. 

5  To jo-dalano nobiro mondo omonja gotienono, mi gilworo ot mane antie, ka gidwaro nega. Eka ne ginindo gi chiega gi thwon, motho. 

6  Bang’e nakawo ringre, mi apogo kidienje kidienje, kendo naoro sidienjego e piny Israel duto, nikech jogo osetimo tim mochido kendo makuero e Israel. 

7  Koro en wachu, un jo-Israel, mondo upar ane gima onego utim.” 

8  Mi ji duto nochung’ rat, mowacho niya, “Onge kata ng’ato achiel kuomwa ma biro dok e hembe kata ode. 

9  To ma e gima nyaka watim: Wabiro yiero jomoko gi ombulu, mondo omonj Gibea. 

10  To achiel kuom apar mar jo-Israel duto biro choko chiemo kuom ji ni joma kedo. Jomoko duto modong’ biro dhi chulo kuor ni jo-Gibea kuom tim marach kendo makuero ma gisetimo e Israel.” 

11  Kamano jo-Israel nowuok gi chuny achiel mondo omonj dalano. 

12  Dhout Israel nooro joote e piny jo-Benjamin, ka giwacho niya. “Mano tim marach manade musetimo! 

13  Miwauru joma acheje man Gibeago mondo waneg: kamano wabiro pwodho Israel kuom tim marachno.” To jo-Benjamin notamore winjo wach jo-Israel wetegi. 

14  Ne giwuok e miechgi duto, mi gibiro Gibea mondo giked gi jo-Isarel. 

15  Chieng’no jolweny alufu piero ariyo gauchiel moa e miech Benjamin noyworo ni lweny. To bende ne nitie jo-Gibea mia abiriyo moyier, 

16  ma jo-orujre ma rachembe kendo ma josaba, ma nyalo goyo kata mana yie wich ma ok obayo. 

17  Jolwenj Israel marateke ma nochokore noromo alufu mia ang’wen ma onge jo-Benjamin. 

18  Jo-Israel nowuok modhi Bethel, mi gipenjo Nyasaye wach niya, “Ere dhoot monego kuong dhi monjo jo-Benjamin?” Ruoth Nyasaye nodwoko ni, “Dhood Juda ema mondo okuong monjogi.” 

19  Kuom mano, jo-Israel nowuok kogwen mojot kuma omanyore gi Gibea. 

20  Ne gisudo machiegni gi dalano mondo giked gi jo-Benjamin, kendo ne giriedo jolwenjgi kanyo. 

21  Jo-Benjamin nowuok Gibea, morado gi jo-Israel kuno, kendo ne ginego jolwenj jo-Israel alufu piero ariyo gariyo chieng’no. 

22  ,

23  Jo-Israel nodok Bethel moywak e nyim Ruoth Nyasaye nyaka odhiambo, ka gipenje niya, “Ber mondo waked gi jowetewa ma jo-Benjamin kendo koso?” Ruoth Nyasaye nodwokogi niya “Ee, ber, keduru kodgi kendo.” 

24  Kamano jo-Israel nojiwore, mochako oriedo mana kama ne giriedoe chieng’ mokwongo. Ne gimonjo jo-Benjamin kendo mar ariyo. 

25  Jo-Benjamin nowuok Gibea. Mi chieng’no ne ginego ji alufu apar gaboro, ma duto ne gin jolweny marateke. 

26  Eka jo-Israel duto nodok Bethel, mi gibet kuno e nyim Ruoth Nyasaye, ka gilemo kendo giriyo kech nyaka odhiambo. Ne gitimo ni Ruoth Nyasaye misengni miwang’o pep, kod misengni mag sawo. 

27  E ndalono Sandug Muma mar Nyasaye ne ni kuno, 

28  kendo Finehas wuod Eleazar ma wuod Harun ne e jadolo e nyim Ruoth Nyasaye. Jo-Israel nopenjo Nyasaye niya, “Wadog mondo waked gi owetewa ma jo-Benjamin, koso wawe?” Ruoth Nyasaye nodwoko niya, “Monjgiuru, kendo kiny nachiwgi e lwetu.” 

29  Mi jo-Israel noketo ji obuto, molworo Gibea duto. 

30  Chieng’ mar adek, jo-Israel nodhi kedo gi jo-Benjamin, kendo ne giriedo jolwenjgi Gibea, mana kaka ne gisetimo mokwongo. 

31  Jo-Benjamin nowuok mondo orad kodgi, mi giyware mabor gi dala. Ne gichako nego jo-Israel kaka ne gisetimo mokwongo. Ne ginego ji moromo piero adek e pap, moko e yo madhi Bethel, to moko e yo madhi Gibea. 

32  Jo-Benjamin ne paro ni gibiro loyo jo-Israel mana kaka pile, to kata kamano jo-Israel nosechano mondo oyondhgi giwuog oko e wang’ yore madongo. 

33  Thoth jolwenj Israel nowuok kuonde mane gintie, mi gichokore kanyakla Baal-Tamar, to joma oyier alufu apar nothinyore kowuok kuonde mane gisebutoe machiegni gi Gibea, 

34  mi gimonjo dalano, ka gia yo wuok chieng’. Lweny nodoko mager, to jo-Benjamin ne pok ong’eyo ni ibiro tiekogi. 

35  Kamano Ruoth Nyasaye nomiyo jo-Israel oloyo jo-Benjamin, kendo ne ginegogi alufu piero ariyo gabich gi mia achiel chieng’no. 

36  Mi jo-Benjamin nong’eyo ni kara ologi. Jo-Israel noseringo e nyim jo-Benjamin mondo oyondhgi, nikech ne ging’eyo ni jogi ma obuto kolworo Gibea biro konyogi. 

37  Joma nobutogo nowuok mothinyore Gibea koni gi koni, mi ginego ji duto mane nie dalano. 

38  Jo-Israel noyudo osewinjore gi jogi mane obuto ni ka gineno iro madum e dalano kochomo polo, to mano biro bedonigi ranyisi 

39  ni onego gilokre gichom lweny tir. Kane jo-Benjamin osenego ji moromo piero adekgo, mi giparo ni giloyo jo-Isarel kaka ne gisetimo mokwongo, 

40  iro nodum e dala, kochomo polo. E sano ne gigoyo machiemo, mi gineno ka dala duto wang’. 

41  Omiyo jo-Israel nolokore gi jo-Benjamin, mi luoro maduong’ nomako jo-Benjamin, ka gifwenyo ni kara oselogi. 

42  Ne giringo jo-Israel, ka gichiko yo thim, to ne ok ginyal yombo, nimar thoth jolwenj jo-Isarel nothung’ogi, to bende jo-Israel ma noa e dalano nopodho kuomgi gi kang’egi, monegogi. 

43  Ne giromo jo-Benjamin koni gi koni, mi giriembogi ka ginegogi nyaka ne gichopo kamoro man yo wuokchieng’ mar Gibea. 

44  Jolwenj jo-Benjamin marateke alufu apar gaboro nonegi. 

45  Joma notony noringo kochomo Lwanda Rimon, to ji alufu abich kuomgi noneg e yo. Jo-israel nolawo joma nodong’, monego alufu piero ariyo moko kendo. 

46  Kamano jolwenj jo-Benjamin marateke mane oneg chieng’no noromo alufu piero ariyo gabich. 

47  To ji mia auchiel notony, moringo odhi e thim nyaka Lwanda Rimon, mi gidak kuno kuom dueche ang’wen. 

48  Jo-Israel noduogo chien momonjo jo-Benjamin ma nodong’, mi ginego ji gi jamni mane nie miechgi, kod gik moko duto mane ginwang’o, kendo mier duto mane gidhiye, ne giwang’o gi mach.

