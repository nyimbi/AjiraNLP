1   Kane pod gin Shitim, Joshua wuod Nun nooro jombetre ariyo ling’ling’ mondo odhi ocheng piny. Jombetrego nodhi Jeriko modonjo e od dhako moro ma ohodho ma nyinge Rahab, kendo ne ginindo kanyo. 

2  To ruodh Jeriko noyudo wach ni jo-Israel moko osebiro kanyo gotieno mondo ocheng piny, 

3  omiyo nooro ni Rahab wach, kochike niya, “Golnwa joma nie odigo oko, nimar gisebiro mondo gicheng pinywa duto.” 

4  To noyudo dhakono osepandogi, omiyo nodwoko ruoth niya, “Adier, jomoko nende obiro e oda, to ne ok ang’eyo kuma giaye. 

5  Nende giwuok kar sa miloroe rangach ka piny dwaro yuso, to akia kuma gidhiye. Kulawogi matek, to ubiro jukogi.” 

6  To chutho, noseterogi e tado, moumogi gi tworo mane osechano kanyo. 

7  Jootego nowuok, molor rangach. Ne gilawo jombetre ka giluwo yo madhi kuma iyorogo aora Jordan. 

8  Kane Rahab odhi ir jombetrego e tado, nonwang’o ka pok ginindo, 

9  mowachonigi niya, “Ang’eyo ni Ruoth Nyasaye osemiyou pinyni, kendo en adier ni waduto waluor nikech birou, kendo kibaji omako piny duto. 

10   Wasewinjo kaka Ruoth Nyasaye nodwono pi Nam Makwar e nyimu, kane ua Misri. Bende wasewinjo kaka nunego Sihon gi Og, ruodhi mag jo-Amon man loka Jordan, kaachiel gi ogendini mag lweny. 

11  Kane wawinjo wachno, ne wadoko maluor. Birou bende osekawo chunywa duto, nimar Ruoth Nyasaye ma Nyasachu en Nyasach polo gi piny. 

12  Emomiyo koro kuong’renauru e nying Ruoth Nyasaye kendo umiya ranyisi ni kaka asetimonu maber, un bende nutimne joodwa maber. 

13  Singrenauru ni unures wuora gi mama kod owetena gi nyiminena, kaachiel gi joutgi duto. Kik uwe watho.” 

14  Jogo nodwoke niya, “Kutho, to kara wan bende owojore watho. Ka Ruoth Nyasaye osemiyowa pinyni, to wanarit singruokwa, kendo wanatimni maber, mak mana kihulo wachwani.” 

15  Rahab nodak e ot mochuog e kor ohinga mar dala Jeriko, omiyo nogologi gie dirisa, molorogi piny gi tol, 

16  kowachonigi niya, “Dhiuru e got, nikech dipo ka joma lawou oyudou, ponduru kuno kuom ndalo adek, to bang’e ka jogo oseduogo, eka uchak wuoth.” 

17  Jombetrego nosieme ni ka ok otimo gima gichike, to muma ok nomakgi. 

18  Ne giwachone niya, “Chieng ma wanadonj e pinyni, to nyaka itue tol makwarni e dirisa kama ilorowaeni, kendo ichok wuoru gi meru gi oweteni kod joodu duto, mondo gibed kodi e odi ka. 

19  Ka ng’ato nowuog oko, mi negi, to rembe nobed e wiye owuon, kendo ok wanabed joketho. To ka oneg ng’ato man kodi e ot, to rembe nobed e wiwa. 

20  To kapo ni ihulo wachwani, muma ok nomakwa.” 

21  Nodwokogi niya, “Obed kamano.” Eka noweyogi, mi gidhi. To bang’e notueyo tol makwar e dirisa. 

22  Kamano ne gidhi e got, mi gipondo kuno. Joma ne lawogi nomanyogi kuonde duto e yo madhi Jordan kuom ndalo adek, to ne ok giyudogi, omiyo ne gidok Jeriko. 

23  Eka jombetre ariyogo nolor oa e got. Ne ging’ado aora, mi gidok ir Joshua. 

24  Ne ginyise weche duto ma notimorenigi, ka gimedo nyise niya, “Ruoth Nyasaye osemiyowa pinyno duto, kendo kibaji osemako ji duto, ka giwinjo birowa.”

