1   “Kineno dher wadu moro kata rombone ka ringo lal, kik iweye to nyaka igeng’e, mi idwoke ni wuon-go. 

2  Kopo ni wuon-go ok jagweng’u, kata ka ok ing’eye, to nyaka iter chiayono e dalani, kendo irite nyaka wuon-go nwang’e kuomi, eka idwoknego. 

3  Nyaka itim kamano ni kanj wadu, kata ni lawe, kata ni gimoro amora molalne, to kik iweye orweny. 

4  Kineno kanj wadu moro kata dhere kopodho e yo, to kik iwe mak ikonyo wuon-go chunge. 

5  “Dhako kik rwakre ka dichwo, dichwo bende kik rwakre ka dhako, nimar joma otimo kamano okwedi e nyim Ruoth Nyasaye ma Nyasachu. 

6  “Kapo ni iyudo od winyo man gi nyithindo kata tong’ e yath manie dir yo, kata man piny e lowo ka min-gi butnoe, to kik ikaw min-gi kaachiel gi nyithinde. 

7  Nyaka iwe min-gi dhi, to ikaw mana nyithinde kende. Kamano inibed maber kendo nidag aming’a. 

8  “Ka igero ot, to nyaka iriw rageng’ e lak tado gi yo ka oko, mondo kik ng’ato podhi koa ewi tatino, mi kel bura mar remo kuom odi. 

9   “Kik ipidh kodhi moro amora e puothi mar mzabibu, nimar kitimo kamano, to gik ma kodhino onyago, kaachiel gi olembe mag mzabibu nyaka chiw ni Ruoth Nyasaye. 

10  “Kik ipur gi dhiang’ kod kanyna e kwer achiel. 

11  “Kik irwak law molos gi usi mar yie rombo mokik gi usi mar katana. 

12   “Nyaka iket usi momin e konde ang’wen mag lawi mar abola. Chike moko mag kend 

13  “Ka ng’ato okendo chiege, to bang’e ojok kode, 

14  mi ohangone wach kendo oketho nyinge, kowacho ni nokawe to ok oyude gi ringre, 

15  to jonywol nyakono nyaka dhi ir jodongo e dhoranga dala, ka gitero gima nyiso ni nyargino ne nigi ringre. 

16  Eka wuon nyako nowachni jodongo niya, ‘Namiyo ng’atni nyara mondo okendi, to koro ojok kode, 

17  omiyo osehangone wach, kendo oketho nyinge kowacho ni ne ok oyude gi ringre. To kata kamano ma e gima nyiso ni nyara ne nigi ringre.’ Bang’ mano, noyar law mane oywego ringre nyakono e nyim jodong dala. 

18  Jodongogo nyaka chwad ng’atno, 

19  kendo goye faini pesa moromo fedha mia achiel mondo omi wuon nyako, nikech ng’atno oseketho nying nyar Israel. Nyakono nosik kode, kendo ok noriembe nyaka chieng’. 

20  To ka en adier ni nyakono ne onge gi ringre, kendo oonge gima nyiso ni ne en gi ringre, 

21  to nyaka tere e dhood wuon mare, kendo jodalagi nogoye gi kite nyaka otho nimar osekelo wichkuot e piny Israel kochodo ka pod en e dala wuon. Mano e kaka unupwodhru kuom richo ma kamaano. 

22  “Ka onwang’ ng’ato ka terore gi chi wadgi, to nyaka neggi giduto. Mano e kaka unupwodh jo-Israel kuom richo ma kamano. 

23  “Ka ng’ato onwang’o nyako moro minywomo, mi oterore kode e dala, 

24  to nyaka ukelgi giduto e dhoranga dala, mi ugogi gi kite nyaka githo. Nyaka neg nyakono nikech kata obedo ni ne en e dala kamano, to ne ok ogoyo uwi mondo okonye. Ng’atno to nyaka neg kuom kuodo wi chi wadgi. Mano e kaka unupwodh ogandau kuom richo ma kamano. 

25  “To ka ng’ato oyudo nyako moro minywomo, mi omako, kendo oterorego gi thwon oko e pap, to ng’atno kende ema nyaka negi. 

26  Kik utim gimoro ni nyako, nikech en ok osetimo gimoro moromore gi buch tho, 

27  nimar ng’atno nomake oko e pap, omiyo kata obedo ni nogoyo uwi to onge ng’at mane nyalo konye. Tim ma kamano chalo gi tim ng’at momonjo wadgi monego. 

28   “Ka ng’ato omako nyako ma ok nywom, mi oterorego, bang’e ofwenygi, 

29  to nyaka ng’atno chul wuon nyako pesa moromo fedha piero abich. To bende nyaka okend nyakono, nikech osemiye wichkuot, kendo ok onyal riembe nyaka chieng’. 

30   “Kik ng’ato ter chi wuon mare, nimar kotimo kamano, to okuodo wi wuon.

