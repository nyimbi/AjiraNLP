1  Kamano e kaka Judith nokwayo Nyasach Israel, kendo kane osetieko lemo, 

2  noa malo molor odhi e ode mane obetie e ndalo Sabato kod ndalo sewni. 

3  Eka nolonyo pien gugru mane oyudo orwako, kod lepe mag chola bende nolwoko dende duto, bang’e nowirore gi mo mang’ue ng’ar kendo ma nengone tek ahinya. Bende noloso yie wiye mosidhoe ligisa, eka norwako lawe mayande ne ojarwako e kinde mar mor kane Manase chwore pod ngima. 

4  Bang’ mano norwako wuoche kendo nolichore gi thiwni gi ronge gi tere gi sitadi kod gik mabeyo duto mane onyalo lichorego, mi nodoko jaber ahinya mane onyalo mako wang’ ng’ato ang’ata manene. 

5  Bang’e nokawo puga mar divai kod chupa mar mo, mi omiyo jatichne, kendo nokawo adita moketoe kek moted gi mok shairi, kaachiel gi olemo motwo mong’in, kod makati moko mabeyo. Mago duto bende noboyo mi omiyo jatichne. 

6  Eka ne giwuok mi gichiko dhoranga Bethulia. Kanyo ne giyudo ka Uzia ritogie kaachiel gi jodong dala mamoko ariyo ma Kabris gi Karmis. 

7  Kane gineno Judith ka lela wang’e olokore, kendo lewni morwako bende opogore gi mago ma yande ojarwako, ne olombo wang’gi ahinya. Ne giwachone niya, 

8  “Nyasach kwerewa mondo obedni mang’won, komiyo itimo gima idwaro timo, mondo jo-Israel oyud duong’, kendo mondo duong’ mar Jerusalem omedre.” 

9  Bang’ mano Judith nokulore momiyo Nyasaye duong’, eka nowacho niya, “Yawnauru dhorangach mondo awuogi kendo ami gik moko duto otimre kaka udwaro.” Ne gitimo kaka nokwayogi ka ginyiso yawuowi moko mondo oyawne dhorangach, 

10  kendo kane oseyawne, nowuok gi jatichne ka jo-Bethulia ng’iye e kinde duto kolor e got kendo kong’ado pap nyaka nolal e wang’gi. 

11  Kane oyudo Judith gi jatichne jong’ado e holo kadhi nyime gi wuodhgi, jolweny moko mag jo-Asuria noromo kodgi. 

12  Ne gimako Judith mi gipenje niya, “In kon mane? To ia kanye, to idhi kune?” Judith nodwokogi ni, “An nyar jo-Hibrania, to aringo aweyogi nikech uchiegni makogi. 

13  Adhi mondo Holoferno ma jaduong’ jolwenju, mondo anyise wach moro mabiro konye. Abiro nyise yo monego oluw, kapo ni odwaro kawo piny gode duto, mak ng’ate kata achiel otho.” 

14  E sa mane jolwenygo ochiko itgi kawinjo wach Judith, ne ging’iyore e kindgi giwegi, ka giwuoro kaka en dhako ma jaber. 

15  Kane gisewinjo wachne, ne giwachone niya, “Biro ma isebiro kuomdwaro mari iwuon mondo ine jaduong’wa biro reso ngimani! Ber mondo idhi e hembe kendo jowa moko biro kowi mondo oteri ire. 

16  Kik ibed maluor ka in kode, to nyise weche duto misewachonwagi, kendo obiro timoni maber.” 

17  Eka ne gikawo ji mia achiel kuomgi mondo okow Judith gi jatichne e hemb Holoferno. 

18  Wach birone noselandore e hembe duto, kendo wachne koro nopong’o kambi te. Kane pod oyudo en oko mar hemb Holoferno, korito mondo omiye thuolo mar donjo, ji nochako lwore mang’eny. 

19  Ne giwuoro ahinya kaka en jaber, kendo berno nomiyo chunygi odoko mamor gi jo-Israel. Ne giwacho niya, “Ere ng’ama dicha oganda manywolo nyiri machalo kama? Kik wawe kata ng’at achiel kuomgi kangima, nono to digimi piny duto tim mana gima gin ema gidwaro!” 

20  Bang’e jolweny ma jorit Holoferno kod jolweny ma jokonyne nobiro motero judith e hembe. 

21  Noyudo Holoferno yueyo e kitandane mane olosne net mar law maratiglo molos gi dhahabu kod kite ma alum alum, kaachiel gi kite moko ma nengogi tek. 

22  Jolwenygo nonyiso Holoferno wach biro Judith, omiyo nowuok odhi e agola mar hema, ka joma oting’o teyni mag fedha otelone. 

23  Kane Holoferno kod jalweny ma jakonye joneno Judith, ne giwuoro ahinya kaka en jaber. Judith nogoyo chonge piny kalung’ore mondo omi Holoferno duong’, to jotich holoferno nochunge malo.

