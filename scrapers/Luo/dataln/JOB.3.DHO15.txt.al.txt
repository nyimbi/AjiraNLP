1   Bang’e Ayub ema ne ochako wuoyo, kokuong’o chieng’ mane onywolee, 

2  niya, 

3  “Nyasaye mondo okuong’ odiechieng’ mane onywolae, kendo okuong’ odiechieng’ mane omakie ichna. 

4  Odiechingno mondo olokre mudho! Nyasaye man malo kik chak par odiechiengno! Ler bende kik chak rienyie. 

5  Odiechiengno mondo otim luoch kendo otim mudho mandiwa, ka boche polo oime, kendo wang’chieng’ oimre. 

6  Mudho molil omwony otienono, mondo kik obed achiel kuom ndalo mag higa, kendo kik kwane ka achiel kuom ndalo mag due. 

7  Otienono obed otieno ma ok makie ich nyathi, kendo ma koko mar mor ok winjie. 

8  Ajuoke mondo okuong’ odiechiengno. Ee, mana joma olony kuom golo chik ni Levayathan, mi winjgi, ema mondo okuong’e! 

9  Otienono kik lokre odiechieng’, kendo sulue mar okinyi kik rieny, kata ng’amba bende kik mol. 

10  Ee, otienono mondo okuong’, nikech noweyo onywola, mi aneno mana chuny lit kod thagruok. 

11  Dine ber ka atho ei mama, kata ka atho mana e sa mane onywolae! 

12  Mama nopira e chonge nang’o? Ere gima omiyo ne oyiena adhodho thunde, 

13  nimar ka dine atho e kindeno, to dikoro ayueyo maber, 

14  kanindo kaachiel gi ruodhi kod jodonggi mosetho mane ogero udi madongo mabeyo. 

15  Kata dikoro anindo mana ka joma omew mane opong’o utegi gi dhahabu kod fedha, 

16  kata ka nyithindo monywol kosetho, 

17  nimar ei liel ema joma richo weyoe timbegi mag mahundu, kendo jotich mool bende yudoe yueyo. 

18  Koda ka joma otue bende yudoe yueyo gi kue kuno, maonge nyapara machikogi gi gero. 

19  Ji mopogore opogore ni kanyo, ei liel, joma dongo gi joma tindo machalre, ma kata mana wasumbni bende bedo maonge e bwo chik. 

20  Ere gimomiyo jomoko inywolo mana ni mondo one thagruok? Koso ji man gi chuny lit iweyo neno chieng’ nang’o? 

21   Gidwaro tho, to tho otamore negogi. Ee, gidwaro tho moloyo mwandu. 

22  Ok ginyal bedo mamor nyaka chop githo, mi yikgi. 

23  Ere gimomiyo Nyasaye oweyogi ka gingima, to gibayo abaya e mudho, ka ogeng’onigi koni gi koni? 

24  Kar chiemo to aywak, bende asiko ka achur achura. 

25  Gimoro amora ma aluoro oseyuda, kendo gik ma bwoga ema timorena. 

26  Aonge kue, kendo ok anyal yueyo, nikech chandruokna osiko.”

