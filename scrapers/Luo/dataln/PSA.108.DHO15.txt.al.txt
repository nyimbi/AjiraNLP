57  .

7  -

11  ; 

60  .

5  -

12  ) 

1  Aikora, A Nyasaye. Adier aikora chuth. Anawer, kendo anapaki. In chunya chiew! 

2  Un thumbe bende chakuru ywak. An to abiro chiew ka chieng’ pok owuok! 

3  A ruoth Nyasaye anagoni erokamano e kind ogendini. Ee, anapaki e kind ji mae piny. 

4  Herani mosiko kod adierani bor moyombo polo. 

5  A Nyasaye, nyis tekoni gie kor polo, kendo duong’ni maler bende onenre gie kor polo, 

6  Reswa gi tekoni, kendo dwok lemowa, mondo joma ihero oyud konyruok. 

7  Nyasaye nowuoyo e kar dakne maler, kowacho niya, “Kaka koro aselocho, abiro dhi mondo apog dala mar Shekem, kaachiel gi holo mar Sukoth, ni joga. 

8  Piny Gilead gi piny Manase gin maga. Efraim en oguta, to Juda en ludha mar loch. 

9  Piny Moab to nobed karacha mar lwok, kendo Edom nobed kama aboloe wuochena. Jo-Filistia to anagonigi siboi.” 

10  A Nyasaye, ere ng’ama biro tera e dala mochiel motegno? Koso en ng’a ma nokela Edom? 

11  Bende en adier ni isedagiwa? Donge ibiro dhi e lweny gi jolwenjwa? 

12  Konywa kedo gi wasikwa, nikech kony mar dhano ok nyal gimoro. 

13  Ka Nyasaye konyowa to wabiro kedo gi chir, nikech en ema obiro loyonwa wasikwa.

