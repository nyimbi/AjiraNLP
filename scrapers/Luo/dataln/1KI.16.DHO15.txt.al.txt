1  Ruoth Nyasaye nomiyo Jehu wuod Hanani owacho ni Baasha niya, 

2  “Ne amiyi duong’ kagoli e buru, kendo naketi jatend joga Israel, to eka iluwo timbe Jeroboam, kendo imiyo joga Israel obedo joketho, ka gimiya mirima nikech richogi. 

3  Emomiyo abiro yweyi oko, kaachiel gi jodhoodi, kendo anami odi bed kaka od Jeroboam wuod Nebat. 

4  Jodhood Baasha ma otho e dala guogi nocham; to mago ma otho oko, winy nocham.” 

5  Weche moko mag Baasha, kaachiel gi tekone, kod timbene duto, ondik e Kitap Weche mag Ndalo mag Ruodhi mag Israel. 

6  Koro Baasha notho moyike Tirza, eka Ela ma wuode nodoko ruoth kare. 

7  To Ruoth Nyasaye nosemiyo Jehu ma wuod Hanani owuoyo kuom Baasha gi dhoode nikech Baasha notimo gik ma Ruoth Nyasaye okwero. Baasha nomiyo Ruoth Nyasaye mirima gi timbene mane chalo gi timbe mag dhood Jeroboam, kendo nikech notieko dhoodno. Loch Ela, ruodh Israel 

8  E higa mar piero ariyo gauchiel mar loch asa ruodh Juda, Ela wuod Baasha nodoko ruodh Israel, mi norito piny kuom higni ariyo kodak Tirza. 

9  To Zimri, ma achiel kuom jotend geche mag lweny nojame, mokedo kode. E higa mar piero ariyo gabiriyo mar loch Asa ruodh Juda, kane oyudo Ela omer Tirza e od Arza mane jarit od ruoth, 

10  Zimri nodonjo, monege, kendo okawo lochne. 

11  Kane Zimri osedoko ruoth, nonego jodhood Baasha duto, ma ok oweyo kata ng’ama dichwo achiel kuom wedene, kata osiepene. 

12  Kamano Zimri notieko dhood Baasha duto, kaka Ruoth Nyasaye nomiyo Jehu janabi owacho. 

13  Mano notimore nikech richo duto mag Baasha gi mag Ela wuode, ma ne gimiyo jo-Israel otimo, ka gimiyogo Ruoth Nyasaye ma Nyasach Israel mirima nikech nyiseche manono. 

14  Koro weche moko mag Ela, gi timbene duto, ondik e Kitap weche mag Ndalo mag Ruodhi mag Israel. Loch Zimri, ruodh Israel 

15  Zimri nobet ruoth kuom ndalo abiriyo e higa mar piero ariyo gabiriyo mar loch Asa ruodh Israel, kodak Tirza. Nonwang’o ka jolweny ojot but Gibethon, dala jo-Filistia. 

16  Jolweny mane ojotgo nowinjo kiwacho ni, “Zimri osejamo ruoth, monego.” Emomiyo jo-Isarel duto mane nie kar jot noketo Omri ma jatend lweny mondo obed ruodh Israel chieng’no. 

17  Eka Omri, kaachiel gi jo-Israel duto, nowuok Gibethon, mi gidhi gilworo Tirza. 

18  To kane Zimri oneno ni dala osekaw, nodonjo e od ruoth, mochwinyo mach kuom odno, motho kanyo. 

19  Mano notimore nikech notimo gik mane Ruoth Nyasaye okwero, koluwo timbe Jeroboam, kendo nikech nomiyo jo-Israel obedo joricho. 

20  Koro weche moko mag Zimri, gi timbene mag andhoga, ondiki e Kitap Weche mag Ndalo mag ruodhi mag Israel. Loch Omri, ruodh Israel 

21  Eka jo-Israel nopogore diriyo. Jomoko noluwo Tibni wuod Ginath, ka gidwaro kete ruoth, to jomoko noluwo Omri. 

22  To joma noluwo Omri noloyo jo-Tibni wuod Ginath e lweny, mi ginego Tibni, kendo Omri nokawo loch. 

23  E higa mar piero adek gachiel mar loch Asa ruodh Juda, Omri nodoko ruodh Israel, motiyo higni apar gariyo, Higni auchiel nodak Tirza, 

24  eka bang’e nong’iewo got Samaria kuom Shemer gi fedha, ma dirom kilo piero abiriyo kendo nochielo godno gi ohinga, mochake ni Samaria, machal gi nying Shemer, ma wuon godno. 

25  Omri notimo gik mane Ruoth Nyasaye okwero moloyo ji duto ma nokwongone, 

26  nikech noluwo timbe duto mag Jeroboam wuod Nebat, kendo nomiyo jo-Israel obedo joricho, ka gimiyo Ruoth Nyasaye ma Nyasach Israel mirima nikech nyisechegi manono. 

27  Koro weche moko mag Omri, gi tekone ma nonyiso, ondik e Kitap Weche mag Ndalo mag Ruodhi mag Israel. 

28  Omri notho, moyike Samaria; Ahab wuode nodoko ruoth kare. Loch Ahab, ruodh Israel 

29  E higa mar piero adek gaboro mar loch Asa ruodh Juda, Ahab wuod Omri nodoko ruodh Israel, morito Israel kuom higni piero ariyo gariyo kodak Samaria. 

30  To Ahab wuod Omri notimo gik ma Ruoth Nyasaye okwero moloyo jogo duto mane okwongone. 

31  Ok noluwo mana richo mag Jeroboam kende, to gima rachie moloyo mane otimo, en ni nokendo Jezebel nyar Ethbaal ruodh jo-Sidon, kendo notiyo ni Baal, kolame. 

32  Noloso kendo-mar-liswa ni Baal e ot ma nogero ni Baal Samaria, 

33  kendo nochungo siro milamo miluongo ni Ashera. Nomiyo Ruoth Nyasaye ma Nyasach Israel mirima moloyo ruodhi duto mag Israel ma nokwongone. 

34   Ndalo Ahab ema Hiel ja-Bethel nogeroe Jeriko. Kane oketo mise, Abiram wuode makayo notho, kendo ka nochungo dhorangeyene, Segub wuode machogo notho, mana kaka Ruoth Nyasaye nomiyo Joshua wuod Nun owacho.

