1  A Nyasaye, rita, nikech in e jakonyna. 

2  Asewacho ni Ruoth Nyasacha niya, “In e Ruodha, kendo gik mabeyo duto ma an-go oa mana kuomi.” 

3  Joma ogeno kuom Ruoth Nyasaye gin joma beyo, kendo amor kodgi gi chunya duto. 

4  Joma ringo dhi kuom nyiseche mamoko kelo chandruok mang’eny kuomgi giwegi. Ok anatim kodgi misengni mag remo ma giolo piny, kendo ok nalam nyisechegigo. 

5  A Ruoth Nyasaye, in kendi ema an kodi, kendo imiya gik moko duto ma adwaro. Ngimana duto nie lweti. 

6  Mwandu ma aseyudo lich miwuoro, kendo oroma maber. 

7  Apaki in Ruoth Nyasaye ma ng’adona rieko. Adier, chunya puonja gotieno. 

8  Pile apari, in Ruoth Nyasaye man koda. Ibet e bada korachwich, omiyo onge gima nyalo yienga. 

9  Kuom mano chunya opong’ gi mor kod ilo, kendo ringra bende nigi kue, 

10   nikech ok niwe adhi e piny joma otho. Ee, ok nijwang’ jatichni mihero mondo odhi e bur, 

11   Inyisa yo matera e ngima. Kama intie ema ilo maduong’ yudoree, kendo e lweti ma korachwich ema gik mamiyo chuny mor nitie mosiko.

