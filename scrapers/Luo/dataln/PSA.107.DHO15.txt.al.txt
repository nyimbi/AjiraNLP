107  —

150  ) Wer mipakogo Nyasaye kuom kony mokelo 

1   Gouru erokamano ni Ruoth Nyasaye, nikech ober, kendo herane mosiko ochwere. 

2  Konyauru pako Ruoth Nyasaye un duto ma osewaro. Osekonyou e teko wasiku, 

3  kendo oseduogou, kogolou e pinje mamoko, chakre yo wuok chieng’ nyaka yo podho chieng’, kendo chakre yo nyandwat nyaka yo milambo. 

4  Jou moko nobayo abaya e thim kendo ne ok ginyal yudo mier ma gidakie. 

5  Kech nokayogi, kendo riyo noloyogi, mi geno mane gin go orumo. 

6  To kane gin e chandruok kamano, ne giywak ni Nyasaye mondo okonygi, mi ogologi e chandruokgino. 

7  Ne otelonigi e yo mochikore tir, nyaka ne gichopo e dala ma ginyalo dakie. 

8  Onego gigo erokamano ni Nyasaye kuom herane mosiko, kendo kuom gik miwuoro mane otimonigi. 

9  Ng’ama riyo oloyo, ne omiyo pi modho, mi orome. Ng’ama odenyo to nomiyo oyieng’ gi gik mabeyo. 

10  Joma moko to nodak e mudho, kendo e tipo mar tho. Ne gin joma thagore motue gi nyororo, 

11  nikech ne gipiem gi Nyasaye Maduong’ Moloyo, ka gidagi mako chikene. 

12  Tich matek ne oologi mi gipodho piny, to onge ng’ama ne nyalo konyogi. 

13  To kane gin e chandruok kamano, ne giywak ni Nyasaye mondo okonygi, mi ogologi e chandruokgino. 

14  Ne ogologi oko e mudho, kendo e tipo mar tho, mi ochodo nyororo mane otuegigo. 

15  Onego gigo erokamano ni Nyasaye kuom herane mosiko, kendo kuom gik miwuoro mane otimonigi! 

16  Omuko dhorangeye mag mula, kendo oturo lodi mag nyinyo. 

17  Joma moko ne tuo nikech richogi. Adier, ne githagore nikech timbegi mamono. 

18  Dhogi ne rach, ma ok ginyal chamo gimoro, kendo ne gichiegni tho. 

19  To ka ne gin e chandruok kamano, ne giywak ni Nyasaye mondo okonygi, mi oresogi e chandruokgino. 

20  Ne ooro wachne, mi ochangogi, kendo ne oresogi e tho. 

21  Onego gigo erokamano ni Nyasaye kuom herane mosiko, kendo kuom gik miwuoro mane otimonigi. 

22  Onego gigone erokamano gi misengni, kendo giwer wende ma nyiso gik moko duto mosetimo. 

23  Joma moko kwang’ e nembe gi yiedhi, kendo giyudo chiembgi e tich nam 

24  Gineno gik miwuoro ma Nyasaye osetimo e nembe. 

25  Ne ogolo chik, ahiti maduong’ ochako kudho motago nam. 

26  Apaka ne gingo yiedhi malo, kendo nyumo kuonde matut. Chuny jokwang’ noridore nikech masira malich mane ojukogino. 

27  Ne gipuore kendo gitagore ka joma omer. Riekogi duto ne ok nyal konyogi. 

28  To kane gin e chandruok kamano, ne giywak ni Nyasaye mondo okonygi, mi oresogi. 

29  Ne okueyo ahiti, mi apaka oling’, 

30  eka ne gibedo mamor nikech nam nokue. Kamano Nyasaye nokelogi maber nyaka e dhowath mane gidwaro gowoe. 

31  Onego gigo erokamano ni Nyasaye kuom herane mosiko, kendo kuom gik miwuoro mane otimonigi. 

32  Onego gihul duong’ne e chokruok mar ogandagi, kendo gipake e buch jodongo. 

33  Nyasaye miyo piny ma aora molie doko ongoro, kendo omiyo sokni duono, mi pinje mokiewo kodgi doko motwo. 

34  Piny momew bende omiyo lokore piny motimo kado ma ok nyal pur. 

35  To bende omiyo piny motimo ongoro bedo gi pi, kendo piny motwo bedo gi sokni. 

36  Omiyo joma odenyo dak kuonde makamago, kendo gigero dala mondo gidagie. 

37  Gikomo, kendo gipidho mzabibu, bende gikeyo maber, 

38  oguedho joge, komiyo ginya mathoth, kendo ok oyie mondo jambgi odog piny. 

39  To ka olo jo-Nyasaye, mi osandi, kithiro malit, 

40  to Nyasaye nyiso ni ochayo joma thirogi, komiyo gibayo abaya e thim ka giruenyo. 

41  Oreso jochan kuom chandruokgi, kendo omiyo ginya mang’eny. 

42  Joma kare neno kamano, kendo gibedo mamor, to joricho duto dhogi moko. 

43  Joma riek onego onon wechegi, mondo opar hera mosiko mar Nyasaye.

