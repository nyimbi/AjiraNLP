1  Kane jo-Israel ni Mizpa, ne gisekuong’ore ni onge ng’ato kuomgi ma noyie mondo ja-Benjamin okend nyare. 

2  Koro ne gibiro Bethel, mi gibet kanyo e nyim Ruoth Nyasaye nyaka odhiambo ka giywak matek. 

3  Ne gipenjo Ruoth Nyasaye niya, “Ruoth Nyasaye ma Nyasach Israel, ang’o motimore e Israel, momiyo Israel achiel lal kama?” 

4  Kinyne gokinyi, ji nochiew chon, mogero kendo-mar-misango kanyo, mi gitimoe misengni miwang’o pep kod misengnii mag sawo. 

5  Ne gipenjore kendgii ka nitie jomoko kuom dhout Israel mane ok obiro e chokruok mar Ruoth Nyasaye, nikech ne gisekuong’ore matek ni nyaka neg ng’ato ang’ata mane ok obiro Mizpa e nyim Ruoth Nyasaye. 

6  Ne gikuyo, ka giparo owetegi ma jo-Benjamin, mi giwacho niya, “Kawuono dhood Israel achiel oselal. 

7  Ere gima dwatim mondo wayud mon ni jo dhoodno modong’ nikech ne wakuong’ore e nyim Nyasaye ni ok wayie mondo gikend nyiwa.” 

8  Mano emomiyo ne gipenjore ka nitie jomoko kuom dhout Israel mane ok obiro Mizpa e nyim Ruoth Nyasaye. To nobedo ni onge ja-Jabesh-gilead mane obiro e chokruokno, 

9  omiyo kane okwan ji, to ne oyud ni onge ja-Jabesh-gilead kata achiel kanyo. 

10  Omiyo jo-Israel nooro jogi ma jochir alufu apar gariyo, ka gichikogi niya, “Dhiuru Jabesh-gilead mondo uneg joma odakie, chwo gi mon kod nyithindo. 

11  Neguru chwo gi mon duto, to kik uneg nyiri ma pok ong’eyo chwo.” Mi jogo nodhi, motimo kamano. 

12  Ne giyudo nyi Jabesh-gilead mia ang’wen ma pok ong’eyo chwo, mi gikelogi e kambi man Shilo e piny Kanaan. 

13  Bang’e jo-Israel duto nooro joote mondo odhi ir jo-Benjamin mane ni e bur lwanda man Rimon, mondo olos kodgi winjruok. 

14  Eka jo-Benjamin-go noduogo, mi jo-Israel nomiyogi nyi Jabesh-gilead mane ok ginego kande. To kata kamano ne ginok, ma ok giromo jo-Benjamin-go. 

15  Chuny jo-Israel ne pod ywago jo-Benjamin, nikech Ruoth Nyasaye nosemiyo nying jomoko olal kuom dhout Israel. 

16  Kuom mano, jodong Israel nowacho niya, “Koro watim ang’o mondo wayud mon ni joma odong’gi, nikech mond jo-Benjamin duto osenegi? 

17  Nyaka wayud mon ni jo-Benjamin modong’, mondo kik nyinggi lal, 

18  to ok wanyal yienigi mondo gikend nyiwa, nikech wasekuong’ore ni nokuong’ ng’at momiyo ja-Benjamiin nyare okendo.” 

19  Bang’e ne giparo ni Sap Ruoth Nyasaye mitimo Shilo higa ka higa biro timore machiegni. (Shilo ni yo nyandwat mar Bethel, kendo en yo milambo mar Lebona, to kendo en yo wuok chieng’ mar yo moa Bethel, kadhi Shekem.) 

20  Omiyo ne giwacho ni jo-Benjamin niya, “Dhiuru mondo ubuti e puothe mzabibu, 

21  kendo urit une ka nyi Shilo wuok dhi miel e nyasi. Eka uwuogi, mondo ng’ato ka ng’ato kuomu omak nyako moro gi thwon, odoggo e piny Benjamin mondo obed chiege. 

22  Ka wuonegi kata owetegi obiro iru mondo ogolgi, to unyalo wachonigi niya, ‘Yieuru wakendgi, nikech ne ok wamayougi e lweny mondo gibed mondewa. To bende ne ok umiyowagi, oomiyo pok uketho singruok ma dikelnu bura!’ ” 

23  Mi jo-Benjamin notimo kamano. Ng’ato ka ng’ato nomako nyako kuom nyiri mane mielgo, modhigo mondo obed chiege. Bang’e ne gidok e pinygi giwegi, mi gichako gigero mier, gidakie. 

24  To jo-Israel mamoko bende noke, modok kuom dhoutgi kendo kuom joodgi e miechgi giwegi. 

25   E ndalogo Israel ne pok obedo gi ruoth, kendo ng’ato ka ng’ato ne timo mana gima ohero.

