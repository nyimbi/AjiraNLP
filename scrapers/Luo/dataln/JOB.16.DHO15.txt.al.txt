1  Ayub nodwoko niya, 

2  “Asewinjo weche machalo kamago ndalo mathoth, omiyo hocho muhoyago medona mana chandruok. 

3  Ubiro siko kuloso kamano nyaka karang’o? Ang’o momiyo utamoru ling’? 

4  Ka da bed ni an e un, to an bende dawacho gik moko duto muwachogo. Da agonu wiya ka ng’ama riek, kendo da arogonu gi weche mogundho. 

5  Bende da ang’adonu rieko ma ategogo chunyu, kendo dikoro athoro weche mondo ahougo! 

6  To an to, kata ka aloso, kata ka aling’, to rem ma an-go ok rum. 

7  A Nyasaye, isemiyo aol chuth, kendo isenego joga duto. 

8  Isemaka, kendo ikawa ka jasiki. Adong’ mana choke lilo, kendo ji paro ni mano nyiso ni an jaketho. 

9  Nyasaye jako bedena gi embena ka en gi mirima mager, kendo ojwolona wang’e, ka osin koda. 

10  Ji ng’amo dhogi, ka gidwaro chama, bende ginur kuoma, bende githalo lemba. 

11  Nyasaye osejwang’a e lwet joma timbegi richo. 

12  Chon ne adak gi kue, to Nyasaye ne omaka gi ng’uta, mi owita piny, kendo otura. An ema Nyasaye onena, 

13  Kendo ochiela gi aserni koni gi koni. Gichwowa kendo gihinya, to eka pod ok okecha! 

14  Ohinyo denda sa duto, kendo omonja ka jalweny ma chunye okethore. 

15  Aywak kendo arwako pien gugru, bende abet abeta e buru ka wiya okuot. 

16  Aseywak mi wang’a oowore, kendo okuot ma ok anyal neno, 

17  to ok asetimo tim mahundu, kendo alamo Nyasaye gi adiera duto. 

18  In piny, kik ipand gik maricho ma osetimna! Kik iyie ng’ato omi aling’, ka aywak mondo ong’adna bura makare! 

19   Nitie ng’ato e polo ma biro chung’ ka chwaka. 

20  Adwaro mondo ywakna ochop e nyim Nyasaye, kendo owinj lemona. 

21  Bende adwaro ni ng’ato okwana Nyasaye, ka ng’ama kwayo ni osiepne. 

22  Hika koro orumo, kendo achomo kuma adhiye chuth.

