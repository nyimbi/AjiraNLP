1  Ng’at ma kendeke dwaro mana gige owuon. Ok onyal yie gik ma ji duto oyiego. 

2  Ng’at mofuwo ok dew kata ka owinjo gimoro, kata ka ok owinjo. Riekone kende ema odwaro nyiso. 

3  Richo kelo wichkuot, kendo ka nyingi okethore, to achaya ema iyudo. 

4  Weche dhano gin soko mar rieko. Gitut ka nam, kendo giliw ka aora mamol. 

5  Ok en gima kare chwako jaketho, kata ketho buch ng’ama kare. 

6  Weche ng’at mofuwo kelo dhaw, omiyo owinjore gi goch. 

7  Ka ng’at mofuwo wuoyo, to otiekore kende. Wechene owuon ema make. 

8  Mano kaka weche kuoth mit manade! Gidonjonwa mana kaka chiemo mamit ridore e iwa. 

9  Jasamwoyo rach mana ka ng’at ma ketho gik moko. 

10  Nying Ruoth Nyasaye chal gi dala mochiel motegno, ma ng’at makare nyalo ringo resoree. 

11  Jamoko paro ni mwandune en ohinga mogeng’orego. 

12  Ng’at mamuol ema yudo duong’. Jasunga to luwo yo mochiko kethruok. 

13  Chik iti kapok idwoko penjo. Ka ok itimo kamano to ibedo mofuwo, kendo ikelo wichkuot. 

14  Chuny man gi chir ema konyo ng’ato ka tuo. To ka chuny ng’ato ool to konye tek. 

15  Joma weche donjonigi dwaro mondo opuonjre, kendo gichiko itgi mondo kik wach moro kadhnigi. 

16  Lwedo mabup ema yawo dhoot, kendo nyalo miyo ine kata mana ng’ama duong’. 

17  Ng’at ma okuongo yalo ema iparo ni wacho adier, to eka bang’e ng’at ma giyalogo chako ng’eng’e. 

18  Ka joma rateke ng’ang’ore e od bura, to ombulu ema nyalo thegogi. 

19  Kikonyo owadu, to enoriti mana ka dala mochiel motegno, to ka idhaw kode to enolorni dhoot. 

20  Weche duto mawuok e dho ng’ato duogo e wiye owuon. 

21  Weche ma ng’ato wacho nyalo kelo ngima, to bende ginyalo kelo tho. Kuom mano, rit dhogi maber mondo wecheni okonyi. 

22  Ng’at mokendo dhako oyudo gima ber. En gi hap Ruoth Nyasaye. 

23  Jachan kawuoyo to ywagore. Jamoko to wuoyo mana gi gero. 

24  Osiepe moko beyo mana kuom mbekni manono. Osiep maber to nyalo geni moloyo kata mana owadu monywoligo.

