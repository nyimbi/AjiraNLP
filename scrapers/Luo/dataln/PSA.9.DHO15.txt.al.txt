1  A Ruoth Nyasaye, abiro paki gi chunya duto, ka ahulo gik madongo duto ma isetimo. 

2  Abiro wer gi ilo nikech in. A Nyasaye Maduong’ Moloyo, abiro pako nyingi gi wer! 

3  Wasika dok chien ka gineni. Gipodho piny kendo githo. 

4  In jang’ad bura kare. Iseng’adona bura maber, ka ibet e kom duong’ni. 

5  Isekwero ogendini ma ok ong’eyi, kendo itieko joricho, mi irucho nyinggi oko nyaka chieng’. 

6  Wasikwa orumo chuth, bende iseketho miechgi, kendo wich owil kodgi mochwere. 

7  Ruoth Nyasaye e ruoth nyaka chieng’. Oseketo kome mar ng’ado bura. 

8  Orito piny gi adiera, kendo ong’ado ni ji bura kare. 

9  Ruoth Nyasaye ema joma ithiro ringo tony kuome, kendo en e kar kue e kinde mag chandruok. 

10  A Ruoth Nyasaye, joma ong’eyi keto genoo margi kuomi, nimar in ok ijwang’ ng’ato ang’ata moringo obiro iri. 

11  Pakuru Ruoth Nyasaye marito piny kodak Sayun. Nyisuru ogendini duto gik madongo ma osetimo. 

12  Nyasaye paro jogo ma ithiro, bende wiye ok wil gi ywakgi. En e jachul kuor, kendo okumo joma timonigi marach. 

13  A Ruoth Nyasaye, bedna mang’won. Neye kaka joma mon koda thaga! Resa e lak tho, A Ruoth Nyasaye, 

14  mondo achung’ e nyim jo-Jerusalem, ka anyisogi gik moko duto momiyo apaki. Abiro bedo mail nikech iseresa. 

15  Ogendini ma ok ong’eyo Nyasaye osekunyo bur monyumoree. Ee, gisechiko obadho, mi gin giwegi ema gimokoe. 

16  Ruoth Nyasaye osefwenyore kuom ng’ado bura kare, to joricho osenyumore e timbegi giwegi. 

17  Piny joma otho ema joricho duto ochomo, kendo e kar jogo duto modagi Nyasaye. 

18  Nyasaye ok nojwang’ jachan, kendo ok notiek geno mar joma ithiro. 

19  A Ruoth Nyasaye, bi! Kik iwe dhano loyi! Kel ogendini ma ok ong’eyi e nyimi mondo iyal. 

20  Migi gibed maluor, A Ruoth Nyasaye, kendo nyisgi ni gin mana ji.

