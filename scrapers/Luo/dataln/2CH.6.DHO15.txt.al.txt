1   Ruodhi 

8  .

12  -

66  ) 

1  Solomon nowacho niya, “A Ruoth Nyasaye niwacho ni nidag e mudho mandiwa. 

2  To koro asegeroni ot man gi duong’ mondo idagie nyaka chieng’.” 

3  Eka ruoth nowichore, kendo kane jo-Israel duto ma ne ochokore e nyime ochung’, noguedhogi. 

4   Nowacho niya, “Apako Ruoth Nyasaye ma Nyasach Israel, mosechopo singruok mane otimo ni Daudi wuora, kowachone niya, 

5  ‘Chakre ndalo mane aresoe joga kagologi e piny Misri, pok ayiero dala moro kuom dhoudi duto mag Israel mondo ogernae ot ma nyinga betie, mak mana Jerusalem, 

6  kendo ne ok ayiero ng’at moro obed jatend joga Israel, mak mana Daudi.’ 

7  Ung’eyo ni Daudi wuora ne dwaro gero ot ni Ruoth Nyasaye ma Nyasach Israel, 

8  to Ruoth Nyasaye nowachone niya, ‘Nitimo maber kuom paro gerona ot. 

9  Kata kamano, in ok niger odno to mana wuodi mibiro nywolo ema nogernago.’ 

10  Koro Ruoth Nyasaye osechopo singruok mane otimo, nikech osebet kar Daudi wuora, kendo an e ruodh Israel, mana kaka Ruoth Nyasaye nosingore, mi asegero ot ni Ruoth Nyasaye ma Nyasach Israel, 

11  kendo aseketoe Sandug Muma moting’o singruok mane Ruoth Nyasaye otimo gi jo-Isarel.” 

12  Eka Solomon nochung’ e dho kendo-mar-misango mar Ruoth Nyasaye e nyim jo-Israel duto, kendo noyaro bedene. 

13  Noseloso raidhi mar mula, ma borne gi lachne mita ariyo gi nus maromre, to borne modhi malo mita achiel gi nus, moketo e dier laru, noidhe, mogoyoe chonge piny e nyim jo-Israel duto mane ochokore. Norieyo bedene malo, 

14  kowacho niya, “A Ruoth Nyasaye ma Nyasach Israel, onge Nyasaye moro e polo kata e piny machal kodi. Irito singruok mitimo gi jotichni mawuotho e yoreni, gi chunygi duto, kendo iherogi gi hera mosiko. 

15  Isechopo singruok ma nitimo ni Daudi wuora ma jatichni. Adier, gima niwacho ema koro isetimo. 

16   Emomiyo, in Ruoth Nyasaye ma Nyasach Israel, yie ichop singruok mane itimo ni Daudi wuora ma jatichni kiwachone niya, ‘Anywolani nobed ruodhi mag Israel nyaka chieng’, to mana ka yawuoti oritore kendo owuotho e chikena kaka isewuotho.’ 

17  To koro Ruoth Nyasaye ma Nyasach Israel, wachni ma iwacho ni Daudi jatichni mondo otimre. 

18   “In Nyasaye, bende nidag kod ji e piny? Ka kata polo maduong’ manadi ok nyal romi, to koro ot ma asegeroni direm marom nadi! 

19  Kata kamano, Ruoth Nyasacha, yie mondo iwinj lemona gi kwayona, kendo iwinj ywakna makeloni. 

20   Odiechieng’ gotieno mondo irang ot misewacho ni nyingi nobedie, kendo iwinj lemo ma abiro bedo ka akwayogo kaeri. 

21  Iwinj kwayo ma an kod jogi Israel biro kwayi. Yie iwinjwa e polo kama idakie, to kiwinjo, mondo iwenwa richowa. 

22  “Ka ng’ato otimo ni wadgi marach, kendo okete mondo ocham muma, mi okuong’ore e nyim kendo-mar-misango manie odni, 

23  to yie mondo iwinj e polo, kendo ing’ad buch jotichni, kikumo ng’at moketho, kendo kidwoko richone e wiye owuon. To jal ma kare mondo iket kare, mimiye pok moromo gi timne maber. 

24  “Ka wasigu oloyo jogi Israel nikech gisekethoni, to eka gilokore, kendo giyie duong’ni ka gilami kendo gisayi e odni, 

25  to yie mondo iwinjgi e polo, kiweyonigi richogi, kendo idwokgi e pinygi mane imiyo kweregi. 

26  “Ka polo ong’awo, ma koth onge, nikech jogi Israel osekethoni, to bang’e gilemo kaeri kendo giyie duong’ni ka gilokore giweyo richogi nikech ikumogi, 

27  to yie mondo iwinjgie polo, kiweyonigi richogi. Nyisgi yo maber ma onego giwuothie, kendo imi koth chue e pinyi misemiyo jogi mondo obed mwandugi. 

28  “Ka kech, kata dera mar tho marach, nie piny, kata ka cham orochore ewi dongo kata ka bonyo kata kungu nitie, kata ka wasikgi oluoro dala moro, kata ka tho kata tuo manadi nitie, 

29  mi ng’ato olami ka kwayi gimoro, korieyo bedene kochomo Hekaluni, (nimar ng’ato ka ng’ato ong’eyo gima thage kendo chando chunye) 

30  to yie mondo iwinj e polo kama idakie, iwene richone, kendo ichop lemone, kimiye pok moromo gi timbene nikech in kendi ema ing’eyo chuny ji duto, 

31  kuom mano mondo giluori, kendo giluw chikeni ndalo duto ma gidakgo e piny mane imiyo kwerewani. 

32  “Ka ng’ama wendo ma ok achiel kuom jogi Israel obiro mondo olem e Hekaluni koa e piny mabor nikech nyingi maduong’ gi lweti motegno, kod badi morie, 

33  to yie mondo iwinj e polo kama idakie, kendo itim duto ma ng’at ma wendono okwayi. Kamano ji duto manie piny mondo ong’e nyingi kendo olwori mana kaka jogi Israel, kendo mondo ging’e ni Hekalu ma asegeronini en mari adier. 

34  “Ka jogi dhi e lweny kedo gi wasikgi kamoro amora miorogie, mi gilami ka gichomo dala miseyiero kod Hekalu masegeronini, 

35  to yie mondo iwinj gie polo lemo ma gikwayigo, kendo ikonygi. 

36  “Ka gitimo gima isekwero, (nimar onge ng’at ma ok kethi), kendo ikecho kodgi, michiwogi e lwet wasikgi mondo otergi e tuech e piny mabor kata machiegni, 

37  to eka bang’e giloko parogi e piny motuegieno, mi chunygi olokore, kendo gikwayi niya, ‘Waseketho kwatimo wich teko kod richo,’ 

38  mi giduogo iri gi parogi duto kendo gi chunygi duto e piny ma notuegieno, kendo gilemo ka gichomo pinygi ma nimiyo kweregi, kod dala ma niyiero, gi Hekalu masegeronini, 

39  to yie mondo iwinj e polo kama idakie lemo ma gikwayigo, kendo ikonygi kiweyo ni jogi richo ma gisetimo e nyimi. 

40  “A Nyasacha, yie mondo iwinj lemo mikwayigo ka. 

41   A Ruoth Nyasaye, mi jodoloni obed joma owar adier, kendo jogi molwori mondo obed mamor nikech iguedhogi. 

42  A Ruoth Nyasaye, kik ilok ng’eyi ni ruoth mowir miseyiero. Par herani mosiko mane iherogo Daudi jatichni.”

