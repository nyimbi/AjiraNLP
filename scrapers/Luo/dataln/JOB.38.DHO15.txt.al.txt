1  Eka Ruoth Nyasaye nowuoyo gi Ayub gie boche polo, kowacho niya, 

2  “In ng’a, minyalo penjo rieko ma an-go? Fupi lilo ema inyiso. 

3  Koro a malo ka dichwo, mondo idwok weche ma adwaro penjigi. 

4  Ne intie ka achweyo piny koso? Nyisa ane, ka en adier ni in ng’ama riek mong’eyo gik moko duto kamano. 

5  En ng’a mane opimo bor piny gi lachne? Donge ing’eyo gik ma kamago? 

6  En ang’o momako sirni mag piny? Koso en ng’a mane oketo mise mare? 

7  Chieng’no sulue ne wer kanyakla ka ugue wang’, kendo yawuot Nyasaye nokok gi ilo. 

8   En ng’a mane oloro dhorangaye mondo ogeng’ nam, kane omwomo, mowuok ei piny? 

9  An ema ne apong’o nam gi boche polo, mi aume gi rumbi molil. 

10  Ne aketo tong’ ni nam, mi alorone dhorangeye. 

11  Eka ne anyise niya, ‘Ka eri ema igikie, ma kik ikadhi! Apakani madongogo nyaka gik mana kaeri.’ 

12  In Ayub, bende nyaka nene isemiyoe piny oru? 

13  Koso bende isechiko piny mondo oyawre maler, ong’eng’ joricho kuonde ma gipondoe? 

14  Ka piny yawore, to gode gi holni nenore ka kido mogor e nanga. 

15  Ler mar odiechieng’ bwogo joricho, kendo monogi timo timbe mahundu. 

16  Bende isedhi e kude mag nam, kuma pige wuokie? Koso bende isewuotho e lowo manie bwo ataro? 

17  Bende ng’ato osenyisie dhorangeye mag Piny Joma Otho, kuma otimo mudho? 

18  Bende ing’eyo kaka duong’ mar piny romo? Dwoka ane, ka ing’eyo gigo duto! 

19  Bende ing’eyo kuma ler aye? Koso bende ing’eyo kuma ler chakoree? 

20  In inyalo nyisogi kuma onego gichopie, eka bang’e idwokgi kuma ne giwuokie? 

21  Nyaka bed ni inyalo timo kamano, nikech hiki ng’eny ahinya, kendo ne onywoli ka pok ochwe piny! 

22  Bende isedhi kuonde keno ma akanoe pe, 

23  mondo obed moikore ni chieng’ lweny, kendo ni chieng’ masira? 

24  Bende isedhi kuma chieng’ thinyoree, kata kuma yamb ugue kudho ka wuokie? 

25  Ng’ano mane oloso kama koth luwo, ka dwaro chue, kendo mane oloso yo ma ludh koth luwo? 

26  En ng’a mamiyo koth chue kama onge ng’ama odakie? 

27  Koso en ng’a makelo koth e piny motwo, kendo mobaro okak mondo lum olodhie? 

28  Bende koth machue, kata tho mamoko e lum, nigi wuon-gi? 

29  Min pe to ng’a? 

30  Koso min koyo to ng’a, mamiyo pi poto matek ka kidi, kendo mamiyo nam bedo matek ka lwanda lawre? 

31   In bende inyalo tueyo Yugni kanyakla, kata gonyo tol motueyo Rudhni kaachiel?. 

32  Bende inyalo miyo Oluoro-Budho wuogi e sa moketne? Koso inyalo chiko Ratego e yo monego oluw? 

33  Bende ing’eyo chike marito kor polo, kata mana mago marito piny? 

34  Bende inyalo golo chik ni boche polo, mi imi giol kuomi koth maduong’? 

35  Ka igolo chik ni polo mondo omil, to bende dobi iri mondo owachni ni oikore timo gimoro amora midwaro? 

36  En ng’a ma nyiso okok ndalo ma aora Nael biro mwomoe genge? Koso en ng’a manyiso thwon gweno ni koth biro chue? 

37  Ng’ano mariek manyalo kwano boche polo, kendo manyalo leng’ogi mondo koth ochue, 

38  mi lok buru tombni tombni? 

39  Bende dinyal dwaro chiemo ni sibuor, mi ipidh nyithinde ma odenyo 

40  e kinde ma gipondo e gondgi? 

41  En ng’a mamiyo agak chiemo, mondo odhi opidhgo nyithinde maywakna, kendo mathagore, ka kech kayo?

