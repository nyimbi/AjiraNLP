1  A Nyasaye, isejwang’owa kamano nang’o? Bende mirima biro maki gi jogi iwuon nyaka chieng’ adier? 

2  Parie joma ne iyiero chon mondo obed jogi. Gin joma ne iwaro mondo obed ogandani iwuon. Bende parie got Sayun kama ne isedakie. 

3  Bi mondo iwuoth e dala mane osekethoreni. Wasikwa oseketho Hekalu mari chuth. 

4  Wasiki nopong’o Hekalu gi koko, kendo ne gichungo bandechegi ka ginyiso ni gisekawe. 

5  Ne gigoye piny mana ka joma tong’o yien gi ledhi, 

6  kendo ne gibaro gik mopa duto gi ledhi kod nyundo. 

7  Bende ne giwang’o Hekalu mari gi mach, mi gidwanyo kama ilamie. Adier, ne gikethe chuth! 

8  Ne gichano mondo gitiekwa pep, kendo ne giwang’o kamoro amora milami e piny. 

9  Ok wanyal neno gik maler mane watiyogo e lemo, bende koro waonge jonabi. Waonge gi ng’at mong’eyo ni gima osetimoreni biro siko nyaka karang’o. 

10  A Nyasaye, wasikwa biro jarowa kuom kinde marom nadi? Koso gibiro yanyo nyingi nyaka chieng’? 

11  Ere gima omiyo itamori konyowa? Koso ang’o momiyo ing’wonyonwa lweti? 

12  To in Nyasaye, isebedo Ruodhwa nyaka nene, kendo isebedo kilocho e piny ngima. 

13   Ne ipogo nam gi tekoni mang’ongo, mi itoyo wiye mag ondiegi nam. 

14   Adier, ne itoyo wiye mag Levayathan, mi imiyo joma odak e thim ringre mondo ocham. 

15  Nimiyo sokni gi aore omol, kendo in ema nimiyo aore ma ok duon oduono. 

16  In ema ne ichueyo odiechieng’ gi otieno, mi iketo wang’chieng’ gi due karegi. 

17  Niketo tong’ mag piny. Oro gi chwiri bende in ema niketo. 

18  To par ineye A Nyasaye, kaka wasiki mofuwo jari. 

19  Kik ijwang’ jogi moheri e lwet wasikgi makwiny, kendo kik wiyi wil gi jotichni misando, 

20  to par singruok mane itimo kodwa. Kuonde duto motimo mudho e piny opong’ gi timbe mahundu. 

21  Kik iwe lo joma ithiro, to joma odhier kendo ma jochan mondo opaki. 

22  A Nyasaye, a malo mondo ihul wachni iwuon, kiparo kaka joma kiayi jari pile odiechieng’ duto. 

23  Wiyi kik wil gi koko mar mirima ma wasiki goyo sa ka sa.

