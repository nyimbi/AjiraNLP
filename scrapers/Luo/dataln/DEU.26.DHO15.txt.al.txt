1  “Ka usechopo e piny ma Ruoth Nyasaye ma Nyasachu biro miyou mondo obed mwanduu, mi udak kuno, 

2   to nyaka ng’ato ka ng’ato kaw gik moko duto mokwongo nyak e pinyno, kendo ket e atonga, mi dhigo kama Ruoth Nyasaye ma Nyasachu biro yiero mondo nyinge obedie. 

3  Nyaka odhi ir jadolo man kanyo, kendo owachne niya, ‘Ahulo ni Ruoth Nyasaye ma Nyasacha kawuono ni asechopo e piny mane Ruoth Nyasaye osingore ni kwerewa ni nomiwa.’ 

4  Bang’ mano jadolo nokaw atonga e lwet ng’atno, mi noket piny e nyim kendo-mar-misango mar Ruoth Nyasaye. 

5  Eka ng’atno nowach e nyim Ruoth Nyasaye niya, ‘Kwara ne en ja-Aram ma bayo abaya, ma onge gi kar dak. Ne odhi e piny Misri kane pod joge nok, mi gidak kuno. Bang’e ne ginya, mi gidoko oganda maratego man gi ji mang’eny. 

6  To jo-Misri nosandowa, monyorowa, kendo oketowa e tich misumba malit. 

7  Ne waywak ni Ruoth Nyasaye ma Nyasach kwerewa mondo okonywa, mi nowinjo ywakwa, kendo oneno thagruok gi nyor mane inyorowago, kod tich matek mane watiyo. 

8  Kuom mano nogolowa e piny Misri gi teko maduong’ kod bat morie, kendo gi timbe madongo kod ranyisi gi honni. 

9  Nokelowa kaeri momiyowa piny maber kendo momewni. 

10  A Ruoth Nyasaye, mano emomiyo akeloni gik mokwongo nyak e lowo misemiya.’ Eka noket atongano piny e nyim Ruoth Nyasaye, mi okulorene piny mondo olame. 

11  Bang’e un gi jo-Lawi kod jopinje mamoko modak kuomu nyaka utim sawo mondo upargo gik mabeyo duto ma Ruoth Nyasaye osetimonu kaachiel gi jou. Chike mag chiwo achiel kuom apar mag gik monyak 

12   “Ka usetieko choko achiel kuom apar mag gik monyak e higa mar adek, ma en higa michiwoe achiel kuom apar mar gik manyak, to nyaka uchiw gigo ni jo-Lawi gi jopinje mamoko modak kuomu, kaachiel gi nyithindo ma kiye kod mond liete, mondo gibed gi chiemo moromogi e miechu. 

13  Bang’ mano ng’ato ka ng’ato nowach e nyim Ruoth Nyasaye ma Nyasachu niya, Asegolo gik mowalni e oda, mi amiyo jo-Lawi gi jopinje mamoko gi nyithindo makiye kod mond liete mana kaka nichika. Wiya ok osewil, kata ok aseketho chikni moro kata achiel. 

14  Pok achamo gik mowalnigo e ndalo ma aywago ng’at motho, kata gologi e oda ka agak, kendo ok asechiwogi ni ng’at motho. A Ruoth Nyasaye asemako chikni, katimo gik moko duto midwaro. 

15  Rang piny gie polo kar dakni maler, mondo iguedh jogi Israel kod piny maber kendo momew misemiyowa, kaka nikuong’ori ni kwerewa.” Jo-Israel nyaka bed oganda mowal ni Ruoth Nyasaye 

16  “Kawuono, Ruoth Nyasaye ma Nyasachu chikou mondo urit chikegi gi buchegi duto. Nyaka uritgi gi chunyu duto. 

17  Usehulo tinende ni Ruoth Nyasaye e Nyasachu, kendo ni ubiro luwo yorene, murit chikene gi buchene, kendo uwinj wachne. 

18   Ruoth Nyasaye bende osehulo tinende ni un e joge owuon, marito chikene duto, kaka nosingorenu. 

19  Obiro ting’ou malo moloyo ogendini mamoko duto mane ochueyo, mondo nyinge oyud duong’ gi pak kod huma. Kamano unubed oganda mowal ni Ruoth Nyasaye ma Nyasachu mana kaka nosingore.”

