1  Saulo nowuoyo gi Jonathan wuode, kendo gi joge duto, ni mondo gineg Daudi. 

2  To Jonathan nohero Daudi ahinya. Omiyo nonyiso Daudi wach niya, “Saulo wuora dwaro negi. Emomiyo tang’, mondo kiny ipond gokinyi kama ogeng’ore. 

3  An to kiny nawuog machung’ but wuora e pap kama intie, kendo nawuo kode kuomi. Ka awinjo wach moro, to nanyisi.” 

4  Jonathan nowuoyo maber gi Saulo wuon mare kuom Daudi, kowachone niya, “Ruoth, kik itim marach ni Daudi jatichni, nikech pok otimoni gimoro marach, to osekonyi ahinya. 

5  Noyie tho konego ja-Filistia cha, mi Ruoth Nyasaye nokelo konyruok maduong’ ni jo-Israel duto. Nineno mano, kendo nimor. Marang’o koro idwaro timo marach ni Daudi maonge ketho, kinege kayiem nono?” 

6  Saulo nowinjo wach Jonathan, mi nokuong’ore gi nying Ruoth Nyasaye ni ok noneg Daudi. 

7  Bang’e Jonathan noluongo Daudi monyiso wachno. Eka nokele ir Saulo, mi Daudi notiyone kaka chon. 

8  Lweny nochako owuok, mi Daudi nodhi kedo gi jo-Filistia, moloyogi chuth, nyaka ne giringo. 

9  Chieng’ moro kane Saulo obet e ode gi tong’ e lwete, to Daudi goyo thum, muya marach moa kuom Ruoth Nyasaye nobiro kuome, 

10  mi notemo chwowo Daudi gi tong, mondo oriw gi kor ot, to Daudi noleng’o, mi tong’ ochwowo mana kor ot. Eka Daudi nopusore motony. 

11   Gotienono Saulo nooro joote mondo orit od Daudi, nikech nodwaro nege gokinyi. To Mikal chi Daudi nonyise wach niya, “Ka ok ipondo gotienoni, to kiny nonegi.” 

12  Omiyo noloro Daudi piny gie dirisa, mi Daudi noringo motony. 

13  Bang’e Mikal nokawo kido mar nyasaye manono, moketo e kitanda, kendo noketone raten molos gi yie diek yo ka wiye, moumo duto gi nanga. 

14  Kane Saulo ooro joote mondo omak Daudi, Mikal nowachonigi ni otuo. 

15  Jootego noduoko ni Saulo wach, to noorogi kendo, mondo gidog gine Daudi kendgi giwegi. Nomedo wachonigi niya, “Keleuru gi kitanda, mondo anege.” 

16  To kane jootego odonjo, ne ginwang’o mana kido mar nyasaye manono e kitanda, kod raten molos gi yie diek yo ka wiye. 

17  Saulo nopenjo Mikal niya, “Marang’o iwuonda kamano, miweyo jasika odhi, motony?” To Mikal nodwoke niya, “Nokona ni mondo aweye odhi, nono to onega.” 

18  Kamano Daudi noringo, motony. Nodhi Rama ir Samuel monyise gik moko duto mane Saulo osetimone. Eka ne gidhi gi Samuel, mi gidak Nayoth. 

19  Nonyis Saulo wach ni Daudi ni kuno, 

20  mi nooro joote mondo omake. To kane jootego oneno oganda jonabi ka dhumore, kod Samuel kochung’ ka jatendgi, Much Nyasaye nobiro kuomgi, mi gin bende ne gidhumore. 

21  Kane onyis Saulo wachno, nochako ooro joote moko, to gin bende ne gidhumore. Eka Saulo nooro joote kendo mar adek, mi kata jogo bende nodhumore. 

22  Bang’e nodhi Rama en owuon, to kane ochopo e soko maduong’ man Seku, nopenjo kuma Samuel gi Daudi odakie, mi ng’at moro nodwoke ni gin Nayoth e Rama. 

23  Kane oyudo odhi kuno, Much Nyasaye nobiro kuome en bende kendo nodhumore kowuotho nyaka nochopo Nayoth. 

24   En bende nolonyo lepe, kendo nodhumore e nyim Samuel mi noriere duk odiechieng’no gotienono duto. Emomiyo wachno olokore ngero ni, “Kara Saulo bende en achiel kuom jonabi.”

