1   Kane Daudi koro oseti, kendo hike oniang’, noyiero Solomon wuode mondo obed ruodh Israel. Daudi opogo jo-Lawi gi jodolo e migepegi mag tich 

2  Nochoko jodong Israel duto kaachiel gi jodolo kod jo-Lawi. 

3  Jo-Lawi machwo ma johigni piero adek kata moloyo kanyo nondik nyinggi, mi kar rombgi noromo alufu piero adek gaboro. 

4  Alufu piero ariyo gang’wen kuomgi noket mondo oti e Od Ruoth Nyasaye, to alufu auchiel mondo obed jotelo kod jong’ad bura, 

5  to alufu ang’wen noket jorit dhorangeye, kendo alufu ang’wen mondo opak Ruoth Nyasaye gi thumbe mane Daudi oloso. 

6  Daudi nopogogi e migepe miluongo gi nying Gershon gi Kohath kod Merari, ma yawuot Lawi. 

7  Yawuot Gershon ne gin Laadan kod Shimei. 

8  Laadan nonywolo yawuowi adek, ma nyinggi Jehiel, ma nodoko jatelo, gi Zetham kod Joel. 

9  Mago ne jotend dhout Laadan. 

10  Yawuot Shimei ne gin ang’wen, ma nyinggi Jahath gi Ziza gi Jeush kod Beria. 

11  Jahath ne en jatelo, to Ziza ne jalupne. Jeush gi Beria nokwan kaka dhoot achiel, nikech nyithindgi ne nok. 

12  Yawuot Kohath ne gin angwen, ma nyinggi Amram gi Izhar gi Hebron kod Uziel. 

13   Yawuot Amram ne gin Harun kod Musa. To Harun gi dhoode nowal ni mondo oti tich dolo ni Ruoth Nyasaye, ka gichiwone gik maler, kendo timone misango, kendo guedho ji e nyinge nyaka chieng’. 

14  To joka Musa, ng’at Nyasaye, ne okwan kuom jo-Lawi. 

15  Yawuot Musa ne Gershom kod Eliezer. 

16  Kuom joka Gershom, Shubael nobedo jatelo, 

17  to kuom joka Eleazer, Rehabia ema notelo. Eleazer ne onge yawuowi moko, to Rehabia wuode nonywolo yawuowi mang’eny. 

18  To kuom joka Izhar, Shelemoth ne jatelo. 

19  Yawuot Hebron ne gin Jeria mane obedo jatelo, gi Amaria jalupne, gi Jahaziel mar adek, kod Jekameam mar ang’wen. 

20  Yawuot Uziel ne gin Mika, ma nobedo jatelo, kod Ishia jalupne. 

21  Yawuot Merari ne gin Mali kod Mushi. To yawuot Mali ne gin Eleazar kod Kish. 

22  Eleazar notho, moweyo nyiri lilo, kendo owetegi ma yawuot Kish nokendogi. 

23  Yawuot Mushi ne gin adek, ma nyinggi Mali gi Eder kod Jeremoth. 

24  Mago ne gin jo-Lawi, ma nyinggi ochan kaluwore gi nying jodong dhoutgi. Ng’ato ka ng’ato kuomgi ma hike piero ariyo kata moloyo kanyo, nomi tich e Od 

25  Ruoth Nyasaye, nikech Daudi nosewacho niya, “Ruoth Nyasaye ma Nyasach Israel osemiyo joge kue, kendo koro Jerusalem e kar dakne nyaka chieng’. 

26   Omiyo koro jo-Lawi ok onego oting’ Sanduk kata gik lemo moko mitiyogo kode.” 

27  Kuom wechene mogikgo, Daudi nochiko mondo ondik jo-Lawi ma hikgi piero ariyo kata moloyo kanyo. 

28   Tichgi ne en konyo joka Harun tiyo e Od Ruoth Nyasaye. Nomigi tich rito udi mag Od Nyasaye gi alworane, kendo lwoko gik lemo duto, kod tiyo tije moko duto mag Od Nyasaye. 

29  Ne giiko makati miketo e nyim Ruoth Nyasaye pile, kod mogo mayom mitimogo misango, gi makati ma ok ketie thowi kod chapat gi kek moko mikonyruokgo e lemo, kendo ne girito gik mipimogo gik moko. 

30  Ne onego giti e nyim Ruoth Nyasaye pile, okinyi godhiambo, ka gipake kendo gigoyone erokamano. 

31  Ne gikonyo bende joma ne timo misango miwang’o pep ni Ruoth Nyasaye e ndalo Sabato, kendo ka due opor, kendo en ndalo moketi, kaka nochan-gi. 

32  Jo-Lawi nomi bende tich rito Hemb Romo, kod Kama Ler, to joka Harun owetegi ema nomi tich dolo e Od Ruoth Nyasaye.

