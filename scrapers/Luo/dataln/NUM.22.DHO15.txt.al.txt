1  Jo-Israel nodhi moguro kambi e piny Moab mamwalo, man yo wuokchieng’ mar aora Jordan, kama omanyore gi Jeriko. 

2  Balak wuod Zipor nowinjo gima ne jo-Israel otimo ni jo-Amor. 

3  To jo-Moab bende kihondko malich nomako, nikech ne gineno ka jo-Israel ng’eny ahinya. 

4  Omiyo ne giwacho ni jodong Midian niya, “Oganda maduong’ malichni biro nang’owa mana kaka dede nang’o lum.” Balak wuod Zipor, mane ruodh Moab e kindego, 

5   nooro joote ir Balam wuod Beor mane oyudo ni Pethor but aora Yufrate e piny jo-Amav, kowachone niya, “Oganda maduong’ moa e piny Misri osebiro, mi opong’o piny, kendo othung’a marach. 

6  Omiyo bi piyo mondo ikuong’gi nikech ging’eny ahinya mohewowa. Bang’e dipo ka aloyogi, mi ariembogi oko e pinywa, nikech ang’eyo ni joma igwedho to yudo gueth, to joma ikwong’o to yudo kuong’.” 

7  Jodong Moab gi Midian ne jokawo gik michulo jokor, mi gidhi ir Balaam, kendo ginyise kaka Balak oorogi. 

8  Balaam nowachonigi niya, “Ninduru ka otienoni, kendo abiro wachonu gima Ruoth Nyasaye onyisa kuom wachni.” Kuom mano jodong Moabgo nonindo ka Balaam. 

9  Eka Nyasaye nofwenyore ni Balaam, mopenje niya, “Joma olimigo oa kanye?” 

10  Balaam nodwoke niya, “Balak wuod Zipor ma ruodh Moab ema oseorogi ira, konyisa ni 

11  oganda maduong’ osea e piny Misri mopong’o piny. Omiyo odwaro ni mondo adhi akuong’negi, eka dipo ka oloyogi, mi oriembogi.” 

12  To Nyasaye nowacho ni Balaam niya, “Kik idhi kodgi, to bende kik ikuong’ jogo nikech gin joma oguedhi.” 

13  Kuom mano, kane Balaam ochiew gokinyi, nonyiso jodongo mane Balaam ooro niya, “Doguru thuru nimar Ruoth Nyasaye osekwera ni kik adhi kodu.” 

14  Omiyo jodong Moabgo noa modok ir Balak, monyise ni Balaam osedagi biro kodgi. 

15  Eka Balak nochako ooro jodongo moko mang’eny kendo madongo moloyo mane oseoro mokwongo. 

16  Ne gibiro ir Balaam, mi giwachone niya, “Balaam wuod Zipor oorowa mondo wanyisi kama, ‘Kik gimoro moni biro ira, 

17  nikech abiro miyi duong’ miwuoro, kendo anatimni gimoro amora miwacho. Omiyo nyaka ibi mondo ikuong’na jogi.’ ” 

18  To Balaam nodwoko jodong Balak niya, “Kata ka bed ni Balak dwaro miya fedha gi dhahabu duto manie ode, to ok anyal chayo chik Ruoth Nyasaye ma Nyasacha e yo moro amora. 

19  To kata kamano, ninduru ka gotienoni kaka ne jou mokwongo ka onindo mondo awinj ane gima nyien ma Ruoth Nyasaye nyalo nyisa kuom wachno.” 

20  Nyasaye nofwenyore ni Balaam gotieno, mowachone niya, “Ka jogo osebiro luongi, to dhi kodgi. To nyaka itim mana gima abiro wachoni.” 

21  Omiyo kane Balaam ochiew gokinyi, nogawo kanje, modhi gi jodong Moab. Malaika kod kanj Balaam 

22  To kata kamano Ruoth Nyasaye nokecho nikech Balaam ne dhi, omiyo kane Balaam biro koidho kanje, ka en gi jotichne ariyo, malaika mar Ruoth Nyasaye nobiro mochung’ e nyime mondo ogeng’ne kik okadhi. 

23  Kane kanyna oneno malaika kochung’ e yo gi ligangla, nobaro moweyo yo, to Balaam nochwade mondo oduog e yo. 

24  Eka malaika mar Ruoth Nyasaye nodhi mochung’ kamoro ma yo dinygo e kind puothe mag mzabibu, kama ochiel gi ohinga koni gi koni. 

25  Kanyna noneno malaika kochung’ kanyo, mi norere e ohinga, kendo odiyo tiend Balaam e ohingano, mi Balaam nochako chwade. 

26  Bang’ mano, malaika mar Ruoth Nyasaye nosudo modhi ochung’ kamoro madiny ma ng’ato ok nyal baroe korachwich kata koracham. 

27  Kane kanyna oneno malaika kanyo, nonindo gi Balaam piny, mi mano nomiyo Balaam mirima, mochwade gi ludhe. 

28  Eka Ruoth Nyasaye nomiyo kanyna owuoyo, ka penjo Balaam niya, “Koro igoya didek, to ere gima aseketho?” 

29  Balaam nowachone niya, “Isebedo kichanda, kendo ka dabed ni an gi ligangla, to dikoro asenegi!” 

30  To kanyna nopenjo Balaam niya, “To donge an e kanji ma isebedo kiidho pile? Bende asetimonie gima kamano nyaka nene?” Balam nodwoke ni, “Ooyo.” 

31  Eka Ruoth Nyasaye noyawo wang’ Balaam moneno malaika mar Ruoth Nyasaye kochung’ e yo gi ligangla. Nokulore, mopodho piny auma e nyim malaika. 

32  Malaika nopenje niya, “Ere gima omiyo inyalo goyo kanji didek kamano? Ne abiro mondo ageng’ni, to ne ichoma mana tir, 

33  to ka kanji nende onena didek, mobaro oa e yo. To ka da bed ni ok obaro, to dikoro asenegi, mi aweye odhi.” 

34  Balaam nowacho ni malaika mar Ruoth Nyasaye niya, “Aseketho. Ne ok ang’eyo ni ichung’ e nyima e yo mondo igeng’na. To koro ka wuodhani ok berni, to ayie dok dala.” 

35  To malaika mar Ruoth Nyasaye nowachone niya, “Dhiyo adhiya gi jogo, to nyaka iwach mana gima abiro nyisi.” Omiyo Balaam nodhi adhiya gi jodong Balak. Balaam gi Balak 

36  Kane Balak owinjo ni Balaam biro, nowuok modhi nyaka Ar e piny Moab but aora Arnon manie tong’ pinye, mondo oromne. 

37  Balak nopenjo Balaam niya, “Donge naoroni joote ndalo mang’eny mondo oluongi? Ang’o ma ne omoni biro? Koso ne iparo ni ok anyal miyi duong’?” 

38  Balaam nodwoke niya, “Eri asebiro, to koro ere teko ma an-go ma dawachgo gimoro amora? Wach moro amora ma Nyasaye omiya ema abiro wacho.” 

39  Kamano Balam ne jodhi gi Balak nyaka Kiriath-huzoth, 

40  mi Balak oyang’o dhok gi rombe ni Balaam kod jodongo ma ne ni kode. Balaam oguedho jo-Israel 

41  Kinyne gokinyi Balak nokawo Balaam motero ewi got miluongo ni Bamoth-baal, kuma ne onyalo nenogo oganda jo-Israel duto.

