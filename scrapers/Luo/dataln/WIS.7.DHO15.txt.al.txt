1  An dhano matho, mana kaka joma moko kendo an nyakwar dhano mokwongo mane ochwe gi lowo. Ne ochueya ei mama gi teko mar nyot wuora, bang’ mor ma ji yudo ka ginindo, 

2  kendo remb mama ena nolosa kuom dueche ochiko. 

3  An bende, kane onywola, to nachako yueyo mana kaka ji duto yueyo, kendo napodho e lowo ma waduto wawuothoe. Dwol mane akwongo golo bende ne en ywak mana kaka mar nyithindo duto. 

4  Ne opidha koboya gi lewni miboyogo nyithindo duto, kendo norita gi rit mathoth. 

5  Onge ruoth mane oyudo ngimane e yo moro amora machielo, 

6  nikech ji duto nodonjo e ngima mana e yo machal, kendo bende giwuok mana e yo machal. Solomon pako rieko 

7  Nalemo, mi ne omiya ng’eyo. Adier, nakwayo Nyasaye, mi rieko nobirona. 

8  Nahero rieko moloyo bedo ruoth, kata bedo gi duong’ kendo kane apimo rieko gi mwandu ka gima nono. 

9  Naneno ni onge kidi ma nengone tek manyalo romo kode, nikech kipimo dhahabu kode, to dhahabu nenore ka kuoyo matin kendo kipime gi fedha, to fedha chalo mana ka gima en chwodho. 

10  Nahero rieko moloyo ngima maler gi chia malong’o, kendo moloyo ler mar odiechieng’, nikech ler mar rieko en ler ma ok rum. 

11  Kane ayudo rieko, to gik mabeyo duto nobirona kanyakla achiel kode, kendo en ema nokelona mwandu ma ok kwan. 

12  Namor gi gigo duto, nikech rieko ema kelogi, to ne pok apuonjora ni en e wuon-gi. 

13  Gima ne apuonjora gi chuny maler, apogone jomoko maonge migundia, kendo ok adwar pando ber mar rieko, 

14  nikech okelo ni ji mwandu ma ok rum. Joma yudo rieko doko osiepe Nyasaye nikech gik mabeyo ma puonjne kelonigi miyo gibedo malong’o e nyim Nyasaye. Solomon okwayo Nyasaye mondo opuonje 

15  Mad Nyasaye konya mondo awuo kaka adwaro ka achiwo paro mowinjore gi michne, nikech en owuon ema ochiko rieko, kendo otayo joma riek. 

16  Wanie lwete kaachiel gi wechewa gi riekowa duto kod timbe riekowa duto. 

17  Nyasaye ema ne omiyo ang’eyo gik moko duto chutho, kendo en ema ne opuonja kaka ne olo piny kendo kaka kit gik mochue duto chalo. 

18  Ne opuonja kaka ndalo ne ochakore, kendo kaka gintie, kendo kaka gikogi dibedie, bende ne opuonja kaka chieng’ wuotho e kor polo, kendo kaka chwiri gi oro luwore. 

19  Ne opuonja kaka higa lworore, 

20  kendo ne opuonja ngima mag le gi mag ondiegi, kod teko mag jochiende, kendo kaka paro mar dhano tiyo. Bende nopuonja kit buya mopogore opogore, kendo nopuonja yiend thieth. 

21  Ne apuonjora gik mopondo kod gik manie lela mana machalre, nikech rieko mane oloso gigo duto ema nopuonja. Weche mipakogo rieko 

22  Rieko oting’o ng’eyo, kendo oler, onge gima chalo kode, to onyisore e yore mopogore opogore, En gi paro matut, kendo otiyo matek. Ofwenyo chuny wach, kendo onge gima ochido kuome. Oliw, kendo onge gima nyalo loye Ong’won kendo otimo kinda, 

23  maonge gima nyalo geng’e. Otimo maber pile, kendo ohero dhano. Ok olokre, to en jaadiera, ma onge gima bwoge. Onyalo gik moko duto, bende odak e chuny ji duto mariek kendo maler, kod man gi paro matut moloyo. 

24  Rieko en jang’uech moloyo gik moko duto maringo. Oler ahinya, kendo odonjo ei gik moko duto mi oriwrego. 

25  En e muya moa kuom teko mar Nyasaye Manyalo Gik Moko Duto, kendo kuom duong’ne maler. Omiyo onge gima ok ler manyalo donjo kuome. 

26  En e ng’ang’ni mar ler mochwere, kendo en e rang’i maonge chilo manyiso teko ma Nyasaye tiyogo, kendo en e kido mar berne. 

27  Kata obedo ni rieko en gimoro achiel kende, to onyalo timo gik moko duto, kendo kata obedo ni en owuon ok olokre, to oloko gik moko duto manyien. Odonjo e chuny joma ohero Nyasaye, e tieng’ ka tieng’, kolokogi osiepe Nyasaye, kendo jonabi mage, 

28  nikech Nyasaye ohero mana ng’ama nigi rieko. 

29  Rieko ler moloyo chieng’, kendo orieny moloyo sulue duto. Kopime gi ler, to oloyo ler, 

30  nikech ler mar odiechieng’ nyaka chiw thuolo ni mudho mar otieno, rieko to onge gimoro marach manyalo loyo.

