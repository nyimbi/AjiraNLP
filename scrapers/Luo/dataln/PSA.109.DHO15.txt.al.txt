1  A Nyasaye ma apako, kik iling’, 

2  nimar joricho gi jomriambo josemonja, ka hangona wach. 

3  Giwacho gik malich kuoma, kendo gibuka, maonge gima omiyo. 

4  Kata obedo ni aherogi kendo alemonigi kamano, to pod gimon amona koda. 

5  Gichula richo kar ber, kendo sin kar hera ma aherogigo. 

6  Giwacho niya, “Mad ng’at mamon kode donjne, kendo ng’at marach ng’adne bura! 

7  Koseyale, to onego oyude gi ketho, kendo mad kwan kata mana lemone ka ketho! 

8   Hike mondo ong’adre machiek, kendo ng’ato machielo mondo okaw tije. 

9  Nyithinde onego dong’ kiye. Chiege bende onego bed chi liel. 

10  Onego nyithinde bed jokuecho mawuotho awuotha, koseriembgi gia e dalagi mokethi. 

11  Joma osehole gik moko mondo omaye gige duto, kendo joma welo mondo oyak gik moko duto mosekano. 

12  Onego kik ng’ato bedne mang’won, kata kik rit nyithinde modong’ kiye. 

13  Nyikwaye duto mondo otho, mi nyinge lal nono kuom tieng’ mabiro. 

14  Onego Nyasaye par richo mag kwerene, kendo tamre weyo ni min mare richone. 

15  Pile Nyasaye onego par richo ng’atno, to en owuon onego wich wil kode chuth, 

16  nimar ne ok odewo bedo mang’won, to ne osando jodhier gi jochan kod joma ok nyal yudo kaka konyore, mi onego. 

17  Ne ohero kuong’o ji, to koro en ema onego numba dong’ne! Guedho ji bende ne ok ohero, omiyo kik ng’ato guedhe! 

18  Ne orwakore gi kuong’ ka ng’ama rwako law. Mad en ema kuong’no dong’ kuome mana ka pi ma donjo e okak, kendo leny e chokene mana ka mo! 

19  Onego giume mana kaka law umoo ng’ato, kendo oonego gituere kuome ka okanda motueyo pile.” 

20  To, A Ruoth Nyasaye, mano kaka onego ikum wasika mawacho gik malichgo kuoma! 

21  Ruoth Nyasacha, konya kaka ne isesingori, kendo resa nikech herani maber. 

22  Adhier, kendo an jachan. Chunya chandore malit ahinya. 

23  Achiegni lal nono ka tipo makadho. Adier, ahungora mana ka yamo mahungo bonyo. 

24  Chongena onyosore nikech achando chiemo, kendo denda odhero marach 

25   Ka ji onena, to gigoyona siboi. Gitwenyo umgi ka gijara. 

26  Konya, a Ruoth Nyasacha. Resa nokech herani mosiko. 

27  Yie imi wasikka ng’eyo ni in ema iseresa kamano. 

28  We gikuong’a akuong’a, to in yie iguedha. Mad lo wasika duto, to an jatichni mondo abed gi mor. 

29  We wasika wigi okuodi, mi girwak wichkuot ka kandhu. 

30  Abiro goyo erokamano maduong’ ni Nyasaye, kendo anapake e chokruok maduong’, 

31  nikech okonyo jochan, kendo ogologo e lwet jogo ma ng’adone buch tho.

