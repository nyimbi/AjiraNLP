1   E due mar abiriyo, Ishmael wuod Nethania ma nyakwar Elishama ma anywola joka ruoth, nobiro Mizpa gi ji apar mondo oneg Gedalia wuod Ahikam. Kane oyudo gichiemo kode kuno. 

2  Ishmael gi joge apargo noa malo monego Gedalia mane ruodh Babulon oseketo mondo obed jatend piny Juda. 

3  Bende ne ginego jo-Yahudi duto mane ni Mizpa gi Gedalia, kaachiel gi jolweny mag jo-Babulon mane oyudo ni kuno. 

4  Kinyne, kane pok ji ong’eyo ni Gedalia osenegi, 

5  ji piero aboro nobiro koa Shekem gi Shilo kod Samaria. Ne oyudo giselielo tikgi, mi giyiecho lepgi, kendo gisaro dendgi, bende ne giting’o cham gi ubani mondo gichiw e Hekalu. 

6  Ishmael noa Mizpa modhi romonigi kaywak. Kane ochopo irgi. Nowacho nigi niya, “Biuru mondo une Gedalia.” 

7  To gikanyono mane gichopo e chuny Mizpa, Ishmael gi joge nonegogi, mowito ringregi e bur. 

8  To ji apar kuom jogo nosayo Ishmael, kawachone niya, “Kiyie to kik inegwa! Wan gi cham gi mor zeituni kod mor kich mwasepando e bungu.” Omiyo noweyogi, mi ok onegogi kaka ne onego jowadgi mamoko. 

9  Bur mane Ishmael owitoe joma ne onegogo ne bur maduong’. Ruoth Asa ema nosekunyo burno mondo okanie pi ndalo mane Baasha ruodh Israel dwaro monje. Koro Ishmael nopong’o burno gi ringre ji mane onego. 

10  Bang’e ne okawo nyi ruoth kaachiel gi ji mamoko duto man Mizpa mane Nebuzaradan jatend lweny maduong’ oseketo e bwo Gedalia. Kane osemakogi kamano, nochako wuoth kochomo yo piny Amon. 

11  Johanan wuod Karea kaachiel gi jotend lweny duto mane en-go ne jowinjo gima rach mane Ishmael osetimono. 

12  Omiyo ne gikawo jogi, mi gidhi kedo kode. Ne gijuke but yawo maduong’ man Gibeon, 

13  Kendo kane joma Ishmael tero e tuech oneno Johanan kod jotend lweny, ne gidoko mamor, 

14  mi giringo gidok ni Johanan. 

15  To Ishmael kod joge moko aboro notony e lwet Johanan, moringo odhi e piny Amon. 

16  Bang’e Johanan kod jotend lweny mane ni kode ne jokawo joma ne Ishmael wuod Nathania omako Mizpa, kane osenego Gedalia wuod Ahikam. Ne gin chwo gi mon kod nyithindo, kaachiel gi jotich mabuoch mane Johanan oreso Gibeon. 

17  Ne gia Gibeon, mi gibuoro Gerush-kimham but Jerusalem, ka gidhi e piny Misri 

18  mondo gitony gia e lwet jo-Babulon. Ne giluoro jo-Babulon nikech Ishmael ne osenego Gedalia, mane ruodh Babulon oketo jatend piny Juda.

