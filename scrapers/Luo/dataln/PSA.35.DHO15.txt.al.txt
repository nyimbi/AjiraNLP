1  A Ruoth Nyasaye, kwed joma kedo piem koda, kendo ked gi jogo ma kedo koda. 

2  Kaw kuot kod gigi mag lweny mondo ibi iresa. 

3  Ikri gi le kod tong’ mondo ikedgo gi joma lawa. A Nyasaye, nyisa ni in e Jawarna! Mad lo joma dwaro nega, mi wigi kuodi, 

4  kendo mad jogo ma chano timona gik maricho dwok chien, mi ng’eng nono. 

5  Malaika mar Ruoth Nyasaye mondo oriembgi, mi gike ka mihudhi ma yamo tero. 

6  Mad yo ma giluwo bed motimo mudho kendo makier e sa ma malaika mar Ruoth Nyasaye negogi! 

7  Ne gichikona obadho kayiem nono. Adier, ne gikunyo bur matut mondo anyumrae. 

8  To masira biro jukogi ka ok ging’eyo. Gibiro moko e obathgi giwegi, kendo gin ema gibiro nyumore e bur mane gikunyo. 

9  Bang’e anabed mamor nikech gima Ruoth Nyasaye osetimo. Ee, abiro bedo mail nikech ne oresa. 

10  Omiyo abiro wacho ni Ruoth Nyasaye gi chunya duto niya, “Onge ng’at moro machal kodi! Ireso joma nyap kuom joma rateke, bende ikonyo jochan kuom joma thirogi.” 

11  Joricho bedo joneno mag miriambo kuoma, kendo gidonjona kuom ketho ma ok ang’eyo. 

12  Kata obedo ni asetimonigi maber, to gin gitimona mana marach. Kuom mano chunya okuyo malit. 

13  An to, kane gituo, to ne arwako pien gugru. Nasando denda ka ariyo kech, kendo ne alemo ka akulo wiya piny, 

14  mana kaka dalem ni osiepna kata owadwa. Kamoro amora mane adhiye, ne akuyo mana ka ng’ama ywago min mare. 

15  To kane an e chandruok, ne gimor giduto. Ne gichokore, mi gilwora ka ginyiera. Ji ma ok ong’eya ne goya, kendo ne gisiko girodha arodha. 

16  Ne gisanda ka gigoyona siboi, kendo ka ging’iya gi wang’ marach. 

17  A Ruoth Nyasaye, pod ibiro ranga aranga nyaka karang’o? Konya e lwet wasikago mondo kik hinya. Adier, resa kuom sibuochegi! 

18  Bang’e anagoni erokamano e chokruok maduong’. Ee, anapaki e nyim oganda mang’ongo. 

19   Kik iwe loya, mi wasika ma jomiriambogo gona siboi, bende kik iwe joma mon koda kayiem bed mamor nikech chandruok ma an go. 

20  Wechegi ok gin weche makelo kue, to gihango weche ma yoreyore kuom ji duto mohero kue. 

21  Gidonjona ka gikok niya, “Ne waneno gik mane itimo!” 

22  To in Ruoth Nyasaye, isewinjo gima giwachono. Emomiyo kik iling’, kendo kik ibed mabor koda. 

23  A Ruoth Nyasaye, a malo mondo ikonya. Bi mondo ichwaka, yaye Nyasacha. 

24  In jaadiera, a Ruoth Nyasaye, omiyo ng’ad bura manyiso ni aonge gi ketho. A Nyasacha, kik iwe wasika gona siboi, 

25  Kendo kik iwe giwach kendgi niya, “Mano ber! Otimore mana kaka ne wadwaro!” Bende kik iwe giwach niya, “Waseloye.” 

26  Mad lo joma goyona siboi ka an e chandruok, mi ng’eng nono. Onego wichkuot maduong’ mak jogo ma paro ni beyo moloya. 

27  To joma mor ni aloyo bura, onego kog gi ilo ka giwacho ding’eny niya, “Ruoth Nyasaye duong’ miwuoro, kendo omor ka jatichne dhi nyime maber.” 

28  Kamano, anahul timni makare, A Nyasaye, kendo anapaki pile odiechieng’ duto.

