1  “Koro in Ayub, chik iti maber, mondo iwinj weche ma adwaro wachoni. 

2  Abiro ng’ogo weche mopong’o chunya. 

3  Ang’eyo ni wechena duto ni kare, kendo abiro wacho mana adiera. 

4  Roho mar Nyasaye ema ne ochueya kendo omiya ngima. 

5  Koro ikri mondo idwoka, ka inyalo. 

6  In Ayub, wachalre kodi e nyim Nyasaye, nimar waduto ne ochwewa mana gi lowo. 

7  Kuom mano ok onego iluora, kiparo ni abiro hewi e yo moro amora. 

8  Nende achiko ita kiloso, mi awinjo kiwacho ni 

9  ionge gi ketho, kendo pok itimo gimoro marach, to ni iler, kendo ionge gi richo. 

10  Ne iwacho ni Nyasaye keto weche moko kuomi mondo oyudgo tiendi, kendo okwani mana ka jasike. 

11   Bende niwacho ni odhogo tiendeni gi nyororo, kendo orango gimoro amora ma itimo. 

12  To koro Ayub, anyisi ni iseketho. Nyasaye duong’ moloyo dhano. 

13  Ere gima omiyo iwacho ni Nyasaye ok winj kwayo mar dhano? 

14  Kata obedo ni Nyasaye wuoyo e yore mathoth, to onge ng’ama dewo winjo gima owacho. 

15   Nyasaye wuoyo e lek kendo e fweny mabiro ni ji gotieno ka ji nindo. 

16  Nyasaye miyo giwinjo gik ma owachoo, kendo luoro makogi ka giwinjo kaka osiemogi. 

17  Nyasaye wuoyonigi mondo giwe timo richo, kendo mondo kik gibed joma sungore. 

18  Nyasaye ok nowe girum, to oresogi e lak tho hie hie. 

19  Nyasaye kelo ni dhano tuo, kendo opong’o dende gi rem mondo orieyego. 

20  Dho ng’at matuo bedo marach, ma kata mana chiemo mamit manade thing’e athing’a. 

21  Dende dhi adhiya, kendo odong’ choke lilo. 

22  Adier, ochiegni dhi e Piny Joma Otho. 

23  Kamoro dipo ka achiel kuom malaika gana gi gana mag Nyasaye, maparo ni ng’ato tich monego oti, nyalo konye. 

24  Malaikano nyalo ng’wonone, mi wach niya, ‘Weyeuru! Ok onego odhi e Piny Joma Otho, nikech an gi gima awarego.’ 

25  Eka dende biroo chako bedo machwe kendo motegno ka dend wuowi. 

26  Ka olemo, to Nyasaye biro winje, kendo nolam Nyasaye gi mor. 

27  Eka nowachi e lela niya, ‘Asetimo richo. To kata obedo ni ne ok atimo gik makare kamano, to Nyasaye nong’wonona. 

28  Ne oresa kuom dhi e Piny Joma Otho, omiyo pod angima.’ 

29  Nyasaye timo gik ma kamago pile pile. 

30  Adier, oreso ngima dhano, kendo omiye mor mar bedo mangima. 

31  Ayub koro chik iti ni gima awachoni. Ee, ling’ mondo iwe awuo. 

32  To ka in gi wach, to wachi mondo awinji. Dang’ abed mamor kapo ni in kare. 

33  To ka ok kamano, to ling’ mondo iwinj gima awacho, nimar abiro puonji kaka onego ibed mariek.”

