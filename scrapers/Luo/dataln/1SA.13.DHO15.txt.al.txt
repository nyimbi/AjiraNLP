2  Saulo noyiero ji alufu adek kuom jo-Israel, mondo ji alufu ariyo kuomgi obed kode Mikmash, kendo e piny gode mag Bethel, to alufu achiel obed gi Jonathan wuode, Gibea, dala jo-Benjamin. Ji moko duto to noweyo, modok miechgi. 

3  Jonathan nonego jatend jolweny mag jo-Filistia mane ni Geba, mi jo-Filistia nowinjo ni jo-Hibrania oseng’anyo. Saulo nogoyo tung’ e piny Israel, 

4  mi jo-Israel duto nowinjo osenego jatend jolweny mag jo-Filistia, kendo ni jo-Filistia ojok kodgi. Omiyo ne giwakore ir Saulo, mane oyudo ni Gilgal. 

5  Jo-Filistia nochokore mondo oked gi jo-Israel. Ne gin gi geche alufu piero adek, gi joidh farese alufu auchiel, kod ji mathoth ka kuoyo mae dhonam. Ne gidhi Mishmash, mi gijot kuno, yo wuokchieng’ mar Bethaven. 

6  To kane jo-Israel oneno ka wach otamo wang’gi, nikech nothung’gi ahinya, ne gipondo kamoro amora mane ginyalo tonyie, kaka buche gi bunge gi bugni kod sokni, kendo e kind lwendni. 

7  Jomoko kuomgi nokadho aora Jordan nyaka piny Gad gi Gilead. Saulo to ne pod odong’ Gilgal, kendo ji duto mane ni kode ne luoro omako. 

8   Saulo norito kuom ndalo abiriyo, kaka Samuel nosechike, to ka ne ji oneno ni Samuel ok obiro, ne gichako ke, ka gia kuom Saulo. 

9  Omiyo Saulo nowacho niya, “Kelnauru dhok mitimogo misango miwang’o pep, kod misengni mag sawo.” 

10  To e sa mane otieko timoe misango miwang’o pep ema Samuel nobiroe, mi Saulo nowuok mondo oromne, kendo omose. 

11  Samuel nopenje niya, “En ang’o misetimoni?” Saulo nodwoke niya, “Naneno ka ji ke a kuoma, to bende in ne ok ibiro kaka ne ichiko, kendo jo-Filistia chokore Mikmash. 

12  Emomiyo naparo ni koro jo-Filistia biro biro monja Gilgal, ka pok akwayo Ruoth Nyasaye mondo okonya. Kuom mano, nochuna timo misango.” 

13  Samuel nowacho ni Saulo niya, “Itimo tim mofuwo. Ok iserito chik mane Ruorh Nyasaye omiyi. Da bed ni iserito chikne, to da oguro lochni e Israel nyaka chieng’. 

14   To koro lochni ok nosiki. Ruoth Nyasaye osedwaro ng’at ma chunye mor godo, kendo osekete mondo obed jatend joge, nikech ne ok irito gima ne Ruoth Nyasaye ochiki.” 

15  Eka Samuel noa Gilgal, modhi adhiya. Saulo bende noa kuno, mowuotho kochomo kambi mar lweny, ka ji duto modong’ luwo bang’e. Kane ochopo Gibea, dala jo-Benjamin, nokwano joma ne ni kode, monwang’o ni gin ji ma dirom mia auchiel. 

16  Saulo gi Jonathan wuode, kod joma ne en go, nobet Geba, dala jo-Benjamin, to jo-Filistia ne pod jot Mikmash. 

17  Ogendni adek mag mony ne thoro wuok e kambi jo-Filistia. Oganda achiel ne luwo yo madhi Ofra e piny Shual, 

18  to oganda machielo ne luwo yo madhi Beth-horon, kendo oganda mar adek ne luwo yo mochiko gode, momanyore gi holo mar Zeboim gi thim. 

19  Ne ok nyal yud jatheth e piny Israel duto, nikech jo-Filistia ne ok oyie mondo jo-Hibrania othedh ligengni kata tonge. 

20  To jo-Isreal duto ne dhi ir jo-Filistia mondo ng’ato ka ng’ato opiag kweye gi leye gi ratonge kod bithe. 

21  Nengo mar piago kwer kata le ne en nus shekel, to mar ratong’ kata bidhi ne en achiel kuom adek mar shekel. 

22  Omiyo kane ndalo mar lweny ochopo, ne ok nyal yud ligangla kata tong’ e lwet ji duto mane ni kod Saulo gi Jonathan, to mak mana Saulo gi Jonathan kende ema ne nigi gilweny. 

23  Noyudo jo-Filistia oseketo jolweny e holo mar Mikmash.

