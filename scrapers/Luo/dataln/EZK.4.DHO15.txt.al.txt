1  Nyasaye nowacho niya, “In wuod dhano, kaw matafari iket e nyimi mondo igorie gima nyiso ni matofarino ochung’ kar Jerusalem. 

2  Bang’e ikuny bur molwore duto, mi idhurne lowo, kendo iketne gik moko mochung’ kaka ranyisi mag kambe jolweny kod lodi mituomogo ohinga. 

3  Bende kaw tap nyinyo mondo iket ka ohinga mar nyinyo e kindi gi matafarino. Chom matafarino tir, mondo ochal gi dala ma ogone ageng’a, to in ema ichal gi joma goyone ageng’a. Mano nobed ranyisi ni jo-Israel. 

4  “Bang’e nindi gi ng’eti koracham mondo ochal ka gima aketo richo jo-Israel kuomi. Ndalo duto ma irieri kanyo nochal ka gima iting’o richogi. 

5  Inirieri kanyo kuom ndalo mia adek gi piero ochiko, nikech akwano ndalo achiel kar higa achiel ma abiro kumogie. 

6  Ka isetieko ndalogo duto, to chak inind kendo gi ng’eti korachwich, mondo iting’ richo mag jo-Juda bende kuom ndalo piero ang’wen. Akwano ndalo achiel kar higa achiel. 

7  “Bang’e irang matafari manyiso ni ibiro goyo ni Jerusalem ageng’a, kendo irie badi kikoro ni masira biro mako dalano. 

8  Abiro tueyi gi tonde mondo kik ilokri koni gi koni, nyaka ndalo mag ageng’a rum. 

9  “Koro kaw ngano gi shairi gi oganda gi olayo gi bel kod mariwa mondo iolgi duto e agulu, itedgo kuon. Inicham kuonno kuom ndalo mia adek gi piero ochiko ma ibiro nindoe gi ng’eti ma koracham. 

10  Too cham mana chiemo moromo achiel kuom ang’wen mar kilo e odiechieng’ kodiechieng’, kendo nyaka ichame mana dichiel e sa moketi. 

11  Pi ma imodho bende nyaka bed mana nus lita odiechieng’ kodiechieng’. 

12  To kitedo chiemono, to nyaka itede mana e mach michwako gi chieth dhano, kama ji duto nyalo nenie.” 

13  Eka Ruoth Nyasaye nowacho niya, “Ka asekeyo jo-Israel e pinje mamoko, to mano e kaka ginicham chiemo ma chik okwero.” 

14  To ne adwoke niya, “A Ruoth Nyasaye an pok atimo gima kuero ngang’.” 

15  Kuom mano, Ruoth Nyasaye noyiena mondo ated chiemba gi mach mar owuoch dhiang’, kar tedo gi chieth dhano. 

16  Bang’e nowacho niya, “Wuod dhano, abiro miyo chiemo bed mamit Jerusalem. Ji nopim chiemo ma gichamo ka parore. Pi ma gimodho bende ne gipim ka gidhier nono. 

17  Kamano ginichand chiemo gi pi, mi giwuor, ka ng’ato ka ng’ato ng’iyo wadgi, kendo dendgi nodhi adhiya nikech richogi.”

