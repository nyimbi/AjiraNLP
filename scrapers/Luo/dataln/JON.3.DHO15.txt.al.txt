1  Ruoth Nyasaye nochako owuoyo gi Jona kendo, kowachone niya, 

2  “Wuogi, idhi Nineve, dala maduong’, mondo isiem jodalano gi wach ma abiro miyi.” 

3  Kamano Jona nowuok modhi Nineve kaka Ruoth Nyasaye nochike. To Nineve ne en dala maduong’ gilala, moromo wuodh ndalo adek, kia tung’e koni nyaka kocha. 

4   Jona nodonjo e dala, mowuotho kuom odiechieng’ achiel. Eka nogoyo milome kama: “Bang’ ndalo piero ang’wen, ibiro ketho Nineve!” 

5  Kane jo-Nineve owinjo gima Nyasaye nowacho, ne giyiego. Ne gigoyo milome mondo ji otue chiemo, kendo ne girwako piende gugru giduto, joma dongo gi joma tindo machalre. 

6  Kane ruoth owinjo wachno, noa malo e kome, molonyo lepe mag ruoth, kendo norwako pien gugru, mi obet e buru. 

7  Ruoth gi jodonge nogoyo milome e Nineve duto niya, “Onge dhano kata chiayo ma nobil chiemo kata dhi e kwath, kata mana modho pi. 

8  Nyaka girwakre gi pien gugru, kendo giywag ni Nyasaye gi tekregi duto. Ng’ato ka ng’ato mondo owe yorene maricho kaachiel gi timbene mag miero. 

9  Kamoro Nyasaye dipo ka olokore moweyo mirimbe, mi ok watho.” 

10  Nyasaye noneno gima ne gitimo mokaka ne giweyo yoregi maricho. Omiyo nolokore, mi ok okelo masira kuomgi kaka nosesiemogi.

