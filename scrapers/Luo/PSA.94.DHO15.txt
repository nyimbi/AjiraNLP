Nyasaye ma ng’ado ni ji duto bura
1A Ruoth Nyasaye, in Nyasaye machulo kuor.
Nyiswa kaka ichalo!
2In e jang’ad bura ni ji duto.
Koro a malo mondo imi josunga gima giromogo!
3A Nyasaye, joricho biro bedo mamor nyaka karang’o?
4Joma timbegi mono biro sungore kendo kawore
kuom kinde marom nade?
5Ginyono jogi, yaye Nyasaye.
Ee, githiro oganda miseyiero.
6Ginego mond liete gi nyithi kiye,
kaachiel gi jopinje mamoko modak e pinywa
7Giwacho niya, “Nyasaye ok newa.
Adier, Nyasach Jakobo ok dew gima watimo!”
8Un joga, ere kaka unyalo bedo joma ofuwo momemore kamano?
Unupuonjru karang’o?
9Uparo ni Nyasaye mane ochueyo it ok winj koso?
Koso ng’ama nochueyo wang’ donge neno?
10En ema orito ogendini! Donge okumogi?
Koso ng’ama puonjo dhano nyalo bedo maonge gi rieko adier?
11
Nyasaye ong’eyo ni paro mag dhano nono.
12Nyasaye, ng’at ma ichiko, kendo ipuonjo chikeni, en jahawi,
13nikech imiye yueyo e kinde mag chandruok
ka joricho to ichikonigi obadho.
14Nyasaye ok nojwang’ joge owuon kendo ok nowegi.
15Bura nochak ong’ad kare kendo, mi ji makare duto noyiego.
16Onge ng’at mane ochung’ mondo okonya kuom joma richo.
Adier, onge ng’at mane ochwaka kuom joma timbegi mono.
17Kuom mano, ka dine Nyasaye we konya,
to dine asedhi piyopiyo e piny ma ok wuoe.
18Pile kane aneno ni tienda dwaro kier,
to in Nyasaye ne ikonya gi herani mosiko.
19Ka an gi parruok kendo kihondko omaka,
to ikueyo chunya, kendo imiya bedo mamor.
20In ibet mabor gi jong’ad buch amwor,
ma miyo timbe maricho nenore ka gik ma chik oyiego,
21kendo ma chokore mondo otim ni joma kare timbe mamono,
mi ng’ad ni joma onge ketho buch tho.
22To in Ruoth Nyasaye, ema ibedona kar konyruok.
In e Nyasaye ma obedona lwanda ma ageng’orae.
23Ibiro kumo jogo kuom timbegi mamono,
mi itiekgi nikech richogi.
Ee, in Ruoth Nyasachwa, ibiro tiekogi.