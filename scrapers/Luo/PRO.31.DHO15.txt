Weche mag Lemuel
1Magi e weche matut mane min ruoth Lemuel opuonje:
2“En ang’o, yaye wuoda? Ere gima dawachi?
In ema Nyasaye nomiyai
bang’ winjo lemo mane akuong’oranego.
3Kik iketh tekri kuom mon,
kata kik iwit mwanduni duto kuomgi,
nikech giseketho ruodhi mang’eny.
4Yaye, wuoda Lemuel, chik iti ni gima awacho.
Ruodhi ok onego omadh kong’o
kendo ok onego gigomb madho gik mamero ji,
5nimar ka gimetho to wigi wil gi chik,
kendo giketho buch joma odhier machandore.
6Joma tho, kendo joma chunygi lit ema mondo imi kong’o,
7eka wigi owil gi chan kod chuny lit ma gin-go.
8Kik iwe mak ichwako joma odhier ma ok nyal konyore kendgi.
9Ee, nyaka iwuo mondo ong’adnigi bura kare.”
Dhako malong’o
10Dhako malong’o ber moloyo kite ma nengogi tek.
Mano kaka yudo dhako ma kamano tek!
11Chwore oketo geno mare kuome,
omiyo chworeno ok nyal bedo jachan.
12E ngimane duto otimo ni chwore mana gik mabeyo kende.
13Otiyo matek, koloso lewni mabeyo gi yie rombe kod tworo.
14Kaka yiedhi a kuonde maboyo ka kelo gik moko,
e kaka dhakono bende kelo chiemo moago oko.
15Omondo chiew mondo olos ni joode chiemo,
kendo onyis jotichne manyiri gik ma onego gitim.
16Ka odwaro ng’iewo puodho, to orango puodhono maber,
eka ong’iewe gi pesane owuon, bang’e opidhoe mzabibu.
17Otimo kinda, kendo otiyo tijene duto gi teko, mathoth.
18Oneno ni gik moloso kelone ohala,
omiyo omoko taya, kendo otiyogo koda ka seche mag otieno.
19Ochueyo yie rombo kendo olosogo law owuon.
20Ong’won ni joma odhier, kendo okonyo joma chandore.
21Ok odew kata ka koyo ng’ich,
nikech joode nigi lewni maliet ma girwako.
22Ochueyo lewni mipedho e kitendni.
23Chwore en jabura mong’ere
kendo en achiel kuom jodong piny.
24Dhakono bende loso lewni gi misibe mondo johala ong’iew.
25Oratego kendo ji ogene,
bende ndalo mabiro ok goye kibaji.
26Ka owuoyo to owuoyo gi rieko,
kendo opuonjo ji gi muolo.
27Pile odich korango gik ma joode ochando.
28Nyithinde goyone erokamano.
Chwore bende pake, ka wacho niya,
29“Mon mang’eny beyo, to in ema iloyogi duto.”
30Ber mar wang’ wuondo ji.
Adier, chia bende rumo,
to dhako ma oluoro Ruoth Nyasaye ema yudo pak.
31Miye pak moromo gi gik ma otimo,
kendo ji duto mondo omiye luor.