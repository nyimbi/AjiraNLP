Jo-Israel ong’ado aora Jordan
1Gokinyi mang’ich, Joshua kod jo-Israel duto nowuok Shitim, mi gidhi aora Jordan. Ne gibworo kanyo ka pok ging’ado aora. 2Bang’ ndalo adek jotelo nowuotho e kambi duto, 3ka ginyiso ji niya, “Kuneno ka jo-Lawi ma jodolo otelo e nyimu koting’o Sandug Muma mar Ruoth Nyasachu, eka un bende unuchak wuoth kuluwo Sanduk. 4Kuluwe kamano, eka unung’e yo monego uluw, nimar yandi pok ubiro koni. To kik usud machiegni kode; weuru thuolo ma dirom ondamo alufu achiel.” 5Joshua nowacho ni ji niya, “Puodhreuru nikech kiny Ruoth Nyasaye notimnu hono maduong’.” 6Eka nowacho ni jodolo niya, “Ting’uru Sandug Muma, kendo utel ni ji.” Mi ne gitimo kamano.
7Ruoth Nyasaye nowacho ni Joshua niya, “Tinendeni abiro chako miyi bedo gi duong’ e nyim jo-Israel duto kendo gining’e ni abedo kodi mana kaka nabedo gi Musa. 8Omiyo nyis jodolo moting’o Sandug Muma, ni, ka gichopo e aora Jordan, to mondo gichung’ e pi.”
9Joshua nowacho ni jo-Israel niya, “Biuru ka mondo uwinj gima Ruoth Nyasaye ma Nyasachu owacho. 10Tinende unuyud ranyisi ni Nyasaye mangima ni kodu, kendo nodarnu jo-Kanaan gi jo-Hiti gi jo-Hivi gi jo-Perizi gi jo-Girgash gi jo-Amor kod jo-Jebus. 11Sandug Muma mar Ruoth Nyasaye ma Ruodh piny ngima notelnu kung’ado aora Jordan, 12,13kendo ka jodolo moting’e nonyon pi Jordan, to aora nowe mol, mi pi moa malo nogudre kogingore ka pith. Koro yieruru ji apar gariyo kuom dhout Istrael, kugolo ng’at achiel e dhoot ka dhoot.” 14Omiyo ji nowuok e kambi mondo ong’ad aora Jordan, ka jodolo otelonigi koting’o Sandug Muma. Ne en ndalo keyo, kinde mane aora pong’ie mao. 15Kane jodolo ochopo e dho aora, mi giketo tiendegi e pi, 16gikanyono pi nochung’ gi yo ka malo, kogingore machiegni gi Adam, dala man but Zarethan. Pi mane mol kochomo nam mar Araba, miluongo ni Nam Kado, noduono chuth, mi jo-Israel nong’ado aora kama omanyore gi Jeriko. 17Jodolo ma noting’o Sandug Muma mar Ruoth Nyasaye nochung’ e lowo motwo e dier Jordan nyaka jo-Israel duto notieko kadho, ka giwuotho e lowo motwo.