Ogo siboi ni Ruodh Babulon
1Ruoth Nyasaye biro kecho jo-Israel ma nyikwa Jakobo, mi ochak oyiergi, kendo oketgi e pinygi giwegi. Jopinje mamoko nobi mondo odag kodgi, mi gilokre jo-Israell. 2Ogendini nodwuok jo-Israel thurgi, kuma ne giaye, mi jo-Israel nolok ogendnigo wasumbgi e piny Israel, ma Ruoth Nyasaye oseyiero. Jo-Israel nomak joma nomakogi, mi giti joma notiyogi.
3Kamano ka Ruoth Nyasaye ogolo rem gi luoro kod tich misumba malit ma jo-Israel nigo, kendo omiyogi kue 4to ginigo agoro ni ruodh Babulon ka giwer kama:
“Neyeuru kaka giko mar josand ji chalo,
kendo kaka sungane otieki.
5Ruoth Nyasaye oseturo ludh loch mar joricho,
ma lochgi orumo.
6In ruodh Babulon,
ne isando ogendini pile gi gero, kigoyogi,
kendo kinyonogi piny gi mirima maonge yueyo.
7Koro piny duto oyueyo, kendo nigi kue,
omiyo ji kok gi mor.
8Yiend saipras gi yiend sida mag Lebanon bende mor, kendo giwacho niya,
‘Kaka osetieki, koro onge ng’at ma biro tong’owa.’
9Piny joma otho otuk duto mondo oromni kidonjo kuno.
Adier, joma ne osetho ochiew mondo oromni,
koda ka mago, mane osebedo jotelo e piny ka.
Ee, jogo duto mane osebedo ruodhi mag pinje a malo e kombegi.
10Giduto giwachoni niya,
‘Kara in bende isedoko mayomyom ka wan!
Koro ichal mana kodwa!’
11Duong’ ma yande in go,
kaachiel gi thumbe ma yande iwinjo,
osedhi kodi e Piny Joma Otho.
Kudni e godhro minindoe,
kendo e baranget miumorigo.
12
In ratego, sulue mar okinyi marieny matek,
mano kaka isepodho ka ia e polo!
13
Ne iparo e chunyi niya,
‘Abiro idho nyaka e polo
mi aket koma mar loch malo moyombo sulue mag Nyasaye.
Bende anabedi e got man yo nyandwat
kuma nyiseche chokoree.
14Anaidh malo moyombo boche polo,
kendo anachal gi Nyasaye Maduong’ Moloyo.’
15To kata obedo ni iparo kamano
to ibiro boli piny kuma tut mogik e piny joma otho.
16Ji duto maneni biro rangi,
kendo gininoni maber ka gipenjore niya,
‘Bende ma e ng’at mane yiengo piny,
17kendo miyo ruodhi tetni, mi lok piny thim,
kendo mane ok gony joma osetueyo dog thuchegi?’
18Ruodhi mag ogendini yueyo e lietegi molos malich,
19to in, osewiti oko, mi irieri piny mak oyiki,
mana ka guok motho.
Joma oneg e lweny, mowit e bur motimo kite,
ema ogangore kuomi.
20Ringri mosenyon pinyno ok bi yiki
kaka oseyik ruodhi mamokogo,
nikech iseketho pinyi, mi inego jogi iwuon.
Nyithindi bende ok nobed ruodhi bang’i.”
21Ikreuru uneg yawuote nikech richo wuon gi,
mondo kik gichak giyud loch mi gikaw piny,
kendo gipong’e gi miechgi.
22Ruoth Nyasaye Manyalo Gik Moko Duto wacho niya, “Anaked kodgi, mi aneg jo-Babulon duto, koda ka nyithindgi gi nyikwagi, mi nyinggi lal nono. 23Abiro loko Babulon siany, kendo time kama chiewo chiewo ema dakie. Anakethe chuth mana ka gima oywe gi yuech.” Mago e weche mar Ruoth Nyasaye Manyalo Gik Moko Duto.
Okor wach ni noketh Asuria
24
Ruoth Nyasaye Manyalo Gik Moko Duto osekuong’ore kawacho niya,
“Gima aseparo biro timore manaa kaka asechano.
Adier, kaka asechano e kaka notimre.
25Ananeg jo-Asuria manie piny,
kendo nanyon-gi piny gi tienda e godena
eka nagol jok mane ruodh Asuria oketo kuom joga,
kendo nagony ting’ mapek mane omiyogi.
26Mano e wach ma aseiko ni piny ngima,
kendo abiro rieyo bada kuom ogendini duto mondo otimre,
27nimar ka Ruoth Nyasaye Manyalo Gik Moko Duto ema ochano gimoro
to ere ng’ama ditame
kendo ka en ema orieyo bade
to ere ng’ama dimi odwok bade piny?
Wach mokor kuom piny Filistia
28
Wach mane Nyasaye onyisa e fweny e higa mane Ahaz othoe ema:
29
Yaye un jo Filistia
kata obedo ni luth mane goyou osetur kamano,
to kik ubed mamor,
nimar nyathi thuol nobed mager moloyo wuon,
kendo nobed ndemu man gi kwiri marach!
30Joma odhier to nokwa jambgi e legena,
kendo jochan noyue gi kue.
To un jo Filistia, nami kech neg nyithindu,
kendo jou manok modong’ bende nanegi.
31Un miech Filistia, ywaguru
Un jo-Filistia duto, laluru nono,
nimar oganda lweny maduong’ biro, koa yo nyandwat,
kochanore maber, kendo ma onge kata ng’at achiel ma digni.
32Koro ere dwoko ma onego mi joote mag ogandano?
Dwokgiuru niya, “Ruoth Nyasaye osemiyo Sayun ogurore motegno,
kendo kanyo ema joge ma jochan biro tonyie.”