1
Kik isungri ni gima pok ineno,
nikech ok ing’eyo gima biro timore.
2We ji moko ema opaki, kata bed ni gin welo.
In kik ipakri kendi.
3Chandruok ma ng’at mofuwo kelo pek moloyo kidi kata kuoyo.
4Mirima kwiny, kendo ketho gik moko.
Nyiego to rach moloyo!
5Kwero ng’ato ratiro ber moloyo here, to ok inyise kethone.
6Osiepni, kata ka ogoyi, to otimo kamano nikech oheri.
Jasigu to kata ka omosi gi mor, to mosneno oting’o masira.
7Ka ng’ato oyieng’ to kata mana mor kich ok odwar.
Ka odenyo to kata mana chiemo makech mitne amita!
8Ng’at man mabor gi thurgi,
chalo mana gi winyo modhi mabor gi ode.
9Mo ma iwirruokgo kod poda mang’ue ng’ar
miyo ng’ato winjo maber,
kendo rieko ma osiep ng’ado
miyo chuny bedo motegno.
10Kik wiyi wil gi osiepni kata mana gi osiepe wuoru,
kendo ka in gi chandruok, to kik iring ir owadu mondo okonyi,
nikech ng’at modak buti nyalo konyi
moloyo owadu modak mabor.
11Wuoda, bed mariek mondo chunya obed mamor,
eka abed gi gima ageng’ogo joma chaya.
12Ng’at man gi rieko neno chandruok ka biro, kendo tang’.
Ng’at ma riekone tin to mwomore amwoma e chandruok
eka achien oywago ang’e.
13Ng’at mochung’ ni ng’ato nono e gowi
onego omak mwandune kar gowino!
14Ng’at ma moso wadgi matek gokinyi mang’ich
chalo mana ng’ama ire.
15Dhako maralep chalo mana gi kodh ajiki.
16Ok inyal kwere mi oling’,
mana kaka ok inyal ng’eyo yamo.
Bende ok inyal kwere
mana kaka ok inyal jowo mo maliw gi lweti.
17Kaka nyinyo piago nyinyo wadgi,
e kaka ng’ato bende piago obwongo wadgi.
18Ng’at maloso yiend olembene maber ema nocham olembegi.
Kamano bende e kaka jatich marito ruodhe maber nomi duong’.
19Kirango pi, to wang’i iwuon ema ineno,
kendo kirango chunyi, to in iwuon ema inenori.
20Kaka joma otho ok nyal pong’o Piny Joma Otho,
e kaka gombo mar dhano bende ok nyal rumo.
21Mach ema itemogo dhahabu kod fedha.
Chuny dhano to itemo gi pak.
22Kata ka igoyo ng’at mofuwo mi both inego,
to pod ofuwo afuwa.
23Rit jambi maber gi rieko kaka inyalo,
24nikech mwandu ok siki nyaka chieng’.
Kata mana loch bende ok siki e dhoot achiel kende.
25Ka ibeto lum, mi iweyo lum manyien oloth,
kendo ka ichoko ni jambi lum e kor gode,
26eka iniyud yie rombe milosogo lewni,
kendo ining’iew lowo gi pesa miyudo kuom dieki.
27Dieki nomiyi chak moromi maber,
kaachiel gi joodi kod jotichni manyiri.