Jo-Juda gi jo-Simeon omako Adoni-bezek
1Bang’ tho Joshua, jo-Israel nopenjo Ruoth Nyasaye wach niya, “Ere dhoot monego kuong dhi monjo jo-Kanaan?” 2Ruoth Nyasaye nodwokogi ni, “Dhood Juda ema mondo okwongi. Ero, achiwo pinyno e lwetgi.” 3Juda nowacho ni jo-Simeon ma owetegi niya, “Biuru, wadhi e piny mopognwa, mondo wamonj jo-Kanaan. Eka wan bende wanadhi kodu e piny mopognu, wakonyu kedo.” Kamano jo Simeon nodhi kodgi. 4Jo-Juda nodhi momonjo jo Kanaan kod jo-Perizi modak kuno, kendo Ruoth Nyasaye nochiwogi e lwetgi, mi ne ginego ji alufu apar kuomgi e dala mar Bezek. 5Ne giyudo Adoni-bezek kuno, kendo ne gikedo kode, mi giloyo jo-Kanaan gi jo-Perizi. 6Adoni-bezek noringo, to ne gilawe, mi gimake. Ne ging’ado lith luetene mathwon kod lith tiendene mathwon. 7Eka Adoni-bezek nowacho niya, “Ruodhi piero abiriyo mong’ad lith luetegi mathuondi kod lith tiendegi mathwondi yande kwanyo mana ng’injo mag chiemo e bwo mesana. To koro Nyasaye osetimona mana kaka natimonigi.”
Bang’e nokel Adoni-bezek Jerusalem, motho kuno.
Jo-Juda okawo Jerusalem gi Hebron
8Jo-Juda nomonjo Jerusalem, mokawo. Ne ginego joma odakie, mi giwang’o dalano gi mach. 9Bang’ mano jo-Juda nochomo yo milambo, mokedo gi jo-Kanaan mane odak e piny gode, kendo e piny milambo, kendo e piny pewe. 10Bende ne gidhi kedo gi jo-Kanaan mane odak Hebron, dala ma chon niluongo ni Kiriath-arba, mi ne giloyo Sheshai gi Ahiman kod Talmai.
Othniel okawo dala mar Debir, momiye Aksa mondo obed chiege
(Joshua 15.15-19)
11Kane gia kanyo ne gidhi kedo gi jo-Debir, dala machon niluongo ni Kiriath-sefer. 12Kaleb nowacho niya, “Ng’at ma nomonj Kiriath-sefer, mi kaw, ema nami Aksa nyara mondo obed chiege.” 13Othniel wuod Kenaz owadgi Kaleb matin ema nokawo dalano, omiyo Kaleb nomiye Aksa nyare obedo chiege. 14Kane Aksa odhi ir chwore, chwore nojiwe mondo okwa wuon mare lowo, mi Aksa noidho kanje modhi ir Kaleb, kendo kane oselor e kanje, Kaleb nopenje gima odwaro. 15Nodwoke niya, “Kaka iseketa e piny milambo motwoni, yie imiya sokni.” Kuom mano Kaleb nomiye sokni mamalo gi mamwalo.
Pinje mane jo-Juda gi jo-Benjamin okawo
16Nyikwa ja-Keni ma jaduong’ Musa ne jowuok kaachiel gi jo-Juda e Dala mar Othidhe, mi gidhi e thim Juda ma yo milambo mar Arad, kendo ne gidak gi jo-Amalek kuno. 17Bang’e jo-Juda ne jodhi gi jo-Simeon ma owetegi, mi gimonjo jo-Kanaan man Zefath, kendo giketho dalano chuth. Omiyo noluong dalano ni Horma (tiende ni, mokethi.) 18To jo-Juda ne ok okawo Gaza gi Ashkelon gi Ekron, kata gwengegi. 19Ruoth Nyasaye nokonyo jo-Juda, omiyo ne gikawo piny gode, to ne ok ginyal riembo joma nodak e piny pewe, nikech ne gin gi geche lweny mag nyinyo. 20
Hebron nopog ni Kaleb, kaka Musa nosechiko, kendo Kaleb noriembo yawuot Anak adek ma noyudo kuno. 21
To jo-Benjamin ne ok oriembo jo-Jebus modak Jerusalem, omiyo jo-Jebus osebet kodak kodgi kuno nyaka chil kawuono.
Joka Josef okawo Bethel
22Joka Josef nodhi momonjo Bethel, dala ma chon niluongo ni Luz, kendo Ruoth Nyasaye ne ni kodgi. 23Ne gioro jombetre kuno, 24mi jombetrego noneno ng’ato kawuok e dalano, mi giwachone niya, “Kinyisowa yo ma wanyalo donjogo e dala, to ok wabi timi gimoro.” 25Nonyisogi yo midonjogo e dala, mi ne ginego ji duto mane odak kuno, mak mana ng’atno gi joode ema ne giweyo. 26Bang’ mano ng’atno nodhi e; piny jo-Hiti, mogero dala kuno, kendo nochako ni Luz. Pod iluongo dalano ni Luz nyaka chil kawuono.
Pinje mane jo-Manase gi jo-Efraim okawo
27
Jo-Manase bende ne ok oriembo joma nodak Beth-shean, kata joma nodak Dor gi Ibleam kod Megido, gi mier matindo ma nokiewo kodgi. To jo-Kanaan nosiko mana kodak e pinyno. 28Achien kane jo-Israel osedoko motegno, ne giloko jo-Kanaan-go wasumbgi, to ne ok giriembogi chuth.
29
Jo-Efraim bende ne ok oriembo jo-Kanaan ma nodak Gezer, to jo-Kanaan-go nosiko kodak kodgi kuno.
Pinje mane dhoudi mamoko okawo
30Jo-Zebulun bende ne ok oriembo joma nodak Kitron gi Nahalol, to jo-Kanaan nodak kodgi. Kata kamano jo-Zebulun nolokogi wasumbgi.
31Jo-Asher bende ne ok oriembo joma nodak Ako gi Sidon gi Alab gi Akzib gi Helba gi Afik kod Rehob. 32Kamano jo-Asher nodak adaka gi jo-Kanaan-go, kendo ne ok giriembogi.
33Jo-Naftali bende ne ok oriembo jo-Kanaan ma nodak Beth-shemesh, kod joma nodak Beth-anath, to ne gidak mana kodgi, kendo ne gilokogi wasumbgi.
34To jo-Amor nodhiro jo-Dan chien e piny gode, kendo notamogi lor e piny pewe. 35To bende jo-Amor nosiko kodak e gode mag Heres gi Aijalon kod Shaalbim. Kata kamano joka Josef noloyogi mosmos, mi gidoko wasumbgi.
36Tong’ piny jo-Edom nochakore kama idhogo Akrabim, koa Sela kochomo yo nyandwat.