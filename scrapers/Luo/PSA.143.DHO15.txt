Lemo mikwayogo Nyasaye mondo otel ni joge
1A Ruoth Nyasaye, winj lemona,
kendo chik iti ni ywakna.
Yie idwoka
nikech in ng’ama kare, kendo ma jaadiera.
2
Kik iyala, an jatichni,
nimar onge ng’ama kare e nyimi.
3Jasika osesanda mi oloya chuth.
Oseketa e od tuech molil ti,
kendo achalo mana gi joma ne otho chon!
4Kuom mano, chunya dwaroo nyosore,
nikech oserumo chuth!
5Aparo ndalo mosekadho,
kaachiel gi gik moko duto misetimo.
6Alami ka ating’o bada malo,
kendo sisom oloya kodi,
mana ka lowo motwo madwaro pi.
7Dwoka sani, A Ruoth Nyasaye,
nimar genona duto oserumo.
Kik ipandna wang’i,
nono to abedo e kanyakla mar jogo madhi e piny joma otho.
8Nyisa herani mosiko gokinyi,
nimar ageno kuomi, yaye Ruoth Nyasaye.
Bende nyisa yo monego aluw,
niikech kuomi ema aketoe chunya duto.
9A Ruoth Nyasaye, aringo iri mondo irita,
omiyo resa e lwet wasika.
10Puonja mondo atim gik mam idwaro,
nimar in e Nyasacha.
Onego Roho mari bedna mang’won, mi telna e yoo mokue.
11A Ruoth Nyasaye, resa kaka ne isingori.
Adier, konya e chandruokna kuom ng’wononi.
12Neg wasika, nikech hera miherago,
kendo tiek jogo duto mathira, nikech an jatichni.