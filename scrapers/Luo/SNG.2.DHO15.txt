1An to, an mana maup thim mar Sharon,
kata ondanyo madongo e pap.”
Wuowi:
2“Ooyo jaherana, iber e kind nyiri weteu,
mana kaka ondanyo ber e kind kuthe.”
Nyako:
3“To in bende jaherana, iber e kind yawuowi weteu,
mana kaka yadh olemo ber e kind yien mamoko duto.
Ahero bet e tiponi ka achamo olembi mamit.
4Ne itera e odi mar chiemo,
mi iliero bandech hera kuoma.
5Hera nega, omiyo duog chunya gi gik mamit.
6Badi ma kor acham oteno wiya,
to badi ma korachwich okwaka.”
Wuowi:
7“Un nyi Jerusalem,
kuongreuru gi nying le mae thim
ni ok unuchoch herawa.”
Wer mar ariyo
Nyako:
8Awinjo dwond jaherana.
Ero obiro, ka ochikore e gode.
Adier, odum e kor gode kobiro ira!
9Jaherana chalo gi apol
kendo ochalo gi ngau ma pod dongo.
Echagocha, ochung’ e tok ohingawa,
ka ong’icho gie dirisa.
10Awinjo ka jaherana wuoyo koda, kawacho niya,
‘A malo, jaherana!
Wuog wadhi, yaye jaber.
11Ndalo chwiri koro osekadho, omiyo koth oserumo,
12kendo maupe thiewo e piny duto.
Koro ma e kinde ma ji werie,
kendo ma dwond akuru winjore e piny.
13Olemo bende ochako chiek,
kendo mzabibu mamoyo dum mamit.
A malo jaherana,
Wuog wadhi, yaye jaber.
14Ilalna mana ka winyo
ma ode ni kama orokore e kor got mabor.
We aneye wang’i, kendo awinjie dwondi,
nikech ijaber, kendo dwondi mit.’
15Yaye jowadwa, maknauru nyithind bwe
ma ketho puothe mag mzabibu,
nikech dipo ka giketho mzabipwa mamoyo.”
Nyako:
16Jaherana en mara, kendo an bende an mare.
Okwayo e chuny ondanyo.
17Nyaka koch okinyi kudhi, mi piny yawre.
Duogi e gode mang’ue ng’ar, yaye jaherana,
mana ka gima in apol kata ka ngau ma pod dongo modak e gode.