Lemo mikwayogo bura makare
1A Ruoth Nyasacha, in ema ageno kuomi. Konya kendo resa kuom ji duto ma lawa,
2nikech ka ok ikonya, to ginyalo yudha ka sibuor,
mi gitera kuma onge ng’ama diresae,
kendo di gikidha kuno matindo tindo.
3A Ruoth Nyasacha, kapo ni asetimo ni ng’ato marach,
4kata kapo ni asendhogo osiepna moro,
kata ka asehinyo jasika kayiem nono,
5to onego wasika lawa mi juka, kendo goya nyaka nega,
mi giweya ka atho kama apodhoeno.
6Ruoth Nyasaye, a malo kikecho,
mondo ithir gero ma wasika nigo.
7Chok ogendini duto iri kaachiel,
mondo iritgi gie polo malo.
8A Ruoth Nyasaye, in e jang’ad bura ni ji duto,
omiyo ng’adna bura maber, nikech an kare kendo aonge ketho.
9
Tiek timbe mamono mag joricho,
kendo tim ni joma beyo gik ma owinjore gi timbegi
In Nyasaye ma timne kare,
kendo inono chuny ji kod parogi maiye.
10Nyasaye e okumbana,
kendo en ema owaro joma oluore.
11En e jang’ad bura makare,
kendo pile okwedo joricho.
12Ka ji odagi lokore mondo owe richogi,
to Nyasaye biro piago liganglane.
Kata mana koroni otwenyo atunge mondo obed moikore.
13Okawo gige mager mag lweny,
kendo ochielo aserini mage maliel mach.
14Neye kaka muoch mar richo kayo joricho!
Oyach mana gi timbe mamono, kendo miriasia ema onywolo.
15Okunyo bur matut e lowo, to bang’e en ema onyumore e burno.
16Kamano richone dok e wiye owuon,
ka timbene mag mahundu hinye mana en owuon.
17Abiro pako Ruoth Nyasaye kuom adiera mare.
Abiro wero wende pak ni Ruoth Nyasaye Maduong’ Moloyo.