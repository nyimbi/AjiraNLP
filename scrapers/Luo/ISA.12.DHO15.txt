Wend erokamano
1Chieng’no unuwach niya,
“A Ruoth Nyasaye wabiro paki!
Kata obedo ni mirima osemaki kodwa,
to koro oselendo, mi ikweyo chunywa.
2
Adier, Nyasaye e jareswa.
Wan gi geno kendo ok waluor,
nimar Ruoth Nyasaye e kar konyruokwa, kendo e okumbawa.
Osenyiso ni en e jareswa.”
3Kuom mano ubiro yudo gik mabeyo gi mor
kuom Ruoth Nyasaye ma resou.
4Chieng’no un duto unuwach niya,
“Gouru erokamano ni Ruoth Nyasaye, kendo lameuru.
Landuru ni ji duto gik mosetimo.
Ka uhulo ni nyinge nigi duong’ moloyo.
5Weruru ni Ruoth Nyasaye wende pak nikech oselocho,
kendo mano nyaka ng’ere e piny duto.
6Un joma odak Sayun, koguru gi mor,
nimar Ng’ama Ler mar Israel odak e dieru gi duong’ne duto.”