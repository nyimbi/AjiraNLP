Jo-Israel oloyo Jabin gi joma ne oriwore kode
1Kane Jabin ruodh Hazor owinjo wechego duto, nooro wach ni Jobab ruodh Madon kod ruodhi mag Shimron gi Akshaf, 2kod ruodhi mae piny gode ma yo nyandwat, gi holo mar aora Jordan man yo milambo mar Kinereth, kod mae pewe, gi mae piny Dor yo podho chieng’. 3Nooro wach bende ni jo-Kanaan ma yo wuokchieng’ gi ma yo podho chieng’, kendo ni jo-Amor gi jo-Hiti gi jo-Perizi gi jo-Jebus ma nodak e piny gode, kod jo-Hivi ma nodak e tiend got Hermon e piny Mizpa. 4Giduto ne giwuok gi jolwenjgi duto. Ne ging’eny ka kuoyo mae dhonam, kendo ne gin gi geche lweny mogundho. 5Ruodhigo duto noriwo paro achiel, mi ne gibiro, kendo gijot e dho kuonde motimo thidhiya mag Merom mondo gimonj jo-Israel.
6Ruoth Nyasaye nowacho ni Joshua niya, “Kik iluorgi, nimar kiny sa makama nachiwgi e lwet jo-Israel, kendo giduto ginitho, mi ning’ad odond faresegi kendo niwang’ gechegi.” 7Kamano Joshua kod jolwenje nopoyogi e dho kuonde motimo thidhiya mag Merom, mi gimwomore kuomgi. 8Ruoth Nyasaye nochiwogi e lwet jo-Israel, mi jo-Israel noloyogi, kendo nolawogi yo nyandwat nyaka Sidon Maduong’, kendo yo podho chieng’ nyaka Misrefoth, kendo yo wuok chieng’ nyaka holo mar Mizpa. Ne ginegogi, ma onge kata ng’at achiel ma nodong’ ka ngima. 9Joshua nong’ado odond faresegi, kendo nowang’o gechegi, kaka Ruoth Nyasaye nochiko.
10Eka Joshua nowichore ni Hazor, dala ma noyudo otelo ni pinjego. Jo-Israel nokawe, monego ruodhe. 11Ne ginego gimoro amora mangima mane ni kuno, ma onge gima yueyo manodong’, kendo ne giwang’o dalano. 12Kamano Joshua nomako ruodhigo monego, kendo noketho miechgi. Nonego ji duto ma nodak e miego, kendo noketho gik moko duto, kaka Musa jatich Ruoth Nyasaye nosechiko. 13To jo-Israel ne ok owang’o mier mane oger ewi pidhe, mak mana Hazor kende ema ne Joshua owang’o. 14Ne gipeyo dhok, mi giyako gimoro amora mane giyudo e miego, kendo ne ginego ji duto, ma ok giweyo kata ng’at achiel ka yueyo. 15Ruoth Nyasaye noketo chikene e lwet Musa jatichne, to Musa nomiyogi Joshua, mi Joshua nochopo duto, ma ok oweyo kata chik achiel mane Ruoth Nyasaye omiyo Musa.
Joshua okawo piny Kanaan duto
16Joshua nokawo piny gode gi piny milambo duto gi piny Goshen duto, kaachiel kod pewe gi holo mar aora Jordan kod piny gode mag Israel gi pewe mokiewo kode. 17Lochne nochakore got Halak man but Seir, nyaka Baal-gad e holo mar Lebanon manie tiend got Hermon. 18Nokedo gi pinjego kuom ndalo mang’eny, nyaka nomako ruodhi maggi duto, monego. 19Miego duto nokaw gi thwon, ma onge mane otimo winjruok gi jo-Israel mak mana Gibeon mane jo-Hivi odakie. 20
Ruoth Nyasaye nomiyogi chir mar kedo gi jo-Israel mondo jo-Israel oneggi maonge ng’wono, kendo otiekgi chuth, mana kaka Ruoth Nyasaye nosechiko Musa.
21E ndalogo ema ne Joshua odhiye piny gode, motieko jo-Anak mane odak Hebron gi Debir gi Anab kendo e piny gode duto mag Juda kod mag Israel. Notiekogi duto, kendo noketho miechgi. 22Onge jo-Anak ma nodong’ kata achiel e piny mane jo-Israel okawo, mak mana mago ma nodak Gaza gi Gath kod Ashdod. 23Kamano Joshua nokawo pinyno duto, kochopo chike duto mane Ruoth Nyasaye omiyo Musa. Joshua nomiyo jo-Israel pinyno, kopogo ni dhoot ka dhoot lembe, mi piny nokue.