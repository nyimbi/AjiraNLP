Nyasaye kende e kar konyruok
1Nyasaye kende ema ayiengora kuome,
kendo resruokna wuok mana kuome.
2En kende e lwandana kendo jawarna.
Adier, en e kar konyruokna, omiyo ok anyal yiengni.
3Un duto ubiro monjo ng’at achielni nyaka karang’o mondo unegi?
To ochalo mana gi ohinga mobam madwaro podho,
kata chiel mohungore konchiel!
4Udwaro gole mondo oa e duong’ne,
kendo umor gi wacho miriambo.
Uguedhe gi dhou maoko,
to chunyu maiye kuong’ore akuong’a.
5Nyasaye kende ema ayiengora kuome.
Ee, en ema aketo genona kuome.
6En kende e lwandana kendo jawarna.
Adier, en e kar konyruokna, omiyo ok anyal yiengni.
7Warruokna gi nyinga maber wuok mana kuom Nyasaye.
En lwandana ma ageng’orae, kendo en e kar konyruokna.
8Un jowa, genuru kuom Nyasaye kinde duto.
Nyiseuru chandruok duto ma ungo,
nimar en e kar konyruokwa.
9Adier, dhano chalo mana gi muya, kendo onge gima onyalo.
Ka ikete e rapim, to ok opek kata matin.
Oyot moloyo muya!
10Kik uket genou kuom timbe mahundu,
kendo kik ugen yudo gimoro e yor mecho.
Kata ka mwandu omedore, to kik ugen kuomgi.
11Pile asewinjo ka Nyasaye wacho ni teko duto gin mage,
12
kendo ni herane osiko mochwere.
A Ruoth Nyasaye in iwuon imiyo ng’ato ka ng’ato, pok maromre gi timne.