1Kik nyiego maki gi gik ma joricho nigo,
bende kik item bedo osiepgi.
2Nimar gik makelo chandruok ema giketo e chunygi,
kendo wechegi duto hinyo ji.
3Mise mar dala maber en mana rieko kod ng’eyo.
4Ng’at mariek keto gik moko mabeyo
kendo ma nengogi tek e ute.
5Bedo mariek ber moloyo bedo ratego,
Adier, rieko nigi tich moloyo teko.
6Joma chano gik moko malong’o ema kedo lweny maber,
omiyo, kidwaro loyo lweny,
to nyaka ibed gi jong’ad rieko mathoth.
7Ng’at mofuwo ok nyal winjo tiend weche mariek
nikech gitut modhiere.
Onge gima long’o ma onyalo wacho e bura.
8Ka pile ichano timo richo,
to ji biro luongi ni andhoga.
9Gimoro amora ma ng’at mofuwo chano timo en richo.
Ji mon gi ng’at machayo jowetene.
10Ka tekri orumo chieng’ ma chandruok omaki,
to mano nyiso ni tekoni tin.
11Kineno ng’at maa ji dwaro nego, to rese piyopiyo.
12Kik iwach ni mano ok tiji,
nikech Nyasaye ma pimo chuny ji nopar gima itimono.
Bed gi ratiro ni Nyasaye marangi ong’eyo gima itimo.
Ochulo ng’ato ka ng’ato moromo gi timbene.
13Wuoda, cham mor kich, nikech ober gi del.
Kaka pet kich mit e dhogi,
14e kaka rieko gi ng’eyo bende ber ni chunyi.
Ka iyudogi to inidhi nyime maber, kendo nidag aming’a.
15Kik ichan mayo ng’at makare gire, kata ketho dalane,
nikech mano en richo.
16Ng’at makare nyalo podho ndalo mang’eny,
to pod ochako ochung’ achung’a kendo.
Jaricho to masira achiel kende ema tieko.
17Kik ibed mamor ka masira omako jasiki,
18nono to Ruoth Nyasaye oneno kitimo kamano,
mi in ema osin kodi, to oweyo jasikino.
19Kik iwe timbe joricho thag chunyi,
bende kik nyiego maki gi gik ma gin go,
20nimar jaricho onge gi gima ogeno,
to tho kende ema ochomogi.
21Wuoda, luor Ruoth Nyasaye,
kendo luor ruoth ma rito piny.
Bed mabor gi joma piem kodgi,
22nikech joma kamago nyalo lal nono ka diemo wang’.
Bende ing’eyo masira ma biro tieko jogo?
Ngeche moko
23Wechegi bende gin weche mane joma riek wacho.
Ng’ado bura nyakonchiel nikech luoro wang’ en richo.
24Ka jang’ad bura owacho ni ng’at moketho onge gi ketho,
to ji duto manie piny kuong’e kendo chaye.
25Jong’ad bura ma kumo joketho, to dhi nyime maber,
kendo bedo gi huma.
26Ka ng’ato odwoki gi dwok maratiro,
to mano nyiso ni en osiepni maradier.
27Kik igo dala mi iger ot maber
kapok iloso puotheni ma miyi chiemo moromi.
28Kik ibed janeno mar miriambo kuom wadu ka onge gima omiyo.
29Kik iwach niya, “Abiro timone mana gima nyocha otimona!
Adier, abiro chulone kuor!”
30Ne oyudo awuotho e puothe mag ng’at majasamwoyo kendo ma riekone tin. 31Puothenego notimo kuthe kendo ogawore gi buya. Ohinga mane ochielgigo bende nosemukore. 32Kane arango puothego ne aparo mi ayudo niya, 33
Ka ng’ato okwakore mondo otim nindoe matin, 34to e sa mapod onindoeno, dhier biro gore kuome apoya, ka jamecho momanore gi gilweny.