Nywol mar Musa, kendo kaka notony
1Jalawi moro nokendo nyar dhoodgi, 2
mi chiegeno nomako ich, monywolo nyathi ma wuowi. Ka noneno ni en nyathi ma jaber, nopande kuom dueche adek. 3To kane koro ok onyal medo pande, nokawo adita mochwe gi togo, mi omwono gi lop chwech kod odok, mondo kik chwer. Nopielo nyathi ei aditano, eka nokete ei togo e bath aora Nael. 4To nyamin nyathino nochung’ gi chien matin mondo one ane gima nyalo timorene.
5Eka nyar Farao nobiro mondo olwokre kanyo, ka jotichne manyiri to wuotho e geng aora. Nopo koneno adita ka ni ei togo, mooro misumbane manyako moro mondo odhi oome. 6Kane osekelnego, noele, moyudo nyathi ma wuowi eiye ka ywak. Nokeche, mowacho niya, “Nyaka bed ni en achiel kuom nyithind jo-Hibrania.” 7Kane nyamin nyathi owinjo kamano, nopenje niya, “Adhi aluongni chi ja-Hibrania moro mondo odhodhni nyathino?” 8Nyar farao nodwoke ni, “Tim kamano.” Mi nyano nodhi moluongo mana min nyathino. 9Kane dhakono obiro, nyar Farao nowachone niya, “Kaw nyathini, ipidhna, kendo abiro chuli kuom timo kamano.” Mi dhakono nokawe, mopidhe. 10
Kane oseweyo dhoth, notere ir nyar Farao, ma koro nokawe ka mare. Nowacho niya, “Ne agole e pi.” Emomiyo nochake ni Musa (tiende ni mogol.)
Musa oringo odhi e piny Midian
11
Chieng’ moro kane Musa osedoko ng’at maduong’, nodhi mondo one jo-Israel wetene, moneno kaka ichunogi gi tich matek. To bende noneno ka ja-Misri moro goyo achiel kuom jo-Hibrania wetene. 12Nong’iyo koni gi koni, to kane ok oneno ng’ato, nonego ja-Misrino, mopando ringre ei kuoyo. 13Kinyne nodok, moneno jo-Hibrania ariyo kagore. Nokwero jal mane okwinyo wadgi niya, “Mar ang’o igoyo wadu?” 14Jalo nodwoke ni, “Ng’ano moketi jatendwa kata jang’adnwa bura? Koso idwaro nega kaka ninego ja-Misri cha?” Kane Musa owinjo kamano, kibaji nogoye, koparo ni, “Adier, kara nyaka bed ni wachni oseng’ere!” 15
Farao nowinjo gima notimore, motemo mondo oneg Musa, to Musa noringo mondo odhi odag e piny Midian. Kane ochopo e pinyno, nobet e dho soko moro.
16Noyudo ka jadolo mar Midian nigi nyiri abiriyo. Nyigo nobiro umbo pi, mi giolo e mberni ma jamni modhoe, mondo jamb wuon-gi omodhi. 17Jokwath moko nobiro mondo oriembgi, to Musa nokonyogi, kendo omodhonigi jambgi. 18Kane nyigo odok ir Reuel wuon-gi, nopenjogi niya, “Ang’o momiyo uduogo chon kawuono?” 19Ne gidwoke ni, “Ja-Misri moro noresowa ka jokwath moko thagowa, bende en ema nende omiyo jambwa pi.” 20Reuel nopenjo nyige ni, “En kanye? Mar ang’o uweye kuno? Dhiuru uluonge obi ochiem kodwa.” 21Musa noneno ni ber mondo odag gi ng’atno, mi Reuel nomiye nyare ma Zipora, mokendo. 22Zipora nonywolo ni Musa wuowi, mi Musa nochako ni Gershom, (tiende ni jadak ka). Nochake kamano nikech noneno ni osedoko jadak e piny ma ok margi.
23Bang’e achien, ruodh Misri notho, to jo-Israel ne pod ng’ur malich kuom bedo wasumbini, kendo ne giywak malit mondo ogolgi e thagruok ma kamano. Ywakgino notundo ni Nyasaye 24
kendo nowinjo ng’urgi, mi noparo singruok mane otimo gi Ibrahim gi Isaka kod Jakobo. 25Noneno kaka jo-Israel thagore, mi wachno nodonjone malit!