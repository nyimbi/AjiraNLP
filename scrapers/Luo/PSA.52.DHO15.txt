Sunga ma onge tiende
1In ng’ama ratego, ang’o momiyo isungori nikech richoni?
Hera mar Nyasaye osiko pile nyaka chieng’.
2Ichano timbe ma idwaro hinyogo ji,
kendo lewi mihangogo ji bith ka wembe.
3Ihero timbe maricho moloyo mabeyo
kendo miriambo berni moloyo adiera.
4Ihero chwanyo chuny ji gi weche mag miriambo.
5Kuom mano, Nyasaye notieki chuth.
Obiro maki, mi oyudhi oko e piny joma ngima!
6Joma oluoro Nyasaye none gima otimoreni,
mi ginibed maluor.
Gininyieri, ka giwacho niya,
7“Neyeuru ng’at mane ok ogeno kuom Nyasaye,
to ogeno mana kuom mwandune mathoth,
kendo pakore gi richone!”
8To an, achalo gi yadh zeituni,
ma dongo maber e bath od Nyasaye,
nimar ageno kuom hera mosiko mar Nyasaye nyaka chieng’.
9A Nyasaye, abiro goyoni erokamano pile kuom gik ma isetimo,
kendo ka an e kanyakla mar joma oheri, to anahul ni iber.