Chike kod siem
1Ber bedo gi nying maber, moloyo bedo gi mwandu mathoth.
Bende ber bedo ng’at mogen, moloyo bedo gi fedha kata dhahabu.
2Onge pogruok moro e kind jachan gi jamoko,
nimar Ruoth Nyasaye nochueyogi giduto.
3Ng’at man gi rieko neno chandruok kabiro, kendo tang’.
Ng’at ma riekone tin to mwomore amwoma e chandruok,
eka achien oywago ang’e.
4Bed ng’ama ok sungre, kendo luor Ruoth Nyasaye,
eka iyud mwandu gi luor, kendo idag aming’a.
5Obadho kod bugni nie yo ma jaricho luwo,
omiyo ka ihero ngimani to bed mabor gi yorno.
6Ka ipuonjo nyathi timbe mabeyo ka pod otin,
to wiye ok nowil gi timgo e ngimane duto.
7Joma odhier gin wasumb jomwandu,
kendo kiholo gimoro kuom ng’ato to nyaka idok misumbane.
8Ng’at matimo timbe mamono nyaka yud masira,
kendo e giko ibiro kume mager.
9Ng’at mang’won to noyud gueth,
nikech opogo chiembe ni jochan.
10Ka iriembo ng’at ma jasunga,
to wichkuot kod miero gi dhaw orumo.
11Inyalo bedo osiep ruoth kiperogo.
Ruoth Nyasaye to ohero mana ng’ama jaadiera.
12Orango mondo one ni bura ong’ad kare,
to oketho buch ng’at ma jamriambo.
13Ng’at ma janyawo budho abudha e dala,
kawacho ni sibuor dipo kochame kowuok oko.
14Terruok en bur matut
ma joma Ruoth Nyasaye okechogo nyumoree.
15Timo gik mofuwo en kit nyathi.
Ka ichwade to obiro weyo timbe makamago.
16Ka ithiro jochan mondo iyud mwandu,
kata ka imiyo joma omew chiwo,
to in ema ibedo jachan.
Ngeche piero adek
17Chik iti iwinj weche joma riek,
kendo ket chunyi mondo imak rieko ma gipuonji,
18nikech kikanogi e chunyi,
kendo kinyalo hulogi gi wiyi, to inibed mamor.
19Adwaro ni mondo iket genoni kuom Ruoth Nyasaye.
Mano emomiyo apuonji wechegi mondo okonyi in iwuon.
20Eri asendikoni ngeche piero adekgi.
Giting’o ng’eyo kod rieko maber,
21kendo gibiro puonji ng’eyo adiera,
mondo idwok wach madiera ni ng’at mane oori.
22Kik iyak ng’at modhier mana nikech odhier,
kendo ka odonj ni ng’at mathagore, to kik ithage,
23nimar Ruoth Nyasaye nochwak joma kamago,
kendo nokum ng’ato ang’ata ma yakogi.
24Kik imak osiep gi ng’ama iye jawang’ piyo,
kendo kik ibed e kanyakla mar joma chunygi richo,
25nimar dipo ka iluwo timbegi,
mi imoko e obadho marach.
26Kik ichung’ ni ng’ato nono e gowi,
27nikech kotami chulo
to wuon gowino nyalo kata mana kawo kitandani!
28Kik iketh kiew machon mane kwereni oketo.
29Ng’at ma ong’eyo tije maber
ok ti ni ji ajiya, to tiyo mana ni ruodhi.