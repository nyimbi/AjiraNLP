Lemo mikwayogo Nyasaye mondo otiek wagengni
1A Nyasaye, winj lemona,
kendo kik ipandna wang’i ka aywakni,
2to yie iwinja, kendo idwoka.
Aonge gi kue nikech thagruok ma an-go.
3Chunya chandore nikech bwok ma wasika bwogago,
kod thir ma wasika thirago.
Gimiya chandruok mathoth,
kendo giyanya ka gikecho.
4Luoro ohewa, kendo masiche mag tho ohinga.
5Kihondko omaka, kendo atetni.
Ee, masiche opong’o chunya.
6Da abed gi bwomba ka akuru,
to da ahuyo, mi adhi mabor mondo ayud kue!
7Adier, da ahuyo mi adhi mabor ahinya,
kendo da agero dalana e thim.
8Da areto, mondo ayud kama abwokie,
mondo yamo mager gi koth morweyo kik hinya.
9A Ruoth, tiekgi kendo roch wechegi,
nikech lweny kod timbe mag mahundu ema aneno e dala.
10Giidho ewi ohinga mar dala,
ka giwuotho e wiye alwora odiechieng’ gotieno,
kendo dala opong’ gi timbe mamono gi anjawo.
11Masira ni kuonde duto,
bende yore mag dala opong’ gi weche maricho kod wuondruok.
12Ka da bed ni jasigu ema jara, to da adhil adhila.
Kata ka da bed ni ng’at mapiem koda ema sungorena to da apondone.
13To kara odoko mana ni in, ng’at mwaromgo,
ma jawuodha kendo ma osiepna mahero.
14Ne wagoyo kodi mbaka mamit,
kendo ne wadhi kodi e Hekalu
kaachiel gi oganda mane ochokore.
15Onego wasika yud tho apoya,
mi gidhi e piny joma otho ka pod gingima!
Richo opong’o miechgi kod chunygi.
16To an akwayo Ruoth Nyasaye mondo okonya,
kendo ang’eyo ni obiro resa.
17Aywak kendo achur okinyi gi odiechieng’ kod otieno,
kendo ang’eyo ni obiro winjo ywakna.
18Kata obedo ni wasika thoth kamano,
to Nyasaye biro dwoga kangima
kaa e lweny ma akedoe kodgi.
19Nyasaye ma osebedo Ruoth nyaka nene
biro winja kendo biro loyogi.
To gin, onge gima ginyalo timo, nikech ok giluore.
20Jowuodha machon ne omonjo osiepene,
moketho singruokne kodgi.
21En jambola, to chunye opong’ gi sigu.
Adier, wechene yom ka mo,
to kara gibitho mana ka ligangla mowuodhi e olalo!
22Ket chandruokni ni Ruoth Nyasaye, to obiro konyi.
Ok nowe mondo olo ng’at maber.
23Jonek gi jomriambo ok nodag aming’a.
In Nyasaye ibiro wito jogo e bur matut.
An to abiro geno kuomi.