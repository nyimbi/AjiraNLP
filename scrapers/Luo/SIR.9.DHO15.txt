Mon
1Kik ibed gi nyiego kuom chiegi mihero,
nikech mano dimi opuonjre yore maricho manyalo hinyi.
2Kik ichiwri ni dhako moro amora
mondo othiri ka tieko tekoni.
3Kik itim osiep gi dhako ma jabayo,
nikech onyalo nyumi kama rach.
4Kik iser nyako ma jamiel,
nikech onyalo bayo kodi yo.
5Kik wang’i rang nyako ahinya nikech dipo ka itimo gimoro ma dimi ichudi.
6Kik ichiw chunyi ni mon ma jochode
nono to iwito mwanduni duto,
7kendo kiwuotho e dala moro,
kik iwe wang’i rang koni gi koni,
kendo kik iba achach kuonde ma ji ok thor dhiye e dalano.
8Gol wang’i kuom dhako ma jaber,
kendo kik iwe chia mar dhako ma ok chiegi, lombi.
9Ji ma thoth oselal nikech chia mag mon,
mamiyo gombo mag dhano liel ka mach.
Kik ichiem gi chi ng’ato nono, bende kik imeth kode,
dipo ka chiane olombi, mi gomboni omiyo ipodho.
Winjruok gi ji
10Kik ijwang’ ng’at mosebedo osiepni kuom kinde mathoth,
nikech osiep manyien ok rom gi osiep machon.
Osiep manyien chalo gi divai manyien,
ma ok mit madho nyaka ochop obed mochiek.
11Kik iwe nyiego maki nikech hawi ma jaricho nigo,
nikech ok ing’eyo gima biro yude nyime.
12Kik ibed mamor nikech gik ma joricho morgo,
nikech ok ginitony mak okumgi kapok githo.
13Bed mabor gi ng’ama omi teko mar ng’ado ni ji buch tho,
eka ok inibed gi luoro mar tho.
Kichopo machiegni gi ng’at ma kamano,
to ritri mondo kik itim gima achach, nono to itho,
kendo ichalo gi ng’ama wuotho ewi ohinga mar lweny!
14Winjri gi jo gweng’u maber kaka inyalo,
kendo yie mondo iti gi rieko ma joma riek ng’adoni.
15Bed ng’ama ohero goyo mbaka gi joma riek,
kendo wecheni duto mondo obed mana kuom chike mag Nyasaye Maduong’ Moloyo.
16Joma beyo ema mondo ichiemgo,
kendo iluor Nyasaye gi chunyi duto.
17Jatheth bedo mong’ere nikech tichne maber,
kendo jatelo bende bedo mong’ere nikech riekone mar wuoyo.
18Jakuoth en koko ma jogweng’gi oluoro,
kendo ji ochaye nikech ok orito lewe.