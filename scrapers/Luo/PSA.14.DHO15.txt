Fup dhano gi richone
(Zaburi 53.1-6)
1
Joma ofuwo wacho e chunygi niya, “Nyasaye ongee.”
Giduto gin joma okethore,
kendo gisetimo gik maricho miwuoro.
Adier, onge kata ng’at achiel matimo gima ber!
2Ruoth Nyasaye rango ji gie polo,
mondo one ane ka nitie joma riek kendo malame.
3To giduto gisebayo yo,
kendo gisedwanyore mana maromre.
Onge ng’ato kuomgi matimo maber.
Ooyo! Onge kata mana ng’at achiel.
4Ruoth Nyasaye penjo niya,
“Joma timbegi richo dutogi ok ong’eyo gimoro koso?
Gimwonyo joga ka joma mwonyo kuon,
to ok ginyal lama ngang’!”
5To kihondko biro makogi,
nikech Nyasaye mana ni gi jogo ma oluore.
6Gidwaro ketho cheno mag ng’at makare,
to Nyasaye ema rite.
7Mad jo-Israel yud resruok moa Sayun!
Nyikwa Jakobo nobed mamor,
e kinde ma Ruoth Nyasaye nochak omi joge dhi nyime maber.
Ee, jo-Israel nobed moil.