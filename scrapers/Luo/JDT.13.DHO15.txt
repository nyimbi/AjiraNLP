1Sa koro ne ng’eny, omiyo jotich Holoferno nowuok piyopiyo modhi. Eka Bagoas noloro dho hema gi oko, kane osegolo joma ne pod odong’ kogalore but ruoth. Kamano ne gidhi nindo ka kong’o oromo dendgi chutho. 2Judith kende ema ne odong’ e hema kod Holoferno mane oyudo osepodho e kitandane ka kong’o oromo dende. 3Judith noyudo osenyiso jatichne mondo ochung’ e dhood nindo gi oko, mondo orite nyaka chop owuogi kaka ne ojatimo pile. To nosewacho ni ji ni obiro wuok dhi lemo kaka ne ojatimo, kendo Bagoas bende ne osenyiso kamano.
4E kindeno ji duto ne osewuok moweyo Holoferno, kendo onge ng’ama ne koro odong’ e od nindo, bed ni oduong’ kata otin. Judith nochung’ e bath kitanda kolemo e chunye niya, “A Ruoth Nyasaye ma wuon teko duto, guedh gima koro adwaro timo, mondo Jerusalem omed yudo duong’. Ma e kinde ma onego ikonyie jogi, 5kimiyo gima achano timo, timore, kendo kotieko wasigu madwaro rado kodwa.”
6Kane osekwayo Nyasaye kamano, nodhi e siro mane ni yoka wi kitanda, mi okawo ligangla mar Holoferno. 7Eka nosudo machiegni gi kitanda mi omako Holoferno gi yie wiye kowacho niya, “A Ruoth Nyasaye ma Nyasach Israel, miya teko kawuononi!” 8Bang’ wacho kamano, nochadho tok Holoferno diriyo gi tekre duto, mong’ado wiye oko. 9Eka nong’ielo ringre mogolo oko e kitanda, kendo noyiecho net mane ogawgo kitanda, mi okawo. Nowuok piyopiyo momiyo jatichne wi Holoferno, 10mi jatichne oketo e mifuko mane giseting’oe chiemo. Bang’ mano, mon ariyogo nowuok e kambi kanyakla, mana kaka ne gijatimo ka gidhi lemo. To kane gisewuok e kambi kamano, ne ging’ado holo mi giidho got ka gichiko dhoranga Bethulia.
Judith okelo wi Holoferno Bethulia
11Kane judith pod ni mochwalore moromo gi Bethulia, nokok ni jorit dhorangach niya, “Yawuru dhorangach! Yawuru dhorangach! Ruoth Nyasaye ma Nyasachwa pod ni kodwa e Israel, konyiso wasikwa tekone mana kaka osetimo kawuononi!” 12Kane joma nie dala owinjo dwonde, ne gireto ka gidhi e dhorangach kendo ne giluongo jodong dala. 13Ji duto, joma dongo gi joma tindo, noringo kadhi e dhorangach, nikech biro mar Judith nopoyogi. Ne giyawo dhorangach mi girwako mon ariyogo gi mor. Eka ne gimoko mach mondo ginen-go, kendo ne gichokore ka gilworogi. 14Judith noting’o dwonde mowacho niya,
“Miuru Nyasaye duong’!
Adier, miyeuru duong’,
nikech ok oseweyo timo ng’wono
ni dhood Israel,
to osekonyore gi lweta otienoni,
kokeyo wasikwa nono!”
15Kane osewacho kamano, nogolo wi Holoferno oko e mifuko, mi oting’e malo mondo ji onene, komedo wacho niya, “Neyeuru wi Holoferno, jatelo maduong’ mar jolwenj Asuria, kendo neyeuru net mane ogeng’ogo kitandane mane onindoe komer! Ruoth Nyasaye osenege gi lwet dhako. 16Apako Ruoth Nyasaye moserita katimo gima nachano mondo atim! Chia mar lela wang’a nolombo Holoferno mowite, to kata kamano, ne ok otimo koda richo moro ma dikelna wichkuot kod achaye.” 17Kane ji owinjo wechego, paro nowuoro wigi, mi ne gigoyo chonggi piny ka gilamo Nyasaye, ka gikok niya, “Nyasachwa, wapaki nikech isekuodo wi wasikwa tinende.”
18Eka Uzia nowacho ni Judith niya, “Nyara, Nyasaye Maduong’, Moloyo, mondo oguedhi, moloyo mon duto manie piny!
Ruoth Nyasaye ma jachuech polo gi piny, kendo mane orito lueti king’ado wi jatend jasikwa, bende mondo oyud duong’.
19Wi jowa ok nowil nyaka chieng’
gi geno mane igenogo kuom Nyasaye,
to pile genono nomi gipar teko mar Nyasaye.
20Nyasaye mondo omi ji oluori ndalo duto,
kendo mondo oguedhi gi gueth mogundho,
nikech kane wasigu chiegni loyowa,
ne ok idewo ngimani iwuon,
to niwuotho maonge luoro e nyim Nyasachwa
mondo ogandawa kik tieki.”
Bang’ mano, ji duto nodwoko ni, “Amin! Amin!”