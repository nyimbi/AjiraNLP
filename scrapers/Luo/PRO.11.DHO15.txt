1Ruoth Nyasaye mon gi joma pimo gik moko gi rapim ma ok ni kare,
to rapim makare ema omorgo.
2Josunga yudo wichkuot piyopiyo nono,
omiyo ber bedo mamuol.
3Tim makare ema telo ni joma beyo,
to tim miganga tieko joma acheje.
4Chieng’ bura, to mwandu ok nyal konyi.
Tim makare to nyalo geng’oni tho!
5Adier, tim makare miyo ng’ato dak maber.
Ng’at ma timbene mono to tiekore mana kende owuon.
6Tim makare reso ng’ama kare.
Ng’at ma achach, to wuoche owuon ema rwako wino e ng’ute.
7Ka jaricho otho, to genone duto tho kode,
kendo geno ma ogenogo mwandune ok kony gimoro.
8Ng’at makare resore e chandruok.
Jaricho to nyumore e masira.
9Weche joma ok dew Nyasaye ketho ji,
to rieko jooma kare ema resogi.
10Dala bedo mamor ka joma kare dhi nyime maber,
kendo mahu mar mor nitie ka joricho tho.
11Mier yudo gueth ka joma kare odakie.
Weche joricho to ketho mier aketha.
12Ng’at maonge gi rieko ema jaro jowadgi.
Ng’at mong’eyo gik moko to ling’ aling’a.
13Ng’at ma jafuong’ wach ok hulne weche maling’ling’.
Ng’at ma odimbore to kano wach e chunye.
14Ka onge ng’at matelo ni ji gi rieko maber,
to oganda dok mana chieng’.
To ka nitie jong’ad rieko mathoth,
to piny dhi nyime maber.
15Ka ichung’ ni ng’at ma ok ing’eyo e gowi ma en-go, to nyaka iywag ang’e.
Kuom mano, ber ka ibet mabor gi wach makamano.
16Dhako malong’o yudo luor,
to dhako ma kite rach yudo wichkuot.
Ng’at ma jaluoro ok nyal yudo mwandu,
to ng’at ma jachir nyaka bed jamoko.
17Ng’at ma jang’wono kelo gueth ni en owuon.
Ng’at makwiny to hinyore kende.
18Ohala ma jaricho yudo ok konye,
to ng’at makare yudoo pok man gi ohala.
19Ng’at ma oketo chunye kuom tim makare nobed mangima,
to ng’at mosiko ka timo richo notho.
20Ruoth Nyasaye mon gi joma timbegi obam,
to ohero joma timo timbe makare.
21Bed king’eyo ni joricho noyud kum.
Joma kare to notony.
22Dhako ma jaber to onge gi rieko,
chalo mana gi tere mar dhahabu morwak e um nguruwe.
23Joma kare dwaro mana gik makelo gueth.
Geno mar joricho to ok kony gimoro.
24Ng’ato nyalo bet ni pogo ni ji gige gi chuny maler,
to pod mwandune medore ameda!
Ng’at machielo to nyalo bedo ni kungo malich,
to pod omedo mana bedo modhier.
25Bed mang’won, eka idhi nyime maber.
Kony jowadu, eka gin bende gikonyi.
26Ji kuong’o ng’at ma kungo chambe, ka ritogo nengo maber,
to giguedho ng’at magolo mage oko mondo ong’iew.
27Ng’at madwaro mana gik makare, nyaka winj maber,
to ka ng’ato dwaro mana ketho,
to richone nyaka dog e wiye owuon.
28Joma kare nodhi nyime maber,
mana ka oboke maloth ndalo chwiri,
to jogo ma ogeno kuom mwandugi
nolwar mana ka oboke malwar ndalo oro.
29Ng’at ma miyo joodgi chandruok
ok noyud gimoro kata matin,
kendo pile ng’at mofuwo bedo misumba ng’at mariek.
30Tim makare kelo ngima maber.
Timbe mahundu to kelo mana tho!
31
Ka ng’at maber yudo pokne e piny ka,
to ong’ere ni jaricho noyud kum mak orem.