Lemo mipakogo Nyasaye kuom yudo resruok e lak tho
1A Ruoth Nyasaye, adendi nikech isewara,
kendo ok iseyie mondo wasika ogona siboi.
2Ne aywakni mondo ikonya, A Ruoth Nyasaye, mi ichanga.
3Ne igola e piny joma otho.
Ne an e kanyakla mar joma dhi e piny matutno,
to kata kamano ne iresa.
4Pakuru Ruoth Nyasaye gi wer, un joge maler.
Parieuru gik ma Ng’ama Ler osetimo,
kendo goneuru erokamano!
5Mirimbe rumo piyopiyo,
to ng’wonone osiko mochwere.
Kamoro inyalo bedo gi kuyo gotieno,
to kochopo okinyi, to iyudo mor.
6Ne awinjo ka adhi maber, mi awacho e chunya niya,
“Onge gima diloya.”
7A Ruoth Nyasaye, in ibedona mang’won,
kendo iserita mana ka ng’ama odak kama ochiel motegno e got.
To kane ipandona wang’i, luoro ne omaka ahinya.
8Ne aluongi, ka akwayi mondo ikonya, A Ruoth Nyasaye.
9Ere ber ma thona biro kelo?
Koso ohala ma ibiro yudo ka adhi e bur, to ere?
Bende ng’ama otho nyalo paki adier,
kata hulo berni mochwere?
10A Ruoth Nyasaye winja, kendo bedna mang’won!
Konya, A Ruoth Nyasaye!
11Iseloko kuyo mane an go odoko ilo,
bende iselonyo lepa mag ywak,
mi imiya lewni mag mor.
12Kuom mano, ok abi ling’, to abiro paki gi wer.
A Ruoth Nyasaye, in e Nyasacha,
omiyo abiro goyoni erokamano nyaka chieng’.