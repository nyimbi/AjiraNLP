Midhiech rieko
1Rieko duto a kuom Ruoth Nyasaye,
kendo en e wuon-go nyaka chieng’.
2Ere ng’ama nyalo kwano kuoyo manie dhonam,
kata ma nyalo kwano ton mar koth,
kata mong’eyo ndalo modong’ to piny rumo?
3Ere ng’ama dipim bor mar polo,
kata lach mar piny, kata tut mar ataro?
4Rieko ema ne okwong chue kane pok ochue gik moko duto,
kendo osiko nyaka chieng’.
6Ere ng’ama osefwenyo kuma rieko nochakoree?
Koso en ng’ano mong’eyo yorene matut?
8Ng’at achiel kende ema riek, monego luor moloyo!
9En Ruoth Nyasaye, mobet e kome mar duong’.
En ema nochweyo rieko,
kendo en ema orange kendo opime,
kokeye e tijene duto,
10mondo obed michne momiyo ji duto,
to moloyo, momiyo joma ohere.
Luoro Nyasaye
11Luoro Nyasaye kelo duong’ gi pak gi ilo kod osimbo mar mor
12luoro Nyasaye miyo chuny mor,
kokelo ilo, kendo komiyo ng’ato dak aming’a.
13Ng’ama oluoro Nyasaye none maber ka ndalone orumo,
kendo noyud gueth chieng’ thone.
14Luoro Ruoth Nyasaye e chakruok rieko.
Nyasaye nochueyo rieko e chuny joma oyie kuome kapod gin ei minegi.
15Rieko osegero ot mosiko e kind ji,
kendo nobed jaadiera ni nyithindgi.
16Luoro Ruoth e rieko mogik;
oromo ji mana ka divai.
17Opong’o utegi duto gi gima chunygi dwaro,
kendo opong’o kuondegi mag keno gi gik monyago.
18Luoro Ruoth e osimbo mar rieko;
okelo kue gi ngima maber mogundho.
19Ruoth norango rieko kendo nopime,
eka noolo kuom ji rieko mar ng’eyo gik moko gi mar pogo tiend weche,
kendo nomiyo joma osiko gi rieko duong’.
20Luoro Ruoth e chakruok mar rieko,
kendo dak aming’a, en achiel kuom gik monyago.
Dhil gi ritruok
22Mirimb jaricho sinde bedo ng’ama kare,
nikech gero mar mirimbe miyo opodho.
23Ng’ama odhil hore mos,
24kendo okano wechene e chunye nyaka chop oyud kinde mowinjore.
Bang’e enobed mamor,
kendo ji mang’eny nopak riekone.
Rieko gi adiera
25Ngeche matut gin mwandu mag rieko,
to jaketho osin gi luoro Nyasaye.
26Kidwaro rieko, to mak chik Nyasaye,
Eka Ruoth nomiyigo.
27Luoro Ruoth Nyasaye e rieko kod puonj mowinjore,
kendo Nyasaye mor gi adiera kod muolo.
28Kik idagi luoro Ruoth Nyasaye,
to bende kik iluore gi chuny ariyo.
29Kik itim gimoro mana ni mondo ji oneni,
kendo nyaka irit lewi.
30Kik iketri kendi e duong’
nikech dipo ka ipodho miyudo wichkuot.
Ruoth Nyasaye noel wecheni maling’ling’ e lela,
kong’eng’i e nyim joma ochokore,
nikech ne ok idewo luore,
kendo chunyi ne opong’ gi wuond.