Daudi oyaro tong’ pinye
(1 Weche mag Ndalo 18.1-13)
1Bang’e Daudi noloyo jo-Filistia mi gibedo moboch, kendo nomayogi Metheg-ama, dalagi. 2Noloyo jo-Moab bende, kendo nochikogi mondo ginind piny, ka giriedo. Eka nopogogi gi tol e migepe adek. Nogolo chik mondo oneg migepe ariyo to migawo achiel mondo odong’. Bang’ mano jo-Moab nobedo e bwo loch Daudi, kendo ne gigolone osuru.
3Bende Daudi noloyo Hadadezer wuod Rehob, ma ruodh Zoba, e kinde mane ruodhno dhiyo chungoe rapar mar lochne e lweny but aora Yufrate. 4Daudi nomako joidh farese alufu achiel gi mia abiriyo, kod jolweny moko alufu piero ariyo. Nong’ado odond farese duto mag geche lweny moweyo mana farese mia achiel. 5To kane jo-Aram moa Damaski obiro mondo okony Hadadezer ruodh Zoba, Daudi nonego ji alufu piero ariyo kuomgi. 6Noketo askeche ma jorit e piny jo-Aramgo, mi ne gibedo e bwo lochne, kendo ne gigolone osuru. Kuonde duto mane Daudi dhiye, Ruoth Nyasaye ne miye locho. 7Noyako gi lweny mag dhahabu mane jorit Hadadezer oting’o, mokelo Jerusalem. 8Bende noyako mula mogundho Beta kod Berothai, ma miech Hadadezer.
9Kane Tou, ruodh Hamath, owinjo ni ruoth Daudi oseloyo lweny mag Hadadezer, 10nooro Joram wuode ire, mondo omose, kendo opake kuom loyo Hadadezer, nimar Hadadezer ne jasik Tou. Joram nokelo gik moko mag fedha, gi mag dhahabu, kod mag mula. 11Magi bende ruoth Daudi nochiwo ni Ruoth Nyasaye kaka nosechiwo fedha gi dhahabu ma noseyako 12kuom jo Edom gi jo-Moab gi jo-Amon gi jo-Filistia kod jo-Amalek, ma noseloyo. Gik moko ma noyako kuom Hadedazer wuod Rehob, ma ruodh Zoba, bende nochiwo ni Ruoth Nyasaye. 13
Kamano nying Daudi noyudo huma.
Kane Daudi oduogo, nonego jo-Edom alufu apar gaboro e holo kado. 14Bang’e noketo askeche ma jorit e piny Edom, kendo jo-Edom duto nobet e bwo lochne. Kuonde duto mane Daudi dhiye, Ruoth Nyasaye ne miye locho.
Jodong Daudi
(2 Samuel 20.23-26; 1 Weche mag Ndalo 18.14-17)
15Daudi nobedo ruodh Israel duto, morito piny gi kue, kong’ado bura kare ni joge duto. 16Joab wuod Zeruya ne jatend jolweny, to Jehoshafat wuod Ahilud ne jachan weche. 17Zadok wuod Ahitub, kod Ahimelek wuod Abiathar ne jodolo. Seraya to ne jagoro. 18Benaya wuod Jehoyada ne jatend jo-Kereth kod jo-Peleth. Yawuot Daudi bende ne jodolo.