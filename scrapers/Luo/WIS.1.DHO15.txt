Puonj kuom dwaro Nyasaye
1Un jong’ad bura mag piny, heruru adiera.
Paruru Nyasaye gi chunyu makare,
kendo dwareuru gi chunyu achiel,
2nikech jogo ma ok teme, ema yude,
kendo ofwenyore mana ni joma ogeno kuome.
3To paro mobam miyo Nyasaye bedo mabor gi dhano’
kendo okuodo wi joma temo tekone,
4nikech rieko ok nyal donjo e chuy ng’at mawuondore,
kendo ok odag e ringruok ma richo olochoe.
5Roho Maler mapuonjo chik otang’ ni miriambo,
kendo obedo mabor gi ng’ama timo gik moko maonge paro,
bende obwok koneno richo.
6Rieko ohero dhano,
to ok nowe ni ng’ama yanyo Nyasaye richone,
nikech Nyasaye neno gima nie chuny dhano,
bende owinjo gik moko duto mowacho.
7Adier, Roho mar Nyasaye opong’o piny ngima!
Oriwo gik moko duto,
kendo ong’eyo weche duto ma ji wacho.
8Emomiyo, ng’ama wacho weche mobam ok nyal pondo, kendo ok notony mak okume.
9Paro maling’ling’ mag ng’ama rach nofwenyre,
kendo Ruoth Nyasaye nowinj gima owacho,
mi bura noloye kuom timbene maricho.
10Nyasaye chiko ite kendo winjo gik moko duto,
omiyo kata mana wach ywagruok mokuodhi mos, ok nyal kadhone!
11Kuom mano, tang’uru mondo kik ubed gi ng’ur kayiem nono,
nikech weche maling’ling’ ok kadh nono mak okelo bura,
kendo dhok mawacho miriambo kelo ni ng’ato tho.
12Kik uyie yoreu mobam kelnu tho,
kata kik uyie timbeu uwegi kelnu hinyruok.
13Nyasaye ok ema ne okelo tho,
kendo ok omor ka gik mangima tho,
14nimar nochweyo gik moko duto mondo obedie.
Gik moko duto mochweyo manie piny nigii ngima maber,
kendo kwiri marach makelo tho onge kuomgi.
Tho bende ok nigi loch e pinyni,
15nikech timbe makare ok kel tho.
Gima jaricho paro kuom ngima dhano
16To joma ok ohero Nyasaye luongo tho mondo obed kodgi.
Gitimo singruok kode,
kendo adier gin joma owinjore bedo kode.