Ayub paro ndalo mane odakie maber
1Ayub nochako owacho niya,
2“Mad ng’ato dwoka e ndalona machon, mane Nyasaye ritae.
3Nyasaye ne ni koda kinde duto,
bende ne omenyona kuonde motimo mudho mane awuothoe.
4E ndalogo ne adhi maber
nikech Nyasaye norito dalana gi herane.
5Nyasaye Manyalo Gik Moko Duto ne ni koda ndalogo,
kendo nyithinda duto ne oketa diere.
6Jamba ne golo chak mang’eny,
kendo yienda mag zeituni ne nyak maber,
kata mana kuonde motimo kite manade.
7Kane adhi mondo abed e buch jodong dala,
8to yawuowi ne baro gi chien konena,
kendo jodongo ne chung’na ka miya duong’.
9Kane achopo to jotelo ne weyo wuoyo,
10kendo koda ka joma dongo manade ne ling’ thi.
11Ng’ato ka ng’ato mane owinjo wechena ne bedo mamor,
kendo joma ne onena ne pako gik ma asetimo,
12nikech ne akonyo joma odhier kod nyithi kiye maonge kuma chomo.
13Ji ma ne nigi chandruok madongo ne paka,
kendo ne akueyo chuny mond liete.
14Pile asebedo jaadiera, kendo jang’ad bura makare,
ka arwako adiera gi tim makare ka lepa.
15An nene e wang’ muofni,
kendo e tiend rang’onde,
16to jochan ne abedonigi ka wuon-gi,
kendo ne adok ni jodak ka ni e chandruok.
17Ne aketho teko joma kwiny, kendo ne areso joma ne gidwaro hinyo a e lwetgi.
18Ne aparo ni abiro dak aming’a, mi achien atho e dala gi kue.
19Ne achalo yath ma opidhi kama ng’ich,
kendo mayudo koth pile.
20Ng’ato ka ng’ato ne miya duong’,
kendo tekra ne pod nitie.
21Kane ang’ado rieko, to ji ling’ thi,
kendo ne gichiko itgi maber mondo giwinj gima awacho.
22Onge gima ne ginyalo medo ka asetieko wuoyo.
Wechena ne donjonigi mana kaka kodh ajiki donjo e lowo
23Ne giritogi mana ka joma rito koth e ndalo oro.
24Kane abwonjo kodgi, to chunygi duogo,
kendo kuyo mane gin go rumo.
25An ema ne abedo jatendgi, mi agolo chike,
mana ka ruoth ma otelo ni joge mag lweny,
kendo ne ahoyogi kane chunygi onyosore.