Tola gi Jair jobedo jotelo e Israel
1Bang’ Abimelek, Tola wuod Pua ma nyakwar Dodo nowuok mondo ores jo-Israel. Ne en ja-Isakar, ma nodak Shamir e piny gode mag Efraim. 2Nobedo jatelo e Israel kuom higni piero ariyo gadek, bang’e notho moike Shamir.
3Bang’ Tola, Jair ja-Gilead nowuok, mobedo jatelo e Israel kuom higni piero ariyo gariyo. 4Ne en gi yawuowi piero adek mane nigi kende piero adek ma giidho, bende ne gin gi mier piero adek e piny Gilead ma pod iluongo ni Havoth-jair nyaka chil kawuono. (Havoth-jair, tiende ni, miech Jair) 5Kane Jair notho, noyike Kamon.
Jo-Amon othiro jo-Israel
6Timbe jo-Israel nochako odoko maricho e nyim Ruoth Nyasaye. Ne gitiyo ni nyiseche manono kaka Baal gi Ashtaroth gi nhyiseche mag jo-Aram gi mag jo-Sidon gi mag jo-Moab gi mag jo-Amon kod mag jo-Filistia. Ne giweyo Ruoth Nyasaye, mi ok gilame. 7Omiyo Ruoth Nyasaye nokecho kodgi, mochiwogi e lwet jo-Filistia gi jo-Amon. 8Jogo nosando jo-Israel ma nodak loka Jordan e piny jo-Amon man Gilead kuom higni apar gaboro mothirogi. 9Bang’e jo-Amon nong’ado aora Jordan, mondo omonj jo-Juda gi jo-Benjamin kod jo-Efarim, mi jo-Israel nobedo e thagruok malit.
10Eka jo-Israel noywak ni Ruoth Nyasaye, ka giywak niya, “A Nyasachwa, waseketho e nyimi, nikech waseweyi, mi walamo mana Baal.” 11Ruoth Nyasaye nodwokogi niya, “Jo-Misri gi jo-Amor gi jo-Amon gi jo-Filistia 12gi jo-Sidon gi jo-Amalek kod jo-Maon nothirou e higni mokadho. To kane uywakna, donge ne aresou e lwetgi? 13To kata kamano, bang’e nuchako uweya, mi udhi lamo nyiseche mamoko. Kuom mano, ok nachakl aresu kendo. 14Dhiuru mondo uywag ni nyiseche museyierogo mondo oresu kuom thagruok momakou.” 15To jo-Israel nowacho ni Ruoth Nyasaye niya, “Wayie ni waseketho. Omiyo timnwa kaka ihero. To wahombi mondo ikonywa kawuono.” 16Kuom mano ne giwito nyisechegi manono, mi gilamo Ruoth Nyasaye. Eka Ruoth Nyasaye nokechogi kuom thagruokgi.
17Bang’e oganda lweny mar jo-Amon nochokore kanyakla, modhi ojot Gilead. To jo-Israel nochokore kanyakla, mojot Mispa. 18Jo-Gilead kod jotendgi nowacho e kindgi giwegi niya, “Ng’at ma nokuong kedo gi jo-Amon ema nobed jatelo mar joma odak Gilead duto.”