Timbe mabeyo
1Kidwaro timo ni ng’ato maber,
to nyaka ing’e ng’ama itimone kamano,
eka iniyud pok kuom timbeni mabeyo.
2Adier, kitimo maber ni ng’ama kare, to iniyud pokni.
Kata ka ok en ema iyudo pokno kuome,
to iyude kuom Nyasaye Maduong’ Moloyo.
3Ng’ama osiko ka timo richo,
kata ng’ama odagi konyo jomodhier,
ok nyal yudo gima ber ngang’.
4Kony ng’ama kare, to kik ikony jaketho
5kik imiye chiemo, kata gimoro amora,
dipo ka odoko ratego mohingi,
kendo dochuli richo nyadiriyo kar ber mane itimone,
6Nyasaye Maduong’ Moloyo bende mon gi joketho
kendo nochulnigi kuor mowinjore kodgi.
7Kony ng’ama ber to kik ikony jaricho.
Osiepe mabeyo gi osiepe maricho
8E ndalo ma ng’ato dhi nyime maber,
to ok onyal ng’eyo osiepene maradier,
to e ndalo moneno thagruok,
to ong’eyo wasike maonge kiawa!
9Ka ng’ato dhi nyime maber,
to kata mana wasike nenore ka osiepene,
to e ndalo moneno thagruok,
to kata mana osiepene ringo weye!
10Kik igen jasiki ngang’,
nikech sigu ma en-go chal gi nyal machamo nyinyo.
11Kata ka obiro iri kobolore kendo okulore,
to bedne motang’ kendo iritri.
Bed kode ka ng’ama yueyo chuma, mondo nyal kik cham!
12Kik iwe obed buti, nikech onyalo dhiri oko mobed kari.
Adier, kik ikete e badi ma korachwich,
nimar kamoro onyalo dwaro bet kari,
kendo achien diyie ni nawacho adiera,
mi iywag ang’e kiparo kamano.
13Ere ng’ama dikech jamak thuonde, ka thuol okaye,
kata ma dikech ng’ama tugo gi ondiek mager?
14Kamano bende e kaka onge ng’ama kecho jal mawuotho gi jaketho kendo riwore e richone.
15Jarichono nyalo konyi kuom kinde matin,
to koneno kichako nyosori, to oringo oweyi.
16Jasigu nigi weche mamit e dhoge;
chunye to paro mana kaka dodhiri e bugo!
Adier, jasigu nyalo nenore ka ng’ama oheri ahinya,
to kata kamano koyudo thuolo, to onegi mak odeko!
17Ka iyudo chandruok, to iniyud koriti,
kendo enowuondre ni odwaro konyi,
to kata kamano nochwany tiendi.
Bang’ mano, nolokni kite, kotimoni nyadhi,
kendo nonyieri, kohangoni weche mang’eny.