Nyasaye maduong’ kod nyiseche manono
1Pakuru Ruoth Nyasaye!
Denduru nyinge un jotichne,
2ma uchung’ e Hekalu mare.
Ee, un muchung’ e laru mar od Nyasachwa,
3pakuru Ruoth Nyasaye nikech ober,
kendo denduru nyinge gi wer nikech ong’won.
4Ne oyiero Jakobo mondo obed ng’ate.
Adier, noyiero jo-Israel mondo obed joge owuon.
5Ang’eyo ni Ruoth Nyasaye duong’ moloyo nyiseche duto.
6Otimo gimoro amora mohero, e polo kata e piny,
kendo e nembe koda ka kude matut.
7Okelo boche polo morweyo kaa e tung’ piny gi tung’ piny,
kendo omiyo polo mil e sa ma koth chue.
8Ne onego nyithindo makayo duto
mag dhano gi mag le e piny Misri,
9kendo ne otimo honni gi gik miwuoro
mondo okumgo Farao gi jodonge duto.
10Ne otieko ogendini mang’eny,
kendo onego ruodhi madongo.
11Ne gin Sihon, ruodh jo-Amor, gi Og ruodh Bashan,
kod ruodhi duto mag Kanaan.
12Piny jogo ne omiyo joge Israel mondo obed mwandugi.
13A Ruoth Nyasaye, nyingi nosiki nyaka chieng’,
kendo humbi nolagi kuom tienge duto mabiro.
14Ruoth Nyasaye nong’ad ni joge bura maber,
konyiso ni gin kare kendo kong’wononigi.
15
Nyiseche mag ogendini mamoko
to lwet dhano ema oloso gi fedha kod dhahabu.
16Gin gi dhok to ok ginyal wuoyo,
kendo gin gi wang’ to ok ginyal neno.
17It bende gin go to ok ginyal winjo.
Bende gionge gi muya e dhogi.
18Joma loso kidogo, kaachiel gi joma ogeno kuomgi,
chalo mana gi kido ma giselosogo!
19A Jo-Israel, pakuru Ruoth Nyasaye.
Dendeuru, un jodolo ma nyikwa Harun.
20Un jo-Lawi, pakuru Ruoth Nyasaye.
Dendeuru un duto muluore!
21Pakuru Ruoth Nyasaye Sayun.
Ee, dendeuru e dalane Jerusalem.
Yaye, pakuru Ruoth Nyasaye!