Vashti, mikach ruoth Ahasuerus, odagi mako chik chwore
1Weche mondiki e kitabuni notimore e ndalo mag Ahasuerus mane ruodh pinje mia achiel gi piero ariyo gabiriyo. Pinjego nochakore e piny India nyaka piny Ethiopia. 2E kindego ruoth ne tiyo kodak e dala maduong’ mar pinye miluongo ni Susa, 3E higa mar adek mar lochne, noloso sawo maduong’ ni jodonge kod jotichne duto. Kane jogo duto, kaachiel gi jotend lweny Persia gi Media gi joka ruoth gi jotend gwenge osechokore, 4nonyisogi mwandune duto, kopako ber mar pinye kod lochne. Nyasino notieko ndalo mang’eny maromo mia achiel gi piero aboro. 5Kane ndalogo orumo, ruoth noloso sawo ni ji duto mane odak Susa. Notime e siwandha e laru mar dala ruoth, kendo notieko ndalo abiriyo. 6E siwandhano ne nitie pasia marachere gi mambulu, molier kod tonde marachere gi tonde maralik e bonje mag fedha mane oket kuom sirni mag kite mabeyo ma nengogi tek. To kombe mane oket kanyo ne mag dhahabu gi fedha. Siwandhano ne obug maber gi kite mokikore okikore ma nengogi tek, ma kitgi opogore opogore. 7Ji nomadho divai e kikombe mag dhahabu molos e ngero mopogore opogore kendo divai nogundho ka mar ruoth adier. 8To ruoth nosechiko jodong ode ni gima ng’ato ohero ema mondo omadhi, omiyo onge ng’at mane ochun ni mondo omadh gima ok ohero. Vashti ma mikach ruoth bende noloso sawo ni mon e dala ruoth Ahasuerus.
10Chieng’ mar abiriyo, kane divai oseromo ruoth Ahasuerus, mobedo mamor, noluongo jotich abiriyo, ma Mehuman gi Biztha gi Harbona, gi Bigtha gi Abagtha gi Zethar kod Karkas, mane tiyo e ode. 11Nochikogi mondo gikel Vashti mikache e nyime kosidho osimbe mar duong’, mondo jotelo kaachiel gi ji oneye kaka ober, nimar adier ne ojaber miwuor. 12To Vashti nodagi biro kaka ruoth nochiko jotichnego. Mano nomiyo mirima mager omako ruoth, mokecho ahinya.
13Eka ruoth noporo wach gi joma riek mong’eyo weche mag chik, mondo ong’adne rieko, nikech pile ruoth ne poro wach gi joma ong’eyo weche mag dini. 14Joma ne ruoth ogeno moloyo ne jodongo abiriyo mag Persia kod Media, ma nyingegi Karshena gi Shethar gi Admatha, gi Tarshish, gi Meres, gi Marsena kod Memukan. Jogo ema ne nenore gi ruoth wang’ gi wang’, kendo ema nobedo jotelo e pinye. 15Ruoth nopenjogi niya, “Ang’o moluwore gi chik ma dwatimne Vashti mikacha, nikech odagi timo gima achiko jotichna mondo onyise?” 16Memukan nodwoko ruoth niya, “Vashti, mikach ruoth, osetimo marach, ok mana ni ruoth kende, to kata ni jodongo kod ji manie pinje duto mag ruoth Ahasuerus. 17Wachni biro landore kendo mon mowinjo to biro chayo chwogi, ka giwacho ni kata ruoth Ahasuerus bende noluongo chiege, mi chiege odagi biro. 18Kata kawuono mond jodong Persia gi Media mowinjo wachni, biro nyiso jodong ruoth duto gima otimore. Mano biro kelo achaye kod ich wang’ moloyo. 19Kuom mano ruoth, ka ineno ni long’oni, to mondo igol chik, ondiki kuom chike mag jo-Persia gi jo-Media, obed chik mosiko, ni Vashti kik bi kendo e nyimi. Bende mondo oket dhako moro malong’o moloyo Vashti obed mikachi. 20Ka chikno olandore e piny duto, to mon duto nomi chuogi luor maonge modong’.”
21Rieko mane Memukan ong’adono ne ber ni ruoth gi jodonge, omiyo ruoth notimo mana kamano. 22Nooro barupe e pinje duto manie bwo lochne, kondiko gi dhok ma oganda ka oganda ne nyalo somo kendo winjo. Notimo kamano mondo ng’ato ka ng’ato obed gi teko e lode, kendo kuom joma mon manie e dalane.