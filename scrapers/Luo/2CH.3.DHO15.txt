Solomon ogero Hekalu mar Nyasaye
(1 Ruodhi 6.1-38)
1
Solomon nochako gero Od Ruoth Nyasaye Jerusalem e laru mar Ornan ja-Jebus, mane nie got Moria. Daudi wuon mare ema noyiero laruno nikech Ruoth Nyassye nofwenyorene kanyo. 2Nochako gedo e due mar ariyo e higa mar ang’wen mar lochne. 3Hekalu mane Solomon dwaro gero ni Ruoth Nyasaye ne romo kama: Borne ne mita piero adek, to lachne ne mita apar. 4Bor mar agola mane nie nyim Hekalu ne romo mita apar, maromre gi lach mar Hekalu, kendo borne modhi malo ne mita apar. Nobawo iye gi dhahabu maler. 5Hekalu to nochwado iye gi saipras, kendo obawo gi dhahabu maler, mogoroe othidhe gi thiwni. 6Nolicho Hekalu gi kite mamil ma nengogi tek. 7Dhahabu mane ogolo Parvein ema nobawogo Hekalu duto, koda ka sirni, gi pewe dhoudi, gi kor ot, kod dhoudi, kendo nogoro kido maket gi malaika miluongo ni kerubi e kor ot.
8
Kama Ler Moloyo, to nogero kama: Borne ne romo mita apar, maromre gi lach mar Hekalu duto, to lachne bende mita apar. Nobawe gi dhahabu ma pekne oromo mita piero ariyo. 9Pek dhahabu mar musmal mane otiyogo noromo nus kilo. Nobawo udi mamalo bende gi dhahabu.
10
Kama Ler Moloyo nolosoe kerubi ariyo kod bao, mobao gi dhahabu. 11Bor mar bwombe kerubigo ne romo mita apar, nikech bor bwom ka bwom ne mita ariyo gi nus. 12Bwom achiel mar kerubi ka kerubi nogik e kor ot. To bwombege modong’ noromo e dier ot. 13Bwombegi noyarore mi borgi duto ne romo mita apar. Kerubigo nochung’ komanyo Kama Ler. 14
Noloso pasia gi law mambulu, gi maralik, gi makwar, kod law katana maber, motwang’ie kido mag Kerubi.
Tich ma Huram otiyo e Hekalu
(1 Ruodhi 7.15-51)
15Noloso sirni ariyo ma borgi ne romo mita ochiko, moketo e nyim Hekalu. Noumo wi siro ka siro gi gima chal gi agulu maduong’ ma borne romo mita ariyo gi nus. 16Noloso thiwni machal gi tik ng’ut motueyo kuom agulinigo. Bang’e noloso gik mong’inore ong’inore mag mula mia achiel, mi oliero e thiwnigo. 17Nochungo sirnigo e nyim Hekalu, koketo achiel korachwich, to machielo koracham. Mano mane oketo korachwich nochako ni Jakin, to ma koracham nochako ni Boaz.