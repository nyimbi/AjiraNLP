1to e higa mar piero adek gauchiel mar lochne, Baasha ruodh Israel nodhi momonjo jo-Juda, kendoo nochielo Rama gi ohinga, moketoe jolweny mondo ogeng’ ni ji duto ma dhi ka Asa ruodh Juda, kata maa kuno. 2Eka Asa nokawo fedha gi dhahabu kuom mwandu mag Od Ruoth Nyasaye kod mag ode owuon. Noorogi ni Benhadad ruodh Aram ma nodak Damaski gi wach niya, 3“Winjruok mondo obed e kindwa kodi, kaka winjruok mane nie kind wuora gi wuoru. Ero, aoroni fedha gi dhahabu; yie iketh winjruok mane kindu gi Baasha ruodh Israel, mondo owe kedo koda.” 4Benhadad noyie kwayo mar ruoth Asa, mi nooro jotend jolweny mondo omonj miech jo-Israel. Noketho Ijon gi Dan gi Abelmaim kod miech keno duto mag Naftali. 5Kane Baasha owinjo gima otimore, noweyo gero ohinga mar Rama, mi tijno nochung’. 6Eka ruoth Asa nodhi gi jo-Juda duto mi gigolo kite gi yien duto mane Baasha gerogo ohinga mar Rama, mi nochielogo Geba gi Mizpa.
7E ndalogo, Hanani janen nobiro ir Asa ruodh Juda mowachone niya, “Jolweny mag ruodh Aram biro tony e lweti, nikech nigeno kuom jo-Aram, to ne ok igeno kuom Ruoth Nyasaye ma Nyasachi. 8Donge jo-Kush gi jo-Libia ne gin oganda maduong’ man gi geche gi joidh farese mang’eny ahinya? To Ruoth Nyasaye nochiwogi e lweti, nimar nigeno kuome, 9nikech wang’ Ruoth Nyasaye ng’iyo piny duto koni gi koni mondo onyis tekone mokonyogo joma chunygi odimbore e nyime. Nitimo gima ofuwo kuom wachni, omiyo chakre kawuono ibiro bedo gi lwenje.” 10Wachnoo nomiyo Asa okecho gi janen, mi otueye gi nyororo e od tuech. To bende Asa nochako sando jomoko e ndalogo.
11Chakruok weche Asa nyaka gikogi ondiki e kitap Ruodhi mag Juda gi mag Israel. 12Kane Asa osebedo ruoth kuom higni piero adek gochiko, tuo nomako tiendene. Tuoneno nomedore ahinya, to kata kamano ne ok okwayo Ruoth Nyasaye mondo okonye, to nodhi mana kuom ajuoke. 13Asa notho higa mar piero ang’wen gachiel mar lochne moluwo kwerene. 14Noyike e liende ma nokunyo e dala Daudi. Ne gikete e ng’ango mopong’ gi gik mang’ue ng’ar mane joma olony e tijno oseloso, kendo ne giloso mach mang’ongo ahinya ka gimiyego duong’.