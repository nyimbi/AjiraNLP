Nyasaye osingore ni obiro guedho jo-Israel
1Un pinje mae dhonembe, kod chulni chikuru itu,
ka uling’ thi e nyima.
Ogendini mondo obi abia!
Gibi abia machiegni mondo giwuo ane.
Waduto wanadonj kaachiel kama ing’adoe bura.
2Ng’at moa yo wuok chieng’,
ma locho kamoro amora modhiye cha, ere ng’ama okele?
Koso en ng’a moketo ogendini e lwete,
kendo miyo oloyo ruodhi mi onyon piny?
Okeyogi gi liganglane mana ka buru,
kendo oriembogi gi asere, mana ka mihudhi ma yamo tero.
3Olawogi koriembogi matek mana ka gima ohuyo,
to en okadho maber mak ohinyore.
4To koro apenjo ni, mano en tij ng’a?
Koso en ng’a mamiyo mago duto timore?
En ng’a mamiyo tienge luwore nyaka ne piny chakre?
En mana an, Ruoth Nyasaye.
An ema akwongo, kendo anie nyamgiko.
5Pinje mae dhonembe kod chulni osewinjo wachno,
modoko maluor,
kendo ji duto kirni, chakre tung’ piny nyaka tung’ piny.
6Ng’ato ka ng’ato konyo wadgi,
kendo jiwe, kawacho ni mondo obed gi chir.
7Kamano japecho jiwo jathedh dhahabu,
kaloso nyasaye manono,
kendo jal matiyo gi nyundo jiwo jal ma goyo musmal
kawacho ni tich riwo nyinyo osetim maber.
Eka oguro nyasaye manono gi musmal
mondo kik oyiengni.
8
To un jo-Israel jotichna,
aseyierou, mi agolou e giko piny kuonde mane untie.
Adier, un nyikwa Jakobo ma aseyiero,
kendo ma koth Ibrahim osiepna,
9ne aluongou mondo ua kuonde maboyo.
Aseluongou ni jotichna,
kendo aseyierou ma ok awitou.
10Kik uluor gimoro nikech an kodu.
Kik kibaji gou, nimar an e Nyasachu.
Amiyou teko, kendo akonyou,
bende asirou gi bada ma korachwich ma alochogo.
11Koro neuru! Jogu duto ma mon kodu wigi biro kuot, mi gidhier nono.
Adier, jogo duto ma kedo kodu norum mi lal nono.
12Unudwar wasikugo, to ok unuyudgi.
Chutho, jogo mane kedo kodu ok nobed gimoro kata matin,
13nikech an Ruoth Nyasaye ma Nyasachu ema amako badu ma korachwich,
kendo awachonu niya,
“Kik ubed maluor, nimar an ema akonyou.”
14In oganda Jakobo, in kudni akuda, to kik ibed maluor.
Yaye, in Israel ma onge ndhathe, kik kibaji goyi.
An Ruoth Nyasaye ema awacho kamano.
15Neuru! Abiro miyo uchalo gi gir diemo ngano manyien ma lekene bitho.
Unumuk gode madongo gi matindo, kutoyogi matindotindo, mi gilokre mihudhi.
16Unupiedhgi mi yamo notergi mabor, kendo kalausi nokegi.
To un to unubed mamor,
nikech Ruoth Nyasaye ma Ng’ama Ler mar Israel.
17Joma odhier kod joma chandore manyo pi, to ok ginwang’,
omiyo dwondgi otwo nikech riyo,
to an Ruoth Nyasaye abiro dwoko kwayogi.
Adier, an Nyasach Israel ok najwang’gi.
18Abiro miyo aore wuogi kuonde motwo motimo kwoyo, kendo sokni tuchi e holni.
Bende abiro miyo yewni bedi e piny motimo ongoro,
mi pi bubni e piny motwo.
19Abiro pidho yien mopogore opogore kuonde motwo,
20mondo ji duto one kendo ong’e ni,
Ruoth Nyasaye, ma Ng’ama Ler mar Israel ema osetimo kamano.
Ruoth Nyasaye charo nyiseche manono
21Ruoth Nyasaye ma Ruodh joka Jakobo wacho niya,
“Biuru, uwach wachu ane.
22Nyisecheu mondo obi onyiswa ane gik matimore.
Onego ginyiswa ane tiend gik mane osetimore.
23Nyiswauru ane gik mabiro timore e kinde mabiro,
mondo wayie ni kara un nyiseche adier.
Timuru ane gimoro, maber kata marach,
manyalo miyo wang’eng’ mi wadhier nono.
24To en adier ni ok unyal gimoro,
kendo gik mutimo onge tich.
Bende ng’ato ang’ata ma kwanou ka nyisechene en raura ka un!”
25An to aseluongo ng’ato yo nyandwat ma yo wuok chieng’ mondo obi.
En ng’at mabiro lama.
Enonyon ruodhi mana ka lowo mimwonogo ot,
kendo nonywasgi mana kaka jachuech nywaso lop agulu.
26En ng’a, mane okoro wachno, ni mondo wang’e?
Koso en ng’a mane onyisowa chon ni wachno biro timore,
mondo wayie ni en adier?.
Onge ng’ato mane ohule, kata mane owuoyo kuome.
Adier, wecheu ne ok owinji kata matin.
27Ne asenyiso jo-Sayun chon ni, “Ero gibiro,”
kendo ne aoro ni Jerusalem jaote materonigi wach maber.
28To kane arango nyisecheu,
to ne ok aneno moro manyalo dwoko penjona.
29Neyeuru kaka gin gik manono.
Gimoro amora ma gitimo onge tich.
Nyisechego in mana yamo makudho!