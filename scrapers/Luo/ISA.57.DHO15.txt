1Ji makare tho, to onge ng’ama dewo.
Bende joma oyie kuom Nyasaye iwito kucha,
to onge ng’ama penjo.
Adier, richo ema yueyo joma kare oko,
2to kata kamano, gidonjo kama okue.
Giseluwo yo moriere tir,
mi koro ginindo gi kue e kar yueyo mogik
3To un nyithind ajuoga, biuru ka!
Ee, un koth ng’at ma jaterre kod dhako ma jamganga,
suduru machiegni!
4En ng’a, mujaro,
kumoyone wang’u kendo kumilone lewu?
Donge un nyithindo monywol e richo, ma koth miriambo?
5Uoworu gi nyiseche manono e tiend yien mang’ich duto,
kendo uwang’o nyithindu ka misengni e hohni
kendo e kind lwendni maboyo.
6To in oganda Israel, kar dak mopogni
ni e hoho motimo lwendni mapoth.
Kuno ema itimoe misengni miolo piny ni nyiseche manono,
kendo ema ichiwoe misengni mag cham.
Iparo ni dawe mak asin gi gigo koso?
7Bende ewi got moro marabora e kama isedwanyorie.
Kuno bende iseidhoe mitimoe misengni,
8kendo isechungoe nyisecheni manono
e ng’e dhoudi kod e lemb dhoudi.
Adier, iseweya mabor, mi ichalo nyako molonyore duk,
kendo inindo e kitanda malach ma iseloso,
ka itimo winjruok gi chwo,
mana nikech mor mar nindo kodgi kaachiel,
kidwanyori kodgi ndalo mang’eny ma ok kwan,
ka dendi oowi.
9Ne iwirori gi modhi
mondo ilomb nyasaye manono miluongo ni Molek,
kendo ne ibukori gi poda mang’eny mang’ue ng’ar,
mi ioro jooteni kuonde maboyo,
koda ka e Pinje Joma Otho.
10Kata obedo ni ne iol gi wuoth mabor kamano,
to ne ok iwacho niya, “Gima atimoni onge gi tiende.”
Ne ineno ka tekoni oduogo, mi ok inyisori.
11To en ng’a ma iluoro ahinya, ma omiyo iweya,
ma ok inyal para, kata mana rwaka e chunyini?
Koso idagi luora nikech ne ineno ka aling’ aling’a,
mi achalo ng’ama ok oneni?
12To koro abiro kwedo timni marach ma iparo ni berno!
13Nyisecheni manonogo ok nokonyi ka iywak.
Adier, onge nyasaye moro amora ma noresi.
Yamo notergi mabor giduto.
Ee, kata mana muya matin nono nokudhgi, mi tergi mabor.
To joma oloka kar konyruokgi nokaw piny,
kendo goda maler nobed mwandugi.
Kony kod chang ma Nyasaye kelo
14Bang’e unuwinj dwol ka wacho niya,
“Buguru ndara. Bugeuru, kendo loseuru maber,
kugolo gik moko duto ma dichwany joga.”
15Ng’ama Duong’ Moloyo, ma nyinge Ng’ama Ler,
kendo mosiko nyaka chieng’ wacho kama:
“Adak kama ler kendo man malo,
gi joma chunygi obolore kendo muol,
mondo aduog chuny joma muol,
kendo ajiw teko mar joma obolore.
16Ok anabed kadhaw ndalo duto,
bende ok anabed kakecho nyaka chieng’,
nimar ka da bed ni atimo kamano,
to ji duto mane achueyo ditho.
17Kuom kinde moko, ne akecho ka aneno ketho jo-Israel.
Ne agoyogi ka mirima oloya, mi apandonigi wang’a,
to ne giringo ka joneko, mi gidhi kuma gin ema gihero.
18Aseneno timbegi, to pod abiro mana changogi,
mi aho chunygi, kendo amigi yueyo maber,
bende anakue chuny jogi maywak.”
19
An Ruoth Nyasaye awacho niya,
“Kue mondo obedie ni joma ni mabor, kendo ni joma ni machiegni,
nikech abiro changogi.
20To joricho chalo gi nam moduwore.
Adier, gichalo mana nam ma ok nyal kue,
ma pige olokore mana chuodho gi yugi.”
21
An Nyasaye awacho niya,
“Joricho onge gi kue.”