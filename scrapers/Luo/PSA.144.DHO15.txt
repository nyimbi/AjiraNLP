Lemo mikwayogo resruok kod gueth
1Pakuru Ruoth Nyasaye ma lwandana!
Ojiwo bada ni lweny, kendo opuonja kedo.
2En e kar konyruokna, kendo e ohingana.
Bende en e jawarna kendo kara mapondoe.
En okumbana, kendo en ema ageno kuome.
Oketo ogendini e bwo lochna.
3
A Ruoth Nyasaye, dhano en ang’o ma ding’iye?
Koso dhano adhanani to ang’o ma dimi ipare?
4En mana gima nono ka yamo makudho,
kendo ndalone ringo piyo ka tipo makadho.
5Sud polo machiegni gi piny mondo ilor,
eka imul gode, mondo iro owuogie.
6Dir mil polo magi ka aserni,
kikeyo wasiki koni gi koni.
7Rie badi koa e polo mondo iresa,
kigola e atarongala.
8Konya e lwet jopinje mamoko ma ok wach adiera
to riambo kata mana ka gikuong’ore.
9Anawerni wer manyien, A Nyasaye,
kagoyoni thum mamit.
10Imiyo ruodhi locho,
kendo ireso Daudi jatichni.
11Resa e lak ligangla mabith
Adier, konya kuom teko mar jopinje mamoko,
ma ok wach adier, to riambo kata mana ka gikuong’ore.
12Yawuotwa ma pod tindo,
onego chal gi yien madongo motegno.
Nyiwa bende onego ochal gi kite mopa, ma licho od ruoth.
13Derewa onego opong’ gi kit cham duto,
kendo rombe manie abilniwa onego onywolre gana gi gana.
14Dhowa bende mondo onywolre mang’eny,
maonge mobuogo kata motho.
Onego nduru moro kik gore e gweng’wa.
15Ji ma ok odak kamano gin johawi,
kendo joma Nyasachgi en Ruoth Nyasaye, bende johawi.