Dak e tipo mar Nyasaye Manyalo Gik Moko Duto
1Ng’at madhi ir Nyasaye Maduong’ Moloyo mondo oyud resruok
kata ngat mosiko e tipo mar Ng’at Manyalo Gik Moko Duto,
2nyalo wacho ni Nyasaye niya,
“In e kar konyruokna kendo ohingana, In e Nyasacha ma ageno kuome.”
3Nyasaye nokonyi adier kuom masiche mopondo,
kendo kuom tuoche manego ji.
4Enoumi gi buombene, mi iyue e tipo gi kue.
Adierane biro bedoni ka okumba kod gigi mag lweny.
5Ok inibed kiluoro masira moro gotieno,
kata gima nyalo hinyi apoya godiechieng’.
6Bende ok iniluor tho magoyo ji ka piny olil,
kata tuoche manego ji ka piny ler.
7Ji gana nyalo podho buti,
Ee, ji gana gi gana nyalo tho machiegni kodi,
to in onge gima nyalo hinyi.
8Inirang aranga mi ine kaka joricho yudo kum.
9Ne ikawo Nyasaye Maduong’ Moloyo,
kaka kar konyruokni kendo kar dakni,
10omiyo masira moro ok nomaki,
bende kata mana gimoro marach ok nobi machiegni gi dalani.
11
Nyasaye biro keto malaikane mondo oriti,
kendo okonyi kamoro amora midhiye.
12
Ginitayi gi lwetgi, mondo kik ichwany tiendeni e kite.
13
Ininyon sibuoche gi thuonde.
Koda ka sibuoche mager kod thuonde malich man gi kwiri.
14Nyasaye owacho niya,
“Anawar joma ohera,
kendo nakony jogo mong’eya.
15Ka giywakna, to nadwokgi,
kendo ka gin e chandruok, to anabed kodgi.
Anaresgi, kendo anami gibed joma oluor.
16Anami gidag aming’a,
mondo gibed mamor gi warruok ma amiyogi.”