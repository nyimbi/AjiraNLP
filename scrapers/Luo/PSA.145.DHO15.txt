Wer mipakogo Nyasaye kuom berne gi tekone
1Anahul duong’ni maler, A Ruodha kendo Nyasacha,
kendo anapak nyingi ndalo duto nyaka chieng’.
2Abiro goyoni erokamano odiechieng’ kodiechieng,,
kendo anapaki ndalo duto mochwere.
3A Ruoth Nyasaye iduong’, omiyo nyaka paki ahinya.
Adier, duong’ni odhiero ji ng’eyo.
4Gima isetimo tienge gi tienge nopaki,
ka gihulo timbeni madongo.
5Ji nowuo kuom duong’ni maler kod tekoni.
An bende napar matut timbeni miwuoro.
6Ji nowuo kuom timbeni malich.
An bende nahul duongni maler.
7Giniol gik moko duto mabeyo misetimo,
kendo ginipaki kuom timni makare, ka giwer mamor.
8Ruoth Nyasaye jang’wono, kendo okecho ji.
Iye ok wang’ piyo, kendo ohero ji gi hera mosiko.
9Otimo maber ni ji duto,
kendo okecho gik moko duto mane ochueyo.
10Kuom mano, A Ruoth Nyasaye, chuechni duto biro paki,
kendo jogi biro goyoni erokamano.
11Ginitwag kuom duong’ maler mar lochni,
kendo gininyis kaka tekoni ng’ongo,
12mondo ji duto ong’e timbeni madongo,
kod duong’ maler mar lochni.
13Lochni en loch mochwere.
In e Ruoth nyaka chieng’.
Ruoth Nyasaye ochopo singruokne duto,
kendo timbene duto beyo.
14Okonyo ji duto manie chandruok,
kendo oting’o joma obolore malo.
15En ema gik moko duto mangima range,
kendo omiyogi chiemo e sa ma kech ohewogi.
16Oyawo lwete, kendo omiyogi gik moko duto ma gichando.
17Yore duto mag Ruoth Nyasaye gin kare.
Adier, ong’won e timbene duto
18Ochiegni gi ji duto ma ywakne gi adiera.
19Ji duto ma oluore, omiyo gik moko duto ma gichando,
bende owinjo ywakgi, kendo oresogi.
20Orito ji duto mohere,
to enotiek joricho duto.
21An to, pile anapak Ruoth Nyasaye.
Chuechne duto bende mondo opak nyinge maler nyaka chieng’.