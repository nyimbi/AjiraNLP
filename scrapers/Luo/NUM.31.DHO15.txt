Jo-Israel ochulo kuor ni jo-Midian
1Ruoth Nyasaye nowacho ni Musa niya, 2“Inimi jo-Israel chul kuor ni jo-Midian. Bang’ mano ibiro tho, miluw kwereni.”
3Omiyo Musa nowacho ni jo-Israel niya, “Yieruru jou moko, mondo odhi oked gi jo-Midian, ochulnigi kuor e nying Ruoth Nyasaye. 4Nyaka ugol ji alufu achiel achiel e dhoot ka dhoot mar Israel.” 5Kamano noluong jo-Israel alufu apar gariyo moikore ni lweny, ka ogol ji alufu achiel achiel e dhoot ka dhoot. 6Musa nooro jolwenygo gi Finehas wuod Eleazar jadolo mane oting’o gik lemo mag Kama Ler kod tunge migoyo mondo ji ogo sigich lweny. Ji alufu achiel achiel noa e dhoot ka dhoot. 7Ne gikedo gi jo-Midian kaka Ruoth Nyasaye nochiko Musa, mi ginego jogi machwo duto. 8To bende ne ginego Evi gi Rekem gi Zur gi Hur kod Reba, mane ruodhi abich mag Midian, kaachiel gi Balaam wuod Beor. 9Jo-Israel nomako mond jo-Midian gi nyithindgi, kendo ne giyako jambgi kod mwandugi duto. 10Ne giwang’o miechgi duto, kod kuondegi mag buoro. 11Bang’e ne gikawo jamni kod gik moko duto mane giyako, kaachiel gi joma ne gimako, 12mi gitero ir Musa gi Eleazar jadolo kod oganda jo-Israel e kambi mane ni e piny Moab mamwalo but aora Jordan kama omanyore gi Jeriko.
Chik mar pwodho gik moyaki
13Musa gi Eleazar jadolo gi jodong oganda duto nodhi romo ni jolwenygo e dho kambi oko. 14To Musa nokecho gi jotend ogend lweny madongo gi matindo mane duogo koa e lweny, 15mopenjogi niya, “Ere gimomiyo useweyo mon-gi mak unego? 16
Donge ung’eyo ni ka ne Balaam osea gweng’ Peor, to mon-go ema nobet kawuondo jo-Israel mondo owe Ruoth Nyasaye, mi mano nomiyo tho ogoyo oganda Ruoth Nyasaye? 17Emomiyo neguru nyithindo machwo duto, kaachiel gi mon duto, 18to uwe nyiri ma pok ong’eyo chwo, mondo ukaw. 19To ng’ato ka ng’ato kuomu moseneko, kata mosemulo ng’at motho, nyaka dong’ oko mar kambi kuom ndalo abiriyo. Gudreuru chieng’ mar adek kod chieng’ mar abiriyo, kendo upwodh joma umako e lweny. 20Bende pwodhuru lewni duto gi gimoro amora molos gi pien, kata gi yie diel mokadi, kata gi bao.”
21Eleazar jadolo nowacho ni jolweny mane dwogo koa e lweny niya, “Ma e chik achiel kuom chike mane Ruoth Nyasaye omiyo Musa. 22,23Gimoro amora manyalo tamo mach wang’o, kaka dhahabu gi fedha gi mula gi nyinyo gi opanga kod lisasi, nyaka uketi e mach, eka obed maler. To kata kamano nyaka pwodhgi gi pi mar pwodhruok. Bende gimoro amora ma mach nyalo ketho nyaka lwok e pigno. 24Chieng’ mar abiriyo nyaka ulwok lepu, mi ubed maler, eka bang’e unyalo dwogo e kambi.”
Gik moyaki opogi
25Ruoth Nyasaye nowacho ni Musa niya, 26“Un gi Eleazar jadolo kod jodong dhout oganda mondo ukwan jamni gi gik moko moyaki, kaachiel gi joma omak e lweny. 27Bang’e poguru gigo maromre e kind jolweny mane odhi kedo, kod ji duto mane odong’. 28Kuom mago mopogni jolweny, ugolie achiel kuom mia abich abich, bed ni gin ji kata dhok kata kenje kata rombe, mondo obed chiwo momi Ruoth Nyasaye. 29Gik mugolo kuom pok jolwenygo nyaka mi Eleazar jadolo kaka chiwo ni Ruoth Nyasaye. 30To kuom gik mopog ni jo-Israel modong’, ugolie achiel kuom piero abich abich, bed ni gin ji kata dhok kata kenje kata rombe, omi jo-Lawi ma jorit Hema Maler mar Ruoth Nyasaye.”
31Musa gi Eleazar jadolo ne jotimo kaka Ruoth Nyasaye nochiko Musa. 32To gik moyaki, ka ok okwan mago mane jolweny okawo e magi: Rombe alufu mia auchiel gi piero abiriyo gabich (675,000) 33Gi dhok alufu piero abiriyo gariyo, 34kod kende alufu piero auchiel gachiel, 35kaachiel gi nyiri alufu piero adek gariyo ma pok ong’eyo chwo.
36Kamano gik mane omi joma ne okedo e lweny 37ne rombe alufu mia adek gi piero adek gabiriyo kod mia abich, (337,500) 38Gi dhok alufu piero adek gauchiel, 39kod kenje alufu piero adek gi mia abich, 40kaachiel gi ji alufu apar gauchiel. Kuom mano, pok mane ogol mondo ochiw ni Ruoth Nyasaye ne rombe piero abiriyo gariyo, gi dhok mia auchiel gi piero abiriyo gabich, kod kenje piero auchiel gachiel, kaachiel gi ji piero adek gariyo. 41Musa nomiyo Eleazar jadolo pok mane ogol ni Ruoth Nyasaye, kaka Ruoth Nyasaye nochike. 42To gik mane odong’ ni jo-Israel, tiende ni mago mane Musa oketo tenge komiyo jolweny pokgi, 43ne rombe alufu mia adek gi piero adek gabiriyo gi mia abich, (337,500) 44gi dhok alufu piero adek gauchiel 45kod kenje alufu piero adek gi mia abich, 46kaachiel gi ji alufu apar gauchiel. 47Kuom gik mane opogni oganda jo-Israelgo, Musa nogolo achiel kuom piero abich abich, bed ni gin ji kata jamni, momiyo jo-Lawi mane jorit Hema Maler mar Ruoth Nyasaye kaka Ruoth Nyasaye nochike.
48Bang’e jotend ogend lweny madongo gi matindo nobiro ir Musa, 49nowachone niya, “Jaduong’, wasekwano jolweny mawa duto mwayudo ni gintie gite. 50Kuom mano wasekelo gik molos gi dhahabu mane wayako, kaka thiwni gi manyonge gi tere gi stadi kod tigo, mondo wachiw ni Ruoth Nyasaye ka gik mwawarogo ngimawa.”
51Eka Musa gi Eleazar jadolo nokawo gik molos gi dhahabugo kuom jotelo madongo gi matindo. 52Pek chiwo mar dhahabu mane gimiyo Ruoth Nyasaye noromo kilo mia ariyo, 53nimar jalweny ka jalweny noseyako. 54Kamano Musa gi Eleazar jadolo noyudo dhahabu kuom jotend ogend lweny madongo gi matindo, mi ne gikelo e Hema Miromoe gi Nyasaye mondo Ruoth Nyasaye opargo jo-Israel.