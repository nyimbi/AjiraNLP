Ruth gi Naomi
1E ndalo mane jobura rito piny Israel kech nowuok, mi ng’at moro ma ja-Bethlehem-Juda nodhi gi chiege kod yawuote ariyo mondo odag e piny Moab. 2Nying ng’atno ne Elimelek, kendo nying chiege ne Naomi, to nying yawuote ne Malon kod Kilion. Ne gin jo-Efratha man Bethlehem-Juda. Ne gichopo e piny Moab mi gidak kuno. 3To Elimelek chwor Naomi notho, moweye gi yawuote ariyo. 4Yawuotego nokendo nyi Moab, ma nyinggi Orpa gi Ruth. Ne gidak kuno kuom higni ma dirom apar. 5Bang’e Malon gi Kilion ne jotho, mi Naomi nodong’ maonge yawuote gi chwore.
6Kane Naomi pod ni e piny Moab, nowinjo kaka Ruoth Nyasaye oseparo joge, momiyo chiemo. Omiyo nochako wuoth gi mond yawuote mondo oa kuno, odog thurgi. 7Kamano nowuok oa kuma ne entieno, kaachiel gi mond yawuote, mi gimako yo ma dok e piny Juda. 8To nowachonigi niya, “Ng’ato ka ng’ato kuomu mondo odog thurgi, kendo Ruoth Nyasaye mondo otimnu maber, mana kaka nutimona maber gi joga motho. 9Ruoth Nyasaye mondo oguedhu, kendo ng’ato ka ng’ato obed mamor e ode kokende.” To kane ogoyonigi oriti, ne gichako ywak matek, 10mi giwachone niya, “Ok kamano, to nyaka wadhi kodi ir jou.” 11To Naomi nowachonigi niya, “Doguru nyiga. Ang’o ma dimi udhi koda? Bende pod danywol yawuowi ma dibed chwou? 12Doguru nyiga nikech tinde ati, ok danyal bedo gi dichwo kendo. Ka da anyalo wacho ni ageno bedo gi dichwo gotienoni, kendo nywolo yawuowi, 13bende da uyie rito nyaka gidok madongo? Duritru mak okendu? Ooyo nyiga, an ema anie chandruok moloyo un, nimar Ruoth Nyasaye osekuma.” 14Kane giwinjo kamano, ne gimedo ywak matek. Orpa nonyodho wuon odgi, moweye; Ruth to notuere kuome.
15Naomi nowacho ni Ruth niya, “Ne! Nyieki osedok thuru, kendo osedok ir nyisechegi. Dog iluw bang’e.” 16To Ruth nodwoke niya, “Kik ichuna ni mondo apogra kodi, mi adog mak aluwi, nikech kuma idhiye ema nadhiye, kendo kama idakie ema nadagie. Jou nobed jowa, kendo Nyasachu nobed Nyasacha. 17Kama nithoe ema nathoe, kendo kanyo ema noyikae. Ruoth Nyasaye mondo okweda ka wach moro opoga kodi, kata da obed mana tho.” 18Kane Naomi oneno kaka Ruth oketo chunye mar dhi kode, noling’.
19Mon ariyogo nowuotho kanyakla nyaka Bethlehem. To kane gichopo kuno, dala duto nobwok, mi mond dalano nopenjore niya, “Ma bende Naomi adier?” 20To Naomi nowachonigi niya, “Kik uluonga ni Naomi, tiende ni Ng’ama Mor, to luongauru ni Malit, nikech Ng’ama Nyalo Gik Moko Duto osetimona malit ahinya. 21Nene aa ka, ka ang’eny gi mwandu, to Ruoth Nyasaye oduoga nono. Uluonga ni Naomi nang’o, ka Ruoth Nyasaye ma Ng’ama Nyalo Gik Moko Duto, osekuma malit kama?”
22Kamano e kaka Naomi noduogo koa e piny Moab gi chi wuode ma nyar Moab. Ne gichopo Bethlehem e ndalo michako kayoe shairi.