Gueth miyudo kuom winjo chik
(Rapar mar Chik 7.12-24; 28.1-14)
1
“Kik ulos kido mar nyasaye ma nono, kendo kik uchung kido mopa kata siro milamo. Kidi moro amora mopa kik bed e pinyu mukulorune kulamo, nikech an e Ruoth Nyasaye ma Nyasachu. 2Nyaka urit sabatona, kendo uluor Kama Ler mara. An e Ruoth Nyasaye.
3
“Ka uwuotho e yorena, mi urito chikena, kendo uluwogi, 4to anakelnu koth e kinde mowinjore, mi pinyu nochieg cham kendo yiendu nonyag olembe. 5Unudin cham nyaka e kinde miponoe mzabibu, kendo unupon mzabibu nyaka kinde michwoyoe. Unuyud chiemo moromou, kendo unudag e pinyu gi kue.
6“Anakel kue e pinyu, mi ununind maonge luoro. Anatiek ondiegi e pinyu, kendo lweny ok nomi pinyu kethre. 7Unuriemb wasiku, kendo ununeggi. 8Jou abich nobed gi teko mar riembo ji mia achiel, kendo jou mia achiel nobed gi teko mar riembo ji gana apar, mi unutiek wasiku.
9“Anabed ka aguedhou, mi anami unyuol kendo unya mathoth, kendo anachop singruok duto ma natimo kodu. 10Chambu machon ma nie dereu noromu chamo nyaka chop kinde ma uwitogie, mondo uyud kama ukanoe cham manyien. 11Analos kar dakna kuomu, kendo ok najuang’u. 12
Anawuoth e dieru koni gi koni, mi nabed Nyasachu, kendo unubed joga. 13An e Ruoth Nyasaye ma Nyasachu ma nogolou e piny Misri mondo uwe bedo wasumb jo-Misri. Aseturo lodi ma ne otuenu, mi omiyo koro uwuotho tir.
Kum miyudo kuom tamruok winjo chik
(Rapar mar Chik 28.15-68)
14
“To ka utamoru winja, kendo ok urito chikenago duto, 15mi udagi buchena, kendo ok uluwo yorena, mi uketho singruok ma ne atimo kodu, 16to ng’euru malong’o ni anatimnu kama: Anapou gi masira kendo gi tho marach kod tuo mayuyo wang’, kendo ma miyo del dhi. Chambu muchwoyo ok nokonyu, nimar wasiku ema nochamgi. 17Anabed mosin kodu, mi wasiku nonegu. Unubed e bwo loch joma mon kodu, kendo unubwogru gi ng’wech kata ka onge joma lawou.
18“Ka pod utamoru winja bang’ gigo duto, to anamed kumou nyadibiriyo kuom richou. 19Anaketh sunga mar wich teko ma un go. Anami polo malo rieny ka chuma, kendo piny mwalo dok matek ka mula. 20Unuketh tekreu nono kuchwoyo, nimar chambu ok nochiegi, kata mana yiendu bende ok nonyag olembe. 21“Ka pod upiem koda, mutamoru winja, to nakelnu masiche nyadibiriyo marom gi richou. 22Anaor ondiegi mondo omak nyithindu, mi ginineg jambu kendo ginimi udong’ manok, bende wang’yore duto muluwo notho.
23“Ka gigo duto ok omiyo uduogo ira, to usiko ka upiem koda, 24an bende napiem kodu, kendo namiu kum nyadibiriyo nikech richou. 25Anakel lweny kuomu mondo achulgo kuor kuom ketho singruok ma ne atimo kodu, kendo kata kuchokoru e miechu to anagou gi tuoche kendo wasiku nomaku. 26Anami chiembu doko manok, mi agulu achiel norom mon apar tedoe. Ginipimnu chiemo mana e rapim, kendo kata kuchiemo, to ok unuyieng’ ngang.
27“To ka bang’ mago duto, pod udagi winja, kendo usiko kupiem koda, 28to an bende nasik kapiem kodu gi mirimba mager, mi nakumu nyadibiriyo nikech richou. 29Kar chamo ring’o, to unucham mana yawuotu gi nyiu. 30Anaketh kuonde hembko mau, kendo anamuk kendeu mag ubani. Anadhur ringreu motop mag nyisecheu manono, kendo najwang’u. 31Analok miechu gundni, mi anaketh kuondeu mag lemo, kendo ok anayie ng’weyo tik misengni mau madum mamit. 32Anaketh pinyu, mi wasiku mobiro dakie nohum nono. 33Anakeu e kind ogendini, kendo nakel lweny kuomu mi pinyu nodong’ gunda, kendo miechu nokethre chuth. 34E kinde duto ma pinyu odong’ gunda, kendo udak e piny wasiku, pinyu nonind mak opur mondo ochul sabato ma ne ok urito. 35Ka pinyu odong’ gunda kamano, enonind mak opure, korito sabato ma ne ok oyueyoe kudak kuno. 36Jou modong’ ka ngima e piny wasikgi anago gi kihondko, mi kata mana ka giwinjo ka yamo kwadho it oboke, to giniringi ka joma wasigu lawo, kendo kata obedo ni onge ng’ama lawogi to ginipodh piny, 37kendo ginituomre kendgi giwegi mana ka joma ichadho gi ligangla. Unubed maonge gi teko mar siro wasiku. 38Karu nolal nono e kind ogendini, kendo piny wasiku nonang’u. 39Jou modong’’ ka ngima e pinje mag wasiku nobed ka dendgi dhi adhiya nikech richogi, kendo nikech richo mag kweregi, mana kaka notimore ni kweregi.
40“Bang’e ginihul richogi gi richo kweregi ma ne omiyo giweya, kaachiel gi richo mane omiyo gidoko wasika. 41An to nabed mamon kodgi, kendo natergi e piny wasikgi. Bang’e chunygi ma ok oyie timo kaka adwaro nobolre, kendo giniyud kum kuom richogi. 42
Eka anapar singruok ma ne atimo gi Jakobo kendo gi Isaka kod Ibrahim, kendo napar pinyu. 43Piny nodong’ gunda ka joma odakie oseaye, kendo nonind ma ok opure mondo ochul sabato duto ma ne ok oyueyoe. Giniyud kum kuom richogi nimar ne gichayo chikena, kendo gidagi luwogi.
44“Kata kamano, ka gin e piny wasikgi, to ok nawitgi, kendo ok najwang’gi kata tiekogi chuth, mi aketh singruok mane atimo kodgi, nimar an e Ruoth Nyasaye ma Nyasachgi. 45Aherogi, omiyo anapar singruok mane atimo gi kweregi, ma ne agolo e piny Misri ka ogendini neno, mondo an Ruoth Nyasaye abed Nyasachgi.”
46Mago e chike gi buche ma ne Ruoth Nyasaye omiyo Musa e got Sinai mondo jo-Israel oluw.