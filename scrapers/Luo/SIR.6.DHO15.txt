1nikech nying marach kelo wichkuot kod ayany,
kendo mano e gima timore ni ng’ama jamriambo.
2Kik iyie mirima loyi,
nono to ochwowo chunyi ka rwath ma thwon,
3mi oweyi ka yath motwo mosecham obokene kendo oketh olembene.
4Mirima ma ng’ato nigo e chunye miyo okethore en owuon,
kendo miyo wasike nyiere.
Hera
5Wuoyo mamuol miyo ng’ato bedo gi osiepe mathoth,
kendo ka ng’ato owuoyo mang’wonl to ji dwoke maber.
6Yie gi mos ma ng’ato ang’ata omosigo,
to bed mana gi jang’ad rieko achiel kendo kuom osiepeni duto!
7Ka idwaro bedo osiep ng’ato, to nyaka ikwong iteme,
kendo kik igene piyopiyo,
8nikech jomoko bedo osiepeni mana kikonyogi,
to ka chandruok ojuki, to giringo giweyi.
9Osiepe moko to lokore wasigu,
kendo kuodo wiyi ka dhaw kodi e lela.
10To osiepe moko nyalo bet ni biro pile mondo ochiem kodi,
to ka thagruok ojuki to ok gikonyi!
11Adier, ka in gi mwandu, to gilokore ka gima gi dendi iwuon,
ka gigolo chik kata mana ni jotichni iwuon,
12to kidoko modhier, to giringo giweyi,
kendo ok inyal nenogi ngang’!
13Emomiyo bed mabor gi wasiki,
kendo kata mana osiepeni bende nyaka itang’nigi!
14Osiep mogen en kar konyruok madieri,
kendo ng’ama oyudo osiep ma kamano, oyudo mwandu maduong’.
15Osiep mogen en mwandu ma nengone tek mokadho,
ma ok nyal ngiew pesa.
16Osiep mogen chalo gi yath makelo ngima mosiko,
ma joma oluoro Ruoth Nyasaye kende ema yudo.
17Adier, ng’ama oluoro Ruoth Nyasaye noyud osiepe mogen,
nikech otimo ni wadgi mana ka gima wadgino en dende owuon.
Puonjruok rieko
18Wuoda, puonjri rieko ka pod itin, eka iniyude kata mana ka wiyi oseti lwar.
19Lose mana kaka japur loso puothe kendo chwoyoe kodhi,
eka irite nyaka chop onyag olembene mabeyo.
Kapod ilose, to inibed mool e kinde matin,
to piyopiyo nono inicham olembene.
20Mano kaka rieko nenore matek ni joma ok orito chik!
Ng’ama ofuwo ok nyal yie kod rieko,
21nikech rieko diye piny mana ka kidi mapek,
omiyo ng’at ma kamano wite oko kucha piyopiyo.
22Rieko owinjore gi nyinge adieri,
nikech ji manok kende ema yude.
23Wuoda, chik iti, iwinj rieko ma ang’adoni, kendo kik iwite.
24Yie mondo rieko obed ratege motuego tiendeni,
25gi jok manie toki, kod misigo miting’o e goki,
gi tonde michikigo.
Kamano kik itamri yie chikene duto.
26Yie kod rieko gi chunyi duto, kendo iluw yorene gi tekri duto
27Adier, luw ndache kidware, eka nofwenyreni;
kendo kisemake, to kik iweye odhi.
28Achien enomiyi yueyo, kendo nolokreni mor.
29Ratege mane otueyigo nobedni kar konyruok motegno,
kendo misigo mane oketni e goki nobedni nanga mar duong’.
30Jokne to nobedni tigo mar dhahabu,
kendo tonde mane ochikigo nobedni ka thiwni maratiglo.
Kamano, rieko nobedni ka nanga mar duong’ mirwakorigo,
kendo ka osimbo mosidhi e wiyi.
32Wuoda, ka ihero puonjori rieko, to inipuonjri adier,
kendo kiketo chunyi, to inyalo doko mariek.
33Adier, kihero winjo weche, to inyalo puonjori,
kendo kichiko iti, to ibiro doko mariek.
34Ka inie chokruok mar jodongo,
mi iyudo ng’ama riek kanyo, to luwri kode.
35Chik iti ni wach moro amora mar Nyasaye,
kendo kik iwe ngero moro mariek kadhni mak ing’eyo tiende.
36Ka ifwenyo ng’at moro mariek, to chiew chon mondo idhi ilime,
kendo ibed kilime pile.
37Chunyi mondo opar chike Ruoth Nyasaye,
kipuonjori tiendgi kinde duto.
Enoteg chunyi, kendo nomiyi rieko midwaro.