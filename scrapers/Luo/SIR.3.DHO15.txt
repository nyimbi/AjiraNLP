Kaka nyithindo onego oluor jonywol
1Nyithinda, winjuru, nikech an Wuoru.
Timuru gima awachonu, eka unubed mangima,
2nikech Ruoth Nyasaye dwaro mondo nyithindo omi wuon-gi duong’,
kendo ojiwo teko ma dhako nigo kuom yawuote.
3Ng’ama oluoro wuon mare, chulo gop richone owuon,
4kendo ng’ama miyo min mare duong’
chal gi ng’ama ochoko mwandu mathoth.
5Ng’ama oluoro wuon mare noyud mor kuom nyithinde owuon,
kendo ka olemo, to Nyasaye winjo lemone.
6Ng’ama oluoro wuon mare nodag aming’a,
kendo ng’ama oluoro Ruoth Nyasaye miyo min mare bedo gi kue,
7nikech otiyo ni jonywolne mana kaka otiyo ni Ruoth Nyasache.
8Wuoda, mi wuoru duong’ gi wecheni kod timbeni,
eka mondo iyud gueth moa kuome,
9nikech gueth moa kuom wuoro, tego ute nyithindo,
to kuong’ ma min nyithindo kuong’ogigo, muko mise mag utegi.
10Kik iyie iyud duong’ kuom gima dikel ni wuoru wichkuot,
nikech wichkuot mar wuoru ok nyal keloni duong’.
11Ng’ato yudo duong’ koluoro wuon mare,
to joma ochayo minegi yudo wichkuot.
12Wuoda, kony wuoru koseti,
kendo kik imiye mirima e ngimane duto.
13Kata ka riekone oselal, to bedne mang’won,
kendo kik ichaye mana nikech in pod ingima kendo tekoni ng’eny.
14Nyasaye nopar ng’wono mitimo ni wuoru,
kendo mano biro konyi mondo oweni richoni.
15Adier, ka inie chandruok, to Nyasaye nopar ng’wononino,
mi richoni noduon mana kaka tho duono ka chieng’ rieny.
16To ng’ama ojwang’o wuon mare,
chalre gi ng’ama yanyo Nyasaye,
kendo Ruoth nokuong’ ng’ama omiyo min mare mirima.
Dembruok
17Wuoda, kibedo mamuol e tijeni duto,
to noheri moloyo ng’ama jachiwo.
18Kaka imedo yudo duong’ e kaka onego imed dembori,
eka Ruoth Nyasaye noheri.
20Teko Ruoth duong’ gilala,
to oyie gi luor ma joma odembore miye
21Kik item fwenyo tiend weche mohingo riekoni,
kendo kik item ng’eyo gima ohingo tekoni.
22Ket chunyi kuom tich momiyi,
kendo kik ithagri gi weche modhiero ji ng’eyo.
23Adier, kik ichand chunyi gi weche moyombi,
nimar kata mana gik misepuonjori ohingo rieko dhano.
24Sunga osewito ji mang’eny,
kendo paro mobam oseketh riekogi.
Sunga
26Ng’ama wiye tek none malit achien,
kendo ng’ama tugo gi tho, tho nojuki.
27Adier, ng’ama wiye tek, chandruok thung’o,
kendo jaketho medo mana dhuro richo mana kuom richo.
28Chandruok ma jasunga, yudo ok nyal gol,
nikech sunga chalo gi tuo marach ma ok nyal thiedhi.
29Ng’ama riek paro tiend ngeche e chunye,
kendo okwano chiko it ka gima duong’ ahinya.
Konyo jomodhier
30Kaka pi nego mach,
e kaka konyo jomodhier bende chulo gop richo.
31Ng’ama chulo tim maber kar tim maber, paro ndalo mabiro,
kendo chieng’ mopodho to noyud resruok.