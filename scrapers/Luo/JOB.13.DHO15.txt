Ayub oywagore ni en ng’at makare
1“Gik moko duto ma uwacho ne asewinjo chon, kendo ang’eyogi pep.
2Gik mung’eyo ema an bende ang’eyo,
omiyo ok uloya gi rieko.
3Nyasaye ema an go gi wach, to ok un,
kendo en ema adwaro yalo kode.
4Un to, uumo adiera gi miriambo,
omiyo uchalo jothieth ma ok nyal thiedho tuo.
5Kudwaro nyiso ni uriek, to ling’uru aling’a!
6Koro chikuru itu mondo uwinj kaka ayalo bucha.
7Ere gima omiyo uriambo?
Koso uparo ni miriambou biro konyo Nyasaye?
8Udwaro dok ni Nyasaye koso?
Koso udwaro chwake kiyale?
9To ka Nyasaye orangou maber, bende doyud gimoro maber kuomu?
Uparo ni unyalo wuondo Nyasaye kaka uwuondo dhano?
10Kata kudokne kamano, to obiro ng’eng’ou malit.
11Donge tekone biro goyou gi kihondko, mi mbi mare chamu?
12Ngecheu kod weche muchwakorugogo onge gi ndhathgi.
13Koro ling’uru mondo uwena thuolo awuo,
kata gima nadi ema timore,
14nimar aikora mar wito ngimana.
15Kata bed ni Nyasaye biro nega, to onge wach!
Pod abiro mana wacho wachna e nyime.
16Nyalo bet bende ni thwonano biro konya,
nimar onge jaricho ma dihedhre dhi e nyim Nyasaye!
17Koro chikuru itu maber mondo uwinj weche ma awacho.
18Aikora mar yalo, nikech ang’eyo ni achung’ e adiera.
19Nyasaye, yie ibi idonjna.
Ka iyie timo kamano, to abiro ling’ thi,
kendo aikora ni tho.
20An gi gik moko ariyo kende ma adwaro kwayi,
ka itimonagi to ok naringi aa e wang’i.
21Mokwongo, yie iwe sanda.
Mar ariyo, yie igol kuoma oko masicheni mabwoga.
22Nyasaye in ema ikwong wuoyo, eka adwoki.
Ka ok kamano, to we awuo, eka idwoka.
23Nyisa ketho ma asetimo midonjonago.
24Ere gima omiyo idhina gi bathi,
koso ere gima omiyo ikwana ka jasigu?
25Ere gima omiyo itemo bwoga,
to an mana oboke ma yamo kwadho,
kendo mana tiang’ motwo?
26Idonjona gi weche malit,
moriwo koda ka richo mane atimo ka an nyathi.
27
Idhogo tiendena gi nyororo, kendo iketo alama ei tienda
mondo onyis kamoro amora ma anyono.
28An ema iranga, to aorora mana ka yien motop,
kata ka law ma olwenda ochamo.