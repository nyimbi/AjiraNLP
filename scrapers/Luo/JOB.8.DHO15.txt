Bildad onyiso ni Nyasaye en jaadiera
1Eka Bildad ja-Shua nodwoko Ayub kapenje niya,
2“Ibiro thoro weche manono kamano nyaka karang’o?
3Nyasaye ok ng’ad buch amwor, to otimo mana gima kare.
4Nyaka bed ni nyithindi ne oketho e nyime,
mi okumogi e yo mowinjore gi kethogi.
5To in koro duogi ir Nyasaye Manyalo Gik Moko Duto.
6Kapo ni iler, kendo ionge gi richo,
to obiro konyi, mi odwokni mwandugi duto,
7kendo mwandu ma obiro miyi biro bedo mang’eny, ma ok nyal pim gi mago mane olalni.
8Parie ane, rieko mag ndalo machon,
kendo neye mane kwerewa ofwenyo.
9Wan to, ndalowa nok ahinya, omiyo ok wanyal ng’eyo gimoro,
kendo wan ngimawa e pinyni rumo piyo mana ka tipo makadho.
10Kuom mano, we ipuonjri kuom rieko joma chon,
mondo iyud rieko mang’eny mane gin-go.
11Bende odundu nyalo dongo ka pi onge?
Koso togo nyalo bet kama chuodho onge?
12Ka pi odwono, to giwang’ ka pod gitindo,
kendo ka pok giromo tiyogo.
13Ji ma ok dew Nyasaye bende chalo gi gigo,
kendo ka giseweyo Nyasaye,
to gik ma gigeno kuomgi lal nono.
14Gik ma gigeno kuomgi chalo gi usi, kata mana gi mbuwi.
15Koro ka giyiengore kuom mbuwi,
to mbuwi, dikonygi adier, mak oyiech?
Koso ka gimako usi, to usi diresgi mak ochot?
16Ji ma timbegi richo chalo gi buya,
matwi kendo dongo e ndalo chwiri,
kendo landore e puodho duto.
17Tiendegi olawore e lwendni, kendo omako matek.
18To ka opudhgi oko,
to onge ng’ama nyalo ng’eyo ni gisebet kanyo.
19Mano e kaka ngimagi lal nono,
kendo moko manyien wuok kuonde mane gintie.
20Nyasaye to ok jwang’ joma ogeno kuome,
to bende ok okony joma timbegi richo.
21Enochak omi inyier kendo ikog gi mor,
22to enokel wichkuot ni joma mon kodi,
kendo miech joma timbegi richo nolal nono.”