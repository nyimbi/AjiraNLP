Nyikwa Juda
1Joka Juda ne Perez gi Hezron gi Karmi gi Hur kod Shobal. 2Reaya wuod Shobal nonywolo Joath, to Joath nonywolo Ahumai gi Lahad. Giduto ne gin joka Hora.
3Yawuot Etam ne gin Jezreel gi Ishama kod Idbash. Ne gin gi nyamingi ma nyinge Hazelelponi. 4Penuel ne wuon Gedor. Ezer ne wuon Husha. Ne gin joka Hur wuod Efratha makayo ma wuon Bethlehem.
5Ashur wuon Tekoa ne nigi mon ariyo ma nyinggi Hela gi Naara. 6Naara nonywolo Ahuram gi Hefer kod jo-Timni gi jo-Ahashtar. Mago ne joka Naara. 7To yawuot Ela ne Zereth gi Zoar gi Ethman kod Koz. 8Koz nonywolo Adub gi Zobeba kod joka Aharhel wuod Harun.
9Jabez ne ng’at marahuma moloyo owetene duto. Min mare nochake ni Jabez nikech nonywole gi rem malit. 10Jabez nokwayo Nyasach Israel niya, “Yie igwedha, kendo imed mbap pinya, bende lweti orita mondo kik gima rach hinya.” Mi Nyasaye nomiye gima nokwayono.
11Kelub owadgi Shua nonywolo Mehir ma wuon Eshton. 12Eshton nonywolo Efratha gi Pasea kod Tehina wuon Irnahash. Jogo duto ne joka Reha.
13Yawuot Kenaz ne Othniel gi Seraya, to yawuot Othniel ne Hathath gi Meonithia. 14Meonithia nonywolo Ofra, to Seraya nonywolo Joab ma wuon jo-Geharashim. Ne ochakgi nyingno nikech ne gin jopa bao.
15Yawuot Kaleb wuod Jefune ne gin Iru gi Ela kod Naam, to wuod Ela ne Kenaz. 16Yawuot Jehalelel ne Zif gi Zifa gi Tiria kod Asarel. 17Ywuot Ezra ne Jether, gi Mered gi Efer kod Jalon. Mered nokendo Bithia nyar Farao mi Bithia nonywolo Miriam gi Shamai kod Ishba ma wuon Eshtemoa. 18Chi Mered ma nyar Yahudi nonywolo Jared wuon gedor, gi Heber wuon Soko, kod Jekuthiel wuon Zanoa. 19Yawuot Hodia ma od nyamin Naam ne Keila ja-Garbi, kod Eshtemoa ja Maaka. 20Yawuot Shimon ne gin Amnon gi Rina gi Ben-hanan kod Telon. Yawuot Ishi ne Zoheth gi Ben-zoheth. 21Joka Shela wuod juda ne gin Er wuod Leka, gi Laada wuon Maresha, gi dhout jotueng’o ma nodak Bethashbea 22Gi Jokim gi jo-Kozeba gi Joash kod Saraf ma nochwanyore gi jo-Moab modok Bethlehem. (Wechegi nondik chon ahinya.) 23Jogo ne jochue agulini. Ne gidak Nataim gi Gedara, ka gitiyo ni ruoth.
Nykwa Simeon
24Yawuot Simeon ne gin Nemuel gi jamin gi Jarib gi Zera kod Shaul. 25Shaul nonywolo Shalum, to Shalum nonywolo Mibsam, to mibsam nonywolo Mishma. 26To joka Mishma e magi: Mishma nonywolo hemuel, to hemuel nonywolo Zakur. Zakur to nonywolo Shimei. 27Shimei nonywolo yawuowi apar gauchiel kod nyiri auchiel, to owetene ne ok ne nigi nyithindo mang’eny kamano, kendo dhoodgi ne ok onya kaka jo-Juda. 28
Ne gidak beer-sheba gi Molada gi Hazarshual 29gi Bilha gi Ezem gi Tolad 30gi Bethuel gi Horma gi Ziklag 31gi Bethmarkaboth gi Azar-susim gi beth-biri, kod Shaaraim. Mago ne miechgi nyaka chop ndalo loch Daudi. 32Miechgi abich mamoko ne gin Etam gi Ain gi Rimon gi Token kod Ashan, 33kaachiel gi mier mokiewo kodgi nyaka Baalath. Mago kuonde mane gidakie. Nyinggi mane ondik ne gin 34Meshobab gi Jamlek gi Josha ma wuod Amazia 35gi Joel gi Jehu wuod Josibia ma wuod Seraya ma wuod Asiel, 36gi Elioenai gi Jaakoba gi Jeshohaya gi Asaya gi Adiel gi Jesimiel gi Benaya 37gi Ziza wuod Shifi ma wuod Alon ma wuod Jedaya ma wuod Shimri ma wuod Shemaya. 38Jogo duto ne jodong dhoudi, kendo dhoutgi nonya ahinya. 39Ne gia kama idonjogo Gedor, yo wuok chieng’ mar holo, ka gidwaro lek ni jambgi. 40Mi ne ginwang’o lege momew kendo mabeyo. Pinyno ne lach ahinya. Jo-Ham ema nokwongo dakie. 41Joma nyinggi osendikgo nochopo kuno e ndalo Hezekia ruodh Juda. Ne giketho hemb jo-Ham kod jo-Maun, mane giyudo kuno kendo ne ginegogi duto, ma pok ndachgi oneno nyaka chil kawuono. Piny nokue, kendo oboch, mi ne gidak e pinyno, nikech ne nitie lek ni jambgi. 42To ji mia abich kuom jo-Simeon nodhi nyaka got Seir. Jotendgi ne Pelatia gi Nearia gi Refaya kod Uziel, ma yawuot Ishi. 43Ne ginego jo-Amalek modong’ kendo pod gidak kuno nyaka chil kawuono.