Wer mipakogo Nyasaye kuom timbene madongo
1Un ji duto, pakuru Nyasaye ka ukok gi mor.
2Weruru nyinge maduong’ kumiye pak mang’ongo.
3Pakuru Nyasaye niya,
“Mano kaka gik mitimo lich miwuoro!
Tekoni duong’ ahinya, omiyo wasiki kulore gi luoro e nyimi.
4Ji duto modak e piny lami kendo paki,
ka gimiyo nyingi duong’.”
5Biuru mondo uneye gik madongo ma Nyasaye osetimo ni ji.
6
Ne oloko nam odoko lowo motwo,
mi kwerewa ong’ado aora gi tiendegi!
Kanyo ne gibedo mamor nikech gima ne otimo.
7Orito piny gi tekone nyaka chieng’,
kendo orango gik ma ogendini timo.
Kuom mano kik ji moko tem ni piem kode!
8Un ogendini duto, pakuru Nyasachwa,
kendo dwondu mupakego mondo owinji.
9En ema oseritowa mangima,
kendo ok oseweyo wachwanyore mi wapodho.
10A Nyasaye isepwodhowa mana kaka ipwodho fedha gi mach.
11Ne iweyo wamoko e obadho,
mi imiyowa thagruok maduong’.
12Ne iweyo wasikwa onyonowa,
mi mach owang’owa, kendo ohula oywoyowa,
to koro isekelowa kama wanyalo yweyoe.
13Abiro kelo misengni miwang’o pep e hekalu mari,
ka achiwoni gik mane asingora.
14Kane an e chandruok ne asingora ni natimni misengni.
Emomiyo koro abiro chiwo jamni machwe
mondo owang’ e kendo mar misango,
15kendo iro mar imbe miwang’o nodumni mamit ka ubani.
16Un ji duto muluoro Nyasaye,
biuru mondo anyisu gik ma osetimona.
17Ne aywakne mondo okonya,
kendo ne aikora mar pake gi wer.
18Ka dine bed ni richo mitna,
to Ruoth Nyasaye dine ok owinja.
19To osewinja adier, kendo osechiko ite ni lemona.
20Apako Nyasaye, nikech ne ok odagi lemona,
to osiko ohera pile.