Nenruok maoko kende ok en gima duong’
1Ng’ama odhier man gi rieko nyalo ting’o wiye malo,
kendo onyalo bet e kind joma dongo.
2Kik ipak ng’ato nikech en gi chia maber,
kata kik icha ng’ato nikech chiane ok ber.
3Kich en gima tin ahinya kuom gik mahuyo,
to gima oloso mit mokadho.
4Kik isungri nikech lewni mabeyo ma in-go,
kata kik itim nyadhi chieng’ miyudo duong’,
nikech Ruoth Nyasaye nyalo timo honni modhiero rieko dhano ng’eyo.
5Osemiyo ruodhi mang’eny obedo piny e lowo,
to ng’ama ji ok kaw ka gimoro ema osidhone osimbo mar ruoth.
6Joma jotelo moluor mang’eny oseyudo wichkuot ahinya,
kendo joma nigi dongo mang’eny osepodho e bwo loch jomoko nono.
Poro wach
7Kik iyie ni ng’ato oketho kapok inono wach maber.
To ka isenono wach maber, eka inyalo kwero ng’ama oketho.
8Mokwongo nyaka ichik iti ni wach, eka idwoki,
bende kik idonj e wach ka ng’ato pod wuoyo.
9Kik idog nyakonchiel e dhaw ma ok mari,
kendo kik idog e dhaw mag joketho.
Geno kuom Nyasaye
10Wuoda, kik ichak tije mathoth,
nikech kitimo kamano, to nyaka iyud chandruok,
nimar kata kireto matek machal nadi,
to ok inichop kuma idwaro dhiye,
kendo kata kiringo mondo itony, to pod nojuki.
11Ng’ato nyalo tiyo matek, kachandore mondo odhi nyime,
to bang’e oyudo ni odong’ chien moloyo.
12Ng’at machielo to thagore
kendo dwaro ni mondo oyud kony, koonge gi teko,
kendo dhier ohinge mokadho,
to Ruoth Nyasaye ng’iye gi ng’wono,
13kendo ogole e chandruok malich, komiye duong’,
ka ji duto wuoro.
Gik moko duto mabeyo kod maricho,
14kaka ngima gi tho, kod dhier gi mwandu,
wuok mana kuom Ruoth Nyasaye.
17Ruoth Nyasaye miyo joma beyo mich mosiko,
kendo ng’wonone kelo dongruok mochwere.
18Kamoro ng’ato yudo mwandu nikech en jakungo,
to ere gima oyudo kuom mano?
19Owacho niya, “Aseyudo yueyo,
omiyo koro anyalo konyora maber gi giga.”
To ok ong’eyo kar ndalo modong’ne kapok otho,
moweyo mwandune ni jomoko nono!
20Ket chunyi kuom tich momiyi kimor,
kendo bed kitiyo nyaka chop tiyoni.
21Kik ibed gi nyiego ka jaricho dhi maber,
to gen mana kuom Ruoth Nyasaye kisiko e tichni,
nikech yot ni Ruoth Nyasaye loko jachan ng’ama jamoko piyopiyo.
22Gueth mar Ruoth Nyasaye e pok ma ng’ama kare yudo,
kendo olembene chiek ka diemo wang’.
23Kik ichari, kiwacho ni, “Ang’o maber ma an anyalo timo?”
Kata ni, “Ere gima ber ma pod anyalo yudo?”.
24To bende kik iwach ni,
“Giga oroma, kendo onge gima rach ma nyalo yuda,”
25Ndalo ma ng’ato dhi nyime maber,
to ok opar thagruok ma yande en-go,
to ndalo moneno marach, to wiye owil gi ber ma yande oseneno!
26To yot ni Ruoth Nyasaye miyo ng’ato pok marom gi timbene,
kata mana chieng’ thone.
27Ka ng’ato oyudo chandruok kuom kinde manok,
to wiye wil gi mor duto mosebedogo,
kendo timbe dhano fwenyore mana ka ochopo e thone.
28Kik iwach ni ng’ato jahawi ka pod ongima e pinyni,
nikech chal dhano ng’ere mana chieng’ thone.
Bedo motang’ ni joricho
29Kik iluong ng’ato ang’ata mondo obi olimi,
nikech jowuond nigi yore mang’eny ma giwuondogo ji.
30Chuny jasunga chalo gi aluru maywak e sigol,
kata ka kachero machengo ng’ato mondo one kotimo gimoro marach.
31Odwaro thuolo ma mondo olokgo gima ber onenre ka gimoro ma rach,
bende onyalo keto ketho kuom ng’ama onge gi ketho.
32Kaka pilni mach matin moko yien mang’eny,
e kaka weche kuoth mag ng’ama rach, kelo chuero remo
33Tang’ ni ng’ama achach, kaachiel gi wechene maricho mohondho,
nikech dipo ka oketho nyingi nyaka chieng’.
34Kirwako ng’ama ikia e odi, to nyaka okelni chandruok,
kendo onyalo kethi gi joodi.