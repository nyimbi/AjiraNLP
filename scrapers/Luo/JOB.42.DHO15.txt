Ayub ohulo richone, mi Nyasaye owinje
1Eka Ayub nodwoko niya,
2“A Ruoth Nyasaye, ang’eyo ni in gi teko duto,
kendo inyalo timo gimoro amora midwaro.
3
Ipenjo ni ere gima omiyo ahedhora penjo riekoni,
ka an to amemora kama?
Koro ayie ni ne awuoyo kuom gik ma akia,
kendo kuom honni modhiera winjo.
4
Ne iwachona ni mondo achik ita awinj gima iwacho,
kendo atem dwoko weche minyalo penja.
5Nyocha abet ka ang’eyo mana gima ji moko nono osewacho kuomi,
to koro aseneni gi wang’a awuon.
6Omiyo wiya okuot kuom gigo duto ma asewacho
kendo achara kenda awuon, ka abet e lowo gi buru.”
7Bang’e kane twak Ruoth Nyasaye gi Ayub oserumo, Ruoth Nyasaye nowacho ni Elifaz niya, “Akecho kodi kaachiel gi osiepeni ariyo, nikech un ne ok uwacho adiera kuoma, kaka jatichna Ayub notimo. 8Omiyo koro kaw ruedhi abiriyo gi imbe abiriyo, iter ni Ayub mondo utim go misango, upwodhrugo. Ayub biro lemonu, mi nawinj lemone, kendo ok nakuod wiu moromo gi fupu.”
9Kamano, Elifaz gi Bildad kod Zofar notimo gima Ruoth Nyasaye nowachonigi, mi Ruoth Nyasaye noyie gi lemo Ayub.
Nyasaye odwoko ni Ayub mwandune
10
Kane Ayub oselemo ni osiepene adekgo kamano, Ruoth Nyasaye ne omiyo ochako obet maber, mi odwokone gik mane en go, nyadiriyo moloyo mokwongo. 11Owete Ayub duto, gi nyiminene kod osiepene machon, ne obiro lime, mi ochiemo kode e ode. Ne giywage, mi gihoyo chunye kuom thagruok ma yandi Ruoth Nyasaye osekelo kuome, kendo moro ka moro nomiye pesa kod tere mar dhahabu.
12Achien Ruoth Nyasaye noguedho Ayub moloyo kaka noseguedhe e ndalo mokwongo. Ayub koro ne nigi rombe alufu apar gang’wen, gi ngamia alufu auchiel gi dhok alufu ariyo, kod kenje alufu achiel. Ne en gi yawuowi abiriyo gi nyiri adek. 14Nyare makayo nochako ni Jemima, to mar ariyo nochako ni Kesia to mar adek ni Karen-hapuk. 15Onge nyako moro e piny ngima mane berie ka nyi Ayub. Wuon-gi nolamonigi mwandune, kaachiel gi owetegi.
16Bang’e Ayub nodak higni mia achiel gi piero ang’wen, mi oneno nyikwaye nyaka tieng’ mar ang’wen. 17Eka ne otho ka hike oniang’ maber.