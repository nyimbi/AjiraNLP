1Miriam gi Harun ne jochako kuodho Musa nikech nyar Kush mane okendo. 2Ne giwacho niya, “Musa kende ema Ruoth Nyasaye osewuoyogo koso? Wan donge osewuoyo kodwa?” 3(To ka iwacho adier, Musa ne en ng’at mamuol ahinya moloyo ji duto manie piny.) Ruoth Nyasaye nowinjo kaka jogo kuodhe, 4mi nopoyo Musa gi Harun kod Miriam gi wach niya, “Wuoguru, un ji adek, udhi e Hemb Romo.” Kamano ji adekgo nowuok modhi, 5eka Ruoth Nyasaye nolor e siro mar bor polo. Nochung’ e dho Hema, mi oluongo Harun gi Miriam, 6kendo ka ne gibiro e nyime, nowachonigi niya,
“Winjuru wechena:
Ka de ni Musa en mana janabiu,
to dafwenyorane, kendo dawuoyo kode e lek.
7
To jatichna Musa ok en janabi ma kamano
en kende e jaadiera kuom joga duto.
8En awuoyo kode wang’ gi wang’,
kende mana moyangore ma onge ngero.
Enone kit Ruoth Nyasaye.
Ere kaka uhedhoru kuodho jatichna Musa?”
9Mirima nomako Ruoth Nyasaye kodgi mi oa, 10kendo kane bor polo oa e Hema kamano, dhoho nomako dend Miriam, molokore marachar ka pe. Kane Harun olokore monene, 11nokwayo Musa niya, “Jaduong’, lamnwa! Kik iwe wachul gop richo, kata obedo ni wasetimo gima ofuwo kendo marach kamano. 12Kik iwe Miriam chal gi nyathi monywol kosetho, ma bath dende konchiel gimoro ochamo.” 13Omiyo Musa noywak niya, “A Ruoth Nyasaye, gima kama kik timre. Akwayi ni yie ichange.” 14
Ruoth Nyasaye nodwok niya, “Ka da bed ni wuon mare ema ong’udho olawo e wang’e, donge da obedo gi wichkuot kuom ndalo abiriyo? Kuom mano keteuru kar kende oko mar kambi kuom ndalo abiriyo, eka mondo oduoge.” 15Kamano noket Miriam oko mar kambi kuom ndalo abiriyo kendo kambi ne ok odar nyaka oduogo. 16Bang’ mano ne gia Hazeroth, mi gidhi giguro kambi e thim Paran.