Gik mane otimore kane Sanduk nie piny Filistia
1Kane jo-Filistia okawo Sanduk mar Nyasaye, ne gigole Ebenezer, mi gikele Ashdod. 2Eka ne gitere e od nyasachgi ma Dagon, mi gikete but nyasachgino. 3Kinyne gokinyi, kane jo-Ashdod obiro, ne giyudo ni Dagon osepodho piny auma e nyim Sanduk mar Ruoth Nyasaye. Omiyo ne gichunge, mi gidwoke kare. 4Kinyne gokinyi mar ariyo, kane gibiro, ne ginwang’o ni Dagon ochako opodho piny auma e nyim Sanduk mar Ruoth Nyasaye, mi wiye gi luetene ochot, molwar e paw dhoot. Kor Dagon kende ema nodong’. 5Mano emomiyo jodolo mag Dagon, kata ng’ato ang’ata ma donjo e od Dagon, ok nyon paw dhood Dagon e Ashdod, nyaka chil kawuono.
6Ruoth Nyasaye nosando jo-Ashdod malich, mi luoro omakogi. Nogoyogi gi tuo mar buche, kendo oyieyo bende nopong’o pinygi. 7Kane jo-Ashdod oneno gima timore, ne giwacho niya, “Sanduk mar Nyasach jo-Israel kik bed e dierwa, nimar osandowa malit, kendo osando Dagon nyasachwa bende.” 8Omiyo ne giluongo ruodhi duto mag jo-Filistia mondo gine ane gima ginyalo timo gi Sanduk mar Nyasach Israel. Jogo nodwokogi niya, “Goluru Sanduk mar Nyasach Israel, uter Gath.” Kuom mano, ne gigolo Sanduk mar Nyasach Israel, gitero kuno. 9Kane gisetere, eka Nyasaye nochako sando jo-Gath ahinya. Nogoyo jodalano, matindo gii madongo gi tuo mar buche mokwodogi. 10Omiyo ne gikowo sanduk mar Nyasaye Ekron. Kane ochopo Ekron, jo-Ekron noywak, kawacho niya, “Gisekelo Sanduk mar Nyasach Israel kuomwa mondo onegwa waduto.” 11Emomiyo ne giluongo ruodhi duto mag jo-Filistia, mi giwachonigi niya, “Dwokuru Sanduk mar Nyasach Israel kare, mondo kik onegwa waduto.” Ji mang’eny notho e dalano, nikech Nyasaye nosandogi malit. 12Jogo mane ok otho, to buche nokwodo, kendo ywak mar dalano nochopo nyaka e polo.