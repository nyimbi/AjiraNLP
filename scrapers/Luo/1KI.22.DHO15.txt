Mikaya okoro ni ibiro loyo Ahab gi Jehoshafat
(2 Weche mag Ndalo 18.1-34)
1Higni adek nokadho ka lweny onge e kind jo-Aram gi jo-Israel. 2To e higa mar adek, Jehoshafat ruodh Juda nolimo ruodh Israel. 3Ruodh Israel nopenjo jodonge ni, “Donge ung’eyo ni Ramoth-gilead en dalawa? To waling’ nadi mak wadhi wakawe kuom ruodh Aram?” 4Eka nopenjo Jehoshafat niya, “Iyie dhi kodwa mondo waked gi jo-Ramoth-gilead?” Jehoshafat nodwoko ruodh Israel niya, “Ayie! Joga e jogi, kendo faresena e fareseni.”
5Eka Jehoshafat nowacho ni ruodh Israel niya, “To mokwongo onego wapenj Ruoth Nyasaye wach.” 6Omiyo ruodh Israel nochoko jonabi ma dirom mia ang’wen, mopenjogi niya, “Adhi aked gi jo-Ramoth-gilead, koso awe?” Ne gidwoke niya, “Dhiyo, nikech Ruoth Nyasaye biro miyi dalano.” 7To Jehoshafat nopenje niya, “Janabi moro mar Ruoth Nyasaye onge ka, ma dwapenj wach koso?” 8Ruodh Israel nodwoke ni, “Ee, ng’at achiel pod odong’ ma dipenjnwa Ruoth Nyasaye wach, en Mikaya wuod Imla.” To Jehoshafat nowachone ni, “Kik iwuo kamano.” 9Eka ruodh Israel noluongo jatichne moro, mowachone niya, “Dhi piyo iluong Mikaya wuod Imla.” 10Koro noyudo ka ruodh Israel gi Jehoshafat ruodh Juda obet e alap manie dhoranga Samaria, ka ng’ato ka ng’ato nie kom duong’ne, korwako lawe mar ruoth, kendo jonabi duto ne koro wach e nyimgi. 11Zedekia wuod Kenaana nosethedho tunge mag nyinyo morwako, mi nowacho niya, “Ruoth Nyasaye owacho kama: ‘Ibiro chwowo jo-Aram gi tungegi, nyaka itiekgi.’ ” 12Jonabi duto bende nokoro mana wach machal kamano, ka giwacho niya, “Dhi Ramoth-gilead mondo ilo. Ruoth Nyasaye biro chiwe e lweti.”
13Jaote mane odhi luongo Mikaya nowachone niya, “Jonabi duto osekoro wach nyalhodia, ka giwacho ni gima ber biro timore ni ruoth. In bende yie ikor wach maber kaka gisekorono.” 14To Mikaya nodwoke ni, “Akuong’ora gi nying Ruoth Nyasaye ni gima Ruoth Nyasaye biro wacho ema nawachi.” 15Kane Mikaya ochopo e nyim ruoth, ruoth nopenje niya, “Koso wawe?” Nodwoke niya, “Dhi mondo ilo! Ruoth Nyasaye biro chiwe e lweti.” 16Ruoth nowachone ni, “Asesiemi nyadidi ni kik iwach miriambo, to mak mana adiera kende e nying Ruoth Nyasaye!” 17
Mikaya nowacho niya, “Naneno jo-Isarel duto koke e gode, ka rombe maonge jakwath; kendo nawinjo ka Ruoth Nyasaye wacho niya, ‘Jogi onge gi wuon-gi, we mondo gidog e miechgi gi kue.’ ”
18Ruodh Israel nowacho ni Jehoshafat niya, “Donge nawachoni ni jali ok dikorna wach maber, to mana marach?” 19
Mikaya nowacho niya, “Koro winj wach Ruoth Nyasaye. Naneno Ruoth Nyasaye kobet e kom duong’ne, kendo ka oganda polo ochung’ e bathe koni gi koni. 20Ruoth Nyasaye nopenjogi niya, ‘Ere ng’ama diho Ahab odhi Ramoth-gilead mondo otho kuno?’ To roho ka roho nochiwo parone, 21nyaka roho moro nosudo mochung’ e nyim Ruoth Nyasaye, kowacho niya, ‘An ema abiro hoye.’ 22Ruoth Nyasaye nopenje niya, ‘Ere kaka ibiro hoye?’ Nodwoke niya, ‘Abiro dhi bet roho mar miriambo e dho jonabini duto.’ Ruoth Nyasaye noyie ni, ‘Ee, in ema ibiro hoye, kendo iniloye. Dhiyo itim kamano.’ 23Koro sani Ruoth Nyasaye oseketo roho mar miriambo e dho jonabini duto. To kata kamano Ruoth Nyasaye oseng’adoni buch masira.”
24Eka Zedekia wuod Kenaana nosudo machiegnii, mothalo lemb Mikaya, kapenje niya, “Ere kaka Roho mar Ruoth Nyasaye ne nyalo a kuoma mondo owuo kodi?” 25Mikaya nodwoke niya, “Chieng’ ma inidonjie ot maiye mondo ipondie, eka ining’e!” 26Ruodh Israel nowacho ni, “Makuru Mikaya, uter ir Amon jaduong’ Samaria, kod Joash wuod ruoth, mondo girite. 27Wachnigiuru niya, ‘Ruoth owacho ni mondo uket ng’atni e od tuech, kendo umiye mana kuon abang’a gi pi kende, nyaka aduog ka angima.’ ” 28To Mikaya nowacho niya, “Kiduogo kingima, to kara Ruoth Nyasaye ok osemiyo awuoyo!”
29Kamano ruodh Israel gi Jehoshafat nodhi Ramoth-gilead. 30Ruodh Israel nowacho ni Jehoshfat niya, “Kwadhi e lweny, to abiro rwako lewni moko mondo kik ji ng’eya, to in rwak lepi mag ruoth.” Kamano ruodh Israel noloko kite, modhi e lweny. 31To ruodh Aram nosechiko jodong lweny piero adek gariyo ma jotend gechene ni kik giked gi ng’at moro amora, to mak mana ruodh Israel kende. 32Kane jotend geche oneno Jehoshafat, ne giwacho niya, “Nyaka bed ni jal cha e ruodh Israel.” Ne gilokore ire mondo giked kode, to Jehoshafat nogiyo. 33Kane jotend geche oneno ni ok en ruodh Israel, ne giweyo lawe.
34To ng’at moro nodiro asere, morodhno gi kor ruodh Israel e kind chumbe mag lweny ma norwako. Mi ruoth nowacho ni jariemb gache niya, “Wichri, igola e lweny, nikech ahinyora malit.” 35Lweny nomedore chieng’no, to ne giyiengo ruoth e gache kochomo jo-Aram, kendo rembe nochuer aming’a e gari nyaka notho godhiambo. 36Kane chieng’ dwaro podho, nogo milome ni oganda lweny niya, “Ng’ato ka ng’ato mondo odog thurgi, 37nikech ruoth osetho.” Ne gidwoko ringre ruoth Samaria, mi giyike kuno. 38Ne gilwoko geche e dho yawo mar Samaria, kuma mon ma jochode ne lwokoree, mi guogi nonang’o rembe. Kamano wach Ruoth Nyasaye nochopo kare.
39Weche moko mag Ahab, gi timbene duto, kod ode mane olos gi lak liech, gi mier duto ma nogero, ondik e Kitap Weche mag Ndalo mag Ruodhi mag Israel. 40Kane Ahab otho, Ahazia wuode nodoko ruoth kare.
Loch Jehoshafat, ruodh Juda
(2 Weche mag Ndalo 20.31-37)
41E higa mar ang’wen mar loch Ahab ruodh Israel, Jehoshafat wuod Asa nodoko ruodh Juda. 42Nokawo loch ka en jahigni piero adek gabich, kendo norito piny kuom higni piero ariyo gabich kodak Jerusalem. Min mare ne nyinge Azuba nyar Shilhi. 43Jehoshafat noluwo timbe duto mag Asa wuon mare, ma ok oweyo kata achiel, kendo timbene ne long’o e nyim Ruoth Nyasaye. To hembko mane ni kuonde moting’ore ne ok okethi, kendo ji ne pod timo misengni kendo wang’o ubani kuondego. 44Jehoshafat bende notimo winjruok gi ruodh Israel.
45Timbe moko duto mag Jehoshafat, gi tekone kod lwenjene ondik e Kitap Weche mag Ndalo mag ruodhi mag Juda. 46Noriembo joterruok mag kuonde lemo mane otony e ndalo Asa wuon mare, mondo kik gidag e pinye.
47Ndalogo Edom ne onge gi ruoth, to jaduong’ moro ema nobet jatelo kar ruoth. 48Jehoshafat nohondho yiedhi madongo machal gi mago mane dhi Tarshish, mondo oomgo dhahabu Ofir. To ne ok gidhi, nikech ne gibarore mana Ezion-giber. 49Eka Ahazia wuod Ahab nokwayo Jehoshafat niya, “Yie mondo jowa odhi gi jou e yiedhi mau.” To nodagi.
50Jehoshafat notho, moyike but kwerene e dala Daudi kwar mare. Jehoram wuode nodoko ruoth kare.
Loch Ahazia, ruodh Israel
51E higa mar apar gabiriyo mar loch Jehoshafat ruodh Juda, Ahazia wuod Ahab nodoko ruodh Israel kuom higni ariyo. 52Notimo gik ma Ruoth Nyasaye okwero, koluwo timbe wuon mare, gi timbe min mare, kod timbe Jeroboam wuod Nebat, ma nomiyo jo-Israel obedo joricho. 53Notiyo ni Baal, kendo nolame, komiyo Ruoth Nyasaye ma Nyasach Israel mirima mana kaka wuon mare notimo.