Bath piny Kanaan ma pod onego kaw
1Joshua koro noseti, kendo hike oniang’, mi Ruoth Nyasaye nowachone niya, “Isedoko jaduong’ moti to piny malach pod odong’ monego kaw. 2Magi e pinje ma pod odong’: Piny jo-Filistia kod piny jo-Geshur duto.” 3(Pinyno duto chakre Shihor yo wuok chieng’ mar Misri, nyaka Ekron yo nyandwat, ikwano ka piny Kanaan. To ruodhi mag jo-Filistia ma nodak Gaza gi Ashdod gi Ashkelon gi Gath kod Ekron ema ne weg pinyno.) “Piny jo-Avim duto 4yo milambo, gi piny jo-Kanaan duto, chakre Meara e piny jo-Sidon nyaka Afek gi mbap jo-Amor, 5kod piny jo-Gebal gi piny Lebanon duto man yo wuok chieng’ mar Baal-gad manie tiend got Hermon nyaka kama idonjogo Hamath. 6
Pinyno oting’o jo-Sidon modak e piny gode, chakre Lebanon nyaka Misrefoth-maim. Anariemb jogo duto mondo oweni jo-Israel thuolo. To pinyno duto ipog ni jo-Israel mondo obed margi, kaka asechiki. 7Koro pog pinyni ni dhoudi ochiko kande, kaachiel gi jo-Manase konchiel.”
Piny mopog ni jo Manase konchiel gi jo Reuben kod jo Gad
8
Jo-Manase komachielo, kaachiel gi jo-Reuben kod jo-Gad, noseyudo pinje mane Musa jatich Ruoth Nyasaye omiyogi yo wuok chieng’ mar Jordan.
Nopogonigi pinyno 9chakre Aroer man but holo mar aora Arnon gi piny mopie man e bath holo konchiel kendo noting’o piny pap duto chakre Medeba nyaka Dibon, 10kod mier duto mag Sihon ruodh jo-Amor ma nodak Heshbon, nyaka mbap jo-Amon. 11Noting’o bende piny Gilead kod piny jo-Geshur gi jo-Maakath kod got Hermon duto gi piny Bashan duto nyaka Saleka. 12Piny Bashan noting’o piny Og duto, mane Og orito kodak Ashtaroth gi Edrei. E ndalo mane Musa onegoe jo-Refaim manok ma nodong’, mokawo pinygi, Og kende ema notony. 13To jo-Israel ne ok oriembo jo-Geshur gi jo-Maakath, omiyo pod gidak gi jo-Israel nyaka chil kawuono. 14
Jo-Lawi kende ema ne ok oyudo piny, nimar Ruoth Nyasaye ma Nyasach Israel ema nobedo ka mwandugi, kaka nosesingorenigi.
15Musa nosepogo piny gi dhout jo-Reuben. 16Pinygi nochakore Aroer man but holo mar aora Arnon, kod piny mopie manie bath holo konchiel, kendo noting’o piny pap duto nyaka Medeba, 17gi Heshbon kaachiel gi mier mokiewo kode duto, kod Dibon gi Beth-baal-meon 18gi Jahaz gi Kedemoth gi Mafaath 19gi Kiriathaim gi Sibma kod Zereth-shahar e got manie holo, 20gi Beth-peor gi kuonde thidhiya mag got Pisga, gi Beth-jeshimoth 21kod mier moko duto mag piny pap, gi piny duto mane Sihon ruodh jo-Amor ma nodak Heshbon orito. Musa nosenego Sihon kaachiel gi Evi gi Rekam gi Zur gi Hur kod Reba mane jodong jo-Midian. Jodongogo nodak e pinyno, ka gin e bwo loch Sihon. 22Balaam wuod Beor, mane jakor wach, ne en achiel kuom joma jo-Israel nonego. 23Aora Jordan ema nobedo mbap jo-Reuben. Pinyno kaachiel gi mieche kod mier matindo mokiewo kodgi nobedo mwandu dhout jo-Reuben.
24Bende Musa nopogo piny ni dhout jo-Gad. 25Pinygi ne en Jazer gi miech Gilead duto kod piny jo-Amon konchiel nyaka Aroer man yo wuok chieng’ mar Raba. 26Nochakore Heshbon nyaka Ramoth-mizpe gi Betonim, kendo chakre Mahanaim nyaka mbap Lodeba. 27To pinygi mane nie holo mar aora Jordan noting’o Beth-haram gi Beth-nimra gi Sukoth gi Zafan kod bath piny Sihon ruodh Heshbon modong’. Pinygino ne ni yo wuokchieng’ mar aora Jordan kendo Jordan nyaka Nam Galili nodoko mbape. 28Pinyno kaachiel gi mieche, kod mier matindo mokiewo kodgi nobedo mwandu dhout jo-Gad.
29Kamano bende Musa nopogo piny ni dhout jo-Manase komachielo cha. 30Pinygi nochakore Mahanaim, mokwako piny Og ruodh Bashan duto kod mier piero auchiel mag Jair e Bashan. 31Kamano dir Gilead konchiel gi Ashtaroth kod Edrei, ma gin joka Makir wuod Manase, tiende ni dhout joka Makir konchiel.
32Mago e pinje mane Musa opogo ni dhoudigo e paw Moab, yo wuok chieng’ mar Jordan. 33
To ne ok opogo ni jo-Lawi piny, nimar Ruoth Nyasaye ma Nyasach Israel nobedo ka mwandugi, kaka nosesingorenigi.