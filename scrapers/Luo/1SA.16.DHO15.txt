Owir Daudi mondo obed ruoth
1Ruoth Nyasaye nowacho ni Samuel niya, “Ibiro kuyo nyaka karang’o, to asedagi ni kik Saulo obed ruoth? Koro ol mo e tung’ni mondo aori ir Jesse ja-Bethlehem, nikech aseyiero wuode moro mondo obed ruoth.” 2Samuel nodwoke ni, “Anyalo dhi nadi? To ka Saulo owinjo to donega!” Ruoth Nyasaye nowacho niya, “Kaw roya idhigo, kendo iwach ni isebiro mondo itim misango ni Ruoth Nyasaye. 3To iluong Jesse obi e misango, eka nanyisi gima onego itim. Nyaka iwirna jal ma abiro nyisi.” 4Kuom mano Samuel nodhi Bethlehem kaka Ruoth Nyasaye nowachone. Jodong dala nobiro romone ka kirni, mi gipenje niya, “Ibiro gi kue koso?” 5Nodwokogi niya, “Ee, abiro gi kue, ni mondo atim misango ni Ruoth Nyasaye. Pwodhreuru mondo wadhi kar misango.” To Jesse gi yawuote, Samwel owuon ema nopwodho, moluongogi e misango.
6Kane gichopo, Samuel noneno Eliab, moparo ni, “Adier, ng’at ma Ruoth Nyasaye oyiero eri ochung’ e nyime.” 7To Ruoth Nyasaye nowacho ni Samuel niya, “Kik ing’i wang’e kata borne, nikech asedage. Ruoth Nyasaye ok ng’ichi kaka dhano ng’icho. Dhano ng’iyo ringruok, to Ruoth Nyasaye ng’iyo chuny.” 8Eka Jesse noluongo Abinadab, momiye okadho e nyim Samwel. To Samuel nowacho niya, “Ruoth Nyasaye ok oyiero jali bende.” 9Eka Jesse nomiyo Shama okadho, to Samuel nowacho niya, “Ruoth Nyasaye ok oyiero kata mana jali.” 10Kamano Jesse nomiyo yawuote abiriyo okadho e nyim Samuel, to Samuel nowacho ni, “Ruoth Nyasaye ok oyiero moro kuom jogi.” 11Eka nopenjo Jesse niya, “Magi e kar romb yawuoti duto koso?” Nodwoke ni, “Ooyo, pod odong’ machogo. En to okwayo rombe.” Samuel nowacho ni Jesse niya, “Or ng’ato oluonge, nikech ok wanyal bet piny kapok obiro.” 12Mi nooro ng’ato mokele e nyimgi. Ne en wuowi ma silwal, kendo man gi chia. Eka Ruoth Nyasaye nowacho ni Samuel niya, “Chungi, iwire gi mo, nikech jali e en.” 13Omiyo Samuel nokawo mo, mowirogo Daudi e nyim owetene, mi Roho mar Nyasaye nobiro kuom Daudi gi teko, mobedo kode chakre chieng’no. Beng’e Samuel nowuok, modok Rama.
Daudi ogoyo ni Saulo thum
14To Roho mar Ruoth Nyasaye noseweyo Saulo, kendo muya marach moa kuom Ruoth Nyasaye ne chande. 15Jatich Saulo nokone niya, “Ruoth, ineno kaka muya marach moa kuom Nyasaye chandi. 16Dak ior jotichni odhi odwarni ng’at mong’eyo goyo thum, mondo ogo thum e kinde ma muya marachno chandie, eka iyud kue?” 17Omiyo Saulo nowacho ni jotichne niya, “Ara dwarnauru jagocho molony.” 18Eka achiel kuom jotichne nodwoke niya, “Ang’eyo wuowi moro ma wuod Jesse ja-Bethlehem, molony e goyo thum. En ng’at ma jachir, kendo ma ratego e lweny. Ong’eyo wuoyo, kendo en jaber. Ruoth Nyasaye bende ni kode.” 19Kuom mano, Saulo nooro joote ir Jesse, kowacho niya, “Orna Daudi wuodi, ma jakwath rombe.” 20Omiyo Jesse nokawo makati apar, gi ndede mar divai, kod nyadiel, moorogo Daudi wuode mondo oter ni Saulo. 21Kamano Daudi nobiro ir Saulo, mobedo jatichne. Saulo nohere ahinya, mokete jating’ne gilweny. 22Saulo nooro ni Jesse wach niya, “Yie iwe Daudi otina, nikech en jatich maber.” 23Omiyo kinde mane muya marach moa kuom Nyasaye chandoe Saulo, to Daudi ne goyo thum. Kamano chuny Saulo ne oduogo, moyud kue, kendo muya marach ne weye.