Wer mipakogo Nyasaye kuom guedho piny
1A Nyasaye, ji nyaka paki Sayun,
kendo chiwni gik ma gisesingore,
2nikech in e Nyasaye mawinjo lemo mag ji.
Ji duto biro biro iri nikech richogi.
3Yaye, kethowa ohingowa, to in ema ing’wononwa kuomgi.
4Joma iyiero mondo obi odag e odi maler gin johawi.
Gik mabeyo manie odi biro romowa.
Gin gik moguedhi mag Hekalu magi maler.
5A Nyasachwa kendo jawarwa,
idwokowa kitimo gik madongo miresowago.
In ema ji duto modak e piny ogeno kuomi,
koda ka joma odak kuonde maboyo loka nam.
6Iguro gode gi tekoni mondo gisik kuonde ma iketogie.
Mano nyiso tekoni maduong’.
7Ikueyo wuo mar nam gi mar apaka.
Koko mar ogendini bende ikueyo.
8Kata mana joma odak kuonde maboyo bedo maluor
ka owinjo gik madongo ma isetimo.
Timbeni kelo mahu mar mor e tung’ piny gi tung’ piny.
9Pile iguedho piny kikelo koth ma miyo obedo momew.
Aoreni ok duon, kendo gimiyo puothe nyak maber
Mano e kaka iguedho piny!
10Ikelo koth mathoth e puothe mopur,
kendo imiyogi bedo mang’ich.
11Iseguedho piny, omiyo wayudo cham maber.
Kamoro amora ma idhiye, cham ng’enyie.
12Lege duto jamni opong’o,
kendo kor gode duto otimo mor lilo.
13Rombe opong’o pewe, kendo holni duto cham onurie.
Omiyo gode gi pewe gi holni goyo koko
kendo wer nikech gimor.