Wach mokor kuom jo-Amon
1
Ruoth Nyasaye nowuoyo koda, 2mowachona niya, “Wuod dhano, chung’ kichomo piny Amon, kendo ikwede. 3Nyis jopinyno ni an Ruoth Nyasaye awacho kama: Un jo-Amon, ne ubedo mamor ka uneno ka Hekalu mara odwany, kendo ka piny Israel okethi, kendo ka itero jo-Juda e tuech. 4Kaka ne ubedo mamor kamano, abiro miyo dhoudi modak e thim man yo wuok chieng’ maku, mi kaw pinyu. Ginigur kembegi e pinyu, mi gidag kuno. Bende ginicham olembeu kendo ginimadh chau. 5Abiro miyo dala mar Raba bed mana kama ikwayoe ngamia, kendo piny Amon duto abiro miyo bedo kama ikwayoe rombe, mi unung’e ni an e Ruoth Nyasaye.”
6Ruoth Nyasaye nomedo wachonigi niya, “Kaka ne upamo lwetu kuchikoru gi mor, kendo ujaro piny Israel, 7omiyo abiro ketou e lwet ogendini mamoko mondo oyaku. Abiro tiekou chuth, mi ok unuchak ubed oganda, bende ok nubed gi pinyu uwegi. Eka unung’e ni an e Ruoth Nyasaye.”
Wach mokor kuom jo-Moab
8
Ruoth nyasaye nowacho niya, “Kaka jo-Moab osewacho ni jo-Juda chalo gi ogendini mamoko duto, 9omiyo abiro miyo wasigu monjo miech Moab manie tong’ pinygi, koda ka mier mabeyoe moloyo, kaka Beth-jeshimoth, gi Baal-meon kod Kiriathaim. 10Abiro miyo dhoudi modak e thim man yo wuok chieng’ kaw piny Moab kaachiel gi piny Amon, mondo jo-Moab kik chak bed oganda. 11Kamano e kaka anakum jo-Moab, mi gining’e ni an e Ruoth Nyasaye.”
Wach mokor kuom jo Edom
12
Ruoth Nyasaye nowacho niya, “Jo-Edom nochulo kuor malit kuom Juda, kendo kuor mane gichulono osekelo ketho mosiko kuomgi.
13“Koro awacho ni abiro kumo piny jo-Edom, mi aneg ji duto kod le man kuno. Pinyno nodong’ nono, ka ji tho e lweny, chakre dala mar Teman nyaka dala mar Dedan. 14Joga Israel nochulna kuor kuom jo-Edom, kendo gitimnigi mana kaka mirimba mager chalo. Kamano jo-Edom nong’e kaka kuor ma achulo lit! An Ruoth Nyasaye ema awacho kamano.”
Wach mokor kuom jo-Filistia
15
Ruoth Nyasaye nochako owacho niya, “Jo-Filistia osechulo kuor malit ni wasikgi manyaka nene, mi gitiekogi ka gisin kodgi. 16Kuom mano, awacho ni abiro monjo jo-Filistia, mi aywegi oko pep. 17Ji mamoko duto modak but nam Mediterenia kanyo bende abiro nego. Ka asechulonigi kuor kamano, eka gining’e ni an e Ruoth Nyasaye.”