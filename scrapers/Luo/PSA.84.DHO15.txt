Gombo mar bedo e od Nyasaye
1A Ruoth Nyasaye Manyalo Gik Moko Duto,
mano kaka ahero Hekalu mari,
2kendo mano kaka agombo ni mondo abed kuno!
Agombo bedo e laru mar Hekalu mar Ruoth Nyasaye,
kendo awer matek gi ilo ni Nyasaye mangima.
3Kata winj abang’ chieth osegero utegi e Hekaluni.
Opija bende nigi kar dakgi giwegi kanyo,
kama gipidhoe nyithindgi machiegni gi kendoni mar misango.
A Ruoth Nyasaye Manyalo Gik Moko Duto ma Ruodha kendo Nyasacha,
4mano kaka joma odak e Hekalu mari gin johawi!
Pile gipaki gi wer.
5Mano kaka joma yudo tekogi kuomi gin johawi!
Ee, joma keto chunygi kuom dhiyo got Sayun
gin joma oguedhi adier.
6Ka gikadho e holo motwo,
to holono lokore thidhya,
kendo kodh opon kelone gueth.
7Teko medore ni jogo ameda, ka gidhi nyime gi wuodhgi.
Gibiro neno Nyasach nyiseche e got Sayun!
8A Ruoth Nyasaye Manyalo Gik Moko Duto, winj lemona.
Chik iti, yaye Nyasach Jakobo.
9A Nyasaye, guedh ruodhwa ma ritowa
en e ruoth ma iseyiero, mowir gi mo.
10Odiechieng’ achiel ma ng’ato obedogo e Hekalu mari,
ber moloyo ndalo gana gi gana mobedogo kamoro nono.
Ber mondo achung’ kata mana e dhoranga od Nyasacha,
moloyo dak e miech joricho.
11Ruoth Nyasaye e ohinga ma wageng’orego kendo e okumbawa.
En ema oguedhowa gi ng’wono kod duong’.
Ok otuon joma timo gik makare gimoro amora maber.
12A Ruoth Nyasaye Manyalo Gik Moko Duto,
mano kaka joma ogeno kuomi gin johawi!