Wach mokor kuom Babulon
1
Ma e wach mane Nyasaye onyiso Isaya wuod Amoz kuom Babulon e fweny:
2Chunguru bandera ewi got mojuer
kaka ranyisi muluongogo wasik Babulon.
Gwelgiuru mondo gidonj e dhoranga Babulon.
3An awuon ema agolo chik ni jolwenja.
Adier, asechiko joga marateke ka akecho,
mondo otim gima adwaro.
Gigombo mondo an ema alo lweny.
4Winjuru kaka koko mar oganda mang’ongo gore ewi gode!
En koko mar ogendini ma chokore
kaa e pinje mopogore opogore.
Ruoth Nyasaye Manyalo Gik Moko Duto
choko oganda mang’ongo mar lwenyno.
5Gia e piny mabor, manie tung’ piny mogik.
Ruoth Nyasaye ema kelo jogo kaka gige mag lweny
mondo okethgo piny gi mirimbe mager.
6
Gouru uwi, un jo-Babulon,
nimar chieng’ ma Ruoth Nyasaye Manyalo Gik Moko Duto oseketonu
koro ochopo machiegni!
En odiechieng’ ma abiro keloe masira maduong’ e piny.
7Chieng’onogo lwet ng’ato ka ng’ato nowengni,
kendo kibaji nogo ji duto, ma chunygi a chuth.
8Rem bende noneggi mana ka dhako ma muoch kayo.
Ng’ato ka ng’ato nong’i wadgi ka kihondko omako,
kendo ka neno awedho.
9Adier, chieng’ ma Ruoth Nyasaye oseketo biro.
En odiechieng’ mirima gi ichwang’ mager,
ma obiro kethoe piny, mi lokre thim,
kendo otiekie joricho duto.
10
Sulue mag polo ok norieny,
kendo wang’chieng’ nolokre mudho ka wuok.
Due bende ok norieny.
11Abiro kelo masira e piny,
kendo abiro kumo joma timbegi mono kaka owinjore,
mondo ng’ayi mag josunga orum,
kendo athir nyadhi mag joma wang’gi tek.
12Abiro miyo ji doko manok
mana kaka dhahabu maberie moloyo migolo Ofir nok.
13Chieng’no Ruoth Nyasaye nokech malich
mi polo notetni, kendo piny noyiengni mi leng’re.
14Bang’ mano, ng’ato ka ng’atoo nodog thurgi ir joodgi,
mana ka le ma jodwar lawo,
kata ka rombe moke ma onge ng’ama chiko.
15Ji duto moyudi nochwow, mi tho.
Adier, ng’ato ka ng’ato momaki, ligangla ema nonegi.
16Nyithindgi bende nochwad piny e wang’gi ka gineno.
Utegi noyaki, kendo mondgi bende nomak gi thwon.
17Abiro kelo jo-Media, ma ok dew fedha kata ok gomb dhahabu,
mondo omonjgi.
18Jo-Media biro nego yawuotgi gi asere,
gin joma ok kech kata mana nyithindo.
19
Kamano, kata obedo ni Babulon,
en dala maberie moloyo mier mag pinje mamoko duto,
kendo ma jo-Babulon sungorego,
to Nyasaye nokethe mana kaka noketho Sodom gi Gomora.
20Ng’ato ok nochak odag kuno kuom tienge duto mabiro
onge ja-Arabu ma nogur hembe kanyo,
bende onge jakwath ma nokwa jambgi kuno.
21
Kanyo ema ondiegi mae thim nonindie,
kendo gik maricho mag bungu nopong’ udi man kuno.
Tula mag thim bende nodagie,
kendo jochiende notugie.
22Otoche noywagre e udigo.
Bwe bende nodagi e udi madongo mabeyo.
Yaye! Ndalo Babulon sudo machiegni.
Adier, kinde matin ema odongne!