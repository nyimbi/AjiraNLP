Nyasaye e jang’ad bura
1Ruoth Nyasaye ma Nyasach nyiseche wuoyo,
kaluongo piny duto,
chakre yo wuokchieng’ nyaka yo podho chieng’.
2Nyasaye rieny gi e Sayun, dala maber manimba.
3Nyasachwa biro, to ok obi ling’ aling’a.
Mach mang’ang’ni nie nyime,
kendo yamb koth maratipo kudho kolwore.
4Oluongo polo gi piny mondo obed joneno
ka ong’ado ni joge bura.
5Owacho niya, “Chokuru joma oyie kuoma,
mane otimona misango ka timogo koda singruok.”
6Polo hulo ni Nyasaye en jaadiera,
kendo ni en owuon e jang’ad bura.
7Un joga, chikuru itu mondo awuonu.
Abiro hulo gik maricho ma un jo-Israel usetimo.
8Aonge kodu gi wach kuom misengni miwang’o pep
kod misengni mamoko mutimona pile.
9To kata kamano, ok achando ruedhi mugolo e kundeu,
kata nyuogi moa e abilni mau,
10nikech le duto manie bungu gin maga,
kaachiel gi dhok gana gi gana makwayo e gode.
11Ang’eyo winy duto mahuyo e kor polo,
endo gik mangima duto ma e thim gin maga.
12Ka da bed ni kech kaya to ok dawachnu,
nikech piny gi gik moko duto manie iye gin maga.
13Koso uparo ni dacham ring ruedhi, kata ni damadh remb diek?
14Ooyo, to erokamano ema mondo obed misango mutimona,
kendo chiwuru ni Ng’ama Duong’ Moloyo gik mane usingoru.
15Luongauru e kinde ma unie chandruok,
mi anaresu, kendo unumiya duong’.
16To Nyasaye wacho ni jaricho niya,
“Ere gima omiyoo iolo chikena?
Koso ang’o momiyo iwuoyo kuom singruokna,
17to isedagi ni ok rieyi, kendo ok idwar chikena?
18Ka ineno jakuo, to ibedo osiepne,
kendo inie kanyakla mar joma terore.
19Pile iikori mar wacho weche maricho,
bende ok iluoro wacho miriambo.
20Iikori mar donjo ni owadu hie.
Adier, idwaro hinyo koda ka wuod meru!
21Isetimo gigi duto, to nikech ok osewacho gimoro,
omiyo iparo ni achalo kodi.
To koro abiro kweri e wang’i
ka anyisi wechego duto, achiel ka achiel!
22Un joma ok dewa, winjuru wachna,
nono to abiro kiddhou matindotindo, kendo onge ng’ama nokonyu.
23Ng’at ma goyo erokamano, ema timona misango ma miya duong’,
kendo ng’at ma oluora, ema anawar.”