1“An bende mor polo miyo chunya diko ni tikitiki.
2Un duto winjuru dwond Nyasaye, ma twaro ka mor polo.
3En ema omiyo mil polo menyo kor polo duto,
chakre tung’ piny konchiel nyaka komachielo.
4Bang’e dwonde winjore komor matek gi dwol mar duong’ne,
to seche duto polo mil amila.
5Nyasaye chiko gik malich mondo otimre.
Gin gik miwuoro ma dhierowa ng’eyo.
6Ochiko pe mondo ogo piny,
kendo okelo koth machue maduong’.
7Oloro ni ji e udi, kendo ochungo tije dhano mane ochueyo,
mondo dhano ong’e ni en ema koro otiyo tijene.
8Le mae thim dhiyo e gondgi, kendo nindo kuno.
9Yamb ahiti biro koa yo milambo,
kendo koyo mang’ich thi wuok yo nyandwat.
10Much Nyasaye miyo pi lokore pe
kendo koda ka nembe poto, mi dok matek ka lwanda.
11Polo mil gie boche polo,
12kendo gilworore kaka Nyasaye dwaro.
Gitimo gimoro amora ma Nyasaye ochiko,
kuonde duto e piny ngima.
13Ndalo moko Nyasaye kelo koth e piny mondo okumgo ji,
to ndalo moko okele mondo onyisgigo kaka oherogi.
14Ayub, ter mos matin, mondo iwinji.
Parie gik mabeyo malich ma Nyasaye timo.
15Bende ing’eyo kaka Nyasaye golo chik,
kendo polo mil gie boche polo?
16Koso bende ing’eyo kaka boche polo huyo e kor muya,
ma nyiso riekoo miwuoro mar Nyasaye?
17Ooyo, e kinde ma yamo maliet kudho, kendo miyo piny bedo marach,
to inyalo mana thagori, ka luya chami.
18Bende dikony Nyasaye yaro polo,
mi obed matek ka mula mothedhi?
19Ara, puonjwa ane gima onego wawach ni Nyasaye,
ni mar wiwa ni nono, kendo wakia gima onego wawachi.
20An to, ok anyal kwayo Nyasaye mondo owe alosi,
nikech mano dimi otieka chuth.
21To koro yamo osekudho, mi polo olendo,
omiyo wang’ chieng’ charo wang’wa, ma ok wanyal range tir.
22Kor polo ma yo nyandwat otimo koche makwar,
kendo mano nyisowa duong’ malich mar Nyasaye.
23Teko mar Nyasaye duong’ ma ok wanyal sudo machiegni kode.
En jaratiro, kendo ong’ado ni ji bura makare.
24Mano emomiyo ji duto oluore,
kendo ok odew jogo maparo ni nigi rieko.”