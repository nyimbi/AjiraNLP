1Ng’at ma ohero rieko
bedo mamor ka onyise gima rach ma osetimo,
to ng’at motamore ni kik rieye chalo mana le.
2Ruoth Nyasaye mor gi joma kare,
to okwedo joma chano timo richo.
3Richo ok nyal miyo ng’ato chuny motegno.
Ng’at makare to ogurore motegno.
4Dhako malong’o miyo chwore mor,
to dhako ma kuodo wich chalo ni chwore mana gi tuo mar nyamuoda.
5Joma kare pile timo ni jowadgi maber.
Joricho to wuondo jowadgi awuonda.
6Weche joricho oting’o mana tho lilo
Weche joma kare to reso joma nie chandruok.
7Joricho tho gi wigi.
Joma kare to weyoo nyikwagi bang’gi.
8Ng’at mariek yudo pak.
Ng’at maonge rieko to inyiero anyiera.
9Ber bedo dhano adhana matiyo mana ni mondo oyud chiembe,
moloyo timruok ng’ama duong’ maonge chiemo.
10Ng’at maber rito jambe gi ng’wono.
Ng’at marach to sando jambe asanda.
11Ng’at mapuro matek, nyaka yud chiemo mang’eny.
To ng’at maketho sechene gi timbe manono en ng’at mofuwo.
12Joricho dwaro mana timo timbe mamono.
Joma kare to timo gik makelo ohala.
13Weche jaricho mako mana en owuon.
Ng’at modimbore to tony atonya e chandruok.
14Pok ma ng’ato yudo
romre gi weche mowacho kendo gi gik motimo.
15Pile ng’at mofuwo paro ni en kare.
Joma riek to chiko itgi ni puonj.
16Ng’at mofuwo nyiso mirimbe piyopiyo.
Ng’at mariek to mwonyo ayany.
17Adiera kelo bura makare.
Miriambo to kelo mana buch amwor.
18Weche mimwomruokgo chuoyo chuny mana ka ligangla.
Weche mawuok e dho ng’ama kare to kelo ngima.
19Adier ok tow nyaka chieng’.
Miriambo to ok deki.
20Joma ochano timbe mamono wuondore kendgi giwegi,
to joma timbegi long’o yudo mor.
21Ng’at makare ok gimoro marach yudi.
Joricho to chandruok kende ema gineno.
22Ruoth Nyasaye mon gi jomriambo,
to omor gi joma wacho adiera.
23Ng’at mariek ok hul riekone.
Ng’at mofuwo to nyiso mana fupe.
24Tich matek miyo ng’ato bedo gi duong’
Samuoyo to miyo ng’ato bedo mana misumba.
25Parruok miyo chuny ng’ato bedo mool,
to weche mabeyo miyo chunye duogo.
26Ng’at makare nyiso osiepene yo.
Joma richo to miyo ji rwenyo arwenya.
27Jasamwoyo ok nyal yudo gima odwaro,
to ng’at matiyo matek yudo mwandu.
28Tim makare e yo mochiko ngima.
Fuwo to em mana yo madhi e tho!