Ywak miywagogo Farao
1Chieng’ mokwongo mar due mar apar gariyo e higa mar apar gariyo, Ruoth Nyasaye nowuoyo koda, mowachona niya, 2“Wuod dhano, ywag Farao ruodh Misri kinyise kama:
Itimori sibuor e kind ogendini,
to chutho in mana nyang’ pi ma mwomo aora.
Iduwo pi gi tiendi,
kendo iketho aore!
3Ka ogendini mang’eny ochokore,
to namaki gi tonda,
mi anyisgi giywayi oko gi tolno.
4Anaboli piny e pap,
mi ami winy kod ondiegi duto mag piny nur kuomi,
ka chami.
5Anadhur ringri motop e gode kod holni,
6kendo nami rembi mol,
mi pong’ piny,
koda ka gode gi holni.
7
Chieng’ ma atieki,
to abiro miyo polo imore
mi sulue ok norieny.
Anaum wang’chieng’ gi boche poolo,
mi due bende ok norieny.
8Kamano anagol ler duto mag polo,
mi ami pinyi tim mudho.
An Ruoth Nyasaye ema awacho kamano.
9“Ka atero jogi momak e lweny, e pinje mane pok ing’eyo, to kibaji biro goyo ogendini mathoth. 10Gima biro timoreni nobwog ogendini mang’eny, kendo ka amilo ligangla e nyim ruodhigi, to remb ringregi noo. Chieng’ ma ipodhoe, to giduto ginibed ka gitetni, ka giparo ni gin bende gibiro tho.”
11Ruoth Nyasaye wacho niya, “Ligangla mar ruodh Babulon biro lwar kuomi, 12kendo abiro miyo jolweny moa kuom oganda magerie moloyo neg oganda maduong’ mar jolwenji. Gibiro ketho gik moko duto ma isungorigo, mi gineg jogi duto. 13Abiro nego dhou duto kamoro amora ma gimodhoe. Bang’e pi ok nochak oduwre, nikech dhano gi jamni ma diduwe nobed maonge! 14Anami aoreu kue, mi gibed maliw, kendo mol nyamonge. An Ruoth Nyasaye ema awacho kamano.
15“Ka aketho piny Misri, mi olokore thim, kendo anego ji duto modak kuno, to gining’e ni an e Ruoth Nyasaye. 16Wendni en wend ywak ma mond pinje mamoko noywaggo Misri kod joge duto. An Ruoth Nyasaye ema awacho kamano.”
17Chieng’ due apar gabich, due mokwongo, e higa mar apar gariyo, Ruoth Nyasaye nowuoyo koda, mowachona niya, 18“Wuod dhano, ywag jo-Misri, ma oganda maduong’. Witgi e Piny Joma Otho mondo gibed kuno gi ogendini mamoko marateke, 19kipenjogi niya, ‘Uparo ni ubeyo moloyo ji mamoko koso? Dhiuru urieru gi joma kia Nyasaye mane osetho!’
20“Jo-Misri biro tho kaachiel gi joma inego e lweny, nikech ligangla oikore nego jo-Misri duto. 21Thuondi madongo kaachiel gi joma ne konyogi kedo, biro rwako jo-Misri gi mor e Piny Joma Otho, ka giwacho niya, ‘Joma kia Nyasaye mane onegi e lweny osebiro mwalo ka Eki giriere ka!’
22“Jotend Asuria oriere piny kucha, ka liete jolweny mag pinyno olworogi. Giduto ne oneggi e lweny, 23kendo lietegi nie bath Piny Joma Otho kuma bor. Jolweny mag pinyno duto notho e lweny, kendo lietegi olworo liete jotendgi. To chon ne gimiyo joma ngima kibaji.
24“Ruodh Elam bende ni kuno, ka liete joge mag lweny olwore. Ne oneggi duto e lweny, mi owitgi e Piny Joma Otho mak otergi nyangu. Kane gingima to ne gibwogo ji, to koro giriere e liel ka wigi okuot. 25Ruodh Elam oriere piny e kind joma onegi. Liete mag joge mag lweny olwore mokete diere. Giduto ne gin joma ok ter nyangu mane onegi e lweny. Kane gingima to ne gibuogo ji, to koro giriere e liel ka wigi okuot, kaachiel gi ji mamoko mane onegi e lweny.
26“Ruodhi mag Meshek gi Tubal bende ni kuno, ka liete jogi mag lweny olworogi. Giduto ne githo e lweny mak otergi nyangu. Kane gingima, to ne gibwogo ji. 27Ne ok oyikgi kaluwore gi chik mane oyikgo thuondi e ndalo machon. Thuondigo ne dhi e Piny Joma Otho ka omanore gi gilwenjgi. Ligangla ne gitenogo wigi, to kuodigi ne giumorego. Kane thuondigo ngima to ne gibwogo ji.
28“To un jo-Misri, unurieru piny ka utur e kind ogendini ma ok ter nyangu, mane onegi e lweny.
29“Jo-Edom gi ruodhigi kod jotendgi bende ni kuno. Chon ne gin jolweny marateke, to koro giriere e Piny Joma Otho, kaachiel gi joma ok ter nyangu, mane onegi e lweny.
30“Jotelo duto mag ogendini modak yo nyandwat ni kuro, kaachiel gi jo-Sidon. Chon ne gin joma rateke ma bwogo ji, tinde to gisedonjo e Piny Joma Otho gi wichkuot ka ok otergi nyangu mi giriere kuno gi joma onegi e lweny. Gin bende gin gi wichkuot mana ka ji mamoko madhi e Piny joma Otho.”
31Ruoth Nyasaye wacho niya, “Ka Farao ruodh Misri oneno jogo duto, to chunye noduogi mi obed modhil kuom thone, kod tho jolwenje duto mane onegi e lweny. 32Kane pod ongima, to ne amiyo obwogo ji, to koro en kaachiel gi joge mag lweny gibiro riere piny kaachiel gi joma ok ter nyangu mane onegi e lweny. An Ruoth Nyasaye ema awacho kamano.”