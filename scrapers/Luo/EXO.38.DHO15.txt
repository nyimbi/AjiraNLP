Loso kendo-mar-misango
(Wuok 27.1-8)
1Bezalel noloso kendo-mar-misango miwang’o te gi yiend shita. Borne gi lachne ne mita ariyo gi nus maromre, to borne modhi malo ne mita achiel gi nus. 2Noloso tungene e kondene ang’wen mobedo gimoro achiel kode, kende nobawe duto gi mula. 3Noloso gik moko duto mitiyogo e kendo-mar-misango, kaka agulini, gi rajope, gi tewni, gi rachwow, kod tegni mag mach. Gigo duto noloso gi mula. 4Bende nolosone kendono gimoro mar mula machalo gi sing’enge moketo e bwo ndiri molwore. Gino nochopo mana e kore gi yo ka malo. 5Nothedho ratege ang’wen mag mula, moketo e konde ang’wen mag gima chalo gi sing’engeno, mondo orwakie ludhene. 6Noloso ludhego gi yiend shita, mobawo gi mula. 7Norwakogi e ratege manie bath kendo-mar-misango koni gi koni, mondoo gibed mag ting’e. Nolose gi bepe moweyo iye thuolo ka i sanduk.
Loso karaya mar mula
(Wuok 30.18)
8
Nolenyo mula mag rangi mane okawo kuom mon mane tiyo e dho Hemb Romo, mi olosogo karaya mar lwok kod rachungine.
Loso laru mar Hema Maler
(Wuok 27.9-19)
9Bende noloso laru. Kuma odok yo milambo noketoe pasia molos gi law katana maber ma borne romo mita piero abich. 10Nong’awogi e sirni piero ariyo, morwak e rachungi piero ariyo mag mula. To rang’aw kod ratege miriwogo sirnigo nolos gi fedha. 11Koma odok yo nyandwat noketoe pasia ma borne romo mita piero abich. Nong’awogi e sirni piero ariyo, morwak e rachungi piero ariyo mag mula. 12To koma odok yoo podho chieng’ noketoe pasia ma borne romo mita piero ariyo gabich mong’aw e sirni apar kod ratege apar. Rang’aw kod ratege miriwogo sirni nolos gi fedha. 13Bor mar koma odok yo wuok chieng’ ne romo mita piero ariyo gabich. 14E dir rangach koni gi koni nolieroe pasia ma borne oromo mita abiriyo gi nus. 15Pasia ka pasia nong’aw e sirni adek, morwak e rachungi adek. 16Pasia mag laru duto notwang’ gi law katana maber. 17Rachungi norwakie sirni molos gi mula, to rang’aw kod ratege mag sirni nolos gi fedha, kendo nobaw wi sirnigo gi fedha. Ratege mag sirni duto mag laru bende nolos gi fedha. 18Pasia mar dhoranga laru nolos gi law katana maber, mogoe kido gi usi mambulu gi maralik kod makwar. Borne ne romo mita apar, to borne modhi malo mita ariyo gi nus maromre gi pasia mar laru. 19Ne ong’awe e sirni ang’wen morwak e ang’wen mag mula, to rang’awgi nolos gi fedha, kendo wigi kod rategegi nobaw gi fedha. 20Loye duto mag Hema Maler kod mag laru nolos gi mula.
Kar romb chumbe molosgo Hema Maler
21Magi e kar romb gik mane Musa oketo e lwet jo-Lawi mane tiyo e bwo Ithamar wuod Harun jadolo, mondo olosgo Hema Maler, ma nyinge moro en Hemb Rapar. 22Bezalel wuod Uri ma wuod Hur ja-Juda noloso gik moko duto mane Ruoth Nyasaye ochiko Musa. 23Oholiab wuod Ahisamak ma ja Dan ema ne konye. Oholiab nolony e tich goro kite, gi tweng’o, kod tich goyo maradadi e law katana gi usi mambulu gi maralik kod makwar.
24Kar romb dhahabu duto mane otigo kuom loso Kama Ler ne romo kilo alufu achiel gi mia ariyo kod piero adek, kipimo gi rapim mitiyogo e tich Nyasaye. Dhahabugo duto nochiw ka mich mowal ni Ruoth Nyasaye. 25
Kar romb fedha mane ji ogolo e kinde mane ikwanogie, ne romo kilo alufu ang’wen gi mia abich kod piero aboro, kipimo gi rapim mitiyogo e tich Nyasaye.
26
Fedhago ema ne ochok ka ne ng’ato ka ng’ato mokwan ogolo nus-shekel, nimar kar romb joma ne okwan ma hikgi oromo piero ariyo kata mokadho kanyo ne alufu mia auchiel gadek, kod mia abich gi piero abich. (603,550) Nus shekelno nopim gi rapim mitiyogo tich Nyasaye. 27Kilo alufu ang’wen gi mia abich kod piero abich mag fedhago nolosgo rachungi mag Kama Ler kod mag pasia. Kilo alufu ang’wen gi mia abich kod piero abichgo ema nolosgo rachungi mia achiel, ka rachung ka rachung kawo kilo piero ang’wen gabich gi nus. 28To kilo piero adek mag fedha mane odong’ nolosgo rang’aw kod ratege mag sirni, kendo nobawgoo wi sirni. 29Mula mane ji ochiwo ka mich mowal ni Ruoth Nyasaye noromo kilo alufu adek gi mia abich. 30Mago Bezalel nolosogo rachungi mag dhoranga Hemb Romo, kendo nolosogo kendo-mar-misango mar mula kod gima chalo gi sing’enge, kaachiel gi gik moko duto mitiyogo e kendono. 31Bende nolosogo rachungi duto mag laru gi mag sirni mane ni e dhoranga laru, kaachiel gi loye duto mag Hema Maler kod mag laru.