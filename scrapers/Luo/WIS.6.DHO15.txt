Ruodhi nyaka puonjre rieko
1Un ruodhi, chikuru itu kendo winjuru wach!
Un jotend pinje man maboyo, beduru motang’.
2Winjuru wachni, un ma un gi ji gana gi gana e bwo lochu.
Adier, winjuru wach un musungoru
nikech un gi loch kuom ji mang’eny mokadho akwana.
3Loch en mich ma Ruoth Nyasaye ema ochiwonu,
kendo tekou a mana kuom Nyasaye Manyalo Gik Moko Duto.
En ema nonon timbeu gi parou.
4Un e jorit pinye,
to ka ok urite gi rit makare,
kendo ka ok umako chikene,
bende ka ok utim kaka Nyasaye dwaro mondo utim,
5to birone nopou kendo nobednu malich miwuoro!
Joma nigi teko kendo joma nigi dongo iyalo maonge ng’wono,
6to joma tindo nowenigi gi ng’wono.
Joma rateke nokum matek,
7nikech Ruoth Nyasaye Manyalo Gik Moko Duto ok oluoro wang’ ng’ato
kendo duong’ ma ng’ato nigo ok obadhe,
nimar en owuon ema nochueyo joma tindo gi joma dongo duto,
kendo oritogi maromre.
8To joma nigi loch nono ahinya.
9Un ruodhi, un ema awuoyonu,
mondo ung’e tiend rieko, kendo kik ukethi,
10nikech joma rito gik mowal ni Nyasaye e yo maler nokwan ka jo-Nyasaye,
kendo joma yudo rieko kuom wechena noyud kony kuom wechenago.
11Omiyo beduru gi siso mar winjo wechena,
nikech kutimo kamano to ginipuonji.
Ng’ama dwaro rieko, noyude
12Rieko nyiwni kendo ok obed matiptip ngang’.
Joma ohere nene mapiyopiyo,
kendo joma dware bende yude ma ok odeko.
13Ong’eyo joma dware, omiyo ofwenyorenigi.
14Nyaka imond chiew mondo irite,
eka iniyude kobet e dhorangayi, ma ok ichandori.
15Ka ng’ato paro wach rieko, to en gi paro mojing’,
kendo ka oikore tiyone, to chunye yudo kue piyopiyo.
16Rieko owuon bende wuotho ka dwaro joma owinjore kode,
kendo onyisorenigi gi ng’wono mana ka gitiyo tichgi mapile,
kokonyogi timo gik moko duto ma chunygi ochano.
17Ka ng’ato dwaro yudo rieko,
to nyaka obed gi siso mar puonjore chik,
18nikech ka ng’ato orito chik, to mano nyiso ni ohero rieko, kendo mako chike mag rieko kelo ngima ma ok rum.
19Chutho, ngima ma ok rum kelo ng’ato machiegni gi Nyasaye.
20Kamano ng’at ma dwaro bedo mariek ema yudo loch.
21Omiyo un ruodhi mag pinje,
ka ubedo mamor nikech teko gi loch ma un-go,
to miuru rieko duong’, eka mondo ubed gi loch mochwere.
Solomon puonjo tiend rieko
22Koro abiro hulonu tiend rieko,
kendo kaka ne ochako betie.
Ok anapandu wechene mopondo,
to abiro hulogi chakre chakruokgi,
kendo abiro miyo rieko ng’ere malong’o,
ka ok aweyo adiera kata matin.
23Ok anayie bedo gi nyiego,
nikech nyiego ok winjre ngang’ gi rieko,
kendo oketho gik moko.
24Ka joma riek ng’eny, to piny yudo resruok,
kendo ka ruoth riek, to joge bedo gi kue.
25Omiyo puonjreuru kuom wechena, eka unuyud konyruok.