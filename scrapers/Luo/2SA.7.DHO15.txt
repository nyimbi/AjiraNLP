Nyasaye otimo ni Daudi singruok
(1 Weche mag Ndalo 17.1-27)
1Kane ruoth osechako dak e ode ma nogero, kendo Ruoth Nyasaye omiye kue e kinde gi wasike duto ma nolwore koni gi koni, 2nowacho ni Nathan janabi niya, “Koro an adak e ot moger maber gi yiend sida, to Sanduk mar Nyasaye odak mana e hema.” 3Nathan nodwoko ruoth niya, “Tim duto midwaro, nikech Ruoth Nyasaye ni kodi.”
4To gotienono, wach Ruoth Nyasaye nobiro ni Nathan niya, 5“Dhiyo, inyis Daudi jatichna ni Ruoth Nyasaye owacho kama: ‘In digerna ot ma mondo adagie adier? 6Chakre ndalo mane agoloe jo-Israel e piny Misri, nyaka chil kawuono, pok adak e ot, to asebet ka adak e hema. 7Kuonde duto ma nawuothoe gi jo-Israel duto, ne ok apenjo achiel kuom jobura ma naketo mondo obed jokwadh joga Israel gimomiyo ok gigerona ot mar yiend sida.’ 8Bende nyis Daudi ni Ruoth Nyasaye Manyalo Gik Moko duto owacho kama: ‘Ne agoli e lek, kuma nikwayoe rombe, mondo ibed jatend joga Israel. 9Asebet kodi kuonde duto midhiye, kendo asetiekoni wasiki duto. Koro abiro miyo nyingi bedo gi huma maduong’, ka humb joma dongo mag piny, 10kendo abiro miyo joga Israel pinygi giwegi. Anagurgi kuno, kendo ginidagie ma ok othaggi kendo, kaka chon, 11chakre ndalo mane aketoe jobura mondo oritgi, to anamiyi kue e kindi gi wasiki duto. To bende awacho ni anaguedh dhoodi mondo osiki. 12
Kisetho, minindo e liel gi kwereni, to anaket achiel kuom yawuoti kari, kendo anagur lochne obed motegno. 13En ema nogerna ot, kendo anager lochne osik nyaka chieng’. 14
Anabed wuon mare, kendo enobed wuoda, koketho, to anachwade kaka wuon nyathi chwado nyathine, 15to ok nagol herana kuome, kaka nagolo kuom Saulo, ma nariembo mondo oweni thuolo. 16
Dhoodi gi lochni ogur matek e nyima, kendo lochni nosik nyaka chieng’.’ ”
17Nathan nonyiso ruoth Daudi weche duto ma nofwenyne, 18mi ruoth nodhi e nyim Ruoth Nyasaye, mobet piny. Nowacho niya, “A Ruoth Nyasaye, an ng’a, koso dhooda en ang’o momiyo isemiya duong’ ma kama? 19To gima isetimona pod in ikwano ka gima tin, nimar bende isewacho ni dhooda nosik kuom ndalo mang’eny, kendo isenyisa kaka tienge mabiro nochal. 20A Ruoth Nyasaye, ang’o ma damed wachoni, to ing’eya oko gi iye? 21Isemiya ng’eyo gik madongo misetimogi, mana nikech singruokni, kendo nikech mano ema idwaro. 22A Ruoth Nyasaye, in ema iduong’, kendo pok wawinjo ni nitie nyasaye moro machal kodi. Onge nyasaye moro mak mana in. 23
Ere oganda moro e piny, machalo gi jogi Israel? Bende nitie jopiny moro mane isedhi miwaro e tich misumba, miloko jogi? Ere oganda moro, misetimonigi gik madongo malich, kimiyogo nyingi duong? Koso ere oganda machielo misereso, kigolo Misri mondo obed jogi iwuon, kendo kiriembonigi ogendini mamoko gi nyisechegi mondo oweni thuolo? 24Niwalo jogi Israel mondo obed jogi nyaka chieng’, kendo in, a Ruoth Nyasaye, ema isedoko Nyasachgi. 25To koro, Ruoth Nyasaye, mi singruok misetimona kaachiel gi dhooda obed gi teko nyaka chieng’, mi ichop gima isewacho. 26Nyingi mondo oyud duong’ nyaka chieng’ ka ji wacho niya, ‘Ruoth Nyasaye Manyalo Gik Moko Duto en Nyasach Israel.’ Kamano dhooda nodongi e nyimi, 27nimar in, Ruoth Nyasaye Manyalo Gik Moko Duto en Nyasach Israel, ema isenyisa wach ni ibiro dongo oda. Kuom mano asebedo gi chir mondo alem kama e nyimi. 28A Ruoth Nyasaye, in e Nyasaye adier. Wecheni gin adier, kendo isesingorina maber kama. 29Emomiyo koro, A Ruoth Nyasaye, yie iguedh dhooda mondo osik e nyimi nyaka chieng’. In Ruoth Nyasaye ema isesingori kamano, omiyo dhooda noyud gueth nyaka chieng’.”