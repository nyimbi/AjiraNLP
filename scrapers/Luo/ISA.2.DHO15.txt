Loch Ruoth Nyasaye man gi kue e piny ngima
1Ma e wach mane Isaya wuod Amoz oyudo e fweny, ma wuoyo kuom Juda gi Jerusalem:
2“E ndalo mabiro, got ma Hekalu ochung’ie
nobed mabor moloyo gode moko duto,
kendo ogendini duto nodhi kanyo, 3ka giwacho niya,
‘Wadhiuru god Ruoth Nyasaye.
Enopuonjwa yorene kendo wanaluwgi.’
Puonj mar Ruoth Nyasaye wuok Jerusalem.
Ee, Sayun e kama owuoyoe gi joge.
4
Enong’ad bura ka othego ogendini mopogore opogore
kendo enoyal pinje mang’eny.
Ng’ato ka ng’ato nothedh liganglane mondo obed kwer.
Tongegi to ginithedh rabetni.
Onge oganda moro ma noked gi oganda machielo,
kendo ji ok nochak opuonjre lweny.”
Kum ma Ruoth Nyasaye kumogo josunga
5Biuru, yaye un joka Jakobo,
mondo wawuoth e ler mar Ruoth Nyasaye.
6Ruoth Nyasaye osejwang’ou
nikech uyie gi jo yo wuok chieng’ ma dhi ajuoga,
kendo mawuoyo gi jochiende mana ka jo-Filistia.
Bende jopinje mamoko yudore kamoro amora e pinyu.
7Pinyu opong’ gi fedha gi dhahabu
kod mwandu mokadho akwana,
kaachiel gi farese mang’eny gi geche mogundho mag lweny.
8To bende opong’ gi nyiseche manono
ma lwetu uwegi ema oloso,
ni to mago ema ulamo!
9Ji ma ogen gi ji ajia duto nodwok piny.
Kuom mano, onego Nyasaye kik wenu!
10
Donjuru e buche manie lwendni kata manie lowo,
ka uluoro duong’ malich mar Ruoth Nyasaye kod tekone,
11nimar ndalo biro ma sunga ma dhano sungorego nodwok piny,
to Ruoth Nyasaye kende ema noting’ malo.
12Adier, Ruoth Nyasaye Manyalo Gik Moko Duto oseketo chieng,
ma noyalie josunga ma kawore, mi oruch e buru.
13Chieng’no yiend sida maboyo duto man Lebanon,
kod yien madongo duto man Bashan nokul piny
14kaachiel gii gode maboyo duto,
15gi kuonde mochiel motegno mag siro lweny,
kod ohinga maboyo duto.
16Kata mana yiedhi madongo duto madhi Tarshish,
kod mago mag Arabia bende nokethi chieng’no.
17Duong’ duto ma dhano nigo noduog piny.
Sunga mar dhano bende noruchre e buru.
18Nyiseche manono duto nokethi, mi tiek chuth.
19Ka Ruoth Nyasaye oa malo mondo otieng piny,
to ji nodonj e buche manie lwendni, kata manie lowo,
ka giluoro duong’ malich mar Ruoth Nyasaye kod tekone.
20Adier, chieng’ ma Ruoth Nyasaye oa malo mondo oyieng piny,
to nyiseche manono mane ji oseloso gi fedha kod dhahabu,
giniwit ni olwende kod oliktiga
21mi ginidonj e buche manie lwendni
kendo manie kor gode maboyo,
ka giluoro duong’ malich mar Ruoth Nyasaye kod tekone.
22Kik iket genoni kuom dhano, nimar onge gima dhano nyalo.
En gima nono mana ka muya mawuok e ume!