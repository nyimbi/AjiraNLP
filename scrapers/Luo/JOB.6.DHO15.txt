Ayub oywagore ni osiepene
1Ayub nodwoko kama:
2“Ka da bed ni inyalo pimo chandruok gi lit ma an-go,
3to da oyud ni gipek moloyo kuoyo duto mae dhonam.
Mano omiyo wechena osebedo mager kamano.
4Nyasaye Manyalo Gik Moko Duto osechiela gi aserni mage,
kendo kwichgi landore e denda duto.
Adier, masiche moa kuom Nyasaye olwora koni gi koni.
5Kanyna ka chamo lum to oling’ thi,
kendo dhiang’ bende ka chiemo to ok oywagi.
6To ere ng’ama dicham chiemo maboth maonge chumbi?
Koso nyuka mar pi bende nigi ndhadhu?
7Ok ahero chiemo machal kamago,
bende gimoro amora ma achamo miyo ang’ok.
8Mad Nyasaye timna gima akwaye!
Ang’o momiyo ok otimna gima adwaro?
9Adwaro mondo onega chuth,
10kendo ka anyalo ng’eyo kamano, to da abedo mamor,
kata obedo ni an gi rem machal nadi,
nikech nyaka nene pok asedagi chik Nyasaye.
11Ere teko ma pod adong’go, ma dimi abed mangima?
12Uparo ni denda en lwanda?
Koso ringra en chuma?
13Aonge teko ma odong’ ma daresrago,
kendo onge kuma daring adhi akonyrae.
14E kinde ma ng’ato nigi chandruok kama,
to odwaro mana osiepe mawinjo wachne,
bed ni osejwang’o Nyasaye, kata pok ojwang’e.
15To un osiepena, uwuonda mana ka aore maduono ka koth ongee.
16E ndalo koth, to pe maleny ewi gode lokore ohula,
kendo pong’ogi apong’a.
17E ndalo oro to igi dong’ nono kotwo.
18Joma wuotho e thim rwenyo ka dwaro pi.
Gibayo abaya kendo githo kuno.
19Ee, jowuoth moa Sheba gi Tema manyo aore,
20to ka ginwang’ogi, to giyudo ni pi ma gigeno yudo ongee.
21Un to uchalona mana gi aorego,
nikech uneno kaka achalo, to ubwok.
22Bende asekwayou mondo umiya gimoro?
Kata ni mondo ugol mwandu
23uwarago e lwet wasika, kata e lwet jomecho?
24Koro puonjauru, kendo nyisauru kethona. Abiro ling’ mondo awinj wachu.
25Adier, wach makare nyalo miyo ayie,
to un uwacho mana weche manono.
26Ere gima omiyo umino koda wach,
to wechena mag thagruok to ukwano mana ka yamo ma kudho?
27Un joma digo ombulu nyathi kich mondo obed misumbau,
kendo di uho osiepeu mondo uyud mwandu kuomgi!
28Koro ng’iuru koni mondo uranga tir.
Uparo ni adwaro wuondou koso?
29Paruru ane, mondo uwe ng’adona bura marach.
Weuru thaga, nikech an kare.
30Un pod uparo ni ariambo ariamba,
kendo uparo ni ok ang’eyo pogo gima ber gi gima rach!