Oket Daudi ruodh Israel
(1 Weche mag Ndalo 11.1-3)
1Dhout Israel duto nobiro Hebron ir Daudi, mi giwachone niya, “Ng’e ni wan mana remo achiel kodi. 2E ndalo ruodhwa mokadho, kane Saulo pod ruodhwa, in ema nitelo ni jo-Israel e lwenjegi duto, kendo Ruoth Nyasaye nowachoni niya, ‘Inibed jakwadh joga Israel, kendo in ema nibed ruodhgi.’ ”
3Jodong Israel duto nobiro Hebron ir Daudi, kendo ne gitimo kode singruok kuno e nyim Ruoth Nyasaye, mi giwire gi mo mondo obed ruodh jo-Israel. 4
Daudi ne jahigni piero adek ka nochako tich ruoth, kendo nobedo ruoth kuom higni piero ang’wen. 5Nobedo ruodh jo-Juda kuom higni abiriyo kodak Hebron, kendo nobedo ruodh jo-Israel duto kaachiel gi jo-Juda kuom higni piero adek gadek kodak Jerusalem.
Daudi okawo dala mar Sayun
(1 Weche mag Ndalo 11.4-9)
6
Ruoth Daudi nodhi Jerusalem gi joge mondo oked gi jo-Jebus ma weg pinyno. To jo-Jebusgo ne paro ni Daudi ok nyal donjo e dalagi, omiyo ne giwachone niya, “Ok nidonj ka, nikech kata mana muofni gi rang’onde oromo geng’ou!” 7To kata kamano Daudi nokawo Sayun, dala mochiel gi ohinga, ma tinde iluongo ni Dala Daudi. 8Chieng’no Daudi nowacho niya, “Ng’ama dwaro loyo jo-Jebus, to mondo oidh gi aora motucho got, kendo oneg rang’onde gi muofni ma chunya osin-go kande.” Mano emomiyo iwacho ni, “Muofni gi rang’onde kik donj e Hekalu.” 9Bang’e Daudi nodak e dala mochiel gi ohingano, mi noluonge ni Dala Daudi. Nomedo gero udi moluore, chakre ohinga mar Milo, ka dok ka iye. 10Duong’ mar Daudi koro nomedore ahinya, nikech Ruoth Nyasaye Manyalo Gik Moko Duto ne ni kode.
Hiram oyie gi loch Daudi
(1 Weche mag Ndalo 14.1-2)
11Hiram ruodh Turo nooro joote ir Daudi gi yiend Sida, kaachiel gi jopa bao kod jogedo mag kite, mi jogo nogero ni Daudi ot. 12Koro Daudi nong’eyo ni Ruoth Nyasaye osekete ruodh Israel, kendo osetego lochne ahinya, mondo oguedhgo joge Israel.
Yawuot Daudi mane onywol Jerusalem
(1 Weche mag Ndalo 3.5-9; 14.3-7)
13Kane Daudi osea Hebron, modhi odak Jerusalem, nomedo mon moko, ma nonywologo yawuowi gi nyiri 14Nying yawuote ma nonywolo Jerusalem e magi: Shamua gi Shobab gi Nathan gi Solomon, 15gi Ibhar gi Elishua gi Nefeg gi Jafia 16gi Elishama gi Eliada kod Elifelet.
Daudi oloyo jo-Filistia e lweny
(1 Weche mag Ndalo 14.8-17)
17Kane jo-Filistia owinjo ni osewir Daudi mondo obed ruodh Israel, ne gibiro kar rombgi mondo gimonje. To kane Daudi owinjo kamano, nolor modhi e dala mochiel gi ohinga cha. 18Kane jo-Filistia ochopo, ne giyaro ni lweny e paw holo mar Refaim. 19Daudi nopenjo Ruoth Nyasaye wach niya, “Kadhi kedo gi jo-Filistia, nichiwgi e lweta koso?” Ruoth Nyasaye nodwoke niya, “Dhiyo; nachiwgi e lweti.” 20Mi Daudi nodhi Baal-perizim, momonjogi, kendo oloyogi. Eka nowacho niya, “Ruoth Nyasaye osemwomore kuom wasikwa, mana kaka aora mwomo genge.” Mano emomiyo nochak kanyo ni Baal-perizim, (tiende ni, Ruoddh mwomruok.) 21Jo-Filistia noringo moweyo nyisechegi kanyo, mi Daudi kod joge nokawogi.
22Chieng’ machielo jo-Filistia noduogo kendo mochako oyaro ni lweny e paw holo mar Refaim. 23Daudi nochako openjo Ruoth Nyasaye wach, mi Ruoth Nyasaye nodwoke niya, “Kik ichomgi tir, to ng’ad yo ka ng’egi mondo imonjgi kama omanyore gi yien maboyo ka. 24Kiwinjo mutni ewi yien, ka mutni mag ji mawuotho, to ireti, nimar asetelo nyimi, mondo adhi alo jolweny mag jo-Filistia.” 25Daudi notimo kaka Ruoth Nyasaye nochike mi nonego jo-Filistia chakre Geba nyaka Gezer.