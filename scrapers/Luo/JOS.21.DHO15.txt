Miech jo-Lawi
(1 Weche mag Ndalo 6.54-81)
1Jodong dhout jo-Lawi nodhi Shilo e piny Kanaan, mowacho ni Eleazar jadolo gi Joshua wuod Nun, kod jodong dhout Israel niya, 2
“Ruoth Nyasaye nochiko Musa ni mondo wayud mier mag dak kaachiel gi lege jamni mokiewo kodgi.” 3Kuom mano jo-Israel nomiyo jo-Lawi miechgi gi lege mokiewo kodgi mana e pinygi giwegi, kaluwore gi chik Ruoth Nyasaye.
4Joka Kohath ema nokwong pognigi mier gi ombulu. Jo-Lawi ma nyikwa Harun jadolo noyudo mier apar gadek e piny jo-Juda gi piny jo-Simeon kod piny jo-Benjamin. 5To joka Kohath modong’ nomi mier apar e piny jo-Efraim gi jo-Dan, kendo e piny jo-Manase konchiel.
6Joka Gershom nomi mier apar gadek e piny jo-Isakar gi piny jo-Asher kod piny jo-Naftali kendo e piny jo-Manase komachielo ma nodak bashan.
7Joka Merari to nomi mier apar gariyo e piny jo-Reuben gi piny jo-Gad kod piny jo-Zebulun.
8Kamano jo-Israel nopogo ni jo-Lawi miego gi ombulu, kaluwore gi chik mane Ruoth Nyasaye omiyo Musa.
9,10Ombulu mokwongo nolwar kuom jo-Lawi ma nyikwa Harun mane gin dhoot achiel kuom joka Kohath. Mier mane opognigi kuom piny jo-Juda gi mar jo-Simeon ne gin 11Kiriath-arba, miluongo bende ni Hebron, e piny gode mag Juda, kaachiel gi lege ma nokiewo kode. (Arbano ne kwar jo-Anak.) 12To mier matindo ma nokiewo gi dalano, kaachiel gi gweng’ momanyore kode, nosemi Kaleb wuod Jefune.
13Mier mane opog ni nyikwa Harun jadolo e magi: Hebron, (ma achiel kuom mier ma ng’at moneko nyalo tonyie,) gi Libna 14gi Jatir gi Eshtemoa 15gi Holon gi Debir 16gi Ashan gi Juta kod Beth-shemesh. Ne gin mier ochiko ma nopog ni dhoudi ariyogo. 17To e piny jo-Benjamin nomigi mier ang’wen mane gin Gibeon gi Geba 18gi Anathoth kod Almon. 19Kamano jodolo ma nyikwa Harun noyudo mier apar gadek, kaachiel gi legegi.
20Kane ogo ombulu, jo-Lawi ma jodhout Kohath modong’ nopognigi mier ang’wen kaachiel gi legegi e piny Efraim. 21Ne gin Shekem, (ma dala ma ng’ato moneko nyalo tonyie,) e piny gode mag Efraim, gi Gezer 22Kibzaim kod Beth-horon. 23Nopognigi bende mier ang’wen e piny jo-Dan. Ne gin Elteke gi Gibethon 24gi Aijalon kod Gath-rimon. 25To e piny jo-Manase konchiel nomigie Taanak kod Ibleam. 26Kamano dhout Kohath modong’go noyudo mier apar, kaachiel gi legegi.
27Nyikwa Gershom, ma achiel kuom dhout jo-Lawi, bende nomi mier kaachiel gi legegi. E piny jo-Manase komachielo ne giyudoe mier ariyo, mane gin Galon-gashan, (dala ma ng’at moneko nyalo tonyie,) kod Be-astaroth. 28To e piny jo-Isakar ne giyudoe mier ang’wen mane gin Kishion gi Daberath 29gi Jarmuth kod En-gamuth. 30E piny jo-Asher bende nomigie mier ang’wen, mane gin Mishal gi Abdon 31gi Helkath kod Rehob. 32E piny jo-Naftali to ne giyudoe Kedesh-galili, (dala ma ng’at moneko nyalo tonyie,) gi Hamothdor gi Kartan, duto mier adek. 33Kamano dhout jo-Gershom koriwore noyudo mier apar gadek kaachiel gi legegi.
34Koro magi e mier kaachiel gi legegi mane opogni jo-Lawi ma jodhout Merari modong’. E piny jo-Zebulun ne giyudoe mier ang’wen mane gin Joklean gi Karta 35gi Dimna kod Nahalal. 36To yo wuok chieng’ mar aora Jordan, e piny jo-Reuben momanyore gi Jeriko ne giyudoe mier ang’wen mane gin Bezer-me-thim, (dala ma ng’at moneko nyalo tonyie,) gi Jahaz 37gi Kedemor kod Meraath. 38To e piny jo-Gad ne giyudoe mier ang’wen, mane gin Ramoth-gilead, (ma bende dala ma ng’at moneko nyalo tonyie,) gi Mahanaim 39gi Heshbon kod Jazer. 40Kamano jo-Lawi ma jodhout Merari modong’go noyudo mier apar gang’wen, kaachiel gi legegi.
41Kuom mano, mier duto mane jo-Lawi oyudo e piny Israel, noromo piero ang’wen gaboro. 42Dala ka dala ne nigi lege mokiewo kode.
Jo-Israel okawo piny Kanaan
43Kamano Ruoth Nyasaye nomiyo jo-Israel piny duto mane osesingore ni kweregi ni nomigi. Ne gikawe, mi gidak kuno. 44Ruoth Nyasaye nomiyogi kue e tong’gi duto kaka nosesingore ni kweregi. Onge wasikgi kata achiel mane nyalo sirogi, nikech Ruoth Nyaaye ema nomiyo giloyogi duto. 45Ruoth Nyasaye nochopoi singruokne duto ma nosetimo ni jo-Israel.