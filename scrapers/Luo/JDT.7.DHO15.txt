Jo-Asuria otimo ageng’a ni dala mar Bethulia
1Kinyne Holoferno nogolo chik ni jolwenje duto kaachiel gi jolweny mamoko mane oriwore kode, mondo omuk kambi gidhi gimonj Bethulia, kendo gimak yore ming’adogo gode. Kamano mondo giked gi jo-Israel. 2Kuom mano, jolweny nowuok e kambi chieng’ onogo, ka jolweny mawuotho gi tiendgi romo alufu mia achiel gi piero ariyo, to joidh farese romo alufu apar gariyo, ka ok kwan oganda maduong’ mane joting’o misike. 3Ne giguro kambigi e holo manie gweng’ machiegni gi Bethulia, but soko, mi giyarore chakre Dotham nyaka Balbaim, kendo ne gikwako piny chakre Bethulia nyaka Kaimon momanyore gi paw Esdrelon. 4Kane jo-Israel oneno oganda lweny maduong’no, ne gibwok ahinya giduto, mi giwacho niya, “Jogi osebiro mondo onang’ piny maonge gima odong’ie! Kata mana gode madongo manade gi holni kod pidhe ok nyal sirogi!” 5Eka ng’ato ka ng’ato kuomgi nokawo gi lwenje, kendo ne gimoko mach kuonde moger maboyo mag rito, mi gisiko ka girito otieno tulu.
6Chieng’ mar ariyo, Holoferno noriedo joidh faresene duto e nyim Bethulia kama ne jo-Israel nyalo nenogie. 7Ne odhi mi ochengo gode moger dala mar Bethulia e wigi, kaachiel gi sokni ma jodalano yudoe pi, mi nomakogi kendo noketo jolwenje mondo oritgi, eka nodok ir jolwenje mamoko duto. 8Jodong jo-Edom gi jotend jo-Moab kod jodong lweny mag pinje manie dhonam nobiro ire mowachone niya, 9“Ruoth, ka iyie miwinjo wachwa, to onge kata mana jalwenji achiel mabiro hinyore! 10Jo-Israel ok ogeno ni gi lwenje ma gin-go nyalo loyonigi lweny, to gigeno mana ni gode maboyo ma gidak e wigi ema biro resogi, kendo adier, ok en gima yot idho godegi maboyogo.
11“Kuom mano, ruoth, kik irad kodgi ratiro, eka onge ng’ati kata achiel ma notho. 12Omiyo bed mana e kambi kaachiel gi jolwenji duto. 13To wan jotichni ema mondo wabed kwarito soko magolo pi e tiend got, nikech sokono ema jo-Bethulia yudoe pi. Mano biro miyo gichiw dalagi e lueti ka rich pi oloyogi. To wan kaachiel gi jowa, wabiro idho e wi gode man machiegni gi Bethulia kwaketo jolweny mondo ogeng’ ni ji kik wuog e dala. 14Kech nohewgi kaachiel gi mondgi kod nyithindgi, kendo ginirire mana e wang’yore mag dalagi, kapok lweny ochopo kuomgi. 15Kamano inisandgi malit kuom temo kedo kodi, kendo kuom tamruok biro e nyimi ka gibolore.”
16Holoferno, kaachiel gi jotende duto mag lweny, nodoko mamor gi weche jogo, kendo ne oyie timo kaka ne ginyise. 17Kamano jolwenj jo-Moab kaachiel gi jo-Asuria alufu abich nodhi modonjo e holo mi gimako yewni gi sokni mane jo-Israel yudoe pi. 18To e kindeno jo-Edom gi jo-Amon nodhi mobet ewi gode momanyore gi Dothan, kendo ne gioro jogi moko yo milambo ma wuokchieng’ momanyore gi Egrebel, kendo machiegni gi Kous e holo mar aora Mokmur. Jolweny jo-Asuria mamoko duto, to nodhi mobet e pap, kuma ne giimoe piny ka det bonyo! Hembegi kod gik moko mane gin-go nolokore kambi malach maonge tung’e, nikech ne ging’eny ahinya!
19Jo-Israel noywak ni Ruoth Nyasaye ma Nyasachgi ka chunygi oa nikech wasikgi noselworogi mogeng’onigi yore duto ma digitonygo! 20Joluenj jo-Asuria duto mawuotho gi tiendgi kaachiel gi mago maidho farese kod mago maidho geche, nobet kolworogi kuom ndalo piero adek gang’wen, mi dapige duto mag jo-Bethulia nodong’ nono maonge pi, 21kendo yewni maggi nodwono, onge chieng’ moro mane ng’ato nyalo modhoe pi morome, nikech pi ne koro ipogo apoga matin. 22Nyithindgi matindo nomedo dhero ahinya, kendo mon kod joma pod rawere bende nodoko moyomno nikech riyo. Kuom mano, ne gipodho apodha e wang’yore kod dhorangeye mag dala ka gionge gi teko kata matin.
23Yawuowi gi mon kod nyithindo, kaachiel gi ji duto ne joriwore ni Uzia kod jodong dala mamoko duto ka gigoyonigi koko e nyim buch jodongo niya, 24“Nyasaye mondo ong’ad bura e kindwa kodu, nikech usehinyowa malich kuom tamruok dwaronwa kue kuom jo-Asuria, 25kendo koro onge ng’ama nyalo resowa. Nyasaye osechiwowa e lwetgi kendo gininwang’wa kwanindo piny ka riyo oloyowa, kendo kwaonge gi kaka dwakonyre. 26Luonggiuru piyopiyo mondo gibi uchiw dalani duto ni Holoferno gi joge kod jolwenje duto mondo giyake, 27nikech ber mondo wabed wasumbgi moloyo bedo kaka wachaloni! Wang’eyo maonge kiawa ni kwatimo kamano, to wabiro bedo wasumbgi, to kata kamano wanabed mangima, kendo ok wanane nyithindwa gi mondwa katho mana e wang’wa kwaneno. 28Wahombou e nyim polo gi piny, kendo e nyim Nyasachwa ma Ruodh kwerewa ma koro sandowa nikech richowa kod richo mag kwerewa ni mondo utim kamano kawuononi.” 29Ji duto mane nie chokruokno, noywak malich, ka gikwayo Ruoth Nyasaye matek mondo okonygi.
30Eka Uzia nowuoyo kodgi kawachonigi niya, “Beduru gi chir, owetewa, kendo wameduru rito ane kuom ndalo abich mamoko. Ruoth Nyasaye ma Nyasachwa biro konyowa ka ndalogo pok okadho, nikech ok onyal jwang’owa chuth. 31To kapo ni ndalogo orumo kapok wayudo kony, to abiro timo kaka usewacho.” 32Kane osewacho kamano, nogonyo ji mondo odog kuonde ma giritoe. Joma chwo nodhi rito e ohinga mar dala kod kuonde moger maboyo mag rito, to mon gi nyithindo ne gidwoko e utgi. Kata kamano dala duto nopong’ gi kuyo.