Duong’ mar Mordekai
1Ruoth Ahasuerus noketo osuru ni pinye duto, koda ka dhonembe gi chula ka chula mae bwo lochne. 2Weche duto mag ruoth, gi tekone kod timbene madongo, kaachiel gi duong’ mane omiyo Mordekai, ondik e kitabu mar Weche mag Ndalo mag ruodhi Media gi Persia. 3Mordekai ja-Yahudi ne en jalup ruoth Ahasuerus. Noyudo duong’ kuom jo-Yahudi, kendo jowetene mang’eny nohere, nikech nodwaro mondo joge kaachiel gi nyikwagi odag maber.
4 Mordekai ne owacho niya, “Magi duto Nyasaye ema osetimo. 5Ka aparo lek mane aleko kuom gigo duto, to ayudo ni onge gimoro mane ok ochopo kare. 6Ne aleko ni aneno soko matin mane olokore aora, gi ler mane orieny, kod wang’chieng’ gi aora ma pi opong’o. Koro waneno ni Esta, mane ruoth okendo moketo ruoth madhako, en e aora, 7to ondiegi ariyo kande gin Haman ko an. 8Ogendinigo to gin e joma ne oriwore mondo otiek nying jo-Yahudi. 9To oganda mane oywak ni Nyasaye mioresogi, en ogandawa mar jo-Israel. Ruoth Nyasaye osekonyo joge! Adier, Ruoth Nyasaye oseresowa kuom masiche duto. Nyasaye notimo ranyisi gi honni madongo mapok otimo ni ogendini moko nyaka nene.
10 “Ne ochano timo gik moko ariyo. Achiel nochano mondo otimre ni joge, to machielo ni dhoudi mamoko, 11kendo gik moko ariyogo duto, nochopo kare mana chieng’ mane Nyasaye oyiero, kendo e sa mane oketo. 12Kamano e kaka Nyasaye ne oparo joge ma gin mmwandune owuon, kochulo kuor nikech gin. 13Mano emomiyo pile, higa ka higa chieng’ due apar gang’wen kod due apar gabich mar due Adar nyaka chieng’, nobed ndalo ma jo-Nyasaye ma gin jo-Israel bedoe maromre e nyim Nyasaye.”