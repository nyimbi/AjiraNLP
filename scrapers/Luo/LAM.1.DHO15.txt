Lit ma dala Sayun neno
1Mano kaka dala Sayun mane ji ng’enyie tinde odong’ nono!
Chon ogendini ne kwane ka dala maduong’,
to koro osedong’ mana ka chi liel.
Adier, chon ne en ruodh mier duto,
to tinde ochalo mana ng’ama tiyo tich misumba.
2Oywak malit otieno duto,
ka pi wang’e ridore e lembe.
Kuom joherane duto, onge ng’ama nyalo kueyo chunye.
Osiepene duto osendhoge, mi odoko wasike.
3Kane jo-Juda osepodho, mi othirgi, ne otergi e tuech.
Koro gidak e kind ogendini,
to kuondego bende ok giyudie kue.
Joma ne sandogi duto osejukogi,
ke gin e thagruok malich kamano.
4Yore madhi Sayun ywagore,
nimar onge ng’ama luwogi,
kadhi timo sawo kuno,
kendo dhorangeye odong’ nono maonge ji.
Jodolo mage omo chunygi malit,
kendo nyige isando marach.
Mano kaka en gi thagruok malich!
5Wasike ema tinde oloye, kendo dhi nyime maber.
Ruoth Nyasaye ema osekelone chandruok,
nikech timbene mamono mokadho akwana.
Wasike osemako nyithinde matindo,
motero mabor e tuech.
6Duong’ duto mane Sayun nigo oselal.
Jodonge chalo gi le modenyo ma ok nyal yudo lum,
kendo giringo ka gionge teko, ka wasikgi lawogi.
7Jerusalem paro ndalo mane onenoe chandruok kod chuny lit,
kane wasigu omako joge,
to onge ng’ama nobiro mondo okonye.
Wasike ne ogoyone siboyi, koneno ni osepodho.
8Jerusalem ne timo richo mang’eny malich,
mi olokore mana ka nanga mochido mowiti,
kendo ji duto mane miye duong’ tinde ochaye,
nikech giseneno duge.
Koro ere gima dotim,
mak mana omo chunye, kendo loko wang’e kucha?
9Chilo ma en go omienore e lepe,
to ne ok odewo gima biro timore achien.
Mano emomiyo podho mosepodhogo lich miwuoro,
kendo onge ng’ama nyalo hoyo chunye.
Oywagore niya,
“A Ruoth Nyasaye, neye chandruok ma an-go,
nimar wasika oselocho!”
10Wasigu osekawo mwandune duto.
Oseneno joma ok jo-Israel ka donjo e Hekalu mare.
Gin ogendini mane Ruoth Nyasaye, ikwero
ni kik donji e chokruok maler, nimar en chokruok mari.
11Jo-Jerusalem duto ywagore ka kwayo chiemo.
Giloko mwandugi mondo giyudgo chiemo, odwoknigi tekregi.
Dala Jerusalem wacho niya,
“A Ruoth Nyasaye, rang ineye kaka ikwana ka gima nono!
12Un duto mukadho ok dudewie wach malich machal kama?
Mad urang uneye ka bende nitie chandruok machalo gi mara,
ma Ruoth Nyasaye osesandago malit kokechoni.
13Ne ooro mach gie polo modonjo e chokena.
Nochiko obadho momako tiendena, mi odwoka chien.
Oseweya ka adong’ kenda,
ka tuo ramo denda odiechieng’ duto.
14Osedhogo richona kuoma gi lwete owuon.
Adier, ne oketo jok mare e ng’uta,
mi pek mar jokno otieko tekra.
Ruoth Nyasaye osejwang’a e lwet wasika,
kendo ok anyal sirogi.
15“Osenyono joga duto marateke, kendo oseluongo oganda lweny mang’ongo mondo otiek yawuota ma jolweny. Bende osenyono dala maduong’ mar Juda mana ka ng’ama nyono olemo mar bicho. 16Mano emomiyo aywak ka pi wang’a ridore e lemba, nimar ng’at ma dikue chunya mi konya, ni kuma bor. Yawuota odhier nono, nikech wasika oselocho.”
17Sayun ting’o bedene malo ka ywak, to onge ng’ama nyalo kueyo chunye. Ruoth Nyasaye osechiko ni mondo joma modak mokiewo gi joka Jakobo odok mamon kodgi. Jerusalem oselokorenigi ka nanga mochido mowiti.
18Dala Jerusalem ywagore kama:
“Ruoth Nyasaye osetimo gima kare,
to an, dala Jerusalem ema asepiem kode, mi aweyo chikene.
Ling’uru! Ling’uru un ogendini duto,
mondo uneye chandruok ma an go!
Nyiga gi yawuota osemak, moter e tuech.
19Ne aluongo osiepena mondo okonya, to ne giwuonda awuonda.
Jodolona kod jodonga notho e dalani,
ka dwaro chiemo mondo oduoggo tekregi.
20A Ruoth Nyasaye neye kaka anie chandruok malit!
Chunya chandore, kendo iya nyawni,
nikech asepiem kodi marach ahinya.
Lweny nego ji oko e thim,
mana kaka tho bende neko dala e udi,
kendo nyithindo dong’ kiye.
21Winj kaka achur, to onge ng’ama kue chunya.
Kane wasika duto owinjo chandruok ma an go,
ne gidoko mamor kuom gima nitimo.
To kel odiechieng’ mane isechiko,
mondo gin bende gichal koda.
22We mondo richogi duto okel e nyimi,
kendo itimnigi mana kaka isetimona kuom richona duto,
nikech achur malich ahinya, kendo chunya ool chuth.”