Jodolo gi jo-Lawi
1Jodolo gi jo-Lawi mane oduogo gi Zerubabel wuod Shealtiel, kendo gi Jeshua, ne gin Seraya gi Jeremia gi Ezra 2gi Amaria gi Maluk gi Hatush 3gi Shekania gi Erhum gi Meremoth 4gi Iddo gi Genethon gi Abia 5gi Mijamin gi Maadia gi Bilgia 6gi Shemaya gi Joyarib gi Jedaya gi Salu gi Amok gi Hilkia kod Jedaya. 7Jogo ema nobedo jotend jodolo gi jowetegi e ndalo Jeshua.
8Jo-lawi ne gin: Jeshua gi Binui gi Kadmiel gi Sherebia gi Juda kod Matania. Matania nogono Kachiel gi jowetene, ema ne telo ni wer sa lemoo. 9Bakbukia gi Uni ma jowetegi to ne chung’ momanyore kodgi ka wer. 10Jeshua nonywolo Joyakim, to Joyakim nonywolo Eliashib. Eliashib nonywolo Joyada, 11to Joyada nonywolo Jonathan. Jonathan to nonywolo Jadua. 12E ndalo Joyakim, jodolo mane jodong dhoudi ne gin: Meraya mane jatend joka Seraya, gi Hanania jatend joka Jeremia, 13gi Meshulam jatend joka Ezra, gi Jehohanan jatend joka Amaria, 14gi Jonathan jatend joka Maluk, gi Josef jatend joka Shebania, 15gi Adna jatend joka Harim, gi Helkia jatend joka Merayoth, 16gi Zekaria jatend joka Iddo, gi Meshulam jatend joka Ginethon, 17gi Zikri jatend joka Abia, kod jatend joka Miniamin, gi Piltai jatend joka Moadia, 18gi Shamua jatend joka Bilgia, gi Jehonathan jatend joka Shemaya, 19gi Matenai jatend joka Joayarib, gi Uzi jatend joka Jedaya, 20gi Kalai jatend joka salu, gi Eber jatend joka Amok, 21gi Hashabia jatend joka Hilkia, kod Nethaneel jatend joka Jedaya.
22Nying jodong dhout jodolo noyudi kosendiki, chakre ndalo mag Eliashib gii mag Joyada gi mag Johanan kod mag Jadua, nyaka chop ndalo loch Darius ruodh Persia. 23Nying jodong dhout jo-Lawi bende nondik e kitap Weche mag Ndalo, to mana nyaka chop ndalo Johanan nyakwar Eliashib. 24Jotend jo-Lawi ne gin Hashabia gi Sherebia gi Jeshua gi Binui kod Kadmiel, kaachiel gi jowetegi mane giwarorego e tich pako Nyasaye kendo goyone erokamano, ka giluwo chik Daudi ng’at Nyasaye. 25Matania gi Bakbukia gi Obadia gi Meshulam gi Talmon kod Akub ne jorit dhorangeye kendo ne rito ut keno man e dhorangeye. 26Mano e kaka nochan tich e ndalo Joyakim wuod Jeshua, ma wuod Jozadak, kendo e ndalo Nehemia ma ruoth, kendo e ndalo Ezra ma jadolo kendo japuonj chik.
Rwako ohinga
27E kinde mane orwakie ohinga mar Jerusalem, noluong jo-Lawi duto, kamoro amora mane gidakie, mi gibiro Jerusalem mondo giwer kendo gigo erokamano e nyasino, ka gigoyo ongeng’o gi nyigwerni kod thumbe mamoko. 28Jo-Lawi ma jower nochokore koa e gwenge mokiewo gi Jerusalem, kendo koa e miech jo-Netofa 29kendo Beth-gilgal kod gwenge mag Geba gi Beth-azmoth, nikech jower nosegedo machiegni gi Jerusalem. 30Jodolo gi jo-Lawi nopwodhore giwegi, eka ne gipwodho ji, kendo ne gipwodho dhorangeye kod ohinga. 31Bang’ mano, naidho ewi ohinga gi jodong Juda, mi achano jower e migepe ariyo madongo ogo erokamano. Migawo achiel noluwo wi ohinga bat korachwich, kochiko Ranga Owuoyo. 32Hoshaya noluwo bang’ migawono, kaachiel gi nus jodong Juda, 33kod Azaria gi Ezra gi Meshulam 34gi Juda gi Benjamin gi Shemaya kod Jeremia. 35Jodolo moko bende nodhi kodgi, ka goyo tung’. Ne gin Zekaria wuod Jonathan ma wuod Shemaya ma wuod Matanaya ma wuod Mikaya ma wuod Zakur ma wuod Asaf, 36kaachiel gi jowetene ma Shemaya gi Azarel gi Milalai gi Gilalai gi Maai gi Nethaneel gi Juda kod Hanani, ka giting’o thumbe mane Daudi ng’at Nyasaye oloso. Ezra japuonj chik ema notelonigi. 37Ne gikadho Ranga Soko, eka ne gichomo nyimgi tir, ka giidho raidhi nyaka dala Daudi, kama ohinga oting’orego. Bang’e ne gikadho Od Daudi, mi giwuotho nyaka Ranga Pi, man yo wuok chieng’.
38To migap jower machielo nochomo bat koracham, kendo naluwogi gi nus jodongo komachielo. Ne waluwo ohinga kwakadho kama oger mabor mar ng’icho mar Kende Mach, nyaka kama ohinga lachgo. 39Ne wakadho Ranga Efraim gi Ranga Dala Machon gi Ranga Rech gi kama oger mabor mar ng’icho mar Hananel kod mar Hamea nyaka wachopo e Ranga Rombe. Mi ne gichung’ e Ranga Od Jorito. 40Kamano migep jower ariyogo nodhi mochung’ e Od Nyasaye, kaachiel gi an kod nus jotelo 41gi jodolo ma Eliakim gi Maaseya gi Miniamin gi Mikaya gi Elioenai gi Zekaria kod Hanania, ka jogoyo tung’, 42kaachiel gi Maaseya gi Shemaya gi Eleazar gi Uzi gi Jehohanan gi Malkia gi Elam kod Ezer. Jower nower matek, ka Izrahia otelonigi. 43Misango maduong notim chieng’no, kendo ji nobedo mamor nikech Nyasaye nosetimonigi gima omiyo gimor ahinya. Kata mana mon gi nyithindo bende nodoko mamor, kendo mahu mar mor mane otimore Jerusalem ne winjore gi kuma bor.
Pok mag Jodolo gi jo-Lawi
44Chieng’no noyier ji mondo orit udi mibiro kanoe chiwo gi chamb gwel gi chiwo mar achiel kuom apar, kendo mondo ochok chiwo moa e gwenge mokiewo gi mier madongo mondo opog ni jodolo gi jo-Lawi kaka chik dwaro. Jo-Yahudi duto ne mor sidang’ kuom tich jodolo gi jo-Lawi. 45
Jodolo gi jo-Lawi notiyo tich Nyasachgi, kaachiel gi tich pwodhruok, kaluwore gi chike mag Daudi kod mag Solomon wuode. Jower gi jorit dhorangeye bende notimo kamano. 46Ndalo Daudi ema ne Asaf okawoe tich bedo jatend jower, kochano wende mag pak kod mag goyo erokamano ni Nyasaye. 47Kendo e ndalo Zerubabel gi ndalo Nehemia, jo-Israel duto nochiwo pok ni jower kendo ni jorit dhorangeye kaka ne dwarore pile. Bende ne gipogo ni jo-Lawi gik moketnigi, mi jo-Lawi bende nopogo ni joka Harun pokgi.