Gik moko duto onge tich
1Magi e weche Jayalo ma wuod Daudi, kendo mane ruodh Jerusalem.
2Owacho niya, “Ngima en gima nono. Gik moko duto onge tich. Gin gik manono giduto, kendo onge gima nigi tiende kata achiel! 3Ere ohala ma dhano yudo kuom gik moko duto motimo e piny ka? 4Tieng’ achiel kadho, kendo tieng’ machielo biro. Piny to osiko mana kaka en. 5Chieng’ wuok kendo podho, eka odok kuma owuokie mondo ochak owuog kendo. 6Yamo bende kudho kochomo yo milambo, kendo okudho kochomo yo nyandwat. Olworore alwora nyaka odog kuma nochakoree. 7Aore duto mol nyaka nam, to nam ok pong’. Bang’e pi dok adoka kuma aore chakoree, kendo chako mol. 8Gik moko duto miyo dhano bedo mool. Adier, ool motamore gi nono. Kata obedo ni wengewa neno gik mang’eny, to pod gidwaro mana neno gik moko. Itwa bende winjo weche mathoth, to pod dwaro mana winjo weche manyien. 9Gik ma osetimore biro timore kendo, bende gik mane dhano osetimo, obiro mana timo kendo. Onge gima nyien e piny ka. 10Adier, onge gimoro ma ng’ato nyalo wacho ni nyien. Ooyo, ok nyien! Nyaka bed ni nosebetie chon, ka pok onywolwa. 11Tieng’wani ok par joma chon, mana kaka tieng’ mabiro luwo bang’wa ok noparwa.”
Gik ma Jayalo oseneno
12An Jayalo, asebedo ruodh Israel ka adak Jerusalem. 13Ne aketo chunya kuom nono tiend gik moko duto matimore e piny mondo apuonjra tiendgi, mi ayudo ni tich ma Nyasaye osemiyo dhano mondo onyagrego e piny ka lit ahinya. 14Aseneno gik moko duto matimore e piny ka mi afwenyo ni gionge tich, mana ka yamo makadho. 15Gima obam ok inyal rieyo, bende ok inyal kwano gik maonge.
16
Ne awacho e chunya niya, “Asebedo ng’at mariekie moloyo ng’ato ang’ata mane okwongona bedo ruoth e Jerusalem, kendo ang’eyo ni rieko kod ng’eyo gin gik manade.” 17Ne aseketo chunya mondo apuonjra kendo ang’e pogruok manie kind ng’eyo gi fuwo, kendo manie kind rieko gi memruok. To asefwenyo ni mano bende en mana gima nono, ka yamo makadho. 18Rieko mang’eny kelo mana parruok mathoth. Adier, ka ing’eyo gik mang’eny, to imedo mana bedo gi chuny lit.