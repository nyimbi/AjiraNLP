Hiram ruodh Turo oyie gi Daudi
(2 Samuel 5.11-12)
1Hiram ruodh Turo nooro joote ir Daudi gi yiend sida, kaachiel gi jogedo mag kite kod jopa bao, mondo oger ni Daudi ot. 2Koro Daudi nong’eyo ni kara Ruoth Nyasaye osekete ruodh Israel kendo osetego lochne ahinya mondo oguedhgo joge Israel.
Nyithind Daudi mane onywol Jerusalem
(2 Samuel 5.13-16; 1 Weche mag Ndalo 3.5-9)
3Daudi nokendo mon moko Jerusalem, mi nomedo nywolo yawuowi gi nyiri. 4Nying nyithindo mane onywolo kuno e magi: Shamua gi Shobab gi Nathan gi Solomon 5gi Ibhar gi Elishua gi Elphet 6gi Noga gi Nefeg gi Jafia 7gi Elishama gi Beeliada kod Elifelet.
Daudi oloyo jo-Filistia
(2 Samuel 5.17-25)
8Kane jo-Filistia owinjo ni osewir Daudi mondo obed ruodh Israel duto, ne gibiro kar rombgi mondo gimonje. To kane Daudi owinjo kamano, nowuok mondo orad kodgi. 9Noyudo ka jo-Filistia osemonjo joma odak e Holo Refaim. 10Daudi nopenjo Nyasaye wach niya, “Kadhi kedo gi jo-Filistia, inichiwgi e lweta koso?” Nyasaye nodwoke niya, “Dhiyo! Nachiwgi e lweti.” 11Mi Daudi nodhi Baal-perazim, momonjogi, kendo oloyogi. Eka nowacho niya, “Nyasaye osemiyo amwomo wasika mana kaka aora mwomo genge.” Mano emomiyo nochak kanyo ni Baal-perazim, (tiende ni ruodh mwomruok.) 12Jo-Filistia noringo moweyo nyisechegi kanyo, mi Daudi nogolo chik, mowang’gi.
13Chieng’ machielo jo-Filistia nochako omonjo holo cha. 14Daudi nochako openjo Nyasaye wach, mi Nyasaye nodwoke niya, “Kik ichomgi tir, to ng’ad yo ka ng’egi, mondo imonjgi kama omanyore gi yien maboyo kande. 15Kiwinjo mutni ewi yien, machalo gi mutni mar ji mawuotho, to imonj jolweny mag jo-Filistia, nimar asetelo nyimi mondo adhi alogi.” 16Daudi notimo kaka Nyasaye nochike, mi jo-Israel noriembo jo-Filistia, chakre Gibeon nyaka Gezer. 17Humb Daudi nolak e pinje duto, kendo Ruoth Nyasaye nomiyo ogendini duto oluore.