Duong’ mar Nyasaye
1Nyasaye ma ngimane ochwere ema ne ochueyo gik moko duto.
2Ruoth Nyasaye kende ema ni kare.
4Onge ng’ama nigi teko mar hulo timbene.
Ere ng’ama nyalo fwenyo tiend honni mage?
5Koso ere ng’ama nyalo ng’eyo tekone miwuoro?
Ere ng’a, ma ditem hulo ng’wonone duto?
6Onge gima inyalo medo kuomgi, kata golo oko kuomgi.
Honni mag Nyasaye ok nyal fweny tiendgi.
7Ka ng’ato paro ni osetieko fwenyogi, to kara eka ochako!
To kotieko paro, to wach pod otare mana kaka chon.
Dhano ok gimoro
8Dhano en ang’o? Koso ere ohala mokelo ni Nyasaye?
Ere berne, kata rachne?
9Ka hik dhano okadho mia achiel, to mano ng’eny moloyo.
10To kipimo higni manokgo gi higni ma nyaka chieng’,
to gin mana kaka ton pi achiel molwar e nam,
kata ka kuoyo achiel manie dhonam.
11Mano emomiyo Ruoth Nyasaye hore mos gi ji,
kotimonigi ng’wono mogundho.
12Oneno kendo ong’eyo ni gikogi rach moloyo,
13Dhano bedo mang’won mana ni owadgi kende;
Ruoth Nyasaye to bedo mang’won ni gik mangima duto.
Odwokogi ire, kaka jakwath dwoko rombe,
kokwerogi, kendo konyisogi kethogi, kendo kopuonjogi.
14Obedo mang’won ni jogo moyie kum momiyogi,
kendo mabedo mamor kawinjo chikene.
Timbe ng’wono
15Wuoda, kitimo ni ng’ato tim ng’wono, to kik ikekne,
kendo kichiwo gimoro, to kik iketh timni maberno
kimedoe weche makwiny.
16Kaka koth kueyo liet mar piny,
e kaka wach nyalo bedo maber moloyo mich.
17Adier, wach ber moloyo mich maduong’,
to ng’ama ng’won oyie chiwo gik moko ariyogo duto.
18Ng’ama ofuwo to chiwo mana ayany kende,
kendo jachiwo ma jang’ur miyo wang’ bedo mokuyo.
Ber mar horruok mos
19Kapok iwuyo, to onego ikwong ipuonjri rieko,
kendo kapok idoko matuo, to rit ngimani.
20Bende kapok bura ochopo, to nonri kendi,
eka iniyud ng’wono chieng’ miyaloe buchi.
21Bed mobolore kapok iyudo tuo,
kendo kitimo richo, to lokri iwegi piyopiyo.
22Kik gimoro moni chopo singruokni e kinde mowinjore,
kendo kik irit nyaka chieng’ thoni, eka ilos wecheni.
23Kapok isingori ni ibiro timo gimoro,
to nyaka ibed moikore mar time,
mondo kik ibed ka ng’ama temo Nyasaye.
24Pile nyaka ipar ni
Nyasaye nyalo bedo kodi gi mirima chieng’ thoni,
nikech en chieng’ chulo kuor, ma Nyasaye nyalo lokonie ng’eye.
25E kinde ma in gi chiemo mathoth, to nyaka ipar ndalo kech,
kendo ndalo ma in gi mwandu, to nyaka ipar dhier kod chan.
26Hawi ma in-go nyalo lokore e kind okinyi godhiambo,
kendo gik moko nyalo lokore mapiyo, ka Nyasaye ema dwaro kamano.
27Ng’ama riek bedo motang’ ndalo duto,
kendo kata e kinde ma ji timoe richo mang’eny, to en oritore mondo kik okethi.
28Ng’ato ka ng’ato mariek dwaro medo bedo mariek,
kendo opako ng’ama oyudo rieko.
29Joma riek kuom wuoyo,
nyiso riekogi ka gigoyo ngeche mabeyo mathoth.
Ritruok
30Kik iyie gombo mag chunyi loyi, to geng’gi,
31nikech kitimo gimoro ma chunyi gombo,
to wasiki nonyieri.
32Kik ibed e ngima mamalo ahinya,
kendo kik iwuothi gi joma nigi ngima ma kamano.
33Kik itim nyasi gi pesa miholo, ka in to ionge gi gimoro,
nono to idoko jachan chutho makuecho.