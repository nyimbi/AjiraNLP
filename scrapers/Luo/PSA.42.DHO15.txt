KITABU MAR ARIYO
(Zaburi 42—72)
Lemo mar ng’at modar, oter e tuech mabor gi Hekalu
1Kaka le gamo yueyo ka dwaro pi aora,
e kaka chunya dwari, yaye Nyasaye!
2A Nyasaye mangima, siso oloya kodi.
Dayud thuolo karang’o mondo alem e nyimi?
3Aywak odiechieng gotieno
kendo pi wang’a kende e chiemba,
nimar seche duto wasika penja niya, “Nyasachi nogo ni kanye?”
4Ka aparo gik mosekadho, to chunya chot,
nimar aparo kaka ne atelo ni ji rumbi kane wadhi e od Nyasaye,
kendo kaka oganda mamor ne wer, kendo pako Nyasaye matek.
5Ere gima omiyo chunya lit?
Koso ang’o momiyo chunya parore?
Anaket genona kuom Nyasaye,
mi anachak apake kendo.
En e jakonyna kendo Nyasacha.
6Chunya lit, oomiyo anapare.
Ee, kata obedo ni adar,
mi adak kuma aora Jordan ochakoree
but got Hermon kod got Miza,
to pod anapare kuno.
7Nam ka nam luongo wadgi, ka abururu mag Nyasaye wuo,
kendo anyumora e apaka maggi madongo.
8Ruoth Nyasaye nyiso herane mosiko odiechieng’ kodiechieng’.
Anawerne wende pak otieno kotieno.
Ee, analam Nyasaye ma miya ngima.
9Abiro wacho ni Nyasaye ma lwandana niya,
“Wiyi osewil koda nang’o?
Ere gima omiyo onego abed mana ka akuyo nikech wasika?”
10Gigoyona siboi, kendo ginyiera, ka athagora.
Odiechieng’ duto gipenja niya,
“Nyasachi nogo ni kanye?”
11Ere gima omiyo chunya lit?
Koso ang’o momiyo chunya parore?
Anaket genona kuom Nyasaye,
mi anachak apake kendo.
Ene jakonyna, kendo Nyasacha.