Chike mag lweny
1“Kudhi kedo gi wasiku, muneno ogandagi ka duong’ moloyo maru, kendo nigi farese kod geche lweny, to kik uluorgi, nimar Ruoth Nyasaye ma Nyasachu ma nogolou Misri ni kodu. 2Ka uchiegni rado kodgi, to jadolo nowuogi e nyim ogandau mar lweny, 3kendo nowach niya, ‘Un jo-Israel, winjuru, kawuono uyuoro machiegni mondo uked gi wasigu. Kik chunyu nyosre, kendo kik uluor. Kibaji bende kik gou kuneno wasikugo, 4nikech Ruoth Nyasaye ma Nyasachu ema dhi kodu, mondo okednu, kendo olonu wasigu.’ 5Jodongo bende nowach ni jolweny niya, ‘Ka ng’at moro kuomu osegero ot manyien, to pok orwako, onego odog dala, nimar dipo ka otho e lweny, mi ng’at machielo ema orwako odno. 6Kata ng’at mosepidho mzabibu, to pok ochamo olembgi, bende onego odog dala, nimar dipo ka otho e lweny, mi ng’at moro nono ema ochamo olembego. 7To bende ka nitie ng’ato mosenywomo nyako, to pok okawo, onego odog dala, nimar dipo ka otho e lweny, mi ng’at moro ema okawo chiege.’ 8Jodongo nomed wuoyo gi jolweny, kawacho niya, ‘Bende kapo ni nitie ng’ama luor, kata ma chunye onyosore, to onego odog dala nikech dipo ka omiyo jowetene obedo maluor ka en.’ 9Ka jodongo osetieko wuoyo, eka noket jotend lweny.
10“Kuchopo machiegni gi dala mudhi kedogo, to penjuru jodalano ka gidwaro timo kodu winjruok mar kue. 11Ka giyie timo kodu winjruok, mi giyawonu dhoranga dala, to nyaka uchun ji duto munwang’o dalano e mondo otinu. 12To ka gidagi timo kodu winjruok, mi gichako kedo kodu, to lworuru dalano, 13kendo ka Ruoth Nyasaye ma Nyasachu okete e lwetu, to nyaka uneg chwo duto man kanyo. 14To unyalo kawo mon gi nyithindo, kendo yako jamni kod gik moko duto manie dalano, mi ukonyru gi gik ma Ruoth Nyasaye oseketo e lwetugo kaka uhero. 15Timuru kamano ni mier duto man mabor gi pinyu, mak mana miech ogendini mokiewo kodu ema kik utimnigi kamano. 16To e miech ogendini ma Ruoth Nyasaye ma Nyasachu biro miyougo, kik uweyee kata gimoro achiel ka ngima. 17Jo-Hiti gi jo-Amor gi jo-Kanaan gi jo-Perizi gi jo-Hivi kod jo-Jebus, nyaka utiek chuth, kaka Ruoth Nyasaye ma Nyasachu osechiko. 18Timuru kamano mondo kik gipuonju luwo timbegi makuero ma gitimo ni nyisechegi, nimar timbe ma kamago gin richo e nyim Ruoth Nyasaye ma Nyasachu.
19“Ka uselworo dala moro kuom kinde malach mondo ukaw, to kik utong’ yiend dalano mi ukethi. Unyalo mana chamo olembgi, to kik utong’gi, nimar yath ok en dhano ma unyalo kedogo. 20To unyalo ng’ado kata tong’o yien ma ung’eyo ni olembgi ok cham, mi ugergo raidhi kod gi lweny mamoko mondo umonjgo dala mukedogo nyaka ukaw.