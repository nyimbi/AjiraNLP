Chike moket ni jodolo
1Ruoth Nyasaye nowacho ni Musa ni mondo onyis jodolo ma joka Harun ni kik jadolo moro amora tim gimoro ni ringre jadhoodgi moro motho, ma dimi obed mogak, 2mak mana ka ng’atno watne hie, kaka min kata wuon, kata wuode kata nyare, kata owadgi, 3kata nyamin mare hie ma nyako ngili ma pok okendi. 4To ka nyamin mareno osekendi, to kik otimne gimoro ma dimi obed mogak.
5
Jodolo kik liel yie wigi atuota, ka ginyisogo ni giywak, kata kik gitit yie tikgi, kata kik gisar dendgi. 6Nyaka gibed joma owal ni Nyasachgi, kendo kik gicha nying Nyasachgi, nikech gin ema gitimo misengni miwang’o ni Ruoth Nyasaye. Misengnigo gin chiemb Nyasachgi, emomiyo nyaka gibed maler. 7Jadolo kik kend ohodho kata nyaka maonge gi ringre kata dhako ma chwore oriembo, nimar en ng’at maler mowal ni Nyasache. 8Unuwale ni Ruoth Nyasaye, nikech en e jachiw chiemo ni Nyasachu. Nyaka ukwane ka ng’ama ler nikech an Ruoth Nyasaye ma apuodho jodolo, aler. 9Ka nyar jadolo odwanyore modoko ohodho, omiyo wuon mare bedo mogak. Nyaka wang’ nyakono gi mach mi tho.
10Jadolo maduong’ e kind owetene ma en jadolo moseol mo e wiye, mi owal mondo orwak lep dolo, kik we wiye koyuothore, kata kik yiech lawe, konyisogo gi iye owang’. 11Ok nodonj kama ng’at motho nitie ma dimi obed mogak, bed ni en wuon kata min. 12Kik owuog oa Kama Ler, nikech dipo ka omiyo Kama Ler mar Nyasache obedo mogak, nimar osewale gi mor wir mar Nyasache. An e Ruoth Nyasaye.
13Jadolo maduong’ nyaka kend nyako ngili. 14Ok nokend nyako ma chwore otho, kata ma chwore oriembo, kata ma onge gi ringre, kata ma ohodho, 15To nyaka okend mana nyako ngili moa e dhoodgi, mondo kik nyithinde bed mogak kuom kiko remb jo Lawi kata remb jomoko nono, nikech an e Ruoth Nyasaye mapwodho jadolo maduong’.
16Ruoth Nyasaye nowacho ni Musa 17ni mondo onyis Harun niya, “Kuom tiengeu duto onge ng’at mong’ol ma nobi mondo ochiw chiemo ni Nyasache. 18Ng’ato ang’ata ma rang’ol kik sud machiegni, bed ni en muofu kata en puth kata ka dende kamoro okethore, kata ka gimoro otwi e dende, 19kata ka tiende kata ka bade ong’ol, 20Kata ka thur wiye obiro, kata ka orachiero, kata ka wang’e dhuth, kata ka en gi aput kata adhola machuer, kata ka en buoch. 21Nyakwar Harun moro amora ma rang’ol ok nosud machiegni mondo otim ni Ruoth Nyasaye misango miwang’o. 22Kaka orang’ol kamano, kik osud machiegni mondo ochiw chiemo ni Nyasache. Onyalo chamo chiemb Nyasache, bed ni ogol chiemo kuom gik maler kata kuom gik maler moloyo. 23To kik osud machiegni gi Pasia kata gi kendo-mar-misango, nikech dipo ka omiyo kuondena maler obedo mogak ni mar orang’ol. An e Ruoth Nyasaye mapwodhogi.” 24Kamano e kaka Musa nowuoyo gi Harun kaachioel gi yawuote kod jo-Israel duto.