Jotend piny Israel
1Koro magi e nying jo-Israel mane rito migepe apar gariyo mane tiyo tich Ruoth duto, ka giwilore due ka due e higa ngima. Ne gin jodong dhoudi gi jotend ogend lweny madongo gi matindo, kaachiel gi jondiko maggi. Migawo ka migawo ne nigi ji alufu piero ariyo gang’wen.
2Jotelo mokwongo ne Jeshobeam wuod Zabdiel ma notiyo e due mokwongo. 3Ne en nyakwar Perez, kendo ne en jatend jodong lweny duto e due mokwongo. 4To Eleazar wuod Doidai ja-Ahohi ema notelo e due mar ariyo. 5Jatelo mar adek ne en Benaya jatend ogend lweny, ma wuod Jehoyada jadolo maduong’. 6Benaya nogo ne en achiel kuom thuondi piero adek kande, kendo ne en jatendgi. To Amizabad wuode ema norito migape. 7Jatelo mar due mar ang’wen ne en Asahel omin Joab. Bang’ thone, Zebadia wuode nokawo kare. 8Jatelo mar due mar abich ne en Shamhuth jaka Zera.
9Jatelo mar due mar auchiel ne en Ira wuod Ikesh ja-Tekoa. 10Jatelo mar due mar abiriyo ne en Helez ja-Pelon ma ja-Efraim. 11Jatelo mar due mar aboro ne en Sibekai jaka Zera, ma ja-Husha. 12Jatelo mar due mar ochiko ne en Abiezer ja-Anathoth manie piny Benjamin. 13Jatelo mar due mar apar ne en Maharai jaka Zera, ma ja-Netofa. 14Jatelo mar due mar apar gachiel ne en Benaya ja-Pirathon manie piny Efraim. 15To jatelo mar due mar apar gariyo ne en Heldai jaka Othniel ma ja-Netofa. Jotelogo duto ne tiyo due achiel achiel, kendo ng’ato ka ng’ato ne nigi migawo moromo ji alufu piero ariyo gang’wen.
16Jotend dhout Israel nene e magi: Kuom jo-Reuben, Eliezer wuod Zikri ne jatelo, to kuom jo-Simeon, jatelo ne Shefatia wuod Maaka. 17Kuom jo-Lawi ne ne Hashabia wuod Kemuel. Kuom joka Harun ne en Zadok. 18Kuom jo-Juda ne en Elihu ma wat Daudi. Kuom jo-Isakar ne en Omri wuod Mikael. 19Kuom jo-Zebulun ne en Ishmaya wuod Obadia. Kuom jo-Naftali ne en Jerimoth wuod Azriel. 20Kuom jo-Efraim ne en Hoshea wuod Azazia. Kuom jo-Manase konchiel ne en Joel wuod Pedaya, 21to kuom jo-Manase komachielo ma nodak Gilead, jatelo ne en Ido wuod Zekaria. Kuom jo-Benjamin ne en Jaasiel wuod Abner. 22To kuom jo-Dan ne en Azareel wuod Jeroham. Mago e kar romb jotend dhout Israel.
23
Daudi ne ok okwano joma hikgi pok ochopo piero ariyo, nikech Ruoth Nyasaye nosesingore ni nomi jo-Israel bedo mang’eny ka sulue mae polo. 24
Joab wuod Zeruya nochako kweno, to ne ok otieko. Kwenono nokelo mirimb Nyasaye kuom jo-Israel, omiyo ne ok ondik kar rombgi e Kitap Weche mag Ndalo mag loch ruoth Daudi.
25Azmoth wuod Adiel ne jarit kuonde keno mag ruoth. Jonathan wuod Uzia to ne rito kuonde keno manie mier madongo gi matindo, kendo e miech lweny mochiel gi ohinga. 26Ezri wuod Kelub to ne rito jotich puodho. 27Shimei ja-Rama to ne rito jotich puothe mag mzabibu, to Zabdi ja-Shefem ne rito olemb mzabibu milosogo divai. 28Baal-hanan ja-Geder ne rito yiend zeituni gi ng’owo mae pewe. Joash to ne rito udi mikanoe mo. 29Shitrai ja-Sharon ne jarit kweth dhok mane kwayo Sharon, to Shafat wuod Adlai ne rito mago mane kwayo e holni. 30Obil ja Ishmael ne jakwath ngamia, to Jedaya ja-Meronoth ne jarit kenje. 31Jaziz ja-Hagar ne jarit jamni matindo. 32Jehiel ja-Hakmon, gi Jonathan owadgi wuon Daudi ma jabura mariek kendo mosomo, ema nopuonjo yawuot Daudi. 33Ahithofel ne jabuch ruoth, to Hushai ja-Arki ne osiep ruoth. 34Bang’ tho Ahithofel, Jehoyada wuod Benaya kod Abiathar ne jokawo kare. To Joab ne jaduong’ jolweny.