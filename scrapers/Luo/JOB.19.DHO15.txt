Ayub pod geno ni Nyasaye biro yie ni en ng’ama kare
1Ayub nodwoko niya,
2“Nyaka karang’o ma ubiro miyoe chunya bedo malit
gi wecheu mang’enygi?
3Kinde ka kinde uwang’o iya,
kendo ok une wichkuot ka uyanya.
4Kapo ni atimo marach, to mano hinyou nadi?
5Uparo ni uber moloya,
kendo uparo ni thagruokna nyiso ni an jaketho.
6To Nyasaye ema oseng’adona bura ma ok ni kare,
kendo en ema ochikona obadho mondo amokie!
7Ka agoyo nduru ni onega, to onge ng’ama dewo.
Kata ka adwaro bura makare, to ok anyal yudo.
8Nyasaye osedinona yo, mi ok anyal kadho,
kendo osemiyo mudho oimo yorena.
9Osekawo mwanduna duto, kendo oketho nyinga.
10Ogoya koni gi koni, mi arumo.
Kaka ng’ato pudho yath, mi kethre,
e kaka Nyasaye oseketho geno mane an go.
11Nyasaye osekecho koda malich,
kendo omon koda mana ka jasike.
12Ooro jolwenje mondo oked koda,
kendo gilworo hemba koni gi koni mondo gimonja.
13Owetena oseweya, kendo osiepena duto koro ok dwara.
14Wedena gi joma ohera oseweya mi odhi.
15Joma ne bedo welo e oda, wigi osewil koda,
kendo kata nyiri mane tiyona okawa mana ka ng’ama wendo.
16Ka aluongo jatichna moro, to ok odwoka,
kata ka ahombe ni mondo okonya, to ok oyie.
17Chiega ok dwar winjo tikna,
kendo kata mana ominena hie ok nyal sudo buta machiegni.
18Nyithindo jara, kendo ka ginena, to ginyiera.
19Osiepena mane ageno, osin koda,
kendo joma nyocha ahero gi chunya duto koro ringa.
20Adong’ choke lilo,
kendo koro aliero mana e lak tho.
21Yaye un osiepena, ywagauru,
nimar lwet Nyasaye oseketa piny.
22Ere gima omiyo un bende usanda mana kaka Nyasaye sanda?
Donge usesanda moromo?
23Mad ng’ato yie ndik weche ma awacho e kitabu,
24kata gor wechenago gi tindo e kor lwanda mondo osik nyaka chieng’.
25To ang’eyo ni ng’ato nitie e polo,
ma nobi mondo ochwaka chieng’ giko.
26Kata ka tuo oketho denda kamano,
to e ringruokni anane Nyasaye.
27Ee, ananene gi wang’a awuon.
28Chunya ne otho nikech nuwacho niya,
‘Ere kaka dwasande?’
Adier, ne udwaro yore ma dukedgo koda.
29To koro luoruru ligangla ma ochomou,
nimar en ligangla ma Nyasaye kumogo richo,
eka mondo ung’e ni nitie Jal mang’ado bura!”