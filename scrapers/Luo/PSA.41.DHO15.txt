Lemo mar Jatuo
1Ng’at ma konyo joma odhier en jahawi.
Ruoth Nyasaye norese ka en e thagruok.
2Ruoth Nyasaye nokonye, kendo norite.
Enomi odag gi kue e piny,
kendo ok nojwang’e lwet wasike.
3Ruoth Nyasaye nokonye ka otuo, mi change.
4Ne awacho ni Ruoth Nyasaye niya,
“Asetimo richo e nyimi,
to yie ikecha mondo ichanga.”
5Wasika wacho gik maricho kuoma.
Giwacho niya, “Obiro tho karang’o, mondo wich owil kode?”
6Ji mabiro lima, chunygi bor koda.
Gidwaro mana winjo weche maricho kuoma,
mondo gidhi gilandni ji.
7Ji duto ma mon koda kuodha e kindgi giwegi,
kendo gik mahinya ema gimorgo.
8Giwacho niya, “Yamo marach omake.
Ok nochak ochung’ e kitandane.”
9
Koda ka osiepna ma ageno moloyo, kendo mane chiemo koda,
bende oselokore jasika.
10A Nyasaye, kecha, kendo changa mondo achulnigi kuor.
11Ka aneno ni wasika ok oloya, eka anang’e ni imor koda.
12Inikonya nikech atimo gik makare,
kendo iniketa buti nyaka chieng’.
13
Wapakuru Ruoth Nyasaye, ma Nyasach Israel.
Ee, pakeuru sani, kendo nyaka chieng’!
Amin! Amin!