Wach mokor kuom Damaski
1
Ma e wach mane Nyasaye onyiso e fweny kuom Damaski:
Damaski biro kethore chuth,
mi ute mukre kendo dhurre pidhe pidhe.
2Ji ok nodag e mier mage nyaka chieng’
kendo miergo nodong’ mana kuonde ma jamni kwayoe mos
ma onge gima thaggi.
3Piny Israel ok nochak oobed gi dala mochiel motegno,
bende Damaski ok nochak obed gi ruoth,
kendo jo-Aram manok modong’ noneg duto,
nimar duong’gi nolal nono,
mana kaka duong’ mar Israel biro lal.
Mago e weche mag Ruoth Nyasaye Manyalo Gik Moko Duto.
Bura ma ibiro ng’ado ni Israel
4E ndalogo, duong’ mar Israel nomich matin,
mana ka ng’at ma tuo ochamo dende,
kendo chue ma yande ochuego olal nono,
5kata ka tiang’ cham moseka.
Adier, piny Israel nojwang’
mana ka puothe cham moseka e Holo Rafaim,
kendo ma johulo osehuloe.
6Joge manok kende ema nodong’,
mana kaka olembe manok kende ema dong’ e yath kosepon.
Olembe ariyo kata adek nyalo dong’
e bede yath man malo midimidi,
to ang’wen kata abich nyalo dong’
e bedene moyarore gi piny.
Mago e weche Ruoth Nyasaye Manyalo gik Moko Duto.
7E ndalogo, ji nopar Nyasaye ma jachuechgi,
kendo ginigen kuom Ng’ama Ler mar Israel.
8Ok ginichak giket genogi kuom kende-mag-liswa, ma lwetgi ema oloso,
kata kuom gimoro amora ma gin giwegi ema giseloso,
bed ni en sirni milamo, kata kende mag ubani.
9E ndalogo miechu mochiel motegno nodong’ nono, mi kethre, mana ka miech jo-Hivi gi jo-Amor mane giweyo ka jo-Israel obiro.
10Mano notimre nimar wiu ne owil gi Nyasaye mane oresou.
Adier, ne ok uparo lwanda ma en kar konyruoku,
emomiyo, kata ka upidho cham mabeyo
mondo umigo nyisecheu manono duong’,
11bende kata obedo ni umiyo chamgo twi
mana chieng’ ma upidhogieno, mi kinyne githiew,
to unuka mana chandruok kod rem ma ok rum!
12Winjuru! Mano e koko mar ogendini mang’eny,
gimor mana ka nam ma wuo!
Chikuru itu!
Donge uwinjo kaka ogendini mwomore,
gimwomore mana ka apaka madongo!
13To Nyasaye biro kwerogi, mi giring gidhi mabor,
mana ka mihudhi mipiedho e gode, kendo ma yamo tero,
kata ka buru ma kalausi keyo.
14Kihondko nomak jo-Israel godhiambo,
gokinyi to wasikgi norum pep!
Mano e pok mowinjore gi joma yakowa.