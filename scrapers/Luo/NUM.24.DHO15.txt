1Koro kaka Balam nong’eyo ni Ruoth Nyasaye dwaro ni mondo oguedh jo-Israel, ne ok odhi mondo otim tim ajuoke, kaka ne osetimo mokwongo, to nowichore mochomo thim, 2kendo kane ong’icho, noneno jo-Israel koguro kambigi kochanore e dhoutgi. Eka teko mar Nyasaye nobiro kuome, 3mi ohulo kama:
“Ma e wach madier
mar Balaam wuod Beor,
mana ng’at ma wang’e bith,
4kendo ma winjo weche Nyasaye.
En wach ma ng’at ma wang’e oyepo,
kendo ma neno fwenyruok
moa kuom Ng’at ma Nyalo Gik Moko Duto.
5A joka Jakobo,
mano kaka hembeu beyo!
A jo-Israel,
kar daku long’o!
6Hembeu chalo gi yiend othidhe
mopidhi e laini maboyo,
kendo chalo gi puothe
mae bath aora,
kaka yien mabeyo
ma Ruoth Nyasaye opidho,
kendo kaka yiend sida
mae dho pi.
7Pi mae dapigeu biro bubni oko,
kendo kothu nochal gi nembe madongo,
mondo ruodhu obed maduong’
moloyo Agag,
kendo lochne oyud duong’,
8Nyasaye mane ogolou e piny Misri,
tekone chalo gi teko jowi.
Uchamo ringre ogendini ma wasiku
bende urado chokegi,
kendo uturo lembgi matindotindo.
9
Uchalo gi sibuor madhako manindo piny,
ma onge ng’ama hedhore chiewo.
Joma guedhou mondo oyud gueth,
to joma kuong’ou mondo oyud kuong’!”
Balaam okoro wach
10Kane Balak owinjo wechego, nokecho ahinya gi Balaam, mi ne okeyo lwetene, kowacho ni Balaam niya, “Ne aluongi mondo ikuong’na wasika, to in koro iseguedhogi mana nyadidek! 11Omiyo wuogi, idhi thuru. Ne asingora ni damiyi duong’ mang’ongo, to koro Ruoth Nyasaye osemoni yudo duong’no.” 12To Balaam nodwoke niya, “Donge ne anyiso jooteni mane ioro ira 13ni kata dibed ni Balak dwaro miya fedha kod dhahabu duto manie ode, to ok anyal chayo chik Ruoth Nyasaye, ka atimo dwarona awuon, bed ni en gima ber kata gima rach, to abiro wacho mana gima Ruoth Nyasaye onyisa. 14Koro adok ir jowa, to ka pok adhi, to nyaka anyisi gima jo-Israel biro timo ni jogi e ndalo mabiro.” 15Kamano Balaam nohulo wach moa kuom Nyasaye kama:
“Ma e wach madier
mar Balaam wuod Beor,
mana wach ng’at ma wang’e bith,
16kendo mawinjo weche Nyasaye.
En wach ng’at mong’eyo rieko
mar Ng’ama Duong’ Moloyo,
ng’at ma wang’e oyepo,
kendo ma neno fwenyruok moa kuom Ng’ama Nyalo Gik Moko Duto.
17Anene, to ok sani,
kendo ang’iye,
to ok machiegni.
Sulue nobi koa kuom joka Jakobo,
kendo ludh duong’ nowuog kuom jo-Israel.
Obiro goyo oganda lweny mag jo-Moab,
kendo nolo joma sungore.
18Obiro loyo piny Edom e lweny, mi okaw
kendo jo-Seir ma wasike nobed mage.
Jo-Israel biro timo timbe chir.
19Ee, joka Jakobo biro loyo wasikgi.
Onge ng’at ma nodong’ Ar ka ngima.”
20Eka Balaam norango piny Amalek, mi ohulo kama:
“Oganda mane okwongo betie ne jo-Amalek.
To mogik ginirum chuth.”
21Eka norango jo-Keni, mi owacho niya,
“Yaye un jo-Kain,
kata obedo ni kar daku otegno,
kendo udak malo ewi gode,
22to obiro wang’.
Uparo ni unyalo dak e nyima kanyo nyaka karang’o?”
23Ne ochako ohulo kendo niya,
“Yaye, mago jokanye machokore malogo?
24Gin mony moa Saipras.
Gibiro ketho Asuria,
kendo giniketh Eber,
to kata gin bende
gibiro rumo chuth.”
25Bang’ mano Balaam nowuok modok thurgi, to Balak bende nodhi.