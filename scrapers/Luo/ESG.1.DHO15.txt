Weche Motelo Lek mane Modekai oleko
1 Chieng’ mokwongo mar due mar Nisan, e higa mar ariyo mar loch Ahasuerus ruoth maduong’, ja-Yahudi moro mane odak Susa, kendo mane nigi tich maduong’ e od ruoth nokelo lek. 2Nyinge ne Mordekai, wuod Jair, wuod Shimei, wuod Kish ma jadhood Benjamin. 3Ne en achiel kuom joma otue mane Nebukadnezar ruodh Babulon odaro mogolo Jerusalem kaachiel gi Jekonia ruodh Juda.
4 Ne oleko ni ywak, gi koko gi mor polo, gi yiengni mar piny, kod nywandruok nie piny duto. 5Eka noneno ni ondiegi ariyo madongo othinyore, kadwaro lweny kendo ruto matek ahinya. 6To kane giruto kamano, ogendini duto mae piny noikore mondo oked gi oganda joma kare. 7Ne en chieng’ mudho gi ng’ichno gi luoro gi chandruok mar chuny gi sand kod nywandruok maduong’ e piny ngima. 8Luoro mar masiche mane chiegni mako oganda joma kare, nowito parogi, mi giikore ni tho ka giywak ni Nyasaye. 9Eka noneno ni Nyasaye nowinjo ywakgi mi pi soko matin nolokore aora maduong’ ma pi opong’o. 10To kane chieng’ owuok, ler nobetie, kendo joma obolorego noting’ malo momwonyo joma ratekego. 11Kane Mordekai oseloko lek mane onenoe gima Nyasaye ochano timo kamano, nochiew. Noparo lekno ahinya odiechieng’no duto, kotemo mondo ofweny tiende.
Jomoko ochano nego ruoth
12 Kane oyudo Mordekai jodak gi Bigtham kod Teresh, jotich mabuoch ariyo mag ruoth, kendo mane rito od ruoth, 13ne owinjo ka gigoyo mbaka, mofwenyo ni gichano mondo gineg ruoth. Nonyiso ruoth wachno, 14mi ruoth nogolo chik mondo osand ji ariyogo kinonogi wachno, mi ne giyie kethogi, kendo noneggi. 15Bang’e ruoth nochiko mondo ondik wachno e kitabu mindikoe gik matimore e ndalo lochne. Mordekai bende nondiko wachno 16Bang’ mano, ruoth nomiyo Mordekai tich e ode, kendo nomiye chiwo mang’eny. 17To Haman wuod Hamedatha ja-Agag, mane ruoth ogeno moloyo, nochano e chunye mondo oneg Mordekai, ochulnego kuor kuom jotich ruoth ariyogo.