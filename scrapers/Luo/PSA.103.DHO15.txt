Wer mipakogo Nyasaye kuom gueth
1A chunya, pak Ruoth Nyasaye!
Dend nyinge maler, in tekra duto.
2A Yaye chunya, pak Ruoth Nyasaye,
kendo wiyi kik wil gi ng’wonone duto.
3En ema oweyona richona duto,
kendo ochango tuochena pep.
4Oresa e tho kendo oguedha gi hera kod ng’wono.
5En ema omiya gik mabeyo mogundho e ngimana,
omiyo anenora ng’ama pod tin,
kendo man gi teko ka sibuor, kata ka ongo.
6Ruoth Nyasaye ng’ado ni joma ithiro bura kare,
kendo omiyogi gik ma owinjore giyudi.
7Ne onyiso Musa gik mane ochano mondo otim,
bende ne omiyo jo-Israel oneno timbene madongo.
8
En jang’wono kendo okecho ji.
Iye ok wang’ piyo, bende onyiso herane mosiko.
9Ok osik ka odhawnwa kinde duto,
kendo ok osik kokecho.
10Bende ok okumwa maromre gi richowa,
kata chulonwa kuor moromo gi timbewa mamono ok ochulnwa.
11To kaka polo bor moyombo piny,
e kaka hera moherogo joma oluore bende bor
moyombo hera duto.
12Ogolo richowa kendo owitogi mabor kodwa,
mana kaka yo wuok chieng’ bor gi yo podho chieng’.
13Ruoth Nyasaye ohero joma oluore,
mana kaka wuoro ohero wuode.
14En ong’eyo gima ochuewago.
Ong’eyo ni wan mana buru.
15Ngima dhano chalo mana lum.
Odongo, kendo onenore maber ka maua.
16Bang’e yamo kudhe, kendo tere mabor,
mi ng’ato ok chak nene kendo.
17To hera ma Ruoth Nyasaye oherogo joma oluore osiko nyaka chieng’,
bende ng’wonone ochwere kuom tienge duto
18morito singruokne, kendo omako chikene gi adiera.
19Ruoth Nyasaye noguro kom duong’ne e polo.
En e ruodh gik moko duto.
20Pakuru Ruoth Nyasaye, un malaike madongo marateke
mawinjo wachne, kendo morito chikene.
21Un ogend polo duto, pakuru Ruoth Nyasaye.
Ee, un jotich matimo gik ma odwaro, pakeuru.
22Dendeuru, un chuechne duto, kamoro amora ma lochne nitie.
A yaye chunya, pak Ruoth Nyasaye!