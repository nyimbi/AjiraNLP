Loch Amazia, ruodh Juda
(2 Ruodhi 14.1-22)
1Amazia ne jahigni piero ariyo gabich kane odoko ruoth, kendo norito piny kuom higni piero ariyo gochiko, kodak Jerusalem. 2Timbe Amazia ne long’o e nyim Ruoth Nyasaye, to ne ok otimgi gi chunye duto. 3Kane osegurore e tich ruoth, nonego joma nonego wuon mare mane ruoth. 4
Ne ok onego nyithindgi, to noluwo chik mondiki e kitap Musa, kama Ruoth Nyasaye owachoe niya, “Kik uneg wuone nikech richo mag nyithindgi, bende kik uneg nyithindo nikech richo mag wuonegi, to ng’ato ka ng’ato noneg mana nikech richone owuon.”
5Eka Amazia nochoko jo-Juda gi jo-Benjamin duto moketonigi jotelo madongo gi matindo kaluwore gi dhoutgi. Nokwano joma osetieko higni piero ariyo kod mosekadho kanyo, monwang’o ni gin joma ochwiny alufu mia adek moromo kedo, kendo mong’eyo diro tong’ kod ting’o okumba. 6Bende nondiko jo-Israel mathwondi alufu mia achiel kuom kilo alufu adek mag fedha. 7To ng’at Nyasaye moro nobiro ire mowachone niya, “A Ruoth, kik iwe jolweny mag jo-Israel dhi kodi nimar Ruoth Nyasaye ok ni kod jo-Israel ma jo-Efraimgi. 8To kiparo ni mano e kaka inyalo loyo lweny, to Nyasaye biro mana miyo wasiki loyi, nimar en ema en gi teko mar konyo kata mar wito.” 9Amazia nopenjo ng’at Nyasaye niya, “To wabiro timo ang’o kuom kilo alufu adek ma asemiyo jolweny ma jo-Israel?” Ng’at Nyasaye nodwoke niya, “Ruoth Nyasaye nigi teko mar miyi moloyo mago.” 10Eka Amazia noriembo jolweny mane oa Efraim, mi ne gidok miechgi ka gikecho ahinya gi jo-Juda. 11To Amazia notimo chir, mowuok gi jo-Juda ka gidhi holo Kado, mi ne ginego jo-Seir alufu apar kuno. 12Bende ne gimako ji alufu apar kangima, mi ne gitero ewi lwanda moro, kendo ne gidhirogi piny, mi githo ka gitur bonje bonje. 13To jolweny mane Amazia oriembo ni ok ginyal dhi kode e lweny nomwomore kuom miech Juda chakre Samaria nyaka Beth-horon, mi ne ginego ji alufu adek, kendo gipeyo gik mang’eny.
14Kane Amazia oa nego jo-Edom, nobiro gi nyiseche jo-Seir, moketogi ka nyisechene, kolamogi kendo owang’onigi ubani. 15Emomiyo Ruoth Nyasaye nokecho gi Amazia, moorone janabi moro, mopenje niya, “Ang’o momiyo igeno kuom nyiseche mag jopiny moro mane ok nyal reso joma lamogi e lweti?” 16Kane pod janabino wuoyo, ruoth nopenje niya, “Waseketi jabuch ruoth koso? Ling’! Koso idwaro tho?” Mi janabi noling’ matin, to bang’e nowacho niya, “Koro ang’eyo ni Nyasaye osechano mondo otieki, nikech isedagi winjo puonjna.”
17Bang’e Amazia ruodh Juda noporo wach gi joge mane ng’adone rieko, mi ooro joote ir Jehoash wuod Jehohoahaz ma wuod Jehu, ruodh Israel, kowachone niya, “Bi mondo waradi.” 18To Jehoash ruodh Israel nodwoko Amazia ruodh Juda gi ngero niya, “Okuro moro man Lebanon nooro wach ni yath maduong’ man Lebanon, kowachone niya, ‘Yie mondo wuoda okend nyari.’ To nopo ka le moro kadho kanyo, monyono okurono, moketho. 19In Amazia, iwuorori ni iseloyo jo-Edom, mi koro iwuoyo gi sunga. To ber mondo ibed mana e dala. Ang’o momiyo iero miero ma biro tieki kaachiel gi jo-Juda?”
20To Amazia ne ok odewo, nimar ne en dwaro Nyasaye mondo ochiw jo-Juda e lwet wasikgi, nikech ne gigeno kuom nyiseche jo-Edom. 21Omiyo Jehoash ruodh Israel nodhi Beth-shemesh dala mar Juda. Nokedo gi Amazia ruodh Juda kuno, 22kendo jo-Israel noloyo jo-Juda, moringo nyaka miechgi. 23Jehoash ruodh Israel nomako Amazia wuod Joash ma wuod Ahazia, ruodh Juda, e Beth-Shemesh, modwoko Jerusalem. Nomuko bath ohinga mar Jerusalem ma borne mita mia ariyo, chakre dhoranga Efraim nyaka dhorangach kama ohinga ogomogo. 24Nokawo fedha gi dhahabu kod gik moko duto mane onwang’o e Od Ruoth Nyasaye mane Obed-edom rito. Nokawo bende mwandu mag od ruoth, kaachiel gi ji moko, motueyo ka gir singo. Eka nodok Samaria.
25Amazia wuod Joash ruodh Juda nodak higni apar gabich bang’ tho Jehoash wuod Jehoahaz, ruodh Israel. 26Chakruok timbe Amazia nyaka gikogi, ondiki e Kitap Ruodhi mag Juda gi Israel. 27Chakre ndalo mane Amazia oweyoe Ruoth Nyasaye, jo-Jerusalem moko nojame, mi noringoo nyaka Lakish. To ne gilawe, mi ginege kuno. 28Ne giting’o ringre gi farese, ka gidwoko e dala Daudi, mi noyike but kwerene.