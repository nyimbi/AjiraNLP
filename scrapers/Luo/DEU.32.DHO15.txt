1“In polo, chik iti ka awuoyo!
In piny, winj wechena!
2Puonj mara mondo obed
ka koth machue e lek,
kendo wechena mondo obed
ka tho mamiyo lum doko mang’ich.
3Abiro luongo nying Ruoth Nyasaye,
to dwokuru ni,
‘Omi Nyasaye duong’!’
4En lwanda, ma tichne long’o,
nikech yorene duto ni kare.
En Nyasaye ma jaadiera,
kendo maonge ketho,
ma timbene kare,
kendo ma jaratiro.
5Tieng’ni to en tieng’ makoch,
kendo mobam,
ma timbegi mobam nyiso ni
ok gin nyithind Ruoth Nyasaye.
6Yaye, oganda mofuwo
ma onge gi rieko,
mano e kaka utimo
ni Ruoth Nyasaye adier?
Donge en e wuoru
mane ochueyou?
Donge en ema omiyou doko
oganda maratego?
7Paruru ndalo machon,
kod tienge ma koro osekadho.
Penjuru wuoneu kod jodongu,
mondo ogannu sigendgi.
8
Kane Ng’ama Duong’ Moloyo
ochiwo ni ogendini pinjegi,
mondo obed kuondegi mag dak,
noketo ni oganda ka oganda tong’ pinygi
maromre gi kar romb nyithi Nyasaye.
9To Ruoth Nyasaye owuon
noyiero joka Jakobo
mondo obed joge owuon,
kendo obed mwandune.
10Noyudo ogandano e thim
malich ma ondiegi rutoe,
mi nolworogi koni gi koni,
moritogi maber.
11Kaka ongo yiengo ode
mondo nyithinde owuogi,
koyaro bwombene mondo okawgi,
kendo oting’gi e bwombene,
e kaka Ruoth Nyasaye yaro bwombene,
kendo kawo ogandane.
12Ruoth Nyasaye kende ema otelonigi,
ka onge nyasaye moro makonye.
13Nomiyo giidho gode mag piny,
kendo omiyo gichamo gik ma nyak e lowo.
Nomiyo gichamo mor kich
mothodhi e kind lwanda,
kod mor zeituni
manyak e lowo motimo kite.
14Ne gin gi cha adila gi cha rombe,
kod nyirombe gi imbe mabeyo moloyo
gi dhok moa Bashan, kod nyuogi,
kaachiel gi ngano maber.
Ne gimadho mana divai makwar maber.
15Kamano dhood Jakobo nochiemo, moyieng’.
Adier, joka Jeshurun nodoko machwe, mogwecho.
Ee, nubedo machwe ahinya,
nikech nuchiemo mang’eny.
Ne giweyo Nyasaye ma nochweyogi,
ka gicharo Lwanda ma noresogi.
16Ne gimiyo nyiego omake
kuom lamo nyiseche mamoko,
kendo ne gimiye mirima
gi timbegi makuero.
17
Ne gitimo lisweche
ni jochiende ma ok Nyasaye,
kendo ni nyiseche ma ok ging’eyo,
ma kata mana kweregi bende ne ok ong’eyo.
18Wigi nowil gi Lwanda
ma nochweyogi!
Ne ok giparo Nyasaye
ma nomiyogi ngima.
19Ruoth Nyasaye noneno gik mane yawuote gi nyige timo,
mi nojwang’ogi
nikech ne giwang’o iye.
20Nowacho niya,
‘Ok named kwanogi ka joga,
to abiro neno gikogi,
nimar gin tieng’ ma wigi tek,
nyithindo ma ok nyal gen.
21
Gisemiyo nyiego omaka,
nikech giselamo gikma ok nyasaye.
Adier gisewang’o iya,
nikech giselamo gima nono.
Omiyo abiro miyo nyiego makgi
ka ayiero oganda ma nono oloyo,
kendo abiro wang’o igi,
ka ayiero oganda ma ok dew Nyasaye.
22Mirimba osemoko mach!
Mawang’o piny
kaachiel gi gik manyakie,
kendo owang’o mise mag gode,
bende ochopo kata kar joma otho e liel piny.
23Anamed masiche kuom joga,
kendo nachielgi gi asechena duto,
24mi kech nokagi,
kendo midhusi notuogi,
kendo tuoche maricho nogogi,
bende naol kuomgi ondiegi mangemo,
kod thuonde man gi kwiri mager.
25Ligangla noneggi ka gin oko,
kendo ka gin ei udi,
mi nyithindgi nodong’ kiye,
kendo mondgi nodok mond liete.
Yawuowi gi nyiri bende notho,
kaachiel gi nyithindo mayom,
kod jodongo moti.
26Naparo ni mondo ang’adgi matindotindo,
kendo atiekgi ma ok nochak opargi.
27To naparo ni dipo ka wasigu ojara,
ka gipakore ni gin ema gisetimo gigo duto,
to ok an, Ruoth Nyasaye.’
28“Joma wacho kamano
gin oganda mofuwo,
kendo maonge gi paro.
29Ka dine giriek,
to dine ging’eyo tiend gik matimore,
dine ging’eyo gima biro timorenigi e giko.
30Ere kaka ng’at achiel dilaw ji gana achiel,
kata ji ariyo riemb ji gana apar,
mak mana ka ok Ruoth Nyasaye ma Lwandagi ema oweyogi,
moketogi e lwet wasikgi?
31To adier, lwanda mar wasikwa ok chal gi Lwandawa,
kata mana wasikwa bende ong’eyo kamano.
32Mzabibu maggi gin mzabip Sodom, mopidh Gomora
ma olembgi otimo kwiri, kendo kech.
33Divachgi chalo gi kwich thuol mager.
34“Ruoth Nyasaye wacho niya,
‘Donge gigo duto okan maber e od kenona,
35
nyaka chop chieng’ ma abiro chuloe kuor kendo kumogi
mana chieng’ ma tiendgi nokierie, mi gipodh piny?
Chieng’’ mar masira,
ma gibiro rumoe
sudonigi machiegni!’
36
“Adier, ka Ruoth Nyasaye oneno ni joge ool,
kendo ni onge kata ng’at achiel modong’ makonyogi,
to obiro ng’adonigi bura maber,
kendo obiro kechogi.
37Enowach niya,
‘Nyisecheu ni kanye,
lwanda mane udwaro yudo konyruok kuome?
38Ere nyisecheu mane chamo boche mag misengni mau,
kendo madho divai mar misengni miolo piny?
Koro gibi mondo gikonyu,
kendo gibednu kar konyruok.’
39“Koro ng’euru malong’o ni
an e Nyasaye,
kendo onge nyasaye moro,
mak mana an.
An kende ema anego ji,
kendo an ema achiwo ngima.
Ahinyo, bende achango.
Onge ng’ama nyalo reso ng’ato e lweta.
40Koro ating’o bada
ka akuong’ora gi nyinga awuon mochwere ni,
41kasepiago ligangla mamil,
to anachul kuor ni wasika,
kendo kasechako ng’ado bura,
to anakum jogo mochaya.
42Anami asere maga chadhre
gi remb joma onegi kod joma omaki.
Liganglana nochadh jotend wasigu.
43
“Un polo, moruru
kaachiel gi Ruoth Nyasaye.
Un nyiseche duto,
kulreneuru.
Moruru un ogendini kaachiel gi joge,
kendo malaika duto mag Nyasaye mondo opak tekone,
nikech enochul kuor kuom remb jotichne,
kokumo wasike kod joma ochaye.
Enopwodh piny kaachiel gi joge.”
44Musa nobiro gi Joshua wuod Nun, mosomo weche duto mag wendno, ka ji ochiko itgi. 45Kane Musa osetieko wuoyo ni jo-Israel duto, 46nowachonigi niya, “Chikuru itu maber mondo uwinj weche duto ma asiemougo kawuono. Puonjuru nyithindu chikego duto, mondo girit kendo gitim, mak giweyo kata achiel, 47nikech ok gin weche ma nono, to gin e ngimau. Kuritogi, to gibiro miyo udag aming’a e piny ma ubiro kawo ka useng’ado aora Jordan.”
Nyasaye oyie mondo Musa one piny Kanaan
48
Odiechieng’ onogo Ruoth Nyasaye nowacho ni Musa niya, 49“Idh got Nebo ma en achiel kuom gode Abarim manie piny Moab, yo wuokchieng’ mar Jeriko, mondo irang piny Kanaan ma abiro miyo jo-Israel ka mwandugi. 50Initho ewi got ma ibiro idhono, mi iluw kwereni, mana kaka owadu Harun notho e got Hor, moluwo kwerene. 51Gima kamano nyaka timre nimar nuketho e nyima kane ok uluora e nyim jo-Israel e sokni mag Meribath-kadesh, e thim Zin. 52Inine piny ma abiro miyo jo-Israelno gi chien, to ok inidonjie.”