Joricho onge gi kue
1Kik chunyi chandre nikech timbe joma richo,
bende kik iwe nyiego maki gi joma timo richo
2Piyopiyo nono gibiro lal ka lum motwo
Ee, gibiro tho ka oboke ma ner.
3Gen kuom Ruoth Nyasaye mondo itim maber,
eka idag e piny gi kue.
4Onego iyud mor mana kuom Ruoth Nyasaye,
eka omiyi gik ma idwaro.
5Chiwrine, kendo gen kuome, to obiro konyi.
6Enomi nenre maler ni in ng’ama kare,
kendo enomi timni makare rieny kaka chieng’ rieny odiechieng’ tir.
7Bed gi kue e nyim Ruoth Nyasaye,
kendo hori mos kirite.
Kik iwe chunyi chandre nikech ji madhi maber,
kata nikech joma timo timbe maricho.
8Kik ibed gi mirima, kendo kik iwe iyi wang’,
nikech mano nyalo teri e richo.
9Joma ogeno kuom Ruoth Nyasaye biro dak gi kue e piny,
to joma richo ibiro riemb oko.
10Bang’ kinde matin, joma timbegi richo biro lal nono,
kendo kata obedo ni imanyogi matek, to ok niyudgi.
11
To joma muol ema nobed weg piny,
kendo giniyud mor maduong’ ka gidak gi kue.
12Ng’at ma timbene richo chano timo marach ni ng’at maber, kendo igawe gi mirima.
13To Ruoth Nyasaye nyiero ng’at ma timbene richo,
nikech ong’eyo ni obiro rumo piyopiyo.
14Joma timbegi richo wuodho ligangla, kendo ywayo atungego
mondo oneggo jochan gi joma timbegi long’o.
15To kata kamano gin ema liganglagi biro chwowogi
kendo atungegi biro tur.
16Gik matin ma ng’at maber nigo,
oloyo mwandu mathoth ma joma timbegi richo nigo,
17nimar Ruoth Nyasaye notiek joma timbegi richo,
to norit joma beyo.
18Ruoth Nyasaye rito joma oluore,
kendo piny nobed margi nyaka chieng’.
19Ok ginithagre ka piny rach,
kendo ginibed gi cham moromogi e ndalo kech.
20Joma timbegi richo to notho.
Adier, wasik Ruoth Nyasaye nolal nono ka maua makethore piyo.
Ee, gibiro dum mi gilal ka iro.
21Ng’at ma timbene richo holo, to ok chul gima oholo.
Ng’at maber to ng’won, kendo konyo ji.
22Joma Ruoth Nyasaye oguedho nodag e piny gi kue,
to jogo ma okuong’o notiek pep.
23Ruoth Nyasaye telo ni dhano e yo monego oluw.
Omako dhano matek, kendo orango kama oluwo.
24Kata ka opodho, to ok nokungre gi ume,
nimar Ruoth Nyasaye omako lwete.
25Chakre tinna nyaka koro abedo jaduong’,
pok anenoe ng’at makare ma Ruoth Nyasaye ojwang’o,
kata ma nyithinde kuecho.
26Kinde duto ong’won kendo oholo ji mabup.
Mano ema omiyo nyithinde oguedhi.
27We timo richo, mondo ibed ng’ama ber,
eka inidag e piny nyaka chieng’,
28nikech Ruoth Nyasaye ohero gima kare,
kendo ok ojwang’ joma oluore, to oritogi pile.
Nyikwa joricho to notiek chuth.
29Ng’at makare nodag e piny gi kue nyaka chieng’.
30Ng’at makare wuoyo gi rieko,
kendo oloso mana kuom gik ma adier.
31Okano chike Nyasaye e chunye,
kendo oluwogi pile mak obaro.
32Ng’at marach rango ng’at makare kodwaro yo ma donegego,
33to Ruoth Nyasaye ok noweye e lwet jasike,
kendo ok nowe mondo bura oloye.
34Ket genoni kuom Ruoth Nyasaye, kendo rit chikene.
Eka nomiyi teko mar bedo wuon piny,
kendo inine kiriembo joricho oko.
35Aseneno ng’at marach ka rito piny.
Ne ogar kuom ji mana ka yiend sida man Lebanon,
36to achien, kane akadho kanyo, ne ok anene.
Ne amanye matek, to ne ok ayude.
37To koro, kinono ng’at maber kata ng’ama kare,
to ibiro nwang’o ni ng’at man gi kue nigi nyikwaye.
38Joricho to otieko chuth, kendo nyikwagi orumo te.
39Ruoth Nyasaye reso joma kare,
kendo oritogi e kinde mag chandruok.
40Okonyogi kendo oresogi kuom joma richo,
nikech gidhi ire mondo okonygi.