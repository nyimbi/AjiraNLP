Lemo mar yudo resruok e lwet wasigu
1A Nyasacha, resa kuom wasika.
Gola e lwet jogo mamonja.
2Resa kuom jorichogo, kendo konya kuom jonekgo.
3Ok aseketho, kata timo gimoro marach,
to joma kwinygo chokore mondo omonja,
kendo gikiya mondo ginega.
4An to aonge gi ketho ma dimi girikni mondo gibuka.
A malo, Ruoth Nyasaye Manyalo Gik Moko Duto, mondo ibi ikonya.
5Bi iwuon mondo ine gi wang’i, yaye Nyasach Israel!
Chiew mondo ikum ogendini ma ok onge’eyi,
kendo kik ikech andhoke ma jorichogo.
6Giduogo godhiambo,
kendo gilworore e dala, ka gigueyo ka guogi.
7Winjie weche manono ma giwachogo!
Lewgi bith ka ligangla
to eka pod giwacho niya,
“Ere ng’ama biro winjowa?”
8To in, Ruoth Nyasaye, inyierogi anyiera,
kendo ikawo ogendini duto matin.
9Yaye, lwandawa, in ema ageno kuomi.
A Nyasaye, in e kar konyruokna.
10Nyasacha mohera biro biro ira.
Obiro nyisa wasika koselo kaka adwaro.
11A Nyasaye, dak ineggi, nimar dipo ka wi joga owil?
Kegi gi tekoni, mi itiekgi chuth, A Ruoth ma okumbawa.
12Richo nie dhogi, kendo giwacho mana weche mamono lilo,
omiyo sungagi ema onego lokrenigi obadho ma makogi!
13Tiekgi gi mirimbi, mi girum chuth,
nikech gikuong’o ji, kendo giriambo.
Eka ji duto nong’e ni Nyasaye ema rito Israel,
kendo ni lochne olandore e piny ngima.
14Wasika duogo godhiambo,
kendo gilworore e dala, ka gigueyo ka guogi.
15Giwuotho e dala koni gi koni ka gidwaro chiemo,
kendo ginur ka ok giyud moromogi.
16An to nabed ka apako tekoni.
Okinyi kokinyi anawer kapako herani mosiko,
nikech isebedona kar konyruok.
17A lwandana, anapaki gi wer.
In e kar konyruokna, yaye Nyasaye,
bende in ema ihera.