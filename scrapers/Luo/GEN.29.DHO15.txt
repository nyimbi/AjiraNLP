Jakobo tiyo ni Laban mondo okend Rahel
1Jakobo nodhi nyime gi wuodhe nyaka nochopo e piny man yo wuokchieng’. 2Nopo koneno soko e pap ka kweth adek mag rombe onindo e dire. Sokono ema ne jamni modhoe, to ne nitie kidi maduong’ ahinya e dhoge, 3ma jokwath ne ng’ielo oko mondo gimi jambgi pi. To kane jamni osemodho, eka jokwath ne dwoko kidino ewi soko. 4Jakobo nopenjogi niya, “Osiepena, ua kanye?” Ne gidwoke ni, “Waa Harran” 5Eka nopenjogi ka ging’eyo Laban ma nyakwar Nahor, mi ne gidwoke ni ging’eye. 6Nomedo penjogi niya, “Ongima?” Ne gidwoke ni, “Ongima, kendo Rahel ma nyare ero biro gi jambe.” 7Jakobo nowacho nigi niya, “Piny pod chon, kendo sa mirwakoe jamni podi. Dak umodhgi, mondo utergi e lek?” 8Ne gidwoke niya, “Ok wanyal timo kamano kapok jokwath duto ochokore mi wang’ielo kidi man e dho soko oko mondo jamni omodhi.” 9To kane pod Jakobo wuoyo kodgi, Rahel nochopo gi jamb wuon mare, nimar en ema ne en jakwadhgi. 10Kane Jakobo oneno Rahel ka ni gi jamb Laban ner mare, nodhi mong’ielo kidi mani dho soko, mi nomiyo jamb Laban pi. 11Eka nonyodho Rahel, kendo oywak, 12Nowachone niya, “An wuod Rebeka, ma nyamin wuoru!” Gikanyono Rahel noringo monyiso wuon mare. 13To kane Laban owinjo ni Jakobo wuod nyamin obiro, nodhi piyopiyo mondo oromne. Nokwake monyodhe, eka nokele dala, bang’e Jakobo nonyiso Laban gik moko duto mane osetimore, 14mi Laban nowachone niya, “Adier in remba.” Kamano Jakobo nobet kode kuom due mangima.
15Bang’e Laban nowacho ni Jakobo niya, “Ok owinjore itina nono mana nikech in watna, omiyo nyisa gima onego achuli.” 16To Laban ne nigi nyiri ariyo. Nyako maduong’ ne nyinge Lea, to matin ne Rahel. 17Lea ne ok jaber gi ka wang’e, to Rahel ne nigi chia, kendo nojaber. 18Jakobo nohero Rahel, omiyo nowacho ni Laban niya, “Abiro tiyoni kuom higni abiriyo mondo imiya Rahel nyari.” 19Laban nodwoke niya, “Ber ka amiyigo, moloyo miye ng’at machielo, omiyo bed koda.” 20Jakobo notiyo ni Laban kuom higni abiriyo mondo okend Rahel, to hignigo duto nochalone mana ka ndalo moko manok, nikech nohero Rahel ahinya.
21Jakobo nowacho ni Laban niya, “Asetieko ndalo mane iketona, omiyo koro miya nyari obed chiega.” 22Kuom mano Laban notimo nyasi, moluongo jogweng’no duto. 23To gotienono nomiyo Jakobo mana Lea kar Rahel mi Jakobo nokende. 24Bende Laban nokawo Zilpa jatichne manyako, momiyo Lea mondo obed jatichne. 25Kinyne gokinyi, Jakobo nofwenyo ni kara Laban nomiye mana Lea, omiyo nopenjo Laban niya, “Ang’o momiyo isetimona kama? Natiyoni mondo imiya Rahel. Koro ang’o momiyo isewuonda?” 26To Laban nodwoke niya, “Thurwa ka nyako matin ok kwongni maduong’ dhi tedo. 27Rit arita nyaka watiek juma mar nyasini eka abiro miyi Rahel, kiyie tiyona kuom higni abiriyo mamoko.” 28Jakobo noyie gi wachne, motieko jumb nyasi mar kend Lea. 29Eka Laban nomiye Rahel nyare, kendo nokawo Bilha jatichne manyako, momiyo Rahel mondo obed jatichne. 30Kamano Jakobo nokendo Rahel bende, mi nohere moloyo Lea. Bang’ mano notiyo ni Laban kuom higni abiriyo moko.
Nyithind Jakobo
31Kane Ruoth Nyasaye oneno ni Lea ok oher, noguedhe gi nyathi, to Rahel ne ok nywol. 32Lea nomako ich, monywolo nyathi ma wuowi. Nowacho niya, “Ruoth Nyasaye oseneno chandruokna, kendo koro chwora biro hera.” Omiyo nochako wuodeno ni Reuben, (tiende ni Nyasaye oseneno chandruokna.)
33Nochako omako ich monywolo wuowi moro. Nowacho niya, “Ruoth Nyasaye osemiya wuowi machielo, nimar nowinjo ka chwora ok ohera.” Kuom mano nochake ni Simeon, (tiende ni, winjo.) 34Nomako ich kendo, monywolo wuowi mar adek. Nowacho niya, “Koro chwora biro padore kuoma, nimar asenywolone yawuowi adek.” Mi nochake ni Lawi, (tiende ni padruok.) 35Bang’e nochako omako ich, monywolo wuowi moro kendo. Nowacho niya, “Koro apako Ruoth Nyasaye.” Omiyo nochake ni Juda, (tiende ni, pak). Bang’ mano nochung’ moweyo nywol.