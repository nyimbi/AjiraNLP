Pak ma ipakogo Nyasaye ma jachuech kendo ma jarit
1Un ji duto morito chik Nyasaye,
beduru mamor kuom gik ma Nyasaye osetimo,
nimar joma kare ema onego opake.
2Gouru ni Ruoth Nyasaye erokamano gi nyatiti,
kendo werneuru gi thum man gi puye apar.
3Werneuru wer manyien,
kendo goneuru thum mamit, kuwer matek.
4Weche Ruoth Nyasaye gin adier, kendo tijene duto ogen.
5Ohero gik makare, kendo ma adiera,
bende herane mosiko opong’o piny.
6Ruoth Nyasaye nogolo chik, mi polo olosore,
kendo ne owuoyo, mi wang’chieng’ gi due kod sulue obetie.
7Ne ochoko nembe duto kanyachiel.
Ee, ne oloro ni kude mag nembe e od keno.
8Piny duto mondo oluor Ruoth Nyasaye.
Adier, ji duto manie piny nyaka luore.
9Ne owuoyo, mi piny obetie,
kendo ne ogolo chik, mi gik moko duto othinyore.
10Ruoth Nyasaye rocho paro mar ogendini.
Adier, omonogi timo gik ma gichano.
11En to gik mochano dak nyaka chieng’,
kendo dwarone siko mochwere.
12Oganda ma Ruoth Nyasaye e Nyasachgi nigi hawi.
Ee, joma oseyiero mondo obed joge owuon gin joma oguedhi.
13Ruoth Nyasaye rango piny gie polo, kendo oneno ji duto.
14Ong’iyo piny gi kuma odakie,
kendo oneno ji duto modak e piny.
15En ema ochueyo chuny ji,
kendo ong’eyo gik moko duto ma ji timo.
16Oganda lweny maduong’ ok ema mi ruoth lo lweny.
Jalweny bende ok nyal tony e kedo mana nikech tekre owuon.
17Kata mana faras matek manade
ok nyal miyo ng’at mogeno kuome tony.
18To Ruoth Nyasaye ema rango joma oluore,
kendo ma ogeno kuom herane ma osiko.
19Oresogi e tho, kendo oritogi e ndalo kech.
20Waketo genowa kuom Ruoth Nyasaye.
En jakonywa kendo e okumbawa.
21En ema omiyowa mor,
nikech wageno kuom nyinge maler.
22A Ruoth Nyasaye, kaka waseketo genowa kuomi,
yie mondo herani mosiko obed kodwa.