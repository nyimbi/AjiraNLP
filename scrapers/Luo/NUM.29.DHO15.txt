1“Due achiel due mar abiriyo, nyaka ubed gi chokruok mar lemo, kendo ok unuti tijeu mapile. Mano en chieng’ mor mugoyoe tung.’ 2Unuchiw nyarwath achiel gi im achiel kod nyiimbe abiriyo ma hikgi achiel achiel mondo otimgo misango miwang’o pep madum tik mamit ni Ruoth Nyasaye. Jamnigo duto nyaka bed maonge songa. 3To misango mar cham michiwo gi nyarwath nobed mogo moromo kilo apar moruw gi mo, to michiwo gi im nobed kilo abiriyo, 4kendo michiwo gi nyaim ka nyaim, kilo adek. 5Bende nyaka uchiw nywok mondo otimgo misango mar golo richo, upwodhrugo. 6Mago duto nyaka utim kumedo ewi misango miwang’o pep mitimo due ka due, kendo mitimo pile, kaachiel gi misengni mag cham gi miolo piny, michiwogigo kaka chik dwaro. En misango miwang’o mondo odum tik mamit ni Ruoth Nyasaye.
7
“Due apar due mar abiriyono nyaka ubed gi chokruok maler, kendo nyaka usandru kuriyo kech, bende kik uti tich moro amora. 8Unuchiw nyarwath achiel gi im achiel kod nyiimbe abiriyo ma hikgi achiel achiel mondo otimgo misango miwang’o pep madum tik mamit ni Ruoth Nyasaye. Jamnigo duto nyaka bed maonge songa. 9Misango mar cham michiwo gi nyarwath nobed mogo moromo kilo apar moruw gi mo, to michiwo gi im nobed kilo abiriyo, 10kendo michiwo gi nyaim, kilo adek. 11Bende nyaka uchiw nywok mondo otimgo misango mar golo richo, kumedo ewi misango mipwodhogo richo, kod misango miwang’o pep mitimo pile, kaachiel gi misango mar cham kod miolo piny michiwo kodgi.
12
“Due apar gabich due mar abiriyo, nyaka ubed gi chokruok mar lemo. Ok unuti tijeu mapile, to nyaka utim ni Ruoth Nyasaye sawo kuom ndalo abiriyo. 13Unuchiw nyiruedhi apar gadek gi imbe ariyo kod nyiimbe apar gang’wen ma hikgi achiel achiel, mondo otimgo misango miwang’o pep madum tik mamit ni Ruoth Nyasaye. Jamnigo duto nyaka bed maonge songa. 14Misango mar cham michiwo gi nyarwath ka nyarwath nobed mogo moromo kilo apar moruw gi mo, to michiwo gi im ka im nobed kilo abiriyo, 15kendo michiwo gi nyaim ka nyaim, kilo adek. 16Bende nyaka uchiw nywok mondo otimgo misango mar golo richo, kumedo ewi misango miwang’o pep mitimo pile, kaachiel gi misango mar cham kod miolo piny michiwego.
17“Chieng’ mar ariyo unuchiw nyiruedhi apar gariyo gi imbe ariyo kod nyiimbe apar gang’we ma hikgi achiel achiel mondo otimgo misango. Jamnigo duto nyaka bed maonge songa. 18Misengni mag cham kod miolo piny nyaka bed moketi kaka chik dwaro, maromre gi kar romb jamnigo. 19Bende nyaka uchiw nywok achiel mondo otimgo misango mar golo richo, kumedo ewi misango miwang’o pep mitimo pile, kod misango mar cham gi milo piny michiwego.
20“Chieng’ mar adek unuchiw ruedhi apar gachiel gi imbe ariyo kod nyiimbe apar gang’wen ma hikgi achiel achiel mondo otimgo misango. Jamnigo duto nyaka bed maonge gi songa. 21Misengni mag cham kod milo piny nyaka bed moketio kaka chik dwaro, maromre gi kar romb jamnigo. 22Bende nyaka uchiw nywok achiel mondo timgo misango mar golo richo, kumedo ewi misango miwang’o pep mitimo pile, kod misango mar cham gi miolo piny michiwego.
23“Chieng’ mar ang’wen unuchiw ruedhi apar gi imbe ariy kod nyiimbe apar gang’wen ma hikgi achiel achiel mondo timgo misango. Jamnigo duto nyaka bed maonge songa. 24Misengni mag cham kod miolo piny nyaka bed moketi kaka chik dwaro, maromre gi kar romb jamnigo. 25Bende nyaka uchiw nywok achiel mondo timgo misango mar golo richo, kumedo ewi misango miwang’o pep mitimo pile, kod misango mar cham gi milo piny michiwego.
26“Chieng’ mar abich unuchiw ruedhi ochiko gi imbe ariyo kod nyiimbe apar gang’wen ma hikgi achiel achiel mondo otimgo misango. Jamnigo duto nyaka bed maonge songa. 27Misengni mag cham kod miolo piny nyaka bed moketi kaka chik dwaro, maromre gi kar romb jamnigo. 28Bende nyaka uchiw nywok achiel mondo otimgo misango mar golo richo, kumedo ewi misango miwang’o pep mitimo pile, kod misango mar cham gi miolo piny michiwego.
29“Chieng’ mar auchiel unuchiw ruedhi aboro gi imbe ariyo kod nyiimbe apar gang’wen ma hikgi achiel achiel mondo otimgo misango. Jamnigo duto nyaka bed maonge songa. 30Misengni mag cham kod miolo piny nyaka bed moketi kaka chik dwaro, maromre gi kar romb jamnigo. 31Bende nyaka uchiw nywok achiel mondo timgo misango mar golo richo kumede ewi misango miwang’o pep mitimo pile, kod misango mar cham gi misango miolo piny michiwego.
32“Chieng’’ mar abiriyo unuchi ruedhi abiriyo gi imbe ariyo kod nyiimbe apar gang’wen ma hikgi achiel achiel mondo otimgo misango. Jamnigo duto nyaka bed maonge songa. 33Misengni mag cham kod miolo piny nyaka bed moketi kaka chik dwaro, maromre gi kar romb jamnigo. 34Bende nyaka uchiw nywok achiel mondo otimgo misango mar golo richo kumedo ewi misango miwang’o pep mitimo pile, kod misango mar cham gi misango miolo piny michiwego.
35“Chieng’ mar aboro unutim nyasi mitiekogo chokruok, kendo ok unuti tijeu mapile. 36Nyaka uchiw rwath achiel gi im achiel kod nyimbe abiriyo ma hikgi achiel achiel, mondo otimgo misango miwang’o pep madum tik mamit ni Ruoth Nyasaye. Jamnigo duto nyaka bed maonge songa. 37Misengni mag cham kod miolo piny michiwogo ruedhi gi imbe kod nyiimbe nyaka bed moketi kaka chik dwaro maromre gi kar romb jamnigo. 38Bende nyaka uchiw nywok achiel mondo otimgo misango mar golo richo, kumedoe misango miwang’o pep mitimo pile, kod misango mar cham gii milo piny michiwego.
39“Mago e misengni ma nyaka utim ni Ruoth Nyasaye e sewni moketi, kumedo ewi misengni muchopogo kuong’ruok, gi muchiwo kuom herou, gi miwang’o pep gi mag cham gi miolo piny kod mag sawo.”
40Musa nonyiso jo-Israel mana kaka Ruoth Nyasaye nochike.