Ayub onyiso teko gi rieko mar Nyasaye
1Ayub nodwoko niya,
2“Adier, un e jodongo ma ok riw gi kiawa
kendo ka utho, to rieko bende olal.
3To an gi rieko mana ka ma un-go, kendo ok uloya.
Ere ng’ama ok ong’eyo gik moko duto musewacho?
4Koda ka osiepena nyiera anyiera,
kata obedo ni an ng’at makare kendo ma onge ketho,
to chon an ema ne Nyasaye dwoko lemona.
5Yot ni joma onge gi thagruok chayo joma thagore,
kendo goyo ng’at ma chiegni podho.
6To jokuo gi joma ok dew Nyasaye odak gi kue,
kata obedo ni tekregi giwegi ema giloko Nyasachgi.
7Dhiuru upenj dhok gi winy mondo opuonju,
8kendo ukwa rieko kuom rech manie nam kod gik mamol.
9Giduto ging’eyo ni Nyasaye ema timo gik ma kamago.
10Nyasaye ema rito ngima gik mochueyo,
kendo much ji duto ni e lwete.
11Donge it dhano pimo weche mowinjo,
mana kaka lep pogo ndhath gik mobilo?
12Adier, jodongo nigi rieko,
to Nyasaye nigi rieko kod teko.
13Jodongo nigi paro matut,
Nyasaye to nigi paro matut,
kaachiel gi teko monyalo timogo gimoro amora.
14Ka Nyasaye ema omuko gimoro,
to ere ng’ama nyalo gere kendo?
Koso ka Nyasaye ema oketo ng’ato e tuech,
koro ere ng’ama digonye?
15Ka Nyasaye ogeng’o koth, to oro wuok,
kendo ka oyawo polo, to ohula mwomo, mi keth piny.
16Nyasaye nigi teko kod loch,
kendo jawuond kaachiel gi ng’at miwuondo duto nie lwete.
17Oketho rieko mag jotelo,
kendo omayo jong’ad bura paro.
18Oriembo ruodhi, kendo oketogi e tuech.
19En ema omiyo jodolo bedo jochan ma onge lewni,
kendo omiyo joma nigi loch bedo mobolore.
20Omiyo joma ogen ling’ thi,
kendo omiyo rieko mag jodongo lal nono.
21Okuodo wi joma nigi loch, kendo otieko teko jotelo.
22Ooro ler kuonde motimo mudho mandiwa,
kendo olero tiend midhierni matut.
23Omiyo ogendini bedo marateke kendo madongo,
to bang’e oloyogi, mi okethgi.
24Omiyo jotendgi bedo mofuwo,
kendo oweyo gibayo abaya, mi girweny nono,
25ka gimulo e mudho mandiwa,
kendo ka gitagore ka joma omer.