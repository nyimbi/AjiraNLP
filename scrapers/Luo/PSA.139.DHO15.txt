Nyasaye Manyalo Gik Moko Duto
1A Ruoth Nyasaye, isenona ming’eya chutho!
2Ing’eyo gik moko duto ma atimo.
Adier, ing’eyo parona duto gi kuma bor!
3Inena kuonde duto ma adhiyoe, kod kuonde duto ma ayueyoe.
Chutho, ing’eyo yorena duto!
4Kata ka pok awuoyo, to ing’eyo gima adwaro wacho.
5Ilwora mi iketa diere koni gi koni.
Adier, irita gi tekoni maduong’.
6Ng’ech ming’eyago lich miwuoro!
Chutho, otut ma ok anyal winjo tiende.
7Ka da bed ni adwaro ringo Roho mari,
to ere kuma dapondie?
8Ka aringo adhi e polo, to in kuno.
Kata ka ayikora piny, kuma joma otho nitie,
to kuno bende intie!
9Ka da bed ni an gi buomba ma anyalo huyogo nyaka ugue,
kata ka adak e tung’ nam man yo imbo,
10to kuno bende dibedie mondo itelna kendo ikonya.
11Anyalo wacho ni mudho mondo oima,
kata anyalo nyiso ler marieny kuoma mondo olokre mudho,
12to kata mana mudho ok nyal moni neno,
kendo otieno lerni mana ka odiechieng’.
Chutho, mudho gi ler chalreni!
13In ema ne ichueyo denda duto.
Adier, in ema ne iriwo fuondena kaachiel ei mama.
14Apaki, nikech in ema iwinjori gi luor.
Gik moko duto mitimo lich, kendo odhiero ji.
Ang’eyogi gi chunya duto.
15Ne ineno ka chokena chakore,
kendo ka iriwogi maber ei mama,
e kinde mane adongo kuno ling’ling’.
16Ne inena kapod ichueya ei ich,
kendo ndalo mane oketna bende
ne isendiko e kitapi ka pok ochak kwan-gi.
17A Nyasaye, mano kaka paroni odhiera ng’eyo!
Yaye, mano kaka ging’eny!
18Ka dabed ni anyalo kwanogi,
to da anwang’o ni ging’eny moloyo kuoyo.
To ka achiew, to ayudo ni pod an kodi!
19A Nyasaye, mano kaka agombo ni mondo ineg joricho!
Bende mano kaka agombo ni mondo jonek obed mabor koda!
20Giwacho weche maricho kuomi.
Adier, giketho nyingi gi weche mamono.
21A Ruoth Nyasaye, mano kaka amon gi joma mon kodi,,
kendo mano kaka asin gi jogo mapiem kodi.
22Mon ma amon go kodgi lich,
kendo akwanogi ka wasika.
23Nona, A Nyasaye, mondo ing’e chunya.
Ee, tema mondo ing’e parona.
24Rang ane ka nitie miganga moro e chunya,
kendo telna e yo mosiko nyaka chieng’.