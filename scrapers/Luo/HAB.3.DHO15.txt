Lemo mar Habakuk
1Ma e lemo mar Habakuk janabi:
2A Ruoth Nyasaye,
asewinjo humbi,
kendo timbeni miya luoro.
Chak itim timbeni machon mana e ndalogi,
kendo kata obedo ni ikecho kamano to ng’wonnwae.
3Nyasaye biro koa Teman.
Ee, Ng’ama Ler biro koa got Paran.
Duong’ne maler opong’o kor polo kaachiel gi piny.
4Othinyore ka ler mar okinyi,
kendo meny ariyo rieny e bathe koni gi koni.
Kor polo kanyo e kama opandoe duong’ne maler.
5Tho malich otelo e nyime,
to dera luwo bang’e.
6Ka ochung’ to piny yiengni,
kendo ka ong’icho,
to ogendini kirni,
bende gode duto ma nyaka nene barore kendo nimo.
Pod owuotho mana kaka ne owuotho chon.
7Aneno ka kihondko malich
omako jo-Kushan gi jo-Midian,
madak e hembe.
8A Ruoth Nyasaye,
mirima omaki gi aore koso?
Koso ikecho gi nam,
ma omiyo ibiro kiidho fareseni kod gecheni ma ilochogo?
9Igolo atung’ oko,
kendo ipong’o olalo gi asere.
Imiyo ohula baro piny,
10bende ka gode orangi,
to tetni ka luoro omako.
Ohula mwomo ka ridore,
kendo nam matut wuo matek
ka apaka gingore.
11Wang’ chieng’ gi due
ochung’ achung’a keregi,
ka gineno polo ka mil,
mana ka gima gin aserni gi tong’ magi.
12Iwuotho e piny gi gero,
kendo inyono ogendini piny gi mirima.
13Ibiro mondo ires jogi,
kaachiel gi ruoth miseyiero.
Iseketho od jaricho,
chakre tado nyaka dier ot,
kimuko mise mare chuth.
14Wasikwa nobiro ka kalausi,
kaparo ni ibiro tiekowa,
mana kaka inyalo tieko ng’at modhier man kar kende.
To kata kamano ne itiekogi
mana gi gilwenjegi giwegi.
15Ka ingado nam gi fareseni,
to apaka madongo gingore.
16Ka awinjo gigi to kibaji goya,
kendo dhoga tetni.
Chokena duto nyosore,
kendo tiendena kirni ka luoro ohewa.
Ahora mos,
karito chieng’ ma masira biro makoe joma monjowa.
17Kata obedo ni ng’owo ok thiew,
kendo mzabibu gi zeituni ok nyagi,
bende puothe ok chieg cham,
kendo rombe gi dhok onge dala,
18to pod anamor amora kuom Ruoth Nyasaye,
kendo anabed moil kuom Nyasaye jawarna.
19
Ruoth Nyasaye e tekra.
En ema omiyo tienda bedo mayot ka tiend mwanda,
mondo awuothgo kuonde moting’ore.