Mor madiera
1Mano kaka ng’ama ok osewacho gimoro marach gi lewe
kendo maonge gi gima omiyo oywago ang’e, en jahawi.
2Adier, ng’ama chunye ok ng’adne bura marach,
kendo mapok oweyo geno kuom Nyasaye, en jahawi!
Nyiego gi guondo
3Ok en gima ber ka jaguondo bedo gi mwandu,
nikech ere gima obiro timo gi pesa mosechokogo duto?
4Ng’ama biwo abiwa mwandu, katuono dende owuon,
choko mwandu mana ni jomoko nono,
kendo jogo nodag e ngima maber, kachamo mwandugo!
5Ere kaka ng’ato dikony jomoko nono,
ka en to ok okony kata mana dende owuon?
6Onge jaguondo marach moloyo jaguondo matuono dende owuon.
Sandruok mosandoregono e kum moyudo nikech richone!
7Kata kapo ni otimo gimoro maber,
to otimo mana ka ok ong’eyo, to achien richone fwenyore.
8Wang’ jaguondo en wang’ marach,
kendo koneno jachan, to olokore kong’iyo komachielo.
9Pok momi jaguondo ok rome,
kendo guondo ketho chunye.
10Jaguondo timo mima kuom chiemo,
kendo kidhi e ode to ok niyud gima ichamo.
11Wuoda, ka in gi mwandu, to konyrigo maber,
kendo chiwni Ruoth Nyasaye mich mowinjore.
12Ng’e ni tho ok deki,
kendo pok ohulni sa monegi ochopgo e piny jomotho.
13Kony osiepeni gi gigi ka pod ingima,
kendo konygi maber kaka inyalo.
14Kik iwe chieng’ moro kadhi
mak itimo mor gi gik mabeyo ma in-go.
Adier, kik iwe mor maber mowinjore iyudo, kadhni.
15Diher mondo iwene jomoko nono mwanduni mane itiyone matek?
Koso diher mondo jogo go ombulu
ka gipogo gik mane in iwuon ema luchi ochuerie?
16Ka ok kamano, to chiw achiwa gik ma in-go,
kendo kaw akawa gik momiyi, mondo gik ma in-go omiyi mor.
17Ringre dhano ti ka nanga,
kendo chik mosiko nyaka nene en ni, nyaka itho.
18Kaka pot yath lwar, kendo moko dongo kargi,
e kaka tienge dhano bende luwore;
tieng’ achiel tho, kendo tieng’ machielo inywolo kare.
19Tije dhano duto top kendo lal,
kendo joma ne otimogi bende lal kodgi.
Mor ma ng’ama riek yudo
20Mano kaka ng’ama oketo chunye kuom rieko,
kokonyore gi obwongone, en jahawi!
21Adier, ng’ama temo fwenyo yore mag rieko,
konono wechene mopondo, en jahawi.
22Ng’at ma kamano lawo rieko mana ka jadwar ma lawo le,
kendo orite e yo mobiro luwo.
23Ochung’ e dirisa rieko, kong’iye, kendo ochiko ite e dhoode.
24Odar modhi odak machiegni gi od rieko, koguro loye mag hema e kor ode.
25Adier, oguro hembe but ode,
kendo onwang’o ni odak kama ber moloyo.
26Oketo nyithinde e tipo mar rieko, kendo obudho e bwo bedene,
27kogeng’ore ni chieng’, kendo kodak e ler mar duong’ne.