Holo mar choke motwo
1Ne awinjo ka teko Ruoth Nyasaye ni kuoma, mi Roho mare noting’a motera e holo kama choke opong’o. 2Ne omiyo awuotho e holo duto e kind chokego, mi aneno ka ging’eny ahinya, kendo gitwo kururu. 3Eka nopenja niya, “Wuod dhano, bende chokego dichak lokre ji mangima kendo?” An to ne adwoke niya, “Ruoth Nyasaye, in kendi ema inyalo ng’eyo wachno.”
4Ne owachona niyaa, “Kor ni chokegi wach, kinyisogi ni, ‘Un choke motwo, winjuru wach Ruoth Nyasaye! 5An Ruoth Nyasaye awachonu kama: Abiro miyo muya lor kuomu, mi uchak ubed ji mangima. 6Abiro keto leche kuomu, mi amiu ring’o kod pien. Eka anami muya donj kuomu, mi uchak ubed ji mangima. Bang’ mano, unung’e ni an e Ruoth Nyasaye.’ ”
7Kuom mano, ne achako koro wach kaka nosewachona. To kane oyudo awuoyo, ne apo ka awinjo ka choke rwadore, ka chogo ka chogo chako tudore gi wadgi. 8Kane arango chokego, naneno ka leche gi ring’o kod pien oumogi. Muya to ne giongego.
9Eka Ruoth Nyasaye nowachona niya, “Wuod dhano, kor wach ni yamo, kinyise ni Ruoth Nyasaye ochike mondo oa e tunge ang’wen mag piny, kokudho kuom joma othogi, mondo gichak gibed mangima.”
10
Kuom mano, ne akoro wach mana kaka ne osewachona, eka muya nodonjo kuom joma othogo, mi gidoko ji mangima, kendo gichung’ gi tiendegi. Ne gin ji mang’eny, moromo bedo oganda lweny mang’ongo.
11Nyasaye nowachona niya, “Wuod dhano, jo-Israel chalo mana gi chokego. Giwacho ni gitwo kururu, kendo ni gionge gima gigeno. 12Kuom mano, kor ni joga Israel wach, kinyisogi, ni an Ruoth Nyasaye, awacho kama: ‘Abiro elo lieteu, mi agolu oko, kendo adwoku e pinyu. 13Ka aelo lieteu, kendo agolou oko kamano, to unung’e ni an e Ruoth Nyasaye. 14Anaket Roho mara kuomu, mi ubed mangima, kendo anami udag e pinyu uwegi. Eka unung’e ni an e Ruoth Nyasaye. Asesingora ni anatim kamano, kendo abiro time mak orem. An Ruoth Nyasaye ema awacho kamano.’ ”
Okor wach ni piny Juda gi piny Israel biro riwore
15Ruoth Nyasaye ne ochako owuoyo koda, mowachona niya, 16“Wuod dhano, kaw luth moro, indikie ni, ‘Jo-Juda’, eka ichak ikaw luth machielo, indikoe ni, ‘Jo-Israel ma nyikwa Josef, kata nyikwa Efraim.’ 17Koro riw ludhe ariyogo e lueti, mondo onenre ka luth achiel. 18To ka jou openji mondo inyisgi tiend gima itimono, 19to dwokgi ni an Ruoth Nyasaye awacho ni abiro kawo luth mochung’ kar jo-Israel, mi ariw gi luth mochung’ kar jo-Juda. Kamano anariwgi gibed luth achiel ma amako e lweta.
20“Ka isemako ludhego e lueti, mi ji duto onenogi, 21to nyisgi ni an Ruoth Nyasaye awacho ni abiro choko jo-Israel, kagolo kuom ogendini mane okegie, mi adwokgi e pinygi giwegi. 22Anariwgi mondo gibed oganda achiel e piny gode mag Israel. Ginibed gi ruoth achiel maritogi, bende ok ginichak gipogre ogendini ariyo, kata pinje ariyo. 23Ok ginichak gidwanyre gi nyiseche manono kendo makuero, bende ok ginindhogre gi richo. Anaresgi, kagologi e yore duto mag richo koda ka mago ma gindhogago. Anapwodhgi, mi gibed joga, kendo anabed Nyasachgi. 24
Jatichna Daudi ema nobed ruodhgi. Kamano giduto giniriwre e bwo ruoth achiel, mi gimak chikena. 25Ginidag e piny mane amiyo Jakobo jatichna. En e piny mane kweregi odakie. Ginidag kuno kaachiel gi nyithingdi kod nyikwagi nyaka chieng’, kendo jatichna Daudi nobed ruodhgi mochwere. 26Abiro timo kodgi singruok mochwere makelonigi kue. Anami gimedre, mi aket Hekaluna e pinygi, kendo nobed kuno nyaka chieng’. 27
Anadag kodgi kanyo, mi abed Nyasachgi, kendo gibed joga. 28Ka aketo Hekaluna kanyo mondo obed e kindgi nyaka chieng’, eka ogendini nong’e ni an, Ruoth Nyasaye, ema aseyiero jo-Israel obed joga awuon.”