Ber mar Nyasaye
1
Magi e ngeche mag Solomon wuod Daudi, ruodh Israel, 2ma biro konyi ng’eyo rieko kod puonj maber, kendo winjo tiend weche matut. 3Ginyalo puonji dak gi rieko, kendo bedo jaadiera e yo makare kendo mowinjore. 4Bende ginyalo miyo joma ok ong’eyo weche mang’eny bed mariek, kendo gipuonjo joma tindo ng’eyo weche mopogore opogore. 5Ngechegi nyalo kata mana medo ng’eyo mar joma riek, kendo menyo yo ni joma nigi winjo, 6mondo ong’e tiend ngeche kod weche matek ma joma riek wach.
Rieko ming’ado ni joma tindo
7
Luoro Ruoth Nyasaye e chakruok mar rieko.
Joma ofuwo to chayo rieko, kendo ok dwar puonjore.
8Wuoda, chik iti ni gik ma wuoru puonji,
kendo kik idagi gik ma meru wachoni,
9nimar puonjgi biro loso kiti maber,
mana kaka kondo kata thiwni miyo ng’ato nenore maber.
10Wuoda, ka joricho temi, to kik iyienigi.
11Ginyalo wacho niya,
“Bi mondo wabut ni ng’ato, wanegi,
kendo wamonj joma onge ketho kayiem nono,
12mondo wamwonygi ngili ka bur liel.
Kata obedo ni gionge ketho kamano,
to wabiro negogi, mi gidhi e Piny Joma Otho.
13Bang’e wakaw mwandu mogundho,
mi wapong’ miechwa gi gik mwayako.
14Omiyo wadhi kodi,
kendo wabiro pogo gik moko duto ma wakwalo.”
15Koro in wuoda, kata ka giwachoni kamano,
to kik idhi kodgi, bende bed mabor gi timbegi.
16Gireto piyopiyo ka gidwaro timo richo,
kendo girikni ni chuero remo!
17Kata ka ichiko obadho ka winy neno,
to pod gimokoe amoka.
18Kamano e kaka joricho chiko obadho ni gin giwegi
kendo gin ema gimokoe.
19Pile mecho hinyo ng’ama jamecho.
Chutho, mano e gima timore ni jakuo.
Rieko luongo ji
20
Winjuru kaka rieko goyo koko matek
e wang’yore kendo e chirni.
21Bende oluongo matek e dhoranga dala,
kod kuonde duto ma ji chokoree.
22Owacho niya,
“Koro un joma ofuwogi, udwaro chalo kama nyaka karang’o?
Koso nyaka karang’o ma ubiro tugoe gi rieko?
Un ok unyal puonjoru ngang’?
23Chikuru itu ka akwerou gimoro.
Abiro ng’adonu rieko, kendo abiro puonjou wechena,
24Asebedo ka aluongou ni mondo ubi,
to ok usewinja ngang’,
bende ok usedewa!
25Usedagi rieko duto maseng’adonu,
kendo ok useyie mondo anyisu gimoro mutimo marach.
26Omiyo ka uyudo chandruok, to ananyieru anyiera.
27Ee, anajaru ajara ka masira obiro kuomu ka koth maduong’,
mokelonu thagruok gi rem malit.
28E kinde ma un e thagruok kamano,
unuluonga to ok anaduoku,
bende unumanya kuonde duto,
to ok unuyuda kamoro amora!
29Pile ne ok udwar rieko,
kendo ne utamoru luoro Ruoth Nyasaye.
30Ne udagi winjo wachna,
bende ne ok udewo puonjna kata ka akwerou gimoro.
31Kuom mano, unuyud gima owinjore kodu,
kendo timbeu uwegi noromu!
32Ji ma ok ong’eyo gik moko tho mana nikech gidagi rieko,
kendo joma ofuwo rumo nikech ok gidew gik moko.
33To ng’ato ang’ata mowinjo wachna nodag gi kue
ka onge gima oluoro.”