Loch Jehoshafat ogurore motegno
1Jehoshafat nodoko ruoth kar Asa wuon mare. Noikore mondo osir Israel, 2omiyo noketo jolweny e miech Juda duto mochiel gi ohinga, kendo noketo jotendgi e piny Juda kod e miech Efraim duto mane Asa wuon mare osekawo. 3Ruoth Nyasaye ne konyo Jehoshafat nimar Jehoshafat noluwo timbe mokwongo mag wuon mare ka ok oluwo Baal. 4Nogeno Nyasach wuon mare komako buchene mak oluwo timbe jo-Israel. 5Emomiyo Ruoth Nyasaye nomiyo lochne obedo motegno kendo jo-Juda duto nokelone mich mi nobedo gi mwandu mang’eny kod huma maduong’. 6Chunye nojiwore e yor Ruoth Nyasaye, bende noketho hembko mane ni kuonde moting’ore, kaachiel gi sirni milamo mane nie piny Juda.
7E higa mar adek mar lochne nooro Banhail gi Obadia gi Zekaria gi Nethaneel kod Mikaya ma jodonge mondo odhi opuonj e miech Juda. 8Bende nooro Shemai gi Nethania gi Zebadia gi Asahel gi Shemiramoth gi Jehonathan gi Adonija gi Tobija kod Tobadonija ma jo-Lawi kaachiel gi Elishama gi Jehoram ma jodolo. 9Ne giwuotho e miech Juda duto gi Kitap Chike mag Ruoth Nyasaye ka gipuonjogo ji.
10Luoro moa kuom Ruoth Nyasaye nomako ruodhi mag pinje mokiewo gi Juda, mi ne ok gikedo gi Jehoshafat. 11Jo-Filistia moko ne kelo ni Jehoshafat mich, kaachiel gi fedha ma gichulogo osuru. Jo-Arabu bende nokelone imbe alufu abiriyo gi mia abiriyo kod nyuogi alufu abiriyo. 12Teko Jehoshafat ne medore ameda. Nogero mier mochiel gi ohinga gi mier mag keno e Juda. 13Nokano gilweny e miego, kendo ne en gi jolweny marateke Jerusalem. 14Ma e kar rombgi, kaluwore gi dhoutgi: Jatend jolweny mar dhood Juda ne en Adna mane nigi jolweny marateke alufu mia adek. 15Jalupne ne en Jehohanan mane nigi ji alufu mia ariyo gi piero aboro, (280,000) kendo 16jatelo mar adek ne en Amasia wuod Zikri ma nochiwore ni tich Ruoth Nyasaye. En to ne en gi jolweny marateke alufu mia ariyo. 17To jatend jolweny mar dhood Benjamin ne en Eliada thwon mager. Ne en gi ji alufu mia ariyo moting’o atung’ gi okumbini. 18Jalupne ne en Jehozabad mane nigi jolweny alufu mia achiel gii piero aboro (180,000) moikore ni lweny. 19Mano e kar romb joma ne nie tich ruoth, ka ok okwan jogo mane ruoth oketo e miech Juda duto mochiel gi ohinga.