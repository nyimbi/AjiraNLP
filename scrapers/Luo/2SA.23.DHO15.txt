Weche mogik mag Daudi
1Koro magi e weche mogik mag Daudi wuod Jesse, ng’at momi duong’. Adier, Ruoth mowir mane Nyasach Jakobo oyiero, kendo mane jachuog wende mamit e Israel, nowacho kama:
2“Roho mar Ruoth Nyasaye
ema miya weche mawacho,
kendo wachne nie dhoga.
3Nyasach Jakobo, lwanda mar Israel,
oseloso, kowacho niya,
‘Ka ruoth rito ji gi bura makare,
nikech oluoro Nyasaye,
4To lochne chalo gi ler mar wang’chieng’,
mopilore gokinyi ka boche polo onge,
kendo mamiyo lum loth bang’ koth.’
5Donge kamano e kaka oda obet e nyim Nyasaye,
nikech osetimo koda singruok mosiko, mochan kare,
kendo ma ok nyal lokore?
Oseguedho gik moko ma konya, kendo ma adwaro.
6To joma ok oluoro Nyasaye,
chalo gi kudho moke,
ma ok nyal choki gi lwedo.
7Ng’at manyalo dwarogi
nyaka konyre gi nyinyo,
kata gi bond tong’.
Eka bang’e owang’gi chutho gi mach.”
Thuondi mag Daudi
(1 Weche mag Ndalo 11.10-47)
8Koro thuondi mane Daudi nigo e ndalone e magi: Josheb-bashebeth ja-Takemon ne jatend thuondi adek madongo. En ema nonego ji mia aboro gi tong’, odiechieng’ achiel.
9Ng’at mane luwe ne Eleazar wuod Dodo, ja-Ahohi. Ne en gi Daudi Pas-Damin, kama ne jo-Filistia ochokoree ni lweny. Jo-Israel noringo 10to en nochung’ kanyo, monego jo-Filistia nyaka bade nojony, mi ligangla nomoko e lwete, kendo Ruoth Nyasaye nomiyogi loch maduong’ chieng’ono. Kane jolweny oduogo ir Eleazar bang’ ringo, koro ne odong’nigi mana dedo joma otho.
11Ng’at mar adek ne Shama wuod Agee ja-Harar. Jo-Filistia nochokore Lehi, kama ne nitie puoth ng’or moro. Jolweny moko duto noringo jo-Filistia, 12en to nodong’ e puodhono, korite, kendo nonego jo-Filistiago. Kamano Ruoth Nyasaye nomiyogi loch maduong’.
13Chieng’ moro kane oyudo jolweny mag jo-Filistia ojot e holo mar Refaim, e kinde mar keyo, ji adek kuom thuondi piero adek madongo kande nodhi ir Daudi e holo mar Adulaim. 14Kindego Daudi ne nie rogo, to jolweny mag jo-Filistia nosekawo Bethlehem. 15Daudi noomo chunye ka siso omake, mowacho niya, “Mad ng’ato kelna pi soko man but ranga Bethlehem, mondo amodhi!” 16Eka thwondi adekgo nomwomo oganda lweny mar jo-Filistia. Ne gidhi omo pi sokono, mi gikelo ni Daudi. To nodagi modho pigno, moole piny ka misango ni Ruoth Nyasaye, 17kowacho niya, “Ruoth Nyasaye mondo orita kik amodh pigni, nikech ochalo mana remb jogo mane odhi ome, koyie wito ngimagi.” Mano emomiyo Daudi notamore modhe. Gik ma kamago ema thuondi adekgo ne timo.
18Abishai owadgi Joab, wuod Zeruya, ema ne jatend thwondi piero adekgo. Nonego ji mia adek gi tong’ mi nobedo ng’at marahuma kuom thuondigo. 19Ne en rahuma moloyo kuomgi, mobedo jatendgi, to kata kamano, ne ok ochopo e rang’iny mar ji adek kande.
20Benaya wuod Jehoyada, thwon Kabzeel marahuma, notimo timbe thwon mang’eny. Bende nonego thwond Moab ariyo. Chieng’ moro kane kodh pe osechue, nolor e bur, monego sibuor kanyo. 21Bende en ema nonego ja-Misri marabet. Ja-Misrino ne nigi tong’, to Benaya nodhine gi odunga. Noyudho tong’ e lwet ja-Misrino, monegego. 22Timbe machal kamago ema Benaya wuod Jehoyada oyudogo huma, kaachiel gi thwondi piero adek kande. 23Ne en rahuma moloyo ji piero adekgo, to kata kamano, ne ok ochopo e rang’iny mag thuondi adek madongo kande. Daudi nokete jatend joge mag lweny mane rito ngimane.
24Asahel owadgi Joab ne achiel kuom ji piero adekgo. Jomoko ne gin: Elhanan wuod Dodo ja-Bethlehem, 25kod Shama gi Elika jo-Harod, 26gi Helez ja-Palti, gi Ira wuod Ikesh ja-Tekoa, 27gi Abiezer ja-Anathoth, gi Sibekai ja-Husha, 28gi Zalmon ja-Ahohi, kod Maharai 29gi Itai wuod Ribai ja-Gibea e piny Benjamin, 30gi Benaya ja-Pirathon gi Hidai ja-Gaash, piny aore, 31gi Abialbon ja-Arbath, gi Azmoth ja-Bahurim, 32gi Eliaba ja Shalbon, gi Hashem ja-Gizon kod Jonathan 33wuod Shama, gi Ahiam wuod Sharar, jo-Harar, 34gi Elifelet wuod Ahasbai ja-Maaka, gi Eliam wuod Ahithofel ja-Gilo, 35gi Hezro ja-Karmel, gi Paarai ja-Arbi, 36gi Igal wuod Nathan ja-Zoba, gi Bani ja-Gad 37gi Zelek ja-Amon, gi Naharai ja-Beeroth, mane jating’ gilweny mag Joab wuod Zeruya, 38kod Ira gi Gareb, jo-Ithri, 39kod Uria ja-Hiti. Duto ne gin ji piero adek gariyo.