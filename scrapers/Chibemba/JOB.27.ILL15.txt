Yobo asosa ukuti ine ndi wakaele
1Elyo Yobo akonkanyapo ukulanda ati,
2“Ine nalapa mu cishinka cakwa Lesa umumi, uwakaana ukunjebelapo,
kabili Umwine wa maka yonse uwalenga ukuti ine nsashile.
3Apo ine ncili ndepema,
no mupu wakwa Lesa ucili ulefuma mu myona yandi,
4nakaana ndai ukuti akanwa kandi takakatale akalanda ifyabubifi,
no lulimi lwandi talwakatale alubepa ubufi.
5Nshasumine nangu pamo ukuti imwe mulelungika mu kulanda kwenu,
ukushintafye napo nkafwila nshakaleke ubufumacumi bwandi.
6Ndi nokwikatilila kuli bukaele bwandi, nshakalekeko iyoo,
pantu mu mutima wandi tamwaba icakunenga insoni pa mikalile yandi.
7“Lekeni umulwani wandi abe ngo mubifi,
no ulwisha umweo wandi abe ngo walufyengo.
8Ngo muntu ushaishiba Lesa, alolela finshi ilyo akafumishiwapo,
ilyo Lesa akamupoka ubumi bwakwe?
9Bushe Lesa kuti aumfwa ku kulila kwakwe,
ilyo uyu muntu asanswa?
10Bushe kuti alasansamukila Umwine wa maka yonse?
Bushe kuti alilila kuli Lesa inshita yonse?
11Ndi nokumufunda pafyo amaka yakwa Lesa yaba,
kabili nshamufise pa nshila sha Mwine wa maka yonse.
12Mwe bene nga mwaliimwena,
nga cinshi ico mulesabailila?”
13“Ifi efyo Lesa ali nokucita ku bantu ababifi,
icakaniko ico umuntu mubi akapeelwa ukufuma ku Mwine wa maka yonse.
14Abana bakwe nangu bafule shani, bonse bakalafwafye mu nkondo,
na ba nkulo yakwe bonse bakalaculafye ku nsala.
15Abakashalapo bakafwa ku cikuko,
na banamfwilwa babo tabakamone pakubaloosesha.
16Umubi nangu atulumanike icuma ngo musensenga,
elyo atulumanike ne mina ya fyakufwala,
17lelo fyonse ifyo atulumanika abalungami ebakesa mukufifwala,
na bantu bakaele ebakesa akana icuma cakwe ica silifa.
18Umubi alaikuulila amayanda kwati ni tunakantebele,
kwati ni nsaka ya ulelonda.
19Ubushiku pakusendama ninshi ali umukankala, lelo takonkanyapo.
Cilyafye aisa shibuka, asanga tapali nelyo cimo.
20Ifinkunka filamupumikisha nga filya ilyeshi licita,
na mu nshita ya bushiku kankungwe amuulula.
21Umwela wa ku kabanga nao ulamukumpula, nao ninshi e miile,
ulamutalusha ku cifulo cakwe.
22Umwela ulamuposa na maka ukwabula uluse,
nangu esheko ukufulumuka.
23Lelo pa nshita alefulumuka, kankungwe amuseka,
alamukonka na maka pakuti amonaule.”