Icimonwa ca museke wa fitwalo
1Kabili Imfumu Yawe alinangile ine icintu cimbi mu cimonwa. Namwenemo umuseke uwa fitwalo ifyapya mu lusuba. 2Elyo Yawe anjipusha ati, “Amosi, bushe finshi ulemona?”
Na ine nayasuka nati, “Museke wa fitwalo ifyapya.”
Elyo Yawe asosa ati,
“Ala nomba capwa,
abantu bandi abena Israeli balaloba.
Ine nshabweshe mutima nakalya
pafyo napanga ukubakanda.
3Shilya nyimbo abanakashi bemba kwi Tempele,
shikaaluka imisowa pali ubo bushiku.
Ifitumbi fya bantu fikabafye ntangali ntangali mpanga yonse.
Mu calo cino mukatalala tondolo.”
Efyasosa Imfumu Yawe.
Abena Israeli bashama
4Umfweni kuno, imwe mwe banyanyantilila ababusu,
mwe besha ukulofya abalanda muli cino calo.
5Imwe mulasosa amuti,
“Bushe ni lilali umweshi upya ukapwa,
pakuti fwe bene tuleshitisha ifisabo fyesu?
Bushe ubushiku bwe Sabata bulepwa lilali,
pakuti fwe bene tutampe ukushitisha iŋanu?
Twakulaninika umutengo,
twakulabomfya ifipimo fyabufi no kulafitelula,
pakuti tulecenjesha abo tuleshitishako.
6Twakulashita abalanda mu ndalama,
ukukabula ababusu ne nsapato,
no kushitisha iŋanu ishishili bwino.”
7Yawe nalapa pa cilumba cakwa Yakobo ati,
“Napalifye ine, nalapa ukuti ine nshakatale ndaba ifibi fyenu ifyo imwe mucita.
8Kanshi nomba kukaba icinkukuma,
imwe bonse muli cino calo mukaloosha.
Icalo conse cikatenta,
cikatumbana no kuifubula panshi ngo mumana wa Nailo,
ulya waba mu calo ca Egupto.
9“Pali ubo bushiku ine nkawisha akasuba ilyo kakaba pakati ka mutwe,
nkaleta ne mfifi pa calo ilyo akasuba kaciliko akatuntulu.
Nine ne Mfumu Yawe ndelanda.
10Inshikunkulu shenu ine nkashisangula amalilo,
ne nyimbo shenu shonse ishansansa ine nkashisangula inyimbo shabulanda.
Nkalenga mukafwale insalu shabulanda,
mukabeye inkuso pakulanga ubulanda.
Mukaba nga bafyashi abaleloosha umwana wabo umwaume uwabafye umo mpo.
Ubo bushiku bukaba ubwabulanda nganshi ukufikafye na pa mpela.
11“Nine Imfumu Yawe ndelanda ukutila,
inshita imo ikafika ilyo ine nkaleta icipowe mu calo cino.
Mwe bantu mukalaumfwa insala,
nomba nayo tayakabe nsala yakufwaya icakulya iyoo.
Mukalaumfwa icilaka,
nomba naco tacakabe cilaka cakufwaya amenshi iyoo.
Mukalaumfwa insala yakufwaya ukulapokelela amashiwi kuli ine ne Yawe.
12Mukalaendauka,
mukalati mwatula ku kapinda ka ku kuso,
mwalola ku kapinda ka ku kulyo,
kabili mwatula ku kabanga,
mwatentemukila ku masamba.
Konsefye mukalafwayako ukupokelela amashiwi kuli ine ne Yawe,
nomba nakalya mukalaicushafye.
13Ubo bushiku abakashana ababa imbeka,
na balumendo ababulamba,
bakalasenukafye kulwa cilaka.
14Imwe mwe bantu, mwe balumbula amashina ya tulubi twa mu Samaria
pakulapa amuti, ‘Napalifye umulungu wa ku Dani,’
nangu, ‘Napalifye umulungu wa ku Beresheba,’
ala mukawa, no kubuuka tamwakatale amubuuka nakalya.”