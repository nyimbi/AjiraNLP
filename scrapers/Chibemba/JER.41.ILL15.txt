Gedalia bamwipaya
1 Mu mweshi walenga cine lubali, Ishimaeli mwana Netania, mwishikulu Elishama, uwa mu lupwa lwabufumu kabili uwali umo pali bacilolo ba mfumu, alishile ku Misipa pamo na bantu ikumi limo kukumona Gedalia mwana Aikamu. Ilyo balelya icakulya pamo mu Misipa mwine, 2Ishimaeli mwana Netania pamo na bantu ikumi limo abo ali nabo, baima, babuula impanga shabo, baipaya na Gedalia mwana Aikamu, mwishikulu Shafani, uo imfumu ya ku Babiloni yalashike ukulateeka icalo. 3Kabili Ishimaeli aipaya na bena Yuda bonse abali na Gedalia mu Misipa, aipaila kumo na bashilika abena Kaludea abaliko.
4Ubushiku bwakonkelepo ukufuma apo baipaile Gedalia, ninshi no kwishibikwa tacilaishibikwa ukuti Gedalia nabamwipaya, 5awe kwaisa na baume amakumi cine konse konse (80), batula ku Shekemu na ku Shilo na ku Samaria. Baisa nababeya imyefu, nabalepaula ne nsalu shabo, nabaitetaula ne mibili yabo pakulanga ubulanda. Baisa nabasenda imitulo ya cabunga no bubani pakuti bafituule mwi Tempele lyakwa Yawe. 6Ishimaeli mwana Netania nao afuma na mu Misipa, aya kukubasengela, ninshi napumapo no musowa. Cilya afika apo bali, abeba ati, “Aleni ingileni, mumonane na Gedalia mwana Aikamu.” 7Kutifye cilya baingila mu musumba, awe Ishimaeli mwana Netania pamo na bantu bakwe babepaya, baposa ne fitumbi fyabo mu cimukanda cimo.
8Nomba pali abo bene bantu, bambi ikumi limo bena baeba Ishimaeli abati, “Mukwai, ifwe mwitwipaya. Pantu ifwe natukwata iŋanu na male na mafuta ya miolifa no buci, no kufifisa twalififisa mu mpanga.” Kanshi bena epakubalekafye, ukwabula ukuti abepaye nga banabo. 9Icimukanda ico Ishimaeli aposelemo ifitumbi fya bantu bonse abo aipeye, cali icikulu. Ni mfumu Asa ewaimbile pakuti emo ileipokolwelako kuli Baasha imfumu ya calo ca Israeli. Ishimaeli aliciswishe ne fitumbi fya bantu abo aipeye.
10Elyo Ishimaeli mwana Netania abuula abana ba mfumu abanakashi, na bantu bambi abashelepo mu Misipa, abo Nebusaradani mushika mukalamba wa fita aebele Gedalia mwana Aikamu ukuti alebasunga, abasenda bunkole, alungama na ku calo ca bena Amoni.
Yoanani apususha abantu
11Yoanani mwana Karea pamo ne ntungulushi sha fita ishali pamo nankwe, bati bomfwe ubupondo ubwacitile Ishimaeli mwana Netania, 12awe baimya abantu babo bonse, baya mukumulwisha, baya musanga mupepi ne cishiba icikulu icaba ku Gibeoni. 13Cilyafye bankole bonse abo Ishimaeli asendele bamona Yoanani mwana Karea pamo ne ntungulushi sha fita, awe batemwa nganshi. 14Kanshi bankole abo Ishimaeli aikete mu Misipa, nabo epakwaluluka babutukila na kuli Yoanani mwana Karea. 15Ishimaeli mwana Netania pamo na bantu bakwe cine konse konse bena babutuka, bafulumukila na mu calo ca bena Amoni.
Bafwaya ukubutukila ku Egupto
16Elyo Yoanani mwana Karea, na bakalamba ba fita abo ali nabo, basenda abantu bonse abashele muli bunkole ukufuma ku Misipa, abo apokolwele ukufuma kuli Ishimaeli mwana Netania panuma yakusha aipaya Gedalia mwana Aikamu. Pa bantu aba pali abashilika, abanakashi, abaice na bamutungwi abo Yoanani afumishe ku Gibeoni. 17No kwima baima, kabili batala batubilishako ku Geruti Kimuhamu ukwali mupepi na Betelemu. Elyo kabili balapanga ukuya ku Egupto, 18pakubutuka abena Kaludea. Baletiina abena Kaludea, pantu Ishimaeli mwana Netania aliipeye Gedalia mwana Aikamu, uo imfumu ya ku Babiloni yasontele ukuba umulashi muli ico calo.