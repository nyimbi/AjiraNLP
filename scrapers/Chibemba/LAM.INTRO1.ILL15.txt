Amashiwi ayakulondolola pali ici citabo
Icitabo caitwa ica malilo pantu emwalembwa inyimbo shisano ishabulanda isho ishalembwa palwa konaulwa kwa musumba wa Yerusalemu ku bena Babiloni mu mwaka walenga imyanda isano na makumi cine konse konse na mutanda (586) ilyo Kristu talafyalwa. Kabili cilanda pa mulandu wafyakonkelepo ilyo umusumba waonawilwe elyo na pakusendwa bunkole. Abantu bakwa Lesa baleumfwa ubulanda nganshi pantu ubufumu bwabo nabupwa, imfumu naifwa, kabili ifita fya bena Babiloni nafyonaula amalinga ya musumba ne Å‹anda yakwa Lesa iyine.
Imilembele ya ici citabo yaba mu musango wa mishikakulo yeka yeka, kabili intu yakosa mukupilibula no kulemba mu ndimi shimbi. Cila cipande caba na maversi amakumi yabili na yabili (22) kano icabutatu icaba na amakumi mutanda na mutanda (66). Nico kalemba akonkele ifilembo fya Cihibulu. Ifi filembo mu Cihibulu fyonse pamo fyaba amakumi yabili na yabili (22).
Kalemba batila ni Yeremia, kabili aishiba ukuti ifyabubifi no kukanabeela Lesa ecalengele umushobo wakwe abena Israeli ukandilwe muli iyo nshila. Eico ubulanda bwabela pabili, ekutila palwa konaika kwa musumba Yerusalemu kabili palwa fyabubifi fyabo ifyalengele umulandu. Nangu mu citabo conse mwafula amashiwi ya ndosha, lelo mwaliba na mashiwi ayakucetekela Lesa elyo ne subilo lya fya kuntanshi. Abena Yuda babomfeshe ishi nyimbo mu milumbe iyo balebomfya pakupepa Lesa mu nshiku shakufunga no kuloosha ishaleba ishakwibukishamo ubusanso ubwacitike mu nshiku shakwa Yeremia.
Imilandu yatantama ifi
Ubulanda no bucushi bwa Yerusalemu 1:1-22
Ukupingulwa no kukandwa kwa Yerusalemu 2:1-22
Ukukandwa ne subilo 3:1-66
Yerusalemu yaonaulwa 4:1-22
Ipepo lyakulomba ubwelelo no luse 5:1-22