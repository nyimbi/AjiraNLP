1Nga cinshi ico ushingalepwila umulu no kwisa panonshi?
Icakuti ne mpili kuti shalaitentelafye pa cinso cobe.
2Nga filya umulilo ubilima mu cisonso,
nefyo ubilausha amenshi peshiko,
efyo ulange abalwani bobe ishina lyobe ifyo lyaba,
uleke imishobo itutume pa cinso cobe.
3Limbi iwe walishile cita ifintu ifyakutiinya nganshi ifyo ifwe tushaenekele,
ilyo waikile panshi, impili shalitentele pa cinso cobe.
4 Awe takwatala akuba muntu uwaumfwapo nangu uwailukapo nangu ukumonapo Lesa umo uwaba no bulamba nga iwe,
uucitila abantu abamutetekela ifintu ifyaba ngefi.
5Iwe ulasekelela abomfwa insansa mukulacita ifyalungama,
abebukisha no kulaikala imikalile iyo iwe ufwaya ukuti baleikalilamo.
Nangu iwe watufulilwe pa kubifya kwesu,
awe ifwe twabikilepofye ukulabifya.
Nangu iwe utufulilwa apakalamba,
awe ifwe tulufyanyafye ukutula na ku kale.
Nomba tukapusuka shani?
6Bonsefye pano tupelele, tuli babifi,
nangu ifintu ifyawamisha ifyo ifwe tucita,
awe nafyo fine fintu fyakowela nge cikolopo.
Pa mulandu wa kubifya kwesu ifwe twaba nga mabula ayauma,
twaba nga yasendwa ku mwela.
7Pali ifwe, tapaba nelyo umo uukupepa,
nangulafye umo uukukuuta mutuule.
Pantu iwe walifisa icinso cobe kuli ifwe,
no kutusuula iwe walitusuulako pa mulandu wa bubifi bwesu.
8Lelo kwena we Yawe, niwe Shifwe.
Ifwe twabafye nge bumba, nobe waba nga na kabumba.
Ifwe niwe watubumba.
9Kanshi wilatufulilwa ifi, we Yawe,
nangu ukulaibukisha lyonse ububifi bwesu.
Uloleshe pali ifwe fwe bantu bobefye,
shi wingalatubelelako uluse.
10Imisumba yobe iyamushilo nomba ilifye ifibolya,
umusumba wa Sioni naonaika,
mu Yerusalemu mwine mushelefye ifipompa.
11IÅ‹anda yesu iyaba iyamushilo kabili iyalulumbi,
iyo ifikolwe fyesu fyalekulumbilamo,
awe nayo ine baliyoca ku mulilo.
Ne ncende shonse isho ifwe twalecankilwa,
awe nasho shalyonaika.
12We Yawe, bushe iwe uletilapo shani pali ifi fyonse?
Bushe tawacitepo cimo?
Bushe uletulekafye tulecula no kutulengesha ubulanda?