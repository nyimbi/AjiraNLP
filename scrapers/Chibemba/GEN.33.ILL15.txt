Yakobo akumana na Esau
1Ilyo Yakobo ainwine amenso, amwene Esau aleisa ali na bantu bakwe imyanda ine (400). Kanshi Yakobo epakupatulula abana. Bamo abatwala kuli Leya, bambi kuli Rakeli na ku basha bakwe abanakashi babili. 2Abika abasha bakwe abanakashi na bana babo pantanshi, elyo akonkeshapo Leya na bamwane, elyo Rakeli na Yosefu bena panuma. 3Yakobo umwine ena abatangilila bonse. Cilya aya alepalama kuli munyina, afukama no kukontamina panshi imiku cine lubali (7). 4Lelo Esau abutuka ulubilo kukumanya munyina. Amufukatila kabili amukumbatila no kumutomona pakumuposha. Na bonse babili balalila. 5Elyo Esau ainuna amenso amona abanakashi na bana babo, aipusha Yakobo ati, “Nga aba muli nabo ni bani?” Yakobo ayasuka ati, “Aba, bana abo Lesa, ku luse lwakwe, apeela umubomfi obe.” 6Elyo abasha banakashi babili na bana babo bapalama kuli Esau, bakontamina panshi. 7Elyo pakonka Leya na bamwane, nabo baisa mufukamina no kukontamina panshi. Pakulekelesha Yosefu na Rakeli nabo baisa fukamina Esau no kukontamina panshi.
8Elyo Esau aipwishe Yakobo ati, “Bushe cinshi ulefwaya ukucita ne mikuni ya fitekwa filya nkumenye?” Yakobo amwasuka ati, “Ala shikulu ndefwaya ukuti munsekelele.” 9Lelo Esau amweba ati, “Awe munyinane ine nalikwata ifitekwa ifingi. Iwe sungafye ifitekwa fyobe.” 10Yakobo nao ati, “Iyoo, napapata, nga cakuti naunsekelela, poka ubupe bwandi. Pantu ine, pakumona impumi yobe, cili kwati ndemona impumi yakwa Lesa, pali ifi wampokelela bwino. 11Kanshi napapata pokelela ubupe bakuletele, pantu Lesa ku luse lwakwe alimpeela fyonse ifyo nkabila.” Elyo Yakobo abikapofye ukupapata, asuka Esau apoka ubupe.
12Elyo Esau asosa ati, “Ale kanshi natutampeko ubulendo bwesu, twalaendela pamo.” 13Lelo Yakobo amweba ati, “Shikulu nawishiba ukuti abana tabalakosa, kabili ine nine ndi nokusunga impaanga, imbushi ne ŋombe ishileonsha utwana. Elyo nga cakuti bashensha lunkwa lunkwa akasuba konse nangufye pa bushiku bumo, inama shonse ninshi shikafwa. 14Kanshi shikulu, natangilekofye, na ine ne mubomfi wenu nakulaisa buce buce ukulingana napo ifitekwa fili pantanshi na bana bandi bakulaendela, mpaka nkese fika kuli iwe shikulu ku Seiri.” 15Esau epakusosa ati, “Kanshi leka nkushileko abantu bamo abakwenda nabo.” Yakobo ayasuka ati, “Nga ico ulecitila ifyo cinshi? Ine ico ndefwayafye cakuti iwe shikulu unsekelele.” 16Kanshi pali ubo bwine bushiku, Esau aima abwelelamo ku Seiri. 17Lelo Yakobo wena aya ku Sukoti, eko aikuulila iŋanda, kabili akuulako ne misakuta umwakwikala ifitekwa fyakwe. Kanshi eco betila ilya ncende Sukoti.
18Panuma ilyo Yakobo abwelele ukufuma ku Padani Aramu, afikilefye umutende ku musumba wa Shekemu mu calo ca Kenani. Acita ne nkambi mupepi no musumba. 19Iyi mpanga acitilepo inkambi ashitile pa ndalama isha silifa umwanda umo (100) kuli bamwana Hamori wishi wakwa Shekemu. 20Muli iyi ncende, emo akuula ubulambo, abwinika ne shina lya Eli Elohe Israeli.