Yawe akonkomesha Yeremia
1Kabili ishiwi lyakwa Yawe lyaishile kuli ine ne Yeremia aliti, 2“Iwe wikopila muli cino calo, wikafyalilamo na bana. 3Ine nalakwebelapo ifyalaswa fiponene abana abafyalilwa muli cino calo, ifikaponena na banamayo ababapapa na bawishi bene. 4Bonse bali nokufwa ku malwele ayabipisha. Tapakabe wakubaloosha, no kushiikwa tabashiikwe. Bakulatulumanafye nge mina ya citindi. Bali nokufwa ku nkondo na ku cipowe, ne fitumbi fyabo fikaba e cakulya ca fyuni neca finama fya mpanga.”
5Ifi efyasosa Yawe. “Iwe tekwesha kulaingila mu ŋanda umuli icililo. Tecakwesha ukulalangulukilako umuntu nelyo umo. Pantu ine nomba nshabaletele cibote, nimfumyapo amapaalo yandi no kutemwa kwandi kabili nshabacitileko uluse nakalya. 6Abakankala na balanda bene bali nokufwa muli cino calo, ukwabula no wakubashiika nangufye uwakubaloosha. Tamwabe no wakuitetaula umubili nangufye uwakubeya ulukuuso pakulanga ubulanda. 7Uulefwilwa tali nakumonapo nelyo umo uwakumuletelako icakulya nangufye icakunwa pakumukoselesha. Nangufye uulefwilwa wishi atemwa nyina, ala nao wine takamonepo nelyo umo uwakumutalalikako umutima.
8“Kabinge tekwesha kulaingila mu ŋanda umuli amalila, kukulyamo nangu kukunwamo pamo nabo. 9Umfwikishe ifyo ndesosa ine ne Yawe umwine wa fita, ine ne Lesa wakwa Israeli. Ine muno muntu ndebaputukisha utupundu twansansa, na mashiwi yene aya bashibwinga naya banabwinga. Abantu ababa muno muntu bali nokusangwapo no kuimwena abene ifyalabaponena.
10“Ilyo wakulaeba abantu ifi fyonse, bena bakulakwipusha umulandu uulengele ukuti ine ne Yawe mbakande ifi mu bukali. Bakulakwipusha umulandu uo bacita, bakulakwipusha no bubifi ubo babifya kuli ine ne Yawe Lesa wabo. 11Elyo iwe ulebasukafye ukuti ine ne Yawe ndetila nati, ‘Icilengele nico ifikolwe fyenu fyalinsangukile, fyalikonkelela imilungu imbi imbi no kulaipepa no kulaibombela. Fyalinsuulile, fyakaana no kulanakila amafunde yandi. 12Nomba imwe namubipishapo pa fikolwe fyenu. Bonsefye apo mwapela mwalyumalala imitima, muli babi, mwalikaana no kulambeela. 13Kanshi nomba ine nalamufumyamo muli cino calo, nalamufwinta mu calo cimo ico imwe mushaishiba, ico ne fikolwe fyenu fine fishaishibe. Umo mwine emo mukalabombela imilungu imbi imbi akasuba no bushiku, no luse ine nshakamukwatile nakalya.’”
Yawe akapususha Israeli
14“Lelo, inshita imo yalafika ilyo kushabe nelyo umo uwakulandapo ati, ‘Mu cishinkafye cakwa Yawe Umumi uwafumishe abena Israeli mu calo ca Egupto.’ 15Pakulapa ine nomba bakulatilafye, ‘Mu cishinkafye cakwa Yawe Umumi uwafumishe abena Israeli mu calo ca ku kapinda ka ku kuso, na mu fyalo fimbi fyonse umo ena abasalanganishe.’ Ee, ine nkababwesesha muli cino calo cabo, ico napeele ifikolwe fyabo.
16“Moneni, ine ndeita abalondo abengi abakwisa ikata aba bantu nga filya fine bekata isabi. Elyo ndeita na balunshi abengi, abakwisa mukulabalunga nge nama mu mpili shonse na mu tupili tonse na mu ncengo sha mabwe mwine.” Ifi efyasosa Yawe. 17“Ine ndamona fyonsefye ifyo bena bacita. Tapaba nelyo cimo icafisama kuli ine. Ifibi fyabo fyaba pa mulola wandi. 18Pa bubi bwabo na pa bulungani bwabo ine nkabakandilapo libili. Nabakowesha icalo candi ku tulubi utushakwata bumi nga filya fine ifitumbi fiba. Mu calo ico nabapeela, nabesushamo ifimpashanya fya milungu yabo iyabufi.”
Ipepo lyakwa Yeremia ilyakutetekela Yawe
19We Yawe, we cubo candi kabili niwe unkosha,
ni muli iwe ine mfisama pa nshita ndi mu bwafya.
Abantu ba mishobo yonse ni kuli iwe bakesa,
bakatula umwapelela icalo conse.
Bakesa kuli iwe, bakatila nokuti,
“Ifikolwe fyesu, ala milungu yabufi e tulubi bali nato,
utunangwafye, na maka tatwakwata nakalya.
20Bushe umuntunse alikwatapo amaka ayakuipangila imilungu?
Kuti aesha, lelo ninshi mu cacine te milungu iyoo.”
21“Eico kanshi ine ne Yawe Lesa,
nalabeshibisha calimo ubulamba bwandi no lukula lwandi,
nabo balashininkisha ukuti kanshi nine Yawe, e shina lyandi.”