Yosefu aisokolola kuli bamunyina
1 Kanshi Yosefu asukile afilwa ukushipikisha pa cinso ca bantu abalemubombela. Elyo aikatisha ishiwi ati, “Bonse abali muno bafumemo.” Kanshi tamwali nelyo umo na Yosefu ilyo aisokolwele kuli bamunyina. 2Kabili alikatishe nganshi pakulila icakuti na bena Egupto balyumfwile uko alelila. Neci cintu casukile caumfwika na kwisano kwa Farao. 3Elyo Yosefu aeba bamunyina ati, “Nine Yosefu! Bushe batata bacili abomi?” Lelo bamunyina baikatwa no mwenso pakumumona, bafilwa nokumwasuka. 4Elyo Yosefu aeba bamunyina ati, “Palameni kuno.” Awe bamupalama. Elyo asosa ati, “Nine Yosefu munyinenwe uo mwashitishe ku Egupto. 5Nomba mwiba na bulanda, kabili mwiifulilwa mwe bene pali ico mwanshitishe bandeta kuno, pantu ni Lesa ewantangishe pakuti mpusushe ubumi bwa bantu. 6Nomba imyaka yaba ibili iya cipowe mu calo, kabili kushele imyaka imbi isano iyo kushakabe kulima nelyo ukusombola. 7Lelo Lesa antumine ukumutangilila pakumupusushishako ku cipowe abakashala pano isonde, elyo no kupususha ubumi bwenu apakalamba. 8Kanshi teimwe mwandetele kuno iyoo, ni Lesa. Lesa alincita cilolo wakupanda Farao amano, mushika wa kwisano lyakwe lyonse na kateeka wa calo conse ica Egupto.
9 “Kanshi kabiyeni bwangu bwangu kuli batata, muli nokuya beba amuti, ‘Umwana wenu Yosefu aleti, Lesa alincita kateeka wa calo conse ica Egupto. Kanshi mwise kuno ndi, mwikokola. 10Mukesa ikala mu mpanga ya Gosheni. Kabili mukabafye mupepi na ine, imwe bene, abana benu na beshikulu benu, impaanga ne mbushi shenu, iŋombe shenu na fyonsefye ifyo mwakwata. 11Nine wine nkalamufwaila ifyakulya mu Gosheni pantu kucili na imbi imyaka isano iya cipowe iyili nokwisa. Pantu nga teifyo ninshi imwe na bantu muli nabo ne fitekwa fyenu fyonse mukaponena mu bupina.’
12“Awe mwaimwena mwe bene, na iwe munyinane Benjamini waimwena, ukuti icine cine nine Yosefu ne ulelanda na imwe. 13Mukaye shimikila batata umucinshi bampeela muno Egupto, elyo na fyonse ifyo mumwene. Kabili mukendeshe ukuleta batata kuno.” 14Elyo Yosefu akumbatila Benjamini munyina alalila no kulila. Benjamini nao akumbata Yosefu, alalila. 15Kabili Yosefu alatomona bamunyina pakubaposha, ninshi alelila nokulila. Panuma ya ifi elyo bamunyina balanda nankwe.
16Ilyo ilyashi lyafikile kwisano kwa Farao ukuti bamunyina bakwa Yosefu nabesa, Farao na bacilolo bakwe bonse balisansamwike. 17Farao epakweba Yosefu ati, “Webe bamunonko auti, ‘Mucite ifi. Twikeni inama shenu ifipe mubwelelemo ku calo ca Kenani. 18Mukaye buula bawiso ne ndupwa shenu, mukabalete kuno. Ine nkesa mupeela impanga yawamisha muno mu Egupto elyo mukaleipakisha ku fisabo ifisuma fya muno calo.’ 19Kabili ubakonkomeshe nokuti, ‘Sendeni amaceleta ya muno Egupto pakusendelamo abana benu na bakashi benu. Kabili mukasende shinwe nokwisa kuno. 20Mwikasakamana pa fipe fyenu mukasha, pantu fyonse ifyawamisha mu calo conse ica Egupto fikaba fyenu.’”
21Kanshi bamwana Israeli nabo efyo bacitile. Yosefu abapeele amaceleta ngefyo Farao akonkomeshe. Kabili abapeele ne fyakulya pa bulendo. 22Yosefu apeele cila muntu icakufwala icipya, lelo Benjamini wena amupeele indalama sha silifa imyanda itatu (300) ne fyakufwala ifipya fisano. 23Wishi ena amutumine bapunda ikumi limo abamusendele ifintu ifyawamisha ifya mu calo ca Egupto, elyo na bapunda abakota ikumi abasendele iŋanu, imikate ne fyakulya fimbi ifya pa bulendo. 24Elyo Yosefu abaleka ukuti baleya. Cilya balaya abeba ati, “Mwilaumana mu nshila!”
25Kanshi balimine bafuma mu Egupto baisa kuli shibo Yakobo mu calo ca Kenani. 26Elyo baeba shibo abati, “Ala Yosefu epo acili umumi! Kabili euteeka ne calo conse ica Egupto.” Yakobo asunguka, afilwa nokusumina ifyo bamweba. 27Lelo ilyo bamweba fyonse ifyo Yosefu abebele, kabili amona na maceleta Yosefu atumine ayakumutwala ku Egupto, lyena umutima wakwa shibo Yakobo waikala. 28Elyo Israeli asosa ati, “Nashininkisha kanshi! Umwana wandi Yosefu acili umumi. Ndifye nokuya mumona ilyo nshilafwa.”