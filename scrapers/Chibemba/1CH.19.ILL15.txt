Davidi alwisha abena Amoni
1Panuma ya nshita iyi, Nahashi imfumu ya bena Amoni alifwile elyo umwana wakwe ewamupyene pa bufumu. 2Davidi atontonkanya ati, “Kanange uluse kuli Hanuni umwana wakwa Nahashi, pantu wishi alilangile uluse kuli ine.” Kanshi Davidi epakutuma inkombe kuli Hanuni kukulanga icililishi cakuloosha wishi. Ilyo inkombe shakwa Davidi shafikile kuli Hanuni mu calo ca bena Amoni mukuyaloosha, 3bacilolo ba bena Amoni basosa kuli Hanuni abati, “Bushe muletontonkanya ukuti Davidi alecindika wiso mukutuma abantu bakwe kuli imwe mukulanga icililishi cakuloosha? Bushe aba bantu bakwe tabeshilefye mukulengula na mukufwailisha icalo kukuconaula?” 4Kanshi Hanuni epakwikata abantu bakwa Davidi, ababeya, aputula na malaya yabo pakati pa matako no kubabweseshamo.
5Ilyo umuntu umo aishile eba Davidi pa fyacitike kuli aba bantu, atuma inkombe shakuya bakumanya, pantu balibasebenye nganshi. Imfumu epakusosa aiti, “Ikalenifye ku Yeriko mpaka imyefu yenu ikamene, elyo mukabwele.” 6Ilyo abena Amoni bailwike ukuti naba lufyanya kuli Davidi, Hanani na bena Amoni batuma indalama amatalanta ikana limo (1,000) isha silifa ishakwashimina amaceleta elyo na bakensha wa maceleta ukufuma kuli Aramu Naharaimu, Aramu Maaka elyo na Soba. 7Bayashima amaceleta amakana amakumi yatatu na yabili (32,000) na bakensha wayako, pamo pene ne mfumu ya ku Maaka na bashilika baiko, baisa cita inkambi mupepi na ku Medeba. Elyo abena Amoni nabo bafuma mu mishi yabo balongana no kwisa mukulwa.
8Ilyo Davidi aumfwa ifi, Davidi atumako Yoabu ne fita fyonse ifya baume babulwi ababulamba. 9Elyo abena Amoni bafuma baisa tantama mu mpuka shakulwilamo pa mpongolo yakwingilila mu musumba wabo, ninshi imfumu ishaishile shilifye sheka mu mpanga pa lwalala. 10Cilya Yoabu amona ukuti kuli imilongo yabulwi kuntanshi elyo na ku numa yakwe, asalapo fimo ifita ifyacenjela nganshi mu Israeli no kufitantamika ukulungamana na bena Aramu. 11Ifita fimbi ifyashala apeela mu maboko yakwa munyina Abishai kukufyangalila. Kabili afitantika ukulungamana na bena Amoni. 12Elyo Yoabu asosa ati, “Nga cakuti abena Aramu bancila amaka, awe lyena uli nokwisafye mukumpokololako. Lelo nga cakuti abena Amoni bakucila amaka, elyo ndi nokwisa mukukupokololako. 13Natube abakosa kabili abashangila pakuti tulwileko na maka abantu besu pamo ne misumba yakwa Lesa wesu. Shi Yawe nacitepo icilewama mu menso yakwe.” 14Kanshi Yoabu na bashilika ali nabo bafuma mukulwisha abena Aramu, awe nabo bafulumuka ukufuma pantanshi yabo. 15Cilya abena Amoni bamona ukuti abena Aramu balafulumuka, nabo bene bafulumuka pa cinso cakwa Abishai munyina kabili baya ingila na mu musumba. Kanshi Yoabu epakubwelelamo ku Yerusalemu.
16Panuma cilya abena Aramu bamona ukuti babacimfya ku bena Israeli, batuma inkombe shaya ita abena Aramu bonse abali kwishilya lya mumana. Elyo Shofaki umukalamba wa fita fyakwa Hadadesa ewalebatungulula. 17Ilyo Davidi bamweba pali ifi, alonganika abena Israeli bonse bayabuka no mumana wa Yordani. Abapalamina elyo abatantika mu milongo ya bulwi kuntanshi yabo. Davidi atantamika abashilika bakwe kukukumanya abena Aramu mu bulwi, bayamba no kubalwisha. 18Lelo abena Aramu bafulumuka pantanshi ya bena Israeli. Kabili Davidi nao epakwipaya abali pa maceleta yabo amakana cine lubali (7,000), na bashilika ba pa makasa amakana amakumi yane (40,000). Elyo aipaya na Shofaki umukalamba wa bashilika. 19Ilyo ababomfi bakwa Hadadesa bamona ukuti babacimfya ku bena Israeli, bapanga umutende na Davidi bayamba no kumubombela. Kanshi abena Aramu tabafwaile ukwafwa abena Amoni nakabili.