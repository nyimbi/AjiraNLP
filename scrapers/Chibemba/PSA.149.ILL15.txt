1Lumbanyeni Yawe!
Imbileni Yawe ulwimbo lupya,
mulumbanyeni mu lukuta lwa bamupetamina.
2Uleke abena Israeli basekelele muli Kabumba wabo,
uleke na ba mu Sioni bangile Imfumu yabo.
3Nabalecinda pakulumbanya ishina lyakwe,
balelisha insombo na maseese.
4Pantu Yawe alacankilwa abantu bakwe,
abaicefya alabafwika ingala ye pusukilo.
5Uleke abapetamina Lesa basekelele mu bucindami bwakwe,
baleaula no tupundu pa masanshi yabo.
6Uleke amalumbo yakwa Lesa yafume mu tunwa twabo,
na mu minwe yabo bekate impanga ishatwa konse konse.
7Eshakulandwilako imishobo ya bantu,
no kukandilako abantu,
8no kukaka ishamfumu shabo iminyololo,
na bakankala babo mu makusu ya fyela.
9Ekufikilisha ubupingushi ubwalembwa pali aba bantu.
Uku ekucindamikwa kwa bapetamina Lesa bonse.
Akulumbanyeni Yawe!