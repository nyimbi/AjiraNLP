1Amashiwi yakwa Yeremia mwana Hilikiya, uwali umo pali bashimapepo abali mu mushi wa Anatoti mu citungu cakwa Benjamini. 2Ishiwi lyakwa Yawe lyaishile kuli Yeremia pa nshita Yosia umwana wa mfumu Amoni aleteeka icalo ca Yuda, mu mwaka walengele ikumi limo na itatu (13) apo abelele pa bufumu. 3Nakabili Yawe alilandile kuli Yeremia pa nshita Yehoyakimu mwana Yosia ali pa bufumu bwakuteeka icalo ca Yuda. Elyo ukutula ilyo line alelanda kuli ena inshita ishingi, ukushintafye napo abena Yerusalemu basendelwe muli bunkole, mu mweshi walenga isano, mu mwaka walengele ikumi limo na umo (11) apo Sedekia mwana Yosia abelele pa bufumu bwakuteeka icalo ca Yuda.
Yawe asonta Yeremia ukuba kasesema
4Ishiwi lyakwa Yawe lyaishile kuli ine aliti,
5“Ilyo nshilati nkubumbe munda muli noko, ninshi ine nalikwishiba,
ilyo iwe ushilati ufyalwe, ine ninshi nalikupatula.
Ninshi ine nalikusonta ukuba kasesema ku mishobo ya bantu.”
6Na ine epakwasukapo nati, “Iyee we Yawe, awe ine nshaishiba kulanda, kabili ine ncilifye umwaice.”
7Lelo Yawe ena pakunjasuka atifye,
“Iwe witila ine ndi mwaice,
iwe wakulayafye ku bantu abo ine nakulakutumako,
wakulaya mukubeba fyonse ifyo ine nakulakukonkomesha.
8Tecakwesha kulabatiina iyoo,
pantu ine nakulaba nobe pakuti ndekupokololako.
Ifi efyasosa Yawe.”
9Elyo kabinge Yawe atambika ukuboko, ankumya pa kanwa, anjeba nokuti,
“Mona nomba nabika amashiwi yandi mu kanwa kobe,
ayo iwe uli nokulalanda.
10Mona, pa bushiku bwa lelo ine nakulashika pa bantu ba mishobo,
na pa fyalo fya shamfumu ifyalekana lekana.
Amaka nakupeela yakunukaula no kubongolola,
yakonaula no kulofya,
yakukula no kulimba.”
11Elyo kabili ishiwi lyakwa Yawe lyaishile kuli ine aliti, “Yeremia, bushe cinshi ico wamona?”
Na ine nayasuka nati, “Namona umusambo wa muti wa Alumondi.”
12Yawe nao epa kunjasuka ati, “Ee, nifyo fine, walungika, pantu ine ndalolela pakuti mone ukuti ifyo nsosele fyafikilishiwa.”
13Nakabili ishiwi lyakwa Yawe lyaishile kuli ine aliti, “Cinshi na cimbi ico wamona?”
Na ine nayasuka nati, “Namona inongo ilebilauka, kabili ifutatile ku kapinda ka ku kuso.”
14Elyo Yawe nao anjeba ati, “Ku kapinda ka ku kuso kwine ekukafuma icinkunka icikesa ponena abantu bonse abekala muli cino calo. 15Pantu nomba ine ne Yawe nalaita abantu aba mu shamfumu shonse isha ku kapinda ka ku kuso, efyasosa Yawe. Ishamfumu shabo cila imo ikesa teeka icipuna caiko icabufumu pa mpongolo ya musumba wa Yerusalemu, no kwisa shinguluka ilinga lyauko lyonse, no kushinguluka imisumba imbi iya mu calo ca Yuda. 16Efyo nkapingula abantu bandi pa mulandu wa kubifya kwabo no kunsangukila, pakulafutumwina imilungu ububani, no kupepa utulubi uto abene baipangila.
17“Nomba iwe ima ipekanye, kabiye no kubeba fyonse ifyo ine ndekukonkomesha. Tecakwesha ukubatiina iyoo, pantu ine kuti naisa kutiinya pa cinso cabo. 18Mona, ubwa lelo nakucita ukuba umusumba we linga, kabili ukuba ulupanda lwa cela, kabili nge linga lya mukuba ilyakulwishanya ne calo conse, kukulwishanya ne shamfumu sha mu Yuda, pamo na bacilolo, na bashimapepo, na bantu bene kumo aba mu calo. 19Bakakulwisha lelo tabakakucimfye nakalya, pantu ine nakulaba nobe pakuti ndekupokololako.” Ifi efyasosa Yawe.