Saulo na Yonatani bafwa
1Panuma ya mfwa yakwa Saulo, Davidi abwelele ukufuma uko aile lwisha no kucimfya abena Amaleki no kuya ikala mu Sikilagi inshiku shibili. 2Ubushiku bwalenga shitatu, umuntu umo aisa ukufuma ku nkambi yakwa Saulo, ninshi ne nsalu shakwe nashilepauka no lukungu luli ku mutwe wakwe. Ilyo afika pali Davidi, alambalala panshi mukupeela umucinshi.
3Elyo Davidi amwipusha ati, “Bushe ni kwisa wafuma?” Nao ayasuka ati, “Ine nafyukafye ukufuma ku nkambi ya bena Israeli.”
4Davidi amwipusha ati, “Cinshi cicitike? Njeba.” Nao ayasuka ati, “Abashilika abengi nabafulumuka ukufuma ku bulwi, elyo kabili abengi nabo nabafwa, na Saulo no mwana wakwe Yonatani nabo nabafwa.”
5Elyo Davidi atile ku mulumendo uwamuletele ilyashi, “Bushe iwe wishibe shani ukuti Saulo elyo no mwana wakwe Yonatani nabafwa?”
6Umulumendo ayasuka ati, “Ine naciba pa mulu wa lupili lwa Giliboa elyo namona Saulo ninshi ifumo nalimulasa elyo aba maceleta na benda pali bakabalwe balepalamina apo ali. 7Ilyo acipilibuka amona, elyo acinjita. Na ine nacasuka nati, ‘Ndi pano mukwai.’ 8Elyo anjipusha ati, ‘Bushe niwe ani?’ Na ine nayasuka nati, ‘Ndi mwina Amaleki.’ 9Epakunjeba ati, ‘Isa pano ndi, wise unjipaye! Ine ndifye mu mfwa, nelyo ncili umumi.’ 10Kanshi efyo naciya palama pali ena no kumwipaya, pantu nacishiba ukuti filya aciwa, teti abuuke no kuba no mweo. Elyo nabuula icisote icali ku mutwe wakwe, ne kosa ilyali ku kuboko no kufileta kuno kwine kuli shikulu wandi.” 11Awe Davidi na bantu bakwe bonse abo ali nabo babuula ifyakufwala fyabo no kulepaula. 12Baloosha no kulila elyo bafunga ukulya mpaka icungulo, pali Saulo na Yonatani umwana wakwe, pa fita fyakwa Yawe elyo na pa ŋanda yakwa Israeli pantu bafwile ku lupanga.
13Elyo Davidi aipusha umulumendo uwamuletele ilyashi ati, “Bushe ni kwi ufumine?” Nao ayasuka ati, “Ine ndi mwana wa mwinafyalo umwina Amaleki.” 14Elyo Davidi amwipusha ati, “Bushe mulandu nshi tawacikwatila umwenso wakwimya ukuboko kobe mukonaula umusubwa wakwa Yawe?”
15Elyo Davidi aita umo pa bantu bakwe nokutila, “Kabiye, umukome!” Kanshi epakumukoma, mpaka afwa. 16Elyo Davidi amweba ati, “Umulopa obe, ube pa mutwe obe. Pantu akanwa kobe ekakushinine ilyo usosele auti, ‘Ine nine njipeye umusubwa wakwa Yawe.’”
Davidi aloosha Saulo na Yonatani mu lwimbo lwa malilo
17Elyo Davidi aimbile ulwimbo lwa cililo pali Saulo no mwana wakwe Yonatani. 18Kabili akonkomeshe abena Yuda ukuti bafwile ukusambilisha ulu lwimbo lwakufwa ku buta, ngefyo calembwa mu citabo cakwa Yasha ukuti,
19“Ubucindami bobe we Israeli bwaipailwa pa mpili shobe.
Iye impalume ifyo shafwa!
20Tecakwesha ukucilandapo mu Gati,
nangu ukubilisha mu misebo ya mu Ashikeloni,
pantu abana banakashi ba Bafilisiti kuti basamwa,
elyo na bana abanakashi ba bashasembululwa kuti basansamuka.
21“Imwe mwe mpili sha Giliboa,
shi umume nangu imfula fikatala afiloka pali imwe,
nangufye ni mu mabala umufuma umutuulo wa cabunga.
Pantu kulya eko inkwela ya mpalume yakoweshiwe,
inkwela yakwa Saulo tayakalesubwa amafuta nakabili.
22Ukufuma ku mulopa wa abo baipeye,
na ku mafuta ya mpalume,
ubuta bwakwa Yonatani tabwabwelele,
nangu ulupanga lwakwa Saulo ukubwelako ibusha.
23“Saulo na Yonatani abatemwikwa kabili abantu abasuma,
mu bumi bwabo elyo na pa kufwa kwabo tabapatukene.
Bali abayanguka pakwima ukucila kapumpe,
no kukwata amaka ukucila inkalamo.
24“Imwe mwe bana banakashi bakwa Israeli loosheni Saulo,
uwamufwikile insalu ishakashika cee ne shatelela bwino,
uwabikile ifyabengeshima fya golide pa mingila yenu.
25“Yangu ifyo impalume shafwila mu bulwi ee!
Yonatani alala uwafwa pa mulu wa mpili shenu.
26Ndi no bulanda pa mulandu wa iwe Yonatani we munyinane.
Wali umusuma nganshi kuli ine.
Icitemwiko cobe kuli ine cali icawamisha,
ukucila na pa citemwiko ca banakashi.
27“Yangu ifyo impalume shafwa ee!
Ne fyanso fyabulwi nafiloba.”