Lesa akakanda icalo ca Egupto
1Ishiwi lyakwa Yawe lyaishile kuli ine aliti, 2“We mwana wa muntu sesema kabili utile, ‘Ifi efyasosa Imfumu Yawe.
“‘Loosheni amuti, owee, we bushiku nobe ulashama.
3Pantu ubushiku nabupalama,
ubushiku bwakwa Yawe nabupalama,
bwalaba ubushiku bwa cikutika,
kabili ubwatoloto ku mishobo ya bantu.
4Mwalaba inkondo mu calo ca Egupto,
ne cililishi mu calo ca Kushi.
Balaipayamo abantu abengi mu calo ca Egupto,
kabili calatapwa ifyuma fyaciko,
no konaula imifula cakuulwapo.’
5“Muli iyi nkondo mwalafwamo abashilika aba ku Kushi, na ba ku Puti, na ba ku Lidia, na ba ku Arabia, na ba ku Libya. Mwalafwamo na bantu bandi bene pamo penefye na bena Egupto.
6“Ifi efyasosa Imfumu Yawe ati, ‘Bonse abapokololako icalo ca Egupto balafwila mu nkondo, ukutampilafye ku Migidoli ukufika ku Siene. Ibumba lyalulumbi ilya fita fya mu Egupto lyalaonaika.’ Efyasosa imfumu Yawe. 7Pa fyalo fyonse ifyasanguka amatololo, icalo ca Egupto cena ecalacilapo, ne misumba yaciko yalasangukafye ifibolya fyeka fyeka. 8Ilyo ndesonteka umulilo mu Egupto, no kwipaya bonse abacipokololako, elyo abantu baleshininkisha ukuti kanshi ine nine Yawe.
9“‘Pali bulya bushiku nkatuma inkombe na mato, shikaye tiinya abena Kushi mukubapumikishafye, nabo bakekatwa no mwenso pa bushiku bwakukanda Egupto. Pantu ubo bushiku nabupalama.’
10“Ifi efyasosa Imfumu Yawe ati, ‘Nkabula Nebukadinesa imfumu ya ku Babiloni, nkamutume kukuya ipaulula cinkupiti wa bantu ba mu Egupto. 11Ena akaya na bashilika bakwe abakalipisha pakuya onaula icalo. Bakaya sansa icalo ku lupanga, ne fitumbi fikalala ntangali ntangali mu calo. 12Nkakamya umumana wa Nailo, nkaleka na bantu ababi ebo bakaleteeka icalo ca Egupto. Nkaleka abenafyalo bakese onaula icalo conse ica Egupto pamo na fyonse ifyabamo.’ Nine ne Yawe nalanda.
13“Ine ne Mfumu Yawe ndesosa ukuti nkonaula utulubi, nkapwishishisha ne milungu yabufi iyaba ku Memfisi. Mu Egupto, ala tamwakatale amuba nakabili umuntu na umbi uwakuteeka icalo, pantu abantu ababamo ine nkabaletela umwenso. 14Nkonaula Patirosi uwabela mu Egupto lubali lwa ku kapinda ka ku kulyo, no kocamo umusumba wa Soani ulya wabela ku kapinda ka ku kuso. Nkakandamo no musumba ukalamba uwa Tebesi. 15Umusumba wa Pelusiumu uwakwatisha amalinga yamaka mu Egupto, ine nkauleka ukomfwishe apapela icipyu candi. Nkonaula abantu bonse aba mu Tebesi. 16Nkoca icalo ca Egupto, no musumba wa Pelusiumu ukashala ulekolomafye. Amalinga ya musumba wa Tebesi yakabongololwa, na mu musumba wa Memfisi mukaba ukulanguluka lyonse. 17Abalumendo ba mu musumba wa Heliopolisi na ba mu musumba wa Bubasiti bakafwa ku nkondo, na bantu bambi bonse bakasendwa muli bunkole. 18Mu Tapanesi mukafiita fititi ilyo nkonaula Egupto no kumupwisha ubulamba ubo aleitakishishapo. Mukaba icikutika mu Egupto, na bantu ba mu misumba yonse bakasendwa muli bunkole. 19Kanshi ifi efyo nkalimuna Egupto, elyo nabo bakeshiba ukuti kanshi ine nine Yawe.”
Yawe akontola amaboko yakwa Farao
20Mu mwaka walenga ikumi limo na umo (11), pa bushiku bwalenga cine lubali mu mweshi wapakubala, ishiwi lyakwa Yawe lyaishile kuli ine aliti, 21“We mwana wa muntu, ine ninkontola ukuboko kwakwa Farao, imfumu ya Egupto. Takuli nangu umo uwakuti amukakileko, nangu uwakumubikilako akapekesa nakalya, pakuti amone ukupola no kukwata amaka nakabili ayakwikatilako ulupanga. 22Kanshi ifi efyasosa Imfumu Yawe ati, ‘Ine ndi mulwani wakwa Farao, imfumu ya Egupto. Nalaya mukontola amaboko yakwe yonse yabili, ukuboko kulya kushele ukutuntulu, na kulya kwine kukontweke, no lupanga lwalaya lukuta mu minwe yakwe. 23Abena Egupto nalaswa mbasalanganishishe mu mishobo na mu fyalo ifyalekana lekana. 24Elyo nkakoshe na maboko ya mfumu ya ku Babiloni, nkaifyambatike no lupanga lwandi. Lelo Farao ena, awe ndemukontaula amaboko, akaŋonta, no kufwa akafwila pa cinso ca mulwani wakwe. 25Farao nkamupwisha amaka, imfumu ya ku Babiloni yena nkaikosha. Ilyo ine nkafumbatika imfumu ya ku Babiloni ulupanga lwandi, nayo ikalati nga yalupambula pakulwisha icalo ca Egupto, elyo abantu bonse bakashininkisha ukuti kanshi ine nine Yawe. 26Nalaswa nsalanganishishe abena Egupto mu mishobo ne fyalo fya pano isonde. Elyo nabo bakashininkisha ukuti kanshi ine nine Yawe.’”