Kuli kembisha mukalamba. Ulwimbo lwakwa Davidi umubomfi wakwa Yawe kabili uwaimbile kuli Yawe aya mashiwi pa bushiku ubo Yawe amupuswishe ukufuma ku balwani bakwe bonse na ku kuboko kwakwa Saulo. Atile ati:
1Nalikutemwa we Yawe we maka yandi.
2Yawe e cilibwe candi,
e ilinga lyandi kabili e kapokolola wandi,
Lesa wandi e cilibwe candi, muli ena emo mfisama,
e nkwela yandi, e lusengo lwe pusukilo lyandi,
kabili e shintililo lyandi.
3Ndekuuta kuli Yawe uwalinga ukulumbanya,
lyena napusuka na ku balwani bandi.
4Imyando ya mfwa yalinshingulwike,
amatamba yabonaushi yalintiinishe.
5Imyando ya ku calo ca bafwa yalimpombele,
ifiteyo fya mfwa fyali pa ntanshi yandi.
6Mu kupelelwa kwandi nakuutile kuli Yawe,
kuli Lesa wandi nalilile ukuti antuuleko.
Elyo aumfwa ishiwi lyandi ukufuma mwi Tempele lyakwe
akutika na kufyo nalelila.
7Pano isonde palisunkene no kutenta,
ne mifula ya mpili shonse yasunkana.
Kwaba ne cinkukuma pa mulandu wakuti alifulilwe.
8Mu myona yakwe mwafumine icushi,
umulilo uoca wafuma mu kanwa kakwe,
na kuli ena kwafuma umusolilo.
9Elyo aikile ukufuma ku mulu aisa pano panshi,
imfifi ikulu nganshi yali panshi ya makasa yakwe.
10Aninine pali kerubi no kupupuka,
alelemba pa mulu ninshi ali pa mapindo ya mwela.
11Alengele imfifi ukuba icifimbo cakwe,
na makumbi ayafitulukila nayamushinguluka.
12Mu lubuuto ulwali pa ntanshi yakwe mwafutumuka amakumbi,
kwaloka imfula yacitalawe ne misolilo.
13Yawe abulukuta ukufuma ku mulu,
ne shiwi lya Wapulamo lyaumfwika.
14Aposele imifwi yakwe no kusalanganya abalwani bakwe,
aponya no kubyata kwa nkuba, abafulumuna.
15Elyo panshi ya bemba palamoneka,
ne mifula ye sonde yashala pa mbilibili,
lintu walanda mu bukali bobe, we Yawe,
na maka ya kupema kobe yaumfwika.
16Elyo atambalike ukuboko kwakwe ukufuma mu mulu,
anjikata no kunsenda.
Angabwile ukufuma mu menshi ayengi.
17Ampokolwele ku balwani bandi abamaka,
ku bampata kabili abancila amaka nganshi.
18Banjimine mu bushiku bwa cinkunka candi,
lelo Yawe ali e shintililo lyandi.
19Amfumishemo no kumbika apapabuka,
andubula no kundubula pa mulandu wakuti alintemwa ine.
20Yawe ancitile ukulingana no bololoke bwandi.
Ukulingana na bukaele bwa maboko yandi, Yawe nanambula.
21Pantu ine ndacita ififwaya Yawe,
nshabala nsangukilapo Lesa wandi.
22Nshafumako ku mafunde yakwe yonse ayaba ku ntanshi yandi,
nshalufyapo nangu cimo ica mu fipope fyakwe.
23Ndi uwabula akalema ku cinso cakwa Yawe,
naliitalusha ne mwine ku bubifi.
24Eico, Yawe alinambula pa mulandu wa bololoke bwandi,
kabili alinambula ukulingana nefyo naikala uwakaele pa cinso cakwe.
25Ku bacishinka, we mfumu ulailanga uwacishinka,
na ku bakaele ulailanga uwakaele.
26Kuli abo abapwililika, ulailanga ukuba uwapwililika,
lelo ku ba misango ibi, ulailanga uwacenjela.
27Ulapususha abantu abaicefya,
lelo ulanasha abacilumba.
28We Yawe niwe usanika icengelo candi,
Lesa wandi uupilibula imfifi ukuba ulubuuto.
29Ku maka yobe kuti nasansa impuka ya mulalo,
kabili nga cakuti ndi na Lesa, kuti nawisha ilinga.
30Lelo Lesa ena, inshila yakwe yalilungama,
ne shiwi lyakwa Yawe lyacishinka,
Ena ni nkwela kuli bonse abafisama muli ena.
31Nga Lesa umbi ni nani ukucila pali Yawe,
nge Cilibwe ni ani ukucila pali Lesa wesu?
32Ni Lesa eumpangasha amaka,
no kulungamika inshila yandi.
33Eulenga makasa yandi ukuba nga makasa ya nsebula,
eungafwa ukwiminina apasansama pa mpili.
34Eusambilisha iminwe yandi kukulwa inkondo,
no kukosha amaboko yandi pakukana ubuta bwa mukuba.
35Walimpeela inkwela ye pusukilo lyobe,
ukuboko kwenu ukwa kulyo ekuntungilila,
nakwata ubucindami pa mulandu wakungafwa.
36Walikusha inshila umwakupita intampulo shandi,
na makasa yandi tayashetuka.
37Nasupile abalwani bandi mpaka nabasanga,
nshabweleleko mpaka nasha nabonaula.
38Nabakomaula mpaka bafilwa ukwima,
bonse bashala nabalala panshi ya makasa yandi.
39Pantu walimpangeshe amaka yakulwilako,
walenga na balwani bandi ukukontama pa nkasa shandi.
40Niwe walengele abalwani bandi bamfutatile inuma shabo pakufulumuka,
kabili abampata bena nabonaula.
41Ilintu abalwani bandi balilile ubwafwilisho,
takwali nangu umo uwakubapususha,
nelyo balilile kuli Yawe, tayaswike.
42Nalebonaula ngo lukungu lwa mu mwela,
no kubanyantaula nge loba lya mu misebo.
43Walimpususha ku mitundu ya bantu imbi,
walinenga ukuba kateeka wa mishobo,
na bantu abo nshaishibe balantumika.
44Na benafyalo balanakila pakumfwa ishiwi lyandi,
aba kutali bayamba no kubutukila kuli ine.
45Bena bonse baba abatompoka imitima,
besa baletutuma ukufuma mu malinga yabo.
46Nakalebalika kuli Yawe!
Napaalwe na matotelo icilibwe candi,
kabili asumbulwe Lesa Ipusukilo lyandi!
47E Lesa uunandwilako,
no kuncimfishako imishobo ya bantu bambi.
48Eumpususha ku balwani bandi,
no kunsumbula ukucila pa balufyengo,
no kumpokolola ku bantu babuluku.
49Eico, nkakulumbanya pakati ka mishobo we Yawe,
nkalakwimbila ishamalumbo ishe shina lyobe.
50Niwe ulenga imfumu yobe ukucimfya,
ulalanga uluse ulushipwa ku wasubwa obe,
kuli Davidi pamo na ku bufyashi bwakwe pe na pe.