Cenjeleni ku Bafalise na kuli Bakafundisha bamafunde
(Mako 12:38-39; Luka 11:43-46; 20:45-46)
1Elyo Yesu aebele amabumba ya bantu na basambi bakwe ati, 2“Bakafundisha bamafunde na Bafalise ebabuula amalo yakwa Mose. 3Eico kanshi mulekonka no kucita fyonse ifyo balemweba. Nomba mwilabapashanya mu micitile yabo, pantu tabakonka ifyo bafunda. 4Bakaka ifipe ifyafinisha, batwika na bantu ukusenda pa mabeya yabo. Nomba abene teti batenshemo nelyo panono. 5Ifintu fyonse ifyo bacita, baficitafye pakuti abantu babatambe. Bena pakulanga ukunakila Lesa, mulya bakakila utupande tumo utwa Malembo Yamushilo, uto bakakila pa mpumi na pa maboko, balafikusha nganshi. Elyo ne nsenkebele sha nsalu shabo nasho bashilefya lefyafye. 6Batemwa ifipuna ifyamucinshi pa malila, elyo ne ficindamishepo mu masinagoga. 7Kabili batemwa ukuti abantu balebaposha mu mansa sha fisankano balebeta nokuti, ‘Bakafundisha.’ 8Nomba imwe, mwilaleka abantu balemwita kafundisha, pantu mwakwatafye kafundisha umo, ico imwe bonse muli bwananyina. 9Pano isonde mwilaita nangu umo amuti, ‘Shifwe,’ pantu mwakwatafye Shinwe umo, uwaba mu mulu. 10Mwilaleka nelyo umo alemwita, ‘intungulushi,’ pantu mwakwatafye intungulushi imo, ni Kristu. 11Umukalamba pali imwe bonse, afwile ukuba ewakutumika. 12Pantu onse uuikusha, bakamucefya, no uicefya, bakamusansabalika.
Yesu alapisha Abafalise na bakafundisha bamafunde
(Mako 12:40; Luka 11:39-42,44,47-52; 20:46-47)
13“Mukacimona, mwe bakafundisha bamafunde, na imwe mwe Bafalise, mwe mfundabuteshi! Mwalisalila abantu pakuti beingila mu Bufumu bwa mu mulu. Mwe bene tamwingilamo, elyo mwalesha na bambi abalefwaya ukwingilamo. 14[Mukacimona, mwe bakafundisha bamafunde, na imwe mwe Bafalise, mwe mfundabuteshi! Muliila bamukamfwilwa ifyuma fyabo, kabili mwatemwa ukuilanga mukupepa amapepo ayatali. Mwandi Lesa akamukandisha ukucila!]
15“Mukacimona, mwe bakafundisha bamafunde, na imwe mwe Bafalise, mwe mfundabuteshi! Mupwa impanga ne mpanga, pali bemba na pa milundu, pakutifye munashe umo asumine mwipepo lyenu. Nomba ilyo asumina mwipepo lyenu, mulenga nokuti abipishepo no kucila, wakuyafye kukupya mu mulilo wa pe nga imwe!
16“Mukacimona, mwe ntungulushi shapofula mwe! Mwe batila amuti, ‘Umuntu uwalapa ati, napali Tempele, ninshi tapali nelyo cimo. Lelo uwalapa ati, napali golide uwa mwi Tempele, wena ninshi ali nokufikilisha umulapo wakwe.’ 17Mwe mpelwamano mwe! Mwe mpofu mwe! Nga icacindamapo cinshi? Bushe ni golide, atemwa Litempele ililenga ukuti golide abe icintu catuulwa kuli Lesa? 18Kabili mutila amuti, ‘Umuntu nga alapa ati, napali ubulambo bwakwa Lesa, ninshi tapali nelyo cimo. Lelo uwalapa ati, napali umutuulo uuli pa bulambo bwakwa Lesa, ninshi ali nokufikilisha umulapo wakwe.’ 19Mwe mpofu mwe! Nga icacindamapo cinshi? Bushe mutuulo, atemwa bulambo bwakwa Lesa ubulenga ukuti umutuulo ube icintu catuulwa kuli Lesa? 20Kanshi uwalapa ati, ‘Napali ubulambo bwakwa Lesa’, ninshi alapa ubulambo bwine na fyonse ifilipo. 21Ilyo umuntu alapa ati, ‘Napali Itempele’, ninshi Litempele alapa, alapa na Lesa wine uwikalamo. 22Kabili ilyo muntu alapa ati, ‘Napali umulu,’ ninshi alapa icipuna cakwa Lesa, alapa na Lesa wine uwikalapo.
23 “Mukacimona, mwe bakafundisha bamafunde, na imwe, mwe Bafalise, mwe mfundabuteshi! Mwe batuula Lesa cimo pekumi lyonse, na pa misalufye iyakuwamya ifyakulya. Lelo mwalisuula ukukonka amafunde ayakalamba mu Mafunde yakwa Mose, ayali ngo mulinganya, uluse ne cishinka. Aya e mafunde mwaba nokukonka, elyo na yambi yene tamuli nakuyasuulako. 24Mwe ntungulushi shapofula mwe! Mufwisa akashishi, lelo mucibula ingamila!
25“Mukacimona, mwe bakafundisha bamafunde, na imwe mwe Bafalise, mwe mfundabuteshi! Muwamya inkombo ne mbale kunse, lelo mukati mwaisulafye ubulili no bukakashi. 26We mpofu ya Mufalise we! Shitala wamya mukati ka lukombo ne mbale, elyo lyena na kunse kulewama.
27“Mukacimona, mwe bakafundisha bamafunde, na imwe mwe Bafalise, mwe mfundabuteshi! Mwaba nge nindi bashingulako impemba, kunse shimoneka ishayemba, lelo mukati mwaisulamo amafupa ya bafwa, na fimbi fyonse ifyakowela. 28Kanshi na imwe kunse mumoneka ku bantu, nga bantu abololoke, lelo mukati mwaisulamo ubufi no bubi bonse.
29“Mukacimona, mwe bakafundisha bamafunde, na imwe mwe Bafalise, mwe mfundabuteshi! Mukuulilila inindi sha bakasesema no kuwaminisha inindi sha bantu abololoke. 30Kabili mutila amuti, ‘Ifwe atusangwako, pa nshita ya fikolwe fyesu, awe ifwe nga tatwaiposelemo mukwipaya bakasesema.’ 31Kanshi mwaliishinina ukuti, muli bana ba fipondo fyaipeye bakasesema! 32Aleni kanshi, konkanyenipo mupwishishe umulimo ifikolwe fyenu fyatampile. 33Mwe nsoka mwe, mwe bana ba nsoka mwe! Nga muleti mukapusuka shani ku bupingushi bwakuposwa mu mulilo wape? 34Eico na ine nakulamutumina bakasesema na bamano na bakafundisha bamafunde. Pali aba bamo mwakulabepaya no kubatanika. Bambi bena mwakulaboma ifikoti mu masinagoga no kulabasapika muli uyu musumba na muli uyu. 35Epakuti mukaponenwe ne shamo lyakusumya umulopa wa bakaele mwaipaya pano isonde. Ukufuma pa mfwa ya wakaele Abeli, ukufika na ku mfwa yakwa Sakaria mwana Balakiya, uo mwaipeye mwi Tempele lubali lwa pantanshi ya bulambo bwakwa Lesa. 36Ndemweba icine cine, fyonse ifi fikaponena pa bantu ba ino nkulo.
Yesu alangulukila Yerusalemu
(Luka 13:34-35)
37“Yerusalemu, we Yerusalemu, we wipaya bakasesema no kwipaya ku mabwe inkombe Lesa akutumina! Yangu imiku ubwingi iyo nalefwaya ukulonganya bamwano, nga filya nankoko afukatila tumwane mu mapindo, nomba tawalefwaya. 38Mona, iŋanda yobe ikakushalila icipompa! 39Lelo ndekweba nati, ine tawakamone nakabili, mpaka ilyo ukasosa auti, ‘Napaalwe uyu waisa uo Imfumu yatuma.’ ”