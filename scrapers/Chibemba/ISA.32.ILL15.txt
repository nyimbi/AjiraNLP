Kukesa imfumu imo iyamulinganya
1Limbi kukesa imfumu imo iyaba no mulinganya,
na bacilolo baiko bakalateeka ukwabula ukulacita umucishacinani.
2Nabo umo umo bakaba kwati ebakucingililako abantu ku mwela,
kwati ebakupusukilako ku cimwela ca ku kabanga.
Bakalaba kwati e milonga ya menshi iyaba mu matololo,
kwati e cintelelwe ca cilibwe icishaikulila icaba mu calo icauma ndii.
3Amenso ya bantu abamona yakalalola,
na matwi ya bomfwa yakakutika bwino.
4Abo abashiteeka imitima bakalakwata umucetekanya no kulaposa amano kufyo abantu bakalacita,
kabili ababulubusa bakalalanda mukushimpa.
5Abantu tabakacindike abapumbu,
bakaleka no kulasosa ukuti ababufi e bafumacumi.
6Pantu icipumbu ca muntu cilandafye ifyabupumbu,
kabili citontonkanyafye palwa kucita ifintu ifibi.
Ifintu ifyo cicita fyonse fyakusaalulafye Lesa,
nefyo cisosa fintu fyakubepesha abantu palwakwa Yawe.
Kabili tecakutala acipeelako abansala icakulya,
nangu ukupeelako abali ne cilaka amenshi nakalya.
7Ububifi bwalibipisha ubo icipumbu cicita,
nefyo citeyanya ukucita fintufye fishiweme.
Cena mu mutima waciko cipangafye ukulaonaula abalanda ku bufi bwaciko,
no kulabafyengelesha mu milandu yabo iyilungeme.
8Lelo umuntu umusuma ena mu mutima wakwe apangafye ukulacita ifintu ifyalolamo,
kabili alatwalilila mukulacita ifyalungama.
Ukusoka injikale sha banakashi
9Umfweni kuno, mwe banakashi mwe baikala mu bwanalale,
mwe bashasakamana nelyo cimo, kutikeni kuli ine.
10Pali nomba muli mu bwanalale,
nomba muli uyu mwaka walaisa, awe ninshi imwe mukalalakalakafye.
Pantu takwakabe fitwalo fya myangashi ifyakuti mukalesaba nakalya,
ne fisabo fya fimuti fimbi nafyo tafyakamoneke.
11Akukankeni ku mwenso imwe mwe baikala mu bwanalale,
akusokoneni imwe mwe bashasakamana nelyo cimo.
Fuuleni ifyakufwala ifyo mufwele,
fwaleni insalu shabulanda mu musana.
12Ikumbateni amaboko pakulanguluka pa mabala ayafunda ayakonaika
na pa mabala ya myangashi,
13na palwa myunga iyikalakulila pamo,
na pali bacilasa mu mushili wa bantu bandi.
Lilileni amayanda yonse umo abantu baleikala ne nsansa,
no musumba umwali ukwanga.
14Na kwisano kwine takwakabe muntu uukalaikalako,
na mu musumba onse tamwakashale nelyo umo nakalya.
Imishi ya malinga kumo kwine ne mpungu ishakulondelapo fikashalafye ifitantala.
Bapunda ba mpanga ebakalaendaukamofye,
ne mpaanga emo shikalaliila umulemfwe.
15Lelo kwena Lesa akasuka atutumina Umupashi wakwe ukufuma mu mulu,
elyo amatololo yakasanguka ayafunda,
na mu mabala mukalakula ifisabo ifine fine.
16Mu matololo mukalaikala umulinganya,
mwibala ilyafunda mukalaikala ukulungika.
17Mukalaba icibote mu calo pa mulandu wakulungika,
no mulinganya ukalenga kukabe umutelelwe uwape.
18Mu mayanda ya bantu banandi mukalaba icibote no mutelelwe,
na bantu bene tabakalemonapo icakubasakamika.
19Nangu imitengo ikonaulwa ku mfula yacitalawe
no musumba wawishiwa panshi,
20abantu bonse bakalasansamuka nganshi
pakushukila amenshi ayengi ayakumesha no kulakusha ifisabo,
no kuleka i≈ãombe na bapunda fileyendelafye no kulailiila.