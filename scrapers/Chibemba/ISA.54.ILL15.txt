Yerusalemu akapulamikwa
1 “Aula utupundu no kwimba ulwimbo lwansansa, we wabafye iŋumba,
eico pali nomba kuti walaimba inyimbo shansansa, we ushatala aufyala umwana.
Pantu iwe ukakwatisha abana nangu walekeleshiwa,
ukucila na pa mwanakashi uo wiba ashatala asha.”
Efyasosa Yawe.
2“Kushako itenti ilyo wikalamo.
Anshika ne fisalu fye tenti lyobe, wishako.
Lefyako imyando yaliko,
wikashe ne mpopo.
3Pantu ukakushako imipaka yobe ku kuso na ku kulyo,
abantu bobe bakapoka nakabili icalo cabo ukufuma ku mishobo ya benafyalo,
na mu misumba umo abantu bafulumuka, mukesula abantu pa.
4“Wilatiina, pantu iwe tawakasebane na limbi,
tawakakontame pa mulandu wa nsoni iyoo.
Ukalabako ku nsoni sha mu bukashana bobe,
tawakaleibukisha no bunkukwa ubo waumfwile ubwa bumukamfwilwa.
5Pantu Kabumba obe akaba mwina mobe,
ishina lyakwe ni Yawe umwine wa fita.
Lesa Wamushilo uwakwa Israeli e kalubula obe,
ewitwa Lesa kateeka we sonde lyonse.
6Pantu Yawe ewakwita
ngo mukashana uwaupwa nomba uo wiba alekelesha,
kabili uucushiwa umutima.
Akwita ngo mukashi uo umuntu aupile ku bulumendo bwakwe elyo aisa mupata.”
Efyo asosa Lesa wenu.
7“Ine nalikushile iwe pa kashita kamo no kukulekelesha,
nomba lino nalakubwesha no luse ulwingi.
8Ine nalikufulilwe no kukusha,
no kufisa icinso candi kuli iwe pa kashita kamo.
Nomba lino lyena ku luse ulwingi ne nkumbu nakulakutemwafye pe,
efyo ine ne Yawe ndelanda, ne wakulubula.
9 “Pantu ici caba kuli ine nga mu nshiku shakwa Noa,
filya fine ine nalapile pa nshita Noa alipo ukukanabunsha icalo nakabili,
efyo na nomba nalapa ukukanakufulilwa iwe nakabili.
Ine nshakalekushobaula nangu ukulakukanda iyoo.
10Nangu impili shingaseshiwa no tupili twasholomoka,
icitemwiko ico ine nakukwatila iwe, awe tacakabale aciseshiwa,
ine nakulasunga pe icipangano icakulaikala umutelelwe,
efyo ine ne Yawe nalanda, ne wakukwatila uluse.”
Yerusalemu mupya
11 “Owe, we musumba ulanda, we wasensenunwa ne cimwela,
we ushamonapo uwakukutalalikako.
Ine nkakukuula cipya cipya na mabwe yamutengo aya tokisi.
Mu mifula iyo bakwimikamo ine nkashikamo cipya cipya amabwe yamutengo aya safile.
12Insonshi sha mayanda yobe ine nkashikuulila na mabwe yamutengo aya rubi,
impongolo shobe nasho ine nkashipangila na mabwe ayabengeshima,
ilinga lyobe nalyo ine nkalikuulila na mabwe ayauma umutengo.
13 Abantu bobe abaume bakafundwa kuli Yawe umwine,
no mutende wa bana bobe abaume ukafula no kubaletela ishuko ne cibote.
14Mu bololoke emo uli nokushimpwa.
Ukalaikalila ku matwi tondolo,
pantu takwakabe uukalakucita buluku buluku,
nangu ukulakutiinya iyoo,
pantu ifi fyonse tafyakapalame kuli iwe.
15Bamo nga bakalakusansa awe ninshi teine nkalalenga iyoo,
bonse abakalakulwisha bakalafwilapo.
16“Wamona, ine nine nabumba kafula,
uufukuta umuba pakufula ifyanso ifya mulilo ifilingile.
Nine nabumba umushilika,
uwenda ne fyanso ifyakwipailako no kusansa.
17Lelo ifyanso fyonse ifyo bapanga pakukulwishishako, iwe fikakufilwa,
na bonse abakalakulubulwisha, iwe ukalamona umwakubashinina.
Aya maka eyakwata ababomfi bandi,
kabili ubulungami bwabo ubulenga ukuti balecimfya bwafuma kuli ine.”
Ifi efyasosa Yawe.