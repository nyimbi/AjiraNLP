1Bushe mulandu nshi imishobo ya bantu ipondokela?
Bushe cinshi abenafyalo bakwatila amapange ayabuwelewele?
2Ishamfumu sha pano isonde shileipekanya ku bulwi,
na bakateeka nabo nabalongana pamo,
balepangila Imfumu no wasubwa wakwe.
3Balelanda no kuti, “Natuputaule iminyololo yabo,
kabili natukaane na mafunde yabo.”
4Uyo uwaikala pa cipuna cabufumu ku mulu ena abaseka,
Yawe asuka abasenteka.
5Elyo abasosha mwishiwi lyabukali,
no kubatiinya mu cipyu, ati,
6“Ine ninsonta imfumu yandi
pa Sioni, ulupili lwandi ulwamushilo.”
7Ine ndi nokulondolola icipope cakwa Yawe,
ico asosele kuli ine ati, “Iwe uli mwana wandi,
ilelo naba wiso.
8Ulombe kuli ine, na ine ndekupeela imishobo ya benafyalo ibe ubupyani bobe,
ne sonde lyonse apo lyapela likaba icacishilano cobe.
9Ukalabateeka ku nkonto ya cela,
ukabatobaula mu tupimfya tupimfya nge nongo.”
10Eico shilimukeni mwe shamfumu,
cenjeleni imwe mwe bakateeka ba pano isonde.
11Mulebombela Yawe na katiina,
mu mwenso no kututuma.
12Mulemucindika na katiina,
pantu nga cakuti akalipa kuti amulofya,
ico icipyu cakwe cilabilimuka bwangu bwangu.
Balishuka bonse abafisama muli ena.