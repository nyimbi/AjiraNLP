Amashiwi ayakulondolola pali ici citabo
Tapaba ifingi ifyaishibikwa palwakwa kasesema Yoeli, ifyo ifingalondololwa ukufikapo. Ne myaka ine iyo abelelepo umumi neyo alembelepo ici citabo tayaishibikwa. Talumbulamo imfumu iyili yonse iyo twingeshibilako ilyo aliko kabili talembamo imyaka lelo cilamoneka ukuti iyi nshita ifwile ukuba pakati ka myaka imyanda isano (500) elyo ne myaka imyanda ine (400) ilyo Yesu talafyalwa. Iyi yali e nshita isonde lyaleteekwa ne calo ca Persia icali icalumbuka ku bulamba muli ilya nshita. Lelo Yoeli alilondolola ukuti ena ali mwana wakwa Petueli, uyu nao wine taishibikwa sana.
Mu citabo cakwe Yoeli alondolola no kushimika ubusanso ubwaponene icalo ca Yuda ilyo catebelelwe na makanta pamo pene ne cilala. Mukubomfya ifi finkunka, Yoeli alyesha na maka ukulanga ukuti Lesa kuti abomfya nefi fine mukukanda abantu abamutalamina. Kabili amwene nokutila ubushiku bwa mfumu Yawe bwasobelwa ukupitila muli ifi fine finkunka, ilyo Yawe akakanda no kulimuna abo abashicita ifyo afwaya. Yoeli alisosa nganshi pakweba abantu palwa kulapila no kubwelela kuli Yawe elyo ne cilayo cakwa Yawe icakubukulula uyu mutundu elyo no kubapaala. Icamonekesha pali fyonse cakutila Lesa alilaile ukuti akatuma no kupongolwela Umupashi wakwe pa bantu bonse abaume na banakashi, abaice na bakote pamo. Ni aya mashiwi no mutumwa Petelo alandilepo mu Milimo Yabatumwa 2:15-21 ilintu abantu bapokelele Umupashi wakwa Lesa pa bushiku bwa Pentekoste, ukulangisha ukuti Lesa afikilishe ico alaile ukupitila muli kasesema Yoeli.
Imilandu yatantama ifi
Ifinkunka fya makanta 1:1—2:17
Icilayo cakubweshiwa nakabili 2:18-27
Ubushiku bwakutiinya ubwakwa Yawe 2:28—3:21