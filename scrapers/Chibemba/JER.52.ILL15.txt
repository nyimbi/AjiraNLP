Ifyo abena Babiloni bapokele umusumba wa Yerusalemu
(2 Ishamfumu 24:18; 25:7; 2 Imilandu 36:11-16; Yeremia 39:1-7)
1Sedekia ali ne myaka amakumi yabili na umo (21) ilyo atendeke ukuteeka pa bufumu, kabili ateekele mu Yerusalemu imyaka ikumi limo na umo (11). Nyina ishina lyakwe ali ni Hamutali, mwana Yeremia uwafumine ku Libina. 2Sedekia alecita ifintu ifyabipa pa cinso cakwa Yawe, nga filya fine ne mfumu Yehoyakimu yalecita. 3Ni pa mulandu wakuti Yawe alifulilwe, ecalengele fyonse ifi ficitike kuli Yerusalemu na kuli Yuda, na pakulekelesha abafumya pa cinso cakwe.
Nomba Sedekia alisangukile imfumu ya ku Babiloni. 4Kanshi mu mwaka walenga pabula uwa pa bufumu bwakwa Sedekia, pa bushiku bwalenga ikumi limo mu mweshi walenga ikumi limo, Nebukadinesa imfumu ya ku Babiloni yaima mukuya lwisha Yerusalemu ne fita fyakwe fyonse. Fyakuula inkambi kunse ya musumba elyo bashingulusha imina ya maloba ne fintu fimbi ifyakubomfya pakupokolola umusumba. 5Ifita fyashingulwike umusumba ukufika pa mwaka we kumi limo na umo (11) uwa pa bufumu bwakwa Sedekia. 6Pa bushiku bwalenga pabula mu mweshi walenga bune, insala mu musumba yakulisha icakuti abantu balafilwa no kumona icakulya. 7Amalinga ya ku musumba epakulabongoloka. Pakumona ifi, imfumu Sedekia na bashilika bonse aba mu musumba bena bafulumuka ubushiku, ninshi na bena Kaludea nabashinguluka umusumba. Bakonka inshila iyalola kwibala lya mfumu, bapitila pa mpongolo iyaba pakati ka fibumba fibili, balola na ku Araba. 8Nomba ifita fya bena Kaludea fyakunkunika imfumu Sedekia, mpaka fyamwikatila mu mawanga ya Yeriko, na bashilika bakwe bonse ninshi basalangana ukufuma kuli ena. 9Fyati fikate imfumu, awe fyaitwala na kuli Nebukadinesa imfumu ya ku Babiloni, ilyo ninshi wena ali ku mushi wa Ribula mu calo ca Hamati, uko kwine eko na Nebukadinesa apingwila Sedekia umulandu. 10Ku Ribula kwine eko imfumu ya ku Babiloni yaipaila na bamwana Sedekia abaume, ninshi na Sedekia wine no kumona alemonako. Eko yaipaila na bacilolo bonse aba mu calo ca Yuda. 11Elyo yatonkola Sedekia amenso, yamukaka ne minyololo ya mukuba, yamutwala na ku Babiloni. Mu Babiloni Sedekia aikele mu cifungo ukushintafye no bushiku afwililepo.
Ifyo abena Babiloni baonawile iŋanda yakwa Lesa
(2 Ishamfumu 25:8-17; 2 Imilandu 36:17-21; Yeremia 39:8-10)
12Pa bushiku bwalenga ikumi limo mu mweshi walenga isano, mu mwaka walenga ikumi limo na pabula (19) apo Nebukadinesa atampile ukuteeka pa bufumu mu Babiloni, elintu Nebusaradani aingile mu musumba wa Yerusalemu. Uyu Nebusaradani ali ni shicilye wa mfumu, kabili ewali mushika mukalamba uwa fita fyaiko. 13Kanshi Nebusaradani epakoca iŋanda yakwa Yawe, aoca na mayanda ya kwisano, aocela kumo na mayanda yambi yonse. Aocele amayanda ayacindami yonse aya mu Yerusalemu. 14Ifita fyonse ifya bena Kaludea ifyali no mukalamba wa bakalinda ba mfumu batobaula na malinga ayashingulwike umusumba wa Yerusalemu. 15Nebusaradani umukalamba wa bakalinda wa mfumu asenda muli bunkole abantu bamo abalanda na bonse abashele mu musumba, pamo pene na bantu abafyukile ku mfumu ya ku Babiloni. Asendela kumo na bantu abacenjela mu fyakutukuta tukuta. 16Lelo Nebusaradani umukalamba wa bakalinda ashako abekalacalo bamo abalanda nganshi abakuti balesunga imyangashi elyo no kulalima amabala.
17 Abena Kaludea batobaula inceshi sha mukuba, ne fyakuteekapo ifyashinguluka elyo ne cakusambilamo ca mukuba ifyali mu ŋanda yakwa Yawe, basenda no mukuba onse ku Babiloni. 18Kabili basenda imipika, bafosholo, ifyakukushilamo imito, ifyakushimishako nangu ukukushishako ulubuuto, imbale elyo na fyonse ifipe fya mukuba ifyo balebomfya mu ŋanda yakwa Yawe. 19Umukalamba wa bakalinda wa mfumu asendafye fyonse ifyapangilwe na golide na silifa, emukuti utubale utunono, ne mbabula, ne mbale ishikulu umwalesumina umulopa wa nama sha malambo, ne fyakukushilapo imito, ne fyakutekapo amalampi, ne mbale sha bubani, ne fyakwitulwilako imituulo ya fyakunwa. 20Asenda umukuba wa ku nceshi shibili, icakusambilamo ne fimpashanya fya bacilume ba ŋombe ikumi na babili (12) abalecikatilila, ne fyakutekapo ifyashinguluka ifyo Solomoni apangile ifya mu ŋanda yakwa Yawe, fyena fyalicililemo ukufina kanshi balifililwe no kufipima. 21Inceshi shibili shalifye ishapalana, shonse lumo lumo shalepele ukucila amakubiti ikumi limo na cine konse konse (18), na mubufumo shatikeme amakubiti ikumi limo na yabili (12) mukushinguluka, no mutika washiko wali iminwe ine, elyo shalikwete ulupako mukati. 22Pa mulu wa luceshi lumo pali umutwe wa mukuba uwalepele amakubiti yasano elyo mu mbali ya mutwe mwali umushingo uo baengelelemo amateke ukushinguluka. Uluceshi lubiye pamo na mateke yaluko fyalifye cimo cine. 23Kwali amateke amakumi pabula na mutanda (96) ayaleselela mumbali, amateke yonse pamo ayashingulwike icapikulwa yali umwanda umo (100).
Abena Yuda abo baipeye, nabo basendele bunkole ku Babiloni
(2 Ishamfumu 25:18-25)
24Kabili Nebusaradani umukalamba wa bakalinda asenda Seraya shimapepo mukalamba, Sefania shimapepo wamukonkelepo na bakalinda wa pa mwinshi wa ŋanda yakwa Yawe batatu ukuba abafungwa. 25Ku bashelepo mu musumba, asenda uwaletungulula ifita elyo na bampandamano cine lubali aba kwisano. Asenda na kalemba uwali cilolo mukalamba wa bashilika ba nkondo uwalesunga imilandu ya bulwi elyo na bambi abaume amakumi mutanda (60) abasangilwe mu musumba. 26Awe Nebusaradani umukalamba wa bakalinda abatwala bonse ku mfumu ya ku Babiloni iyali mu mushi wa Ribula. 27Kulya kwine ku Ribula, mu calo ca ku Hamati, eko imfumu yabepaila. Kanshi efyo abena Yuda baile muli bunkole, ukutali ne calo cabo.
28Impendwa ya bantu abo Nebukadinesa asendele muli bunkole eiyi.
Mu mwaka walengele cine lubali apo Nebukadinesa abelele pa bufumu, asendelemo Abayuda amakana yatatu na makumi yabili na batatu (3,023).
29Mu mwaka walengele ikumi limo na cine konse konse (18) apo Nebukadinesa abelele pa bufumu, mu Yerusalemu asendelemo abantu imyanda cine konse konse na makumi yatatu na babili (832).
30Mu mwaka walengele amakumi yabili na itatu (23) apo Nebukadinesa aikalile pa bufumu, Nebusaradani asendele Abayuda imyanda cine lubali na makumi yane na basano (745).
Kanshi bonse pamo epa bantu amakana yane ne myanda mutanda (4,600) abo asendele muli bunkole.
Yehoiyakini bamulekako
(2 Ishamfumu 25:26-30)
31 Mu mwaka walenga amakumi yatatu na cine lubali (37) apo basendele Yehoiyakini imfumu ya bena Yuda muli bunkole, pa bushiku bwalenga amakumi yabili na busano (25) mu mweshi we kumi limo na ibili (12), emo imfumu Efili Merodaki atendeke ukuteeka pa bufumu bwa bena Babiloni. Abelela Yehoiyakini uluse, amufumya na mu cifungo. 32Efili Melodaki alemutentemba, alimupeele ne cipuna icacindamisha pa fipuna fya shamfumu shimbi shonse ishali pamo na Yehoiyakini muli bunkole mu Babiloni. 33Kanshi Yehoiyakini epakufula ifyakufwala fya mu cifungo, elyo na mu nshiku shonse isha bumi bwakwe lyonse alalya kwisano lya mfumu. 34Inshiku shonse ukushinta napo afwilile, imfumu ya ku Babiloni yalemupeelafye fyonse ifyo alekabila cila bushiku.