Biludadi alandapo
1Elyo Biludadi umwina Shuha nao alandapo ati,
2“Bushe iwe Yobo, ukafisha lilali ukulalanda ifi,
pa mashiwi yamo yene ayaba ngo mwela uulepupilisha?
3Bushe Lesa kuti akaana ukucita umulinganya?
Bushe Umwine wa maka yonse kuti afulunganya ifyalungama?
4Ilyo abana bobe babifishe kuli ena,
nao alibapingwile ukulingana no bubi bwabo.
5Kanshi iwe pilibukila kuli Lesa,
no kupapata ku Mwine wa maka yonse.
6Nga uli wakaele kabili umololoke,
cacine Lesa alakulangulukila
no kukubwesesha fyonse muli bukaele bobe.
7Nangu imikalile yobe iya kunuma ishali iyafikapo nganshi,
kuntanshi ikawama ukucilapo.
8“Ipusha inkulo ishatangila,
ufwailishe nefyo ifikolwe fyobe fyapitamo.
9Pantu ifwe fwe bana ba nomba tatwaishiba nangu cimo,
pantu ubumi bwesu pano isonde bupitafye nge cinshingwa.
10Bushe teti ifikolwe fyamano fikufundeko no kukweba?
Bushe teti basose ifyaba mu mitima yabo?
11“Bushe ifibale kuti fyamena apashili matipa?
Bushe amatete kuti yamena apashili menshi?
12Amenshi nga yakama, amatete nelyo tayalapakula ninshi kuma,
yalomapo bwangu pa fyani fimbi.
13Efyo impela yaba na kuli abo abalaba Lesa,
ne cisubilo cabo efyo cipwa ku wasuula Lesa.
14Ico acetekelamo cintu icishakosa,
cimo no kusubikila mwisumbu lyakwa tandabube.
15Umuntu wa musango uyu nga ashintilila kwisumbu lyakwa tandabube,
teti limucingilile nakalya.
Umuntu nga akoneneko,
bushe kuti lyakaana ukuputuka?
16Umubi akula nge cilimwa icimena bwangu mu kasuba,
icisalanganya ne misambo mwibala lyonse.
17Imishila yaciko yapeka mu mwina wa mabwe,
no kukonena ku mabwe yene.
18Lelo nga mwanukula ici cilimwa,
abantu teti beshibe napo camenene.
19Efyo ubumi bwa cilimwa bupwa,
mu mushili umo cali mwaisa mena na fimbi.
20“Iwe Yobo wishibe ukuti Lesa talekelesha abololoke,
nelyo ukwafwilisha abacita ifibi.
21Lesa akalenga ukuti akanwa kobe kakesulemo inseko,
no kwaula utupundu utwansansa.
22Ala Lesa akalenga abalwani bobe ukwikatwa insoni,
na matenti ya bantu ababi tayakabepo nakalya.”