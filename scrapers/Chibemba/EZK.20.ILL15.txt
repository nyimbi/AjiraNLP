Ubusangu bwa bena Israeli
1Mu mwaka walenga cine lubali, pa bushiku bwalenga ikumi mu mweshi wabusano, elyo abakalamba bamo aba bena Israeli baishile pakuti bepusheko ifyo Yawe afwaya. Awe baikala na pa ntanshi yandi. 2Elyo ishiwi lyakwa Yawe lyaishile kuli ine aliti, 3“We mwana wa muntu, eba abakalamba ba bena Israeli auti, ifi efyasosa Imfumu Yawe ati, ‘Bushe imwe mwishile kukwipusha ifyo ine mfwaya, batini? Napalifye ine ne Mumi, ne Mfumu Yawe ndeti, ine nshamusuminishe ukwipushapo nangu cimo palwa ine.’ Efyasosa Imfumu Yawe.
4“Bushe iwe we mwana wa muntu, teti ubapingule? Bushe teti ubapingule? Ubebelepo ifintu ifyabunani ifyo bashibo bacitile. 5Kabili bebe auti, ‘Ifi efyasosa Imfumu Yawe aleti, pa bushiku ilyo nasalile Israeli, ine nalilaile bamwana Yakobo nalundapo no mulapo. Kabili mu Egupto ine naliisokolwele kuli bena, no kubeba nati, “Ine nine Yawe Lesa wenu.” 6Ni pa bushiku bwine ubo elyo ine nabalaile, nalundapo no mulapo ukuti nkabafumya mu Egupto no kubatwala mu calo ico ine nabafwaile, icalo icikankala icifumfumukamo umukaka no buci, icacila pa fyalo fimbi fyonse ku busuma. 7Ine nalibebele ukuposa utulubi twabo utushaibipila uto batemwa, nalibebele no kukanaikowesha ku milungu yabufi iya mu Egupto, pantu ine nine Yawe wenu. 8Nomba kabili bena bantalamina, bakaana no kuŋumfwila. Bakaana ukuposa utulubi twabo utushaibipila, bakaana no kufumya amano yabo ku milungu yabufi iya mu Egupto. Na ine epakufwaya ukupongolwela icipyu candi pali bena no kufwaya ukubalimuna bukali bukali mulya mwine mu Egupto. 9Lelo nabweseshe ukuboko kwandi, pantu nga nalilengele ishina lyandi ukusebana pa cinso ca mishobo ya benafyalo iyo abena Israeli baleikala nayo, pantu ni pa cinso cabo epo ine naebele abena Israeli ukuti imwe nkamufumya muno mu calo ca Egupto.
10“‘Kanshi ecalengele na ine mbafumye mu Egupto no kubatwala mu matololo. 11Nabapeele ne fipope fyandi, no kulenga beshibe amafunde yandi, pakuti bonse abalekonka ifi fintu emo balemwena ubumi. 12Kabili nabapeele Amasabata ukuti yabe nge cishibilo ca cumfwano pakati kesu, icakubebukisha ukuti ine ne Yawe nine nabasangula ukuba abamushilo. 13Lelo abena Israeli balinsangukile na mu matololo mwine. Bapula amafunde yandi, basuula ne fipope fyandi, ifyo bali nokukonka pakumwenamo ubumi. Basuulile na Masabata yandi yene. Na ine epakufwaya ukupongolwela icipyu candi pali bena no kufwaya ukubalimuna bukali bukali mulya mwine mu matololo. 14Lelo nabweseshe ukuboko kwandi, pantu nga naliiletele ishina lyandi insoni ku bantu ba mishobo abalemonako uko ine nalefumya aba ŋanda yakwa Israeli mu Egupto. 15Kanshi na ine mu matololo mwine epakulapa ukuti ine nshakabatwale mu calo ico ine nabapeela, icalo icikankala icifumfumukamo umukaka no buci, icacila pa fyalo fimbi fyonse ku busuma. 16Pantu balisuulile ifipope fyandi, balipulile na mafunde yandi, no kusuulila kumo na Masabata yandi yene. Imitima yabo yatemwishishepo ukulapepa utulubi twabo.
17“‘Nomba nabalolesha luse luse, nakaana ukubalofya nangu ukubepaya mu matololo mwine. 18Mu matololo mwine naeba abana babo nati, “Imwe, ala mwilakonkelela fyebo ifyo bashinwe bapangile, mwilakonkelela misango yabo, kabili mwilaikowesha ku tulubi twabo. 19Ine nine Yawe Lesa wenu. Mulenakila amafunde yandi, no kulasunga ifipope fyandi. 20Mulecindika Amasabata yandi, epakuti yaleba icishibilo ca cumfwano cesu, epakuti kabili muleibukisha ukuti ine nine Yawe Lesa wenu.”
21“‘Nomba abana babo kabili balinsangukila. Bapula na mu mafunde yandi, bakaana no kulasunga ifipope fyandi bwino bwino, ififwile ukulaletela ubumi bonse abalefikonka. Basuulila kumo na Masabata yandi yene. Na ine epakufwaya ukupongolwela icipyu candi pali bena, no kufwaya ukubalimuna bukali bukali mulya mwine mu matololo. 22Lelo nabweseshe ukuboko kwandi, pantu nga nalilengele ishina lyandi ukusebana ku bantu ba mishobo abalemonako uko ine nalebafumyamo. 23Nakabili mu matololo mwine nabwekeshapo no mulapo. Nalapa ukuti ine nkabapashila mu mishobo ya bantu bambi, nkabasalanganishisha mu fyalo fimbi. 24Ico nacitile ifyo, nico balisuulile ifipope fyandi, balipulile amafunde yandi, balisuulile na Masabata yene, balapepa na tulya twine tulubi twa fikolwe fyabo. 25Kanshi na ine nomba nalekafye bapoke amafunde ayashali mafunde yene yene, ne fipope ifishali fipope fine fine, ifintu ifishifwile kulaleta ubumi. 26Nabaleka baleikowesha abene ku mituulo yabo, pakuleka balebuula na bana babo abaume amabeli balebatuula nge lambo ku tulubi. Ico nacitile ifyo, ni pakubakanda na pakubalanga ukuti ine nine Yawe.
27“Kanshi iwe we mwana wa muntu, eba aba ŋanda yakwa Israeli auti, ifi efyasosa Imfumu Yawe ati, ‘Mu musango umo wine emo na bashinwe bampontele pakunsangukila. 28Ilyo nabatwele mu calo ico nalaile ukubapeela, ilyo bamwenemo utupili tonse utwasansama, ne miti yonse iyalelema, awe nabo kabili epo balatuulila amalambo. Balenga nokuti mfulwe pa mulandu wa malambo ayo baleocelapo, na pa mulandu wa mituulo ya fyakunwa iyo baletwalapo.’ 29Na ine epakubepusha nati, ‘Nga shilya ncende shasansama isho muyako, bushe ni ncende sha musango nshi?’ Kanshi ishi ncende shitwa ati ‘Bama’, ukushinta na pali nomba.
30“Kanshi nomba eba aba ŋanda yakwa Israeli auti, ifi efyasosa Mfumu Yawe ati, ‘Bushe imwe mulandu nshi mucitila ifibi fimo finefye ifyo na bashinwe bene balecita? Cinshi ico imwe mukonkelela utulubi twabo utushaibipila? 31Ilyo mucili muletuula imituulo imo ine, no kulatuula abana benu nge lambo lyakoca, mulaikowesha nemwe bene ku tulubi tumo twine ukufika na lino line. Nga kanshi nomba imwe mwe ba ŋanda yakwa Israeli, ine kuti namusuminisha shani ukuti muleisa kukwipusha ifyo ine mfwaya? Napalifye ine ne Mumi, ne Mfumu Yawe ndeti, ala ine nshakalemusuminisha ukwisa kukwipusha ifyo ine mfwaya. 32Imwe mwalipanga mu mitima yenu ukuba nge mishobo ya benafyalo. Imwe mwalipanga ukuba nga bantu bambi abaikala mu fyalo fimbi, abapepa ifimuti na mabwe, lelo imwe, awe tacakabe ifyo nakalya.’
Yawe alakanda abantu no kubabelela uluse
33“Napalifye ine ne Mumi, ne Mfumu Yawe ndeti, ine nkamuteekela ku kuboko kwandi ukwamaka kabili ukwafunguluka elyo ne cipyu icikalamba. 34Nkamufumya ukufuma mu mishobo, no kumulonganika ukufuma mu fyalo umo mwasalanganine ku kuboko ukwamaka kabili ukwafunguluka elyo ne cipyu icikalamba. 35Nkamutwala mu ‘Matololo ya bantu ba mishobo,’ kulya kwine eko tukamonana nenu pakumupingula. 36Nga filya fine mu matololo ya calo ca Egupto napeele bashinwe umulandu, na imwe bene efyo nkamupeela umulandu.” Efyasosa Imfumu Yawe.
37“Ine nkamupisha mwisamba lya nkonto yandi iyabukacema pakumupenda, kabili nkamubika mu cipangano cimo pakumubwesha. 38Nkapatulapo bacisanguka muli imwe abo abantalamina. Kwena nkabafumya mu fyalo umo bacili baleikala, nomba nshakaleke bakabwelele mu calo ca Israeli iyoo. Lyena elyo mukeshiba ukuti kanshi ine nine Yawe.”
39Efyasosa Imfumu Yawe ati, “Imwe bonse mwe ba ŋanda yakwa Israeli, aleni konkanyenipofye ukulapepa utulubi twenu. Nomba ine ndemweba ukuti kuntanshi mukalaŋumfwila, lyena tamwakabwekeshepo nakabili ukulasaalula ne shina lyandi mukulatuula utulubi twenu imituulo.”
40Efyasosa Imfumu Yawe ati, “Pa lupili lwandi ulwamushilo, ulupili ulutali ulwakwa Israeli, mu calo cilya, epo imwe mwe ba ŋanda yakwa Israeli bonse mukalantuulila, na ine nkalamusekelela. Palya pene epo nkalafwaya imituulo yenu ne fyabupe fyenu ifyasalwa pamo pene na malambo yenu ayamushilo. 41Ilyo nkamufumya mu mishobo umo bamusalanganishisha, elyo nkamupokelela ngo bubani ubwanunka ubusaka. Nkamufumya na mu fyalo ifyo mwapashilwemo no kumulonganya elyo nkamulanga ubucindami bwandi ubwamushilo pa cinso ca mishobo ya benafyalo. 42Ilyo nkamubwesesha mu calo ca Israeli, ico nalapile ukupeela ifikolwe fyenu, elyo mukashininkisha ukuti kanshi ine nine Yawe. 43Elyo mukalaibukisha ifintu fyonse ifyabunani ifyo imwe mucita, nefyo muikowesha mwe bene. Ku mikoshi yenu kukalaselauka pa mulandu wa fibi fyonse ifyo imwe mucita. 44Imwe mwe ba ŋanda yakwa Israeli, mukashininkisha ukuti kanshi ine nine Yawe, ilyo nkamucitila ukulingana no bucindami bwe shina lyandi, tekulingana ne myendele yenu iyibi nangu imisango yenu iyalubana, awe.” Efyasosa Imfumu Yawe.
Umulilo ku kapinda ka ku kulyo wasesemwapo
45Elyo ishiwi lyakwa Yawe lyaishile kuli ine aliti, 46“We mwana wa muntu, pilibukila lubali lwa ku kapinda ka ku kulyo. Sesemena no kusoka aba ku kapinda ka ku kulyo, sesemena ku mitengo ya ku kapinda ka ku kulyo ku Negebu. 47Landa ku mitengo ya ku kapinda ka ku kulyo ukuti, ‘Umfwa amashiwi ya Mfumu Yawe ayaleti, mona iwe, ine nalasonteka umulilo, nao walaoca imiti yobe yonse iyibishi ne yauma ine. Tapamoneke cakushimya ulubingu lwauko. Walatampila ku Negebu ku kapinda ka ku kulyo, ukuya shintafye na ku kapinda ka ku kuso, walaya uleocafye ponse. 48Na bantu bonse balamona ukuti ine ne Yawe nine ngusonteke, nokuti tapamoneke muntu nelyo umo uwakuushimya.’”
49Elyo na ine ne Esekieli nasosapo ishiwi nati, “We Mfumu Yawe, ala abantu balalanda pali ine abati, ‘Bushe te milumbefye yeka alelanda?’”