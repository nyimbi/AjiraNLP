Ukulumbanya Lesa. Ulwimbo lwakwa Davidi.
1Nakulakulumbanya, we Lesa wandi, we mfumu,
ine nakulasumbula ishina lyobe pe na pe.
2Cila bushiku ine nkalakutatakula,
kabili nkalalumbanyafye ishina lyobe pe na pe.
3Yawe mukulu kabili ewalinga ukulumbanya nganshi,
ubukulu bwakwe tabwingapimwa.
4Inkulo imo ikalatasha ifintu ifyo wacita ku nkulo inankwe,
shikalalumbilisha ificitwa fyobe ifyabulamba.
5Abantu bakalalanda pa lulumbi lwa bucindami bwa bufumu bobe,
na ine nkalatontonkanya pa ficitwa fyobe ifyakupapa.
6Abantu bakalalanda palwa maka aya milimo yobe iyaba iyakutiina,
na ine nakulalumbilisha pa fintu ifyakupapusha ifyo iwe wacita.
7Abantu bakasefya pa busuma bobe ubushaikulila,
kabili bakalaimba ne nsansa palwa bulungami bobe.
8Yawe aba ne cikuku kabili aba no luse,
tafulwa bwangu, kabili afulisha icitemwiko icishipwa.
9Yawe musuma kuli bonse,
alikwatisha uluse pa fintu fyonse ifyo abumba.
10Fyonse ifyo wabumba, we Yawe, ala fikalakulumbanya,
na bantu bobe abamushilo bakalakutasha!
11Bakalalanda pa bucindami bwa bufumu bobe,
no kulanda palwa bulamba bobe.
12Epakuti abantu bonse baleishiba ificitwa fyobe ifyabulamba,
no bukata bwa bufumu bobe ubwacindama.
13Ubufumu bobe bwa pe na pe,
no buteko bobe bwakubelelela pe ku nkulo shonse.
[Yawe wacishinka mu mashiwi yakwe yonse,
kabili waluse mu milimo yakwe yonse.]
14Yawe alatungilila bonse abawa,
kabili emya bonse abatitikishiwa.
15Amenso ya bonse yaloleshafye kuli iwe,
nobe ulabapeela ifyakulya pa nshita iyalinga.
16Ulafungulula iminwe yobe,
no kwikusha fyonse ifipema ifyo fikabila.
17Yawe mulungami mu nshila shakwe shonse,
kabili aba ne citemwiko kuli fyonse ifyo abumba.
18Yawe alapalama kuli bonse abakuuta mutuule,
kuli bonse abamukuuta mu cishinka.
19Bonse ababa na katiina kuli ena, alabapeela ifyo balekabila,
alomfwa inkuuta yabo, no kubapususha.
20Bonse abatemwa Yawe bena alabasunga,
lelo ababifi bena akabalofya bonse.
21Akanwa kandi kakalanda palwa kulumbanya Yawe.
Elyo ne fibumbwa fyonse kafilelumbanya ishina lyakwe ilyamushilo pe na pe.