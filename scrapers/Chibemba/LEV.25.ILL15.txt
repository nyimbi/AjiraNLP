Ukutuusha umwaka walenga cine lubali
(Amafunde 15:1-11)
1Yawe alandile kuli Mose pa lupili lwa Sinai ati, 2“Eba abena Israeli nokutila kuli bena, ‘Ilyo mukengila mu calo ico ndepeela kuli imwe, icalo conse cifwile ukutuusha mukusunga Isabata lyakwa Yawe. 3Pa myaka mutanda mulebyala imbuto mu mabala yenu. Kabili pa myaka mutanda ine, mufwile ukutungwila ifimuti fya myangashi mu mabala yenu no kusombola ifisabo fyenu. 4Lelo mu mwaka walenga cine lubali, icalo cifwile ukukwata ukutuusha umwaka onse uwe Sabata, nge Sabata lyakwa Yawe. Tecakwesha ukubyala amabala yenu, nangufye ukutungwila ifimuti fya myangashi yenu. 5Tecakwesha no kusombola icintu nelyo cimo icikaimenenafye icine, nangu ukulobolola imyangashi iyo mushatungwilile. Pantu ukaba mwaka wakutuusha kwa mpanga. 6Conse icaimenena mu mabala yenu mu mwaka wakutuusha uwe Sabata, ecikaba icilyo cenu bonse, ababomfi benu abaume na babomfi benu abanakashi, na ku babomfi bamalipilo, pamo pene na ku mweni uo mwikala nankwe. 7Kabili na ku fitekwa fyenu fine pamo pene na ku nama sha mu mpanga yenu, conse icikafuma muli iyi mpanga ecikaba icakulya cenu.’”
Ukusefya umwaka walenga amakumi yasano
8Yawe aeba Mose ati, “Ukalependa Amasabata cine lubali aya myaka, emukutila imyaka cine lubali imiku cine lubali, epakuti amasabata cine lubali yakalingane ne myaka amakumi yane na pabula (49). 9Lyena ubushiku bwalenga ikumi mu mweshi walenga cine lubali, mukalishe ipenga, likomfwike konse konse. Pa bushiku ubu ubwakufuta pa fyabubifi, mukalishe ipenga mpangafye yonse mu calo cenu. 10Mukaleshisha umwaka walenga amakumi yasano no kulashimikila icebo cakulubuka mu calofye conse ku bekashi abekalamo. Uyu uli nokuba e mwaka wakusefya kuli imwe. Onsefye umuntu ali nokubwelelamo ku mpanga ya fikolwe fyakwe kabili na ku lupwa lwakwe. 11Umwaka walenga amakumi yasano kuli imwe wakusefya. Muli uyu mwaka tecakwesha ukubyalamo nangu ukusombola fyonse ifilyo ifyaimenena ifine, nangu ukusaba ku myangashi mushatungwilile. 12Pantu umwaka walenga amakumi yasano uwakusefya, mwaka wamushilo kuli imwe. Mufwile ukulyafye ifisabo ifili nokufuma mu mabala.
13“Muli uyu mwaka wakusefya, umuntu onsefye ali nokubwelelamo ku mpanga ya fikolwe fyakwe.
14“Nga cakutila washita impanga ku mwikalacalo munobe, nangu washitisha kuli ena, tecakwesha ukufyengana. 15Uli nokushita iyi mpanga ku mubiyo pakumona imyaka yapitapo ilyo umwaka walenga amakumi yasano uwakusefya wapitile. Kabili ali nokushitisha iyi mpanga pakumona imyaka iyashalako iyakulobololamo ifisabo mu mabala. 16Nga cakuti imyaka yashalako ingi, ufwile lyena walundako umutengo. Kabili nge myaka yashalako inono, ufwile nalyo line ukucefyako umutengo, pantu icintu ico uyu muntu alekushitisha te mpanga iyoo, lelo fisabo ifyo akakushamo pa myaka yashalako. 17Tecakwesha ukulafyengana, lelo mulekwata akatiina kuli Lesa wenu. Nine Yawe Lesa wenu.
18“Mulingile ukukonka amafunde yandi no kusakamana ukubeela ifipope fyandi fyonse, lyena elyo mukekala umutelelwe mu calo. 19No mushili wabamo ukalatwala ifitwalo fisuma, mukalalya no kwikuta kabili mukalaikala umutelelwe mu calo.
20“Limo kuti mwaipusha, ‘Nga tukalalya nshi muli uyu mwaka walenga cine lubali, nga cakutila tatubyele mbuto nangu ukulobolola ifisabo?’ 21Ine, ne Yawe, nkapaala icalo ici pa myaka mutanda pakuti cikakwate ifilyo ifingi pa myaka itatu. 22Ilyo mukalabyala ifisabo mu mwaka walenga cine konse konse, mukalalya ifyo mwasombwele mu mwaka walenga mutanda, mpakafye ilyo mukakwata ukulobolola mu mwaka walenga pabula.”
Ukubwesesha impanga ku mwine
23Kabili Yawe aeba Mose ati, “Tecakwesha ukushitisha impanga ukuba iya umbi pe, pantu iyi mpanga yandi, imwe mulifye abeni abasuminishiwa ukwikalamofye. 24Impanga yonse iyo mwapeelwa nge cikwatwa, mufwile ukupekanya ifyakulubula iyi mpanga. 25Nga cakuti umwina Israeli munenu umo aba umulanda elyo ashitishako impanga yakwe, uwa mu lupwa uupaleme afwile aisa lubula iyi mpanga. 26Nga cakuti nalimo takwetepo nelyo umo uwakumwafwilisha mukulubula iyi mpanga, lelo umwine eka nga aisa ba ne cuma icakuti ailubwilamo, 27ali nokupenda imyaka iyo impanga yali nokushala mu minwe ya washitile. Kabili ali nokulipila indalama ukulingana ne myaka iyashala ku mwaka wakusefya. Awe lyena uyu uwali e mwine wa mpanga kale, kuti abwelela mu mpanga yakwe. 28Lelo nga cakuti, takwete ifyuma fyakulubwilamo impanga iyi, awe ili nokubafye mu minwe ya uyu wine muntu uwaishitile mpaka umwaka walenga amakumi yasano wakusefya ukafike. Impanga ili nokubwelela ku mwine mu mwakafye wakusefya, elyo uyu muntu uwashitishe akabwelela mu mpanga yakwe.
29“Nga cakuti umuntu ashitisha iŋanda iyaba mwilinga lya musumba, ali nokukwata insambu yakuilubula umwaka umo uutuntulu nga wapwa ukufuma apo aishitishishe. Mu nshita ilya ine, lyena kuti alubula iyi ŋanda. 30Nomba nga cakuti talubwile iyi ŋanda, ilyo uyu mwaka utuntulu taulapita, iyi ŋanda iyaba mwilinga lya musumba ili nokuba nomba iyakwa kashita no lupwa lwakwe umukakonkanina inkulo, ninshi capwa. Tali nakuibwesesha ku mwine nangufye umwaka walenga amakumi yasano uwakusefya ukafike. 31Lelo amayanda aya mu mishi ukushashinguluka amalinga, yena yali nokulolekeshiwapo nga yaba mu mpangafye ya calo. Yonse aya mayanda yali nokulubulwa. Yonse aya mayanda kuti yalubulwa, kuti yabwelela ku bene mu mwaka walenga amakumi yasano uwakusefya. 32Lelo abena Levi nabakwata insambu shakulubula amayanda yabo mu misumba yabo yonse iyo bapeelwa. 33Eico kanshi icuma ca mwina Levi cena calisuminishiwa ukucilubula, emukutila iŋanda iyashitishiwa mu musumba uuli onse untu bapeelwa ili nokubweseshiwa mu mwaka walenga amakumi yasano uwakusefya, pantu amayanda ayaba mu misumba ya bena Levi fyuma fyabo ifyaba pakati ka bana ba Israeli. 34Lelo incende shakucemenamo ifitekwa ishashinguluka imisumba yabo tashifwile kushitishiwa, pantu shena fyuma fyabo ifya pe na pe.”
Ukwafwilishako abalanda
35 “Nga cakuti umwina Israeli munenu umo aba umulanda kabili afilwa ukuisunga umwine pakati kenu, mwafweniko ngefyo mwafwilisha umwinafyalo uwikala pakati kenu, pakuti nao atwalilile ukwikala pakati kenu. 36Tecakwesha ukupoka ukufuma kuli ena nsonsela iyili yonse, lelo mube na katiina ka kuli Lesa pakuti uyu mwikalacalo munenu atwalilile ukwikala pakati kenu. 37Tecakwesha ukumukongwesha indalama pakuti akalundepo kansonsela ilyo akabwesha, nangufye ukumushitisha ifyakulya pakuti mumwenepo akantu kamo. 38Nine Yawe Lesa wenu, uwamufumya mu calo ca Egupto no kumupeela impanga ya calo ca Kenani nokuti mbe Lesa wenu.”
Mwilateka abena Israeli ubusha
39 “Nga cakuti umo pa bekalacalo banenu aba umulanda pakati kenu, kabili aishitisha umwine kuli imwe, tecakwesha ukumuleka ukubomba ngo musha. 40Mufwilefye ukumubomfya ngo mubomfi wa malipilo, nangu filya mubomfya umweni uo mwikala nankwe. Ali nokulamubombela mpakafye mu mwaka walenga amakumi yasano (50) uwakusefya. 41Lyena uyu muntu pamo na bana bakwe ali nokulekelwako no kubwelelamo ku ba lupwa ku mpanga sha bashibo. 42Pantu abena Israeli babomfi bandi, abo nafumishe mu calo ca Egupto, tabafwile kushitishiwa nga basha iyoo. 43Tecakwesha ukulabasunga buluku buluku, lelo mube na katiina kuli Lesa wenu.
44“Abasha benu abaume na banakashi abo mwingakwata, kuti bafuma ku mishobo iyo iyamushinguluka iyishaishiba Lesa. Uko eko mwingashita abasha abaume na abanakashi. 45Kabili kuti mwashita abasha bamo ukufuma mu benafyalo abo mwikala nabo, pamo na ba mu lupwa lwabo abafyalilwa mu calo cenu. Aba bene ebengaba ifyuma fyenu. 46Kabili kuti mwabashila na ku bana benu nge fyuma fyacishilano no kubacita abasha mpaka ne mfwa yabo. Lelo tamufwile kusunga buluku buluku abena Israeli banenu.
47“Umwinafyalo uo mwikala nankwe nga aisa ba umukankala, elyo umo umwina Israeli munenu aisa ba umulanda no kuishitisha ku mwinafyalo uo mwikala nankwe, nangufye kuli lupwa lwa aba benafyalo, 48uyu muntu ali ne nsambu yakuilubula umwine panuma yakuishitisha umwine. Na umo uwa muli bamunyina kuti amulubula, 49nangu ni nalume, umufyala wakwe nangufye onse lupwa lwakwe uwa mu mukowa wakwe kuti amulubula. Nga cakuti umwine akwata ifyakuilubwilapo, afwile ailubula umwine. 50Umwine no wamushitile bakapende imyaka ukufuma apo aishitishe ukufika ku mwaka walenga amakumi yasano (50) uwakusefyamo. Umutengo wakulubwilwamo uli nokulingana na malipilo ya mubomfi uwacibalo, ukukonka ne myaka ine iyo. 51Nga cakuti imyaka yashalako yafula, uyu muntu afwilefye ukulipila ifyuma ukulingana ne myaka yashalako pakuti alubulwe. 52Lelo nga cakuti imyaka yashalako inono apo mwaka wakusefya taulafika, alifye nokulinganya umutengo wakuilubula ne myaka yashalako. 53Alingile ukusungwa ngo mubomfi wamalipilo cila mwaka. Mushininkishe ukuti shikulu wakwe talemusunga buluku buluku. 54Nangu cingati uyu muntu talubwike muli ishi nshila shonse, wena pamo na bana bakwe bafwilefye ukulekelwako mu mwaka wakusefya nga wafika, 55pantu abena Israeli babomfi bandi. Bena, babomfi bandi abo nafumishe ku calo ca Egupto. Nine Yawe Lesa wenu.”