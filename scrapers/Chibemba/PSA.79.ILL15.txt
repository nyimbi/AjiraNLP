Ulwimbo lwakwa Asafu.
1We Lesa, ala abenafyalo nabasansa icalo ca bantu bobe,
nabakowesha ne Tempele lyobe ilyamushilo,
nababongolola no musumba wa Yerusalemu.
2Bapeele ifitumbi fya bantu bobe ku fyuni pakuti filelya,
bafipeela na ku finama fya mu mpanga nafyo filelya.
3Nabasumya umulopa wa bantu nga menshi ukushinguluka Yerusalemu,
tapashele nangu umo uwakushiika ifitumbi fya banankwe.
4Natuba abasebana ku bena mupalamano besu,
baletuseka no kutuwela.
5Bushe kufika lilali we Yawe?
Uli nokwikala uwafulwa inshita yonse?
Bushe kufika lilali ubufuba bobe bwakulabilima ngo mulilo ku bukali?
6Shifulilwa abantu ba mishobo abashikupepa,
elyo ne shamfumu ishishiita peshina lyobe,
7pantu nabepaulula Yakobo,
nabonaula ne calo cakwe.
8Witubika pakukandwa pa bubifi bwa fikolwe fyesu,
ifwe twalombafye ukuti, “Utubelele uluse,
mukwangufyanya utukumanye,
pantu ifwe amano nayapela.”
9Sotwafweko we Lesa, we Mupusushi wesu,
pakuti ishina lyobe licindamikwe,
utupokololeko no kulatwelela ububifi bwesu,
pa mulandu we shina lyobe.
10Nga cinshi imishobo ingalasosela aiti
“Nga Lesa wabo ali kwi?”
Kanshi leka tumoneko uko ulekanda imishobo,
pa mulandu wakwipaulula ababomfi bobe.
11Uleke ukulila kwa bafungwa kumfwike kuli iwe,
ku bulamba bobe upokolole abo bapingula ukwipaya.
12We Yawe umusaalula onse uo abena mupalamano besu bakucitila,
leka ubabwelele mu ceni cabo imiku cine lubali.
13Elyo ifwe fwe bantu bobe, fwe mukuni wa bucemi bobe,
twakulakutotela pe na pe,
ukufuma ku nkulo ukufika ku nkulo ibiye
twakulalondolola amalumbo yobe.