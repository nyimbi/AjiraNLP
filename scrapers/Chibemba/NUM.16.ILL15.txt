Ubutalami bwakwa Kora na Datani na Abiramu
1 Kora mwana Isa, mwana Koati, mwana Levi, pamo na Datani na Abiramu bamwana Eliabu na Oni mwana Peleti, abantu ba mu luko lwa bena Rubeni, batalama, 2elyo baimina Mose. Baima pamo ne ntungulushi imyanda ibili na makumi yasano (250) isha bena Israeli, ishaishibikwa ku lukuta, ishasontelwe ukulasangwa ku cilye. 3Elyo balongana ibumba pali Mose na Aroni babakaanya abati, “Nomba mwacilamo! Ulukuta lonse lwamushilo, na onse uulimo, na Yawe ali pakati kabo. Nga cinshi ico muisansabalikila pebumba lya bantu bakwa Yawe?”
4Ilyo Mose aumfwile ifi, awa panshi ubukupeme. 5Elyo aeba Kora ne bumba lyonse ali nalyo ati, “Yawe mailo ulucelo akatulanga umuntu wakwe, kabili uwamushilo. Akalenga nokuti uyo muntu apalame mupepi na ena. Umuntu akasala eo akapalamika kuli ena 6Iwe Kora ne bumba lya bantu bobe mukacite ifi. Mukabuule ififukilisho, 7na mailo ulucelo mukalapwilemo umulilo, mukabikemo ububani pa cinso cakwa Yawe. Umuntu uo Yawe akasala, eukaba uwamushilo. Imwe, mwe bena Levi namucilamo!”
8Mose kabili aebele Kora ati, “Nomba umfweni mwe bena Levi! 9Bushe kanshi tamwasekelamo ico Lesa wakwa Israeli amupatula ku lukuta lwa bena Israeli, pakuti mupalame uko ali mukubomba umulimo wakwa Yawe mwi tenti lyakwe, kabili no kwiminina ku lukuta no kutumika pakati kabo? 10Lesa alimupalamika uko ali, iwe pamo na bena Levi banobe. Nomba kabili mulefwaya mupokolole na bushimapepo bwine! 11Pantu ni Yawe eo mwalonganina pamo iwe ne bumba lyobe mukuilishanyapo. Bushe Aroni nani uo mufwile ukuilishanyapo?”
12Elyo Mose aitile Datani na Abiramu, bamwana Eliabu. Lelo nabo bamwasuka abati, “Ifwe tatwaiseko iyoo! 13Bushe tawasekelamo pakutufumya mu Egupto mu calo icifumfumukamo umukaka no buci, pakuti twise tufwile muno mu matololo? Kabili na nomba uleumya no bukalamba pali ifwe? 14Kabili tawatutwala mu calo icifumfumukamo umukaka no buci nangu ukutupeela ifishilano fya filime na mabala ya myangashi. Bushe ulefwaya ukufimba aba bantu pa menso. Ifwe tatwaiseko iyoo!” 15Awe Mose afulwa nganshi, elyo aeba Yawe ati, “Wipokelela mutuulo wabo. Ine nshapokololapo nangufye ni punda ku muntu nelyo umo, kabili nshabifyapo muntu nelyo umo.”
16Mose aebele Kora ati, “Iwe ne bumba lyobe lyonse, mukamonekela ku cinso cakwa Yawe mailo, iwe wine, ibumba lyobe elyo na Aroni. 17Cila umo umo akasende icifukilisho cakwe no kubikamo ububani, fyonse fikabe imyanda ibili na makumi yasano (250) no kuleta pa cinso cakwa Yawe. Iwe wine na Aroni mukailetele icifukilisho cila muntu.” 18Kanshi bonse umo umo epakubuula icifukilisho cakwe, alapwilamo no mulilo, abikamo no bubani. Epakwiminina pa mwinshi we Tenti Lyakukumaninamo na Mose pamo na Aroni. 19Ilyo Kora alongana no lukuta lonse mukukaanya Mose na Aroni pa mwinshi we Tenti Lyakukumaninamo, ubucindami bwakwa Yawe bwamonekela ulukuta lonse. 20Yawe aebele Mose na Aroni ati, 21“Talukeni ku lukuta ulu, pakuti mbalofye nombaline.”
22Lelo Mose na Aroni bena epakuwa ubukupeme balapapata abati, “We Lesa, Lesa wa mipashi ya bantu bonse, bushe kuti wafulilwa ulukuta lwa bantu bonse, umo nga ewabifya?” 23Kabili Yawe aeba Mose ati, 24“Eba ulukuta lutaluke ku matenti yakwa Kora, Datani na Abiramu.”
25Elyo Mose aimine aya kuli Datani na Abiramu, ne ntungulushi sha bena Israeli shamukonka. 26Elyo asoka ulukuta ati, “Talukeni ku matenti ya aba bantu ababi! Kabili mwikumya na ku cipe cabo nelyo cimo. Epali mwaisa sendelwa pamo pa mulandu wa bubi bwabo.” 27Awe ibumba epakutaluka ku matenti yakwa Kora, Datani na Abiramu. Datani na Abiramu epakufumina panse baiminina pa mwinshi wa matenti yabo, pamo na bakashi na bana babo no twaice. 28Elyo Mose atila, “Muli ici emo mwalaishibila ukuti Yawe ewantuma kukubomba ifintu fyonse ifi, kabili mwishibe ukuti te ku mano yandi mombela iyoo. 29Nga cakuti aba bantu bafwafye imfwa Lesa, ngefyo abantu bonse bafwa, awe ninshi Yawe tewantuma nakalya. 30Lelo nga cakuti Yawe acita icintu cimo icipya icishatala acicitikapo, no mushili walepuka no kubamina pamo pene ne fintu fyabo fyonse, kabili baya abomi ku calo ca bafwa, ninshi muli nokwishiba ukuti aba bantu nabasuula Yawe.”
31Ilyo apwile ukusosa fyonse ifi, umushili apo baiminine walepuka, 32kabili wacenama no kubamina pamo pene ne ndupwa shabo, bonse abantu bakwa Kora ne fipe fyonse. 33Baile abomi ku calo ca bafwa, pamo pene ne fipe fyabo fyonse. Umushili wabelikisha, baloba no kufuma pebumba. 34Abena Israeli pakumfwa inkuuta shabo, bonse abali mumbali, bafulumuka no kupunda balepunda abati, “Naifwe bene umushili kuti watumina!”
35Kabili umulilo wafumine kuli Yawe no koca abaume imyanda ibili na makumi yasano (250) abaletuula ububani.
Ififukilisho
36Elyo Yawe aebele Mose ati, 37“Eba Eleasa mwana Aroni shimapepo ukuti afumye ififukilisho mu mito ya bantu abapile, apose imifito ukutali, pantu ififukilisho fyamushilo, 38ififukilisho fya bantu abafwilile pa bubifi bwabo. Kanshi ufule ififukilisho ku nondo fipapatale ngo tumalata, mufimbe pa bulambo pantu fyacituulwa pa cinso cakwa Yawe kanshi fyamushilo. Ici cibe e cishibilo ca bena Israeli.” 39Kanshi shimapepo Eleasa epakubuula filya fifukilisho fyaletele abantu abapile, bafulamo utumalata, bafimba na pa bulambo, 40ngefyo Yawe amukonkomeshe ukupitila muli Mose. Kanshi ici cakwibukishako abena Israeli ukuti uushili shimapepo, kabili uushili uwa mu lupwa lwakwa Aroni, tali nakupalama no kocela Yawe ububani, epali afwa nga filya fyafwile Kora na bantu bakwe bonse.
Aroni apususha abantu
41Ubushiku bwakonkelepo, ulukuta lonse ulwa bena Israeli lwailishenye kuli Mose na Aroni aluti, “Abantu bakwa Yawe nimwe mwabepeye.” 42Nomba ilyo ulukuta lwalongana mukukaanya Mose na Aroni, bena bapilibukila kwi Tenti Lyakukumaninamo, apopenefye bamona ikumbi lyakupapo no bucindami bwakwa Yawe bwamoneka. 43Elyo Mose na Aroni baya kuntanshi ye Tenti Lyakukumaninamo. 44Kabili Yawe aeba Mose ati, 45“Talukeni kuli ulu lukuta, pakuti mbalofye nombaline!” Kabili Mose na Aroni bawa panshi ubukupeme.
46Elyo Mose aebele Aroni ati, “Buula icifukilisho cobe, ulapwilemo no mulilo wa pa bulambo, ubikemo no bubani. Endesha, uye ne cifukilisho ku lukuta, kabafutileko pa fya bubifi bwabo! Yawe nafulwa nganshi ne cikuko nacitendeka.” 47Kanshi Aroni nao acita nefyo Mose amwebele, abutukila mukati ke bumba lya bantu ninshi icikuko nacitendeka kale mu bantu. Lelo Aroni apekenye icifukilisho no bubanimo, abafutilako pa bubifi bwabo. 48Kabili aiminine pakati ka bantu abashele abomi elyo na bafwile, ne cikuko ilyo linefye capwa no kupwa. 49Nomba abantu bafwile ku cikuko bali amakana ikumi limo na yane ne myanda cine lubali (14,700), ukulunda ku mpendwa ya bafwile pa mulandu wa kutalama kwakwa Kora. 50Elyo Aroni abwelela kuli Mose pa mwinshi we Tenti Lyakukumaninamo, pantu icikuko calipwile.