Ulwimbo lwakuloosha abana ba mfumu babili
1Ale buula ulwimbo lwandoosha ulwakuloosha abana baume ba mfumu aba bena Israeli.
2Kabili utile,
“Ni nkalamo nshi iyali noko pebumba lya nkalamo?
Yalelala pamo ne bumba lya twana twa nkalamo,
yalelela tumwane pebumba lya misepela ya nkalamo.
3Yakushishe umwana umo uyo uwaishile ba inkalamo iyamaka,
asuka mwane alaikata na bantu.
4Abantu ba mishobo ya benafyalo nabo baumfwa,
nabo bamwimbila ubucinga,
no kumwikata emo bamwikatila.
Bamulonga na muli cikasalanga,
bamutwala na mu calo ca Egupto.
5“Pakumona ukuti ifyo nankalamo alefwaya fyafulungana,
elyo abuulapo kamwane na kambi kamo, akakusha,
kasuka nako kaba inkalamo ilume iyamaka.
6Cilya kafika pa ciimo icakuba inkalamo iyamaka,
awe yalaendauka pamo ne nkalamo shibiye.
Yasambilila no kutakanya ico ikete mukulunga,
nayo yalaikata na bantu.
7Epakulawisha amalinga yabo,
no kulaonaula imisumba yabo.
Yalati nga yabuluma,
abantu abekala mu calo balaitutuminafye ku mwenso.
8Elyo abantu ba mishobo ya mu fyalo fya mumbali,
balongana kukulwisha iyo nkalamo.
Baiteya amasumbu,
no kuikata mu bucinga bwabo.
9Baikoba ku finkobwe fyabo baibika na muli kasalanga,
baisenda, baitwala na ku mfumu ya Babiloni.
Baiposa na mu cifungo,
epakuti icibulumo caiko cikatala acumfwika nakabili pa mpili sha mu Israeli.”
Umwangashi uwauma
10“Noko ali ngo mwangashi mwibala lyobe,
uwalimbwa mumbali ya menshi.
Ali uwalelema, kabili aletwalisha ifitwalo nganshi,
pa mulandu wakuti apo wali pali amenshi ayengi.
11Imisambo yauko yali iyakosa,
iyalinga ukuba inkonto yabukateeka.
Umwangashi walikulile no kulepesha ukucila ifimenwa fyonse,
kabili walumbuka pa mulandu wakulepesha no kulelema.
12Nomba abantu bacifukushi bena baya ushula
no kuuwisha panshi.
Ifitwalo fyauko epakuma
kulwa mwela wa ku kabanga.
Imisambo yauko iyakosa nayo yakontaika mpaka yauma,
yapya na ku mulilo.
13Nomba walimbwa mu matololo,
umwauma ndi, kabili umwabula menshi.
14Elyo no mulilo wafuma ku musambo umo uukalamba
no koca ifitwalo ne misambo imbifye.
Awe tawakatale aukwatapo kabili umusambo uwakosa,
tawakakwatepo nomba ne nkonto yabufumu nakabili.”
Kanshi ulu e lwimbo lwandoosha ulufwile ukwimbwa nge cimbo ca malilo.