AMASHIWI YAKULONDOLOLA PALI UYU KALATA
Amakalata Yoani umusole mwana Sebede alembele yaba yatatu. Uyu Yoani eulya musole uwaishibikwa ukuti “eo Yesu atemenwe” (Yoani 13:23; 21:20,24). Kabili uyu Yoani ewalembele ne Mbila Nsuma yalenga bune, elyo ne citabo ca Busokololo. Ali ku Efeso uko abombele mu lukuta, eko alembele amakalata yakwe yatatu ne Mbila Nsuma yakwe.
Muli kalata wakubalilapo, Yoani alanda pa milandu ibili. Umulandu wantanshi, acincisha bonse abalebelenga uyu kalata ukuti mu bumi bwabo baleikala nga bana bakwa Lesa, kabili abaampana na Yesu Kristu muli fyonse. Elyo umulandu wacibili, abasokako na ku fyalefunda bakafundisha babufi. Aba bakafundisha balikeene ukuti Yesu Kristu taishile yaluka umuntu icine cine. Baleti nokuti onse uwapusuka teti abifye mu bumi bwakwe, tali nakusakamana ifya bumi bwa pano calo. Kabili baleti nokuti ukukonkelela ulunkumbwa lwa mubili, tekuti kuleshe umuntu ukupusuka. Balefunda ukukanasakamana ukutemwa umuntu munobe. Yoani pakulwisha iyi mifundile ya bakafundisha babufi, alemba ukuti Yesu ni Lesa uwaishile yaluka umuntu icine cine. Pakulekelesha, akonkomesha nokuti uwasumina muli Lesa na muli Yesu Kristu, ali nokutemwa no muntu munankwe.
Imilandu muli kalata wakubalilapo yatantama ifi
Ukutendeka kwa kalata 1:1-4
Ulubuuto ne mfifi 1:5—2:29
Abana bakwa Lesa na bana bakwa Ciwa 3:1-24
Umupashi wakwa Lesa no mupashi wabufi 4:1-6
Ukutemwana 4:7-21
Cisumino ecicimfya icalo 5:1-21