AMASHIWI YAKULONDOLOLA PALI UYU KALATA
Tito tali Muyuda, ali Umwinafyalo. Umutundu wakwe Mugiriki (Gal 2:3). Paulo ewamuletele mu cisumino ca bwina Kristu. Panuma yakuba umwina Kristu, Tito aleyafwako no kubomba na Paulo umulimo wakubila Imbila Nsuma (Gal 2:1-3; 3:5; 2 Kol 2:13; 7:6). Ilyo Paulo apwile inyendo shine (4), ali ku Roma ninshi bamukakile icifungo mu Å‹anda aleikala (Imili 28:16,30-31). Panuma yakumukakula, Paulo atampile kabili ukwendauka mukubomba umulimo wakwa Lesa. Paulo alembele Tito uyu kalata ilyo Tito ali mu cishi ca Kiliti, umo Paulo amushile pakuti aleyangalila ulukuta. Paulo ali ku Makedonia ku musumba wa ku Nikapoli (3:12) uko alembele na Timote kalata wantanshi, ninshi Timote ali ku Efeso.
Imilandu yalengele ukuti Paulo alembe uyu kalata niyi. Umulandu wantanshi, alefwaya ukulondolwela Tito ifyo intungulushi sha bena Kristu shifwile ukuba. Elyo akonkomesha Tito pafyo ali nokufunda ku bakalamba abaume na banakashi, ku balumendo elyo na ku basha. Kabili Paulo amulondolwela na pa mibeele ya bena Kristu. Amukonkomesha nganshi pakwikala mu mutende ne cumfwano, elyo ukutaluka ku lupato, ifikansa no kupatulukana pakati ka bena Kristu.
Imilandu yatantama ifi
Ukutendeka kwa kalata 1:1-4
Intungulushi sha bena Kristu 1:5-16
Imilimo ya mpuka ishalekana lekana isha bena Kristu 2:1-15
Amashiwi yamucincisho na yakubasokako 3:1-11
Ukusondwelela kalata 3:12-15