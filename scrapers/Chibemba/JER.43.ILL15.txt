Yeremia bamusenda ku Egupto
1Ilyo Yeremia apwile ukulaeba abantu bonse amashiwi ayo Yawe Lesa wabo amutumine ukuya beba, 2elyo Asariya mwana Hoshaya, na Yoanani mwana Karea, na bantu bambi bonse abacilumba, baeba Yeremia abati, “Ulebepafye ubufi iwe. Yawe Lesa wesu takutumine nakalya kukwisa tulesha ukuya ikala ku Egupto. 3Ni Baruki mwana Neriya eukutunkilefye, epakuti abena Kaludea bakatwikate, bakatwipaye, atemwa bakatusende bunkole ku Babiloni.” 4Kanshi Yoanani wine mwana Karea na bakalamba bonse aba fita na bantu bambi bonse, awe bakaana ukumfwa amashiwi yakwa Yawe, bakaana no kulaikala mu calo ica Yuda. 5Elyo Yoanani mwana Karea na bakalamba bonse aba fita basenda abantufye bonse abashelepo mu calo ca Yuda. Basendela kumo kwine na bantu bonse abafumine mu fyalo fya bantu ba mishobo yonse umo basalanganine. 6Basenda abaume na banakashi na bana, pamo na bana ba mfumu abanakashi. Basendela kumo na bantu bonsefye abo Nebusaradani mushika mukalamba wa fita ashilile Gedalia mwana Aikamu, mwishikulu Shafani, pakuti eo alebasunga. Na kasesema wine Yeremia pamo na Baruki mwana Neriya babasendela kumo. 7Bakaana ukubeela amashiwi yakwa Yawe, baima, balaya na ku calo ca Egupto, basuka bafika na mu musumba wa Tapanesi.
8Mu Tapanesi mwine ishiwi lyakwa Yawe lyaishile kuli Yeremia aliti, 9“Fwayapo amabwe yamo ayakulu, uye shiika mu lubansa, mwisamba lya matabo, palya bapitila pakwingila mu ŋanda yabuteeko iyaba muli uno musumba, ilya ifikililamo imfumu yabo Farao, uleke na bena Yuda bamoneko uko uleyashiika. 10Elyo iwe ubebe ukuti, Ifi efyasosa Yawe umwine wa fita, Lesa wakwa Israeli, ati, ‘Ndeyabuula umubomfi wandi Nebukadinesa imfumu ya ku Babiloni. Icipuna cakwe icabufumu ndeisa citeeka pali aya yene mabwe nshiikile, ndeisa citapo ne cintamfu cabufumu. 11Nebukadinesa akesa cimfya icalo ca Egupto. Abantu abasontelwa ukufwa ku cikuko, Nebukadinesa akalenga bafwe ku cikuko, abasontelwa ukuya muli bunkole, akesa basenda muli bunkole, abasontelwa ukufwa ku nkondo, akesa bepaya ku nkondo. 12Akesa oca amatempele ya muno Egupto ayo bapepelamo imilungu yabo, elyo utulubi twabo akesa toca, atemwa akesa tusendafye. Nga filya fine kacema atola inda mu fyakufwala fyakwe, efyo ne mfumu ya ku Babiloni ileisa solosota icalo ca Egupto, elyo ikaye ilecinda na malaila pakubwelelamo kumwakwe. 13Ikesa tobaula inceshi sha mabwe ishamushilo, ishaba kwitempele ilyo bapepelamo akasuba ku Heliopolisi muno mwine mu Egupto. Ileisa oca na matempele ya milungu ya muno Egupto.’”