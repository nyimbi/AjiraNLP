Kuli kembisha mukalamba. Ukwimba ne filimba fya nsale. Ulwimbo lwakwa Asafu.
1Lesa alishibikwa nganshi mu calo ca Yuda,
kabili ishina lyakwe lyalilumbuka nganshi mu calo ca Israeli.
2Itenti lyakwe lyaba mu Salemu,
no kwikala ekala mu lupili lwa Sioni.
3Palya pene epo afunawile imifwi iyalebengeshima,
ne nkwela, ne mpanga pamo pene ne fyanso fimbi ifyabulwi.
(Selah)
4Yangu ifyo wacindamisha we Lesa,
ukucila pa mpili ishaisulamo inama.
5Abashilika babo abaswangana, balibapoka ifitapwa fyabo,
nomba balalafye utulo twa mfwa,
kabili tapashala nangu umo uwakubomfya ifyanso fyakwe.
6Ilyo wakalipe we Lesa wakwa Yakobo,
bakabalwe babo pamo na baninapo elyo bafwile.
7Niwe weka uwakutiinisha.
Bushe nani engashanshako nga wakalipa?
8Wapingwile ukufuma ku mulu,
ne calo catutuma catalala na tondolo,
9ilyo waiminine kukuputula umulandu, we Lesa,
pakupusushako abo bacusha pano isonde.
(Selah)
10Cine cine icipyu cobe pa bantu ecilenga ukuti balekulumbanya,
abapusuka ku bukali bobe balasungwa.
11Pangeni ifilayo kuli Yawe Lesa wenu no kufifikilisha,
lekeni ifyalo fyonse ifina mupalamano filete ifyabupe kuli Umo uwalinga ukutiinwa.
12Pantu ena alacefya bakateeka bafilumba,
alatiinwa ku shamfumu sha pano isonde.