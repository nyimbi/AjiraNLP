Yesu aposha umulwele ku cishiba ca Betisata
1Patile ilyo papita inshita, Yesu aninika ukuya ku Yerusalemu, ico kwali inshikunkulu ya Bayuda. 2Mu Yerusalemu mupepi na ku Mpongolo ya Mpanga, kwali icishiba, mu Cihibulu citwa Betisata, icakwete inkungu shisano. 3Muli ishi nkungu mwalelala abalwele abengi, impofu, ifilema ne fite. [3b Balelolela ukufundaulwa kwa menshi. 4Pantu mu nshita mu nshita malaika wa Mfumu aleikila mu cishiba kukufundaula amenshi. Elyo na onse uwabalilapo ukwingila mu cishiba, alepola ku bulwelefye buli bonse.] 5Ku cishiba kwali umuntu uwalwele pa myaka amakumi yatatu na cine konse konse (38). 6Cilya Yesu amona uyu muntu walwele, aishiba ukuti ni kale alwala, Yesu epakumwipusha ati, “Bushe ulefwaya ukupola?” 7Umulwele amwasuka ati, “Mukwai ine nshakwata wakungafwako ukwingila mu cishiba ilyo malaika afundaula amenshi. Ntila lyonse ilyo ndefwaya ukwingilamo, umbi ninshi naingilamo kale.” 8Yesu amweba ati, “Ima, buula umusengele obe, akuya.” 9Apopene no muntu apola, abuula umusengele wakwe alaya.
Kanshi uyu muntu aposhiwe pa bushiku bwe Sabata. 10Abayuda balaeba umuntu uwapolele abati, “Lelo bushiku bwe Sabata, calileshiwa ukusenda umusengele obe.” 11Nao abasuka ati, “Umuntu uumposeshe eunjebele ati, ‘Buula umusengele obe akuya.’ ” 12Bamwipusha abati, “Nga ni nani uyo muntu, ukwebele ati, ‘Buula umusengele obe akuya?’ ” 13Lelo umuntu uupolele teshibe uumuposeshe, pantu Yesu ninshi nafumapo alubile mwibumba ilyalipo.
14Kabili panuma Yesu amusanga mwi Tempele. Alamweba ati, “Mona, nomba naupola kanshi uleke ukubifya, pantu limbi icabipishapo cikakuponena.” 15Umuntu epakufumapo, aya eba na Bayuda ati, “Ala ni Yesu eumposeshe.” 16Nico Yesu alecita ifintu fya musango uyo pa bushiku bwe Sabata, eco Abayuda batampile ukulamucusha.
17Yesu abasuka ati, “Tata abombafye lyonse, kanshi na ine ndi nokulabomba.” 18Abayuda epakulafwaisha nganshi ukumwipaya, pali ico asosele ifi. Kanshi teicofye talesakamana ukusunga ubushiku bwe Sabata, lelo alelanda nokuti, “Lesa ni Tata.” Ici calelanga ukuti, aleilinganya na Lesa.
Yesu na Wishi
19Yesu epakubasuka ati, “Ndemweba icine cine, Umwana kuti afilwa ukucita akantu, lelo acitafye ico amona Wishi alecita. Ico Wishi acita, eco na Mwane nao acitako. 20Pantu Wishi alitemwa Mwane, alanga na Mwane ifyo acita. Kabili imwe mukalasunguka, akalanga na Mwane ukucita ificilile na pali ifi. 21Pantu nga filya Wishi abusha abafwa no kubapeela umweo, efyo na Mwane apeela umweo kuli abo atemenwe. 22Kabili Wishi tapingula muntu nelyo umo, lelo apeela Mwane amaka yonse ayakupingula. 23Epakuti filya fine bacindika Wishi, efyo bonse balecindika Mwane. Kanshi onse uwakaana ukucindika Mwane ninshi akaana no kucindika Wishi uwamutuma.
24“Ndemweba icine cine, onse uumfwa amashiwi yandi, asumina na mu wantuma, eukwata umweo wape. Uyu ena tapingulwa, pantu alifuma ku mfwa, alisa ku mweo. 25Ndemweba icine cine, inshita ikesa, ala no kwisa naisa, ilyo abafwa bakomfwa ishiwi lya Mwana wakwa Lesa. Elyo na bakalyumfwa bakaba no mweo. 26Kanshi nga filya fine Wishi aba e ntulo ya mweo, efyo alenga na Mwane ukuba intulo ya mweo. 27Kabili alipeela na Mwane amaka yakupingula, pantu e Mwana wa muntu. 28Kanshi imwe mwisunguka pali ifi. Ala inshita ikesa ilyo abafwa bakafuma mu nindi shabo pakumfwa ishiwi lyakwe. 29Elyo abo abalecita ifisuma, bakashukuka no kuba abomi. Abalecita ifibi bena, bakashukuka nokukandwa.
Bakambone pali Yesu
30“Ine ne mwine teti ncite kantu pa mutwe wandifye. Ine mpingwilafye umo naumfwila. Elyo ifyo mpingula fintu fyalungama. Pantu ine nshifwaya kucitafye ifyo ndefwaya, lelo kano ififwaya uwantuma. 31Ine nga nalapeela bukambone pali ine ne mwine, ninshi bukambone bwandi bwafyefye. 32Nomba eko ali umbi uwakupeela bukambone pali ine. Kabili nalishiba ukuti bukambone bwakwe pali ine bwacishinka. 33Mwatumine inkombe kuli Yoani, nao amwebele ifyacishinka pali ine. 34Kwena ine nshikabila bukambone bwa muntu, lelo nalanda ifi ni pakuti mukamone ukupusuka. 35Yoani ali nge cisaniko icileyaka, icabeka, na imwe pali ako kashita mwalesekela mufyo alemweba. 36Nomba bukambone bwandi bwena, bwacila apakalamba bukambone bwakwa Yoani. Pantu umulimo wine Tata ampeela ukubomba, uo ndebomba, eumpeela bukambone ukuti ni Tata ewantuma. 37Elyo na Tata wine uwantuma, nao ni kambone wandi. Tamwatala amumfwa ishiwi lyakwe, kabili tamwatala amumona icinso cakwe. 38Kanshi na mashiwi yakwe tayekala mu mitima yenu, pantu tamwasumina uo atuma. 39Mubelenga nganshi ifyalembwa mu Malembo Yamushilo, pantu imwe mutontonkanya ukuti emwaba umweo wape. Nomba aya yene Malembo Yamushilo yalandafye pali ine. 40Lelo imwe tamufwaya ukwisa kuli ine pakuti mukwate umweo.
41“Ine nshifwaya ukuti abantu balenumbanya. 42Lelo ine nalimwishiba. Tamwatemwa Lesa nakalya. 43Ico naishila, nico Tata ewantuma, nomba imwe tamwampokelela. Nomba umbi nga aishilafye umwine ku maka yakwe, wena kuti mwamupokelela. 44Nga kanshi kuti mwansumina shani? Imwe bonse mufwayafye ukuti abanenu balemulumbanya. Tamusakamana kuti Lesa uwabafye umo mpo eo alemulumbanya. 45Kanshi mwilatontonkanya ukuti nine nkamwebelela kuli Tata. Awe, ni Mose uyu wine mwatetekelamo, eukamwebelela. 46Mu cine amusumina Mose, na ine wine nga mwalinsumina. Pantu ni pali ine wine epo alemba. 47Nomba apo mushasumina ifyo alemba, nga kuti mwasumina shani ifyo ndemweba?”