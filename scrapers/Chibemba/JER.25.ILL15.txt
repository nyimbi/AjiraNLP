Imyaka amakumi cine lubali (70) muli bunkole
1 Ilyo Yehoyakimu mwana Yosia ateekele icalo ca Yuda, mu mwaka walengele ine uwakuba pa bufumu, Yeremia alipokelele amashiwi kuli Yawe palwa bena Yuda bonse. Uyo wine mwaka ewali uwakubalilapo ilyo Nebukadinesa atampile ukuba imfumu ya ku Babiloni. 2Kanshi Yeremia nao epakulabilila abena Yuda bonse na bena Yerusalemu bonse imbila iyakuti, 3“Pa myaka amakumi yabili na itatu (23), ukutulafye mu mwaka walenga ikumi limo na itatu (13) apo Yosia mwana Amosi atampile ukuteeka cino calo ca Yuda ukushintafye na lelo, Yawe alalanda kuli ine amashiwi ayo na ine nanda kuli imwe ifyo anjeba, lelo imwe mwalikaana ukumfwa. 4Imwe tamufwaya kumfwa nelyo ukuposako amano, nangu Yawe ena abikapofye ukulamutumina ababomfi bakwe bakasesema bonse. 5Imwe balimweba ukutila, ‘Pilibukeni umuntu no muntu, muleke imisango yenu iyabipa ne micitile yenu iyibi, pakuti muleikala muli cino calo ico Yawe amupeele pamo ne fikolwe fyenu, pakuti eco muleikwatila pe. 6Mwilakonka imilungu imbi imbi nangufye ukulaipepa no kulaibombela. Mwilabilimuna ine umutima kulwa kupepa utulubi uto iminwe yenu yapanga. Na ine nshakamuletele ububi.’ 7Lelo mwalikaana ukumfwa ifyo nsosa ne Yawe. Mwalimbilimuna umutima kulwa tulubi twenu uto iminwe yenu yapanga, utwalenga ukuti muiletelele mwe bene.
8“Kanshi nomba apo imwe mushifwaya kumfwa amashiwi yandi, ne Yawe umwine wa fita ndeti, 9‘Ine nalaita abantu bonse aba ku kapinda ka ku kuso, nalaita no mubomfi wandi Nebukadinesa imfumu ya ku Babiloni. Nalaita abantu ba ilya mishobo pakuti bese basanse cino calo na bekalamo bene, bese basanse na bantu ba mishobo yonse iyaba mumbali yaciko. Nalabalofyafye nakalya nakalya no kubacita icakutiinya ne cakupapa kabili ifibolya ifya pe na pe. Ifi efyasosa Yawe. 10Utupundu twabo utwansansa no twakwanga, ine nkatupwisha. Nkapwisha ne nsansa sha bashibwinga na banabwinga, nkatalalika ne ciunda ca mabwe ayakupelelako, nkashimya no lubuuto lwa fisaniko fyabo. 11Cino calo conse calashala amatololo umwabula abakwilamo. Na bantu ba iyi mishobo yonse bakabombela imfumu ya ku Babiloni pa myaka amakumi cine lubali (70). 12Iyo myaka amakumi cine lubali (70) nga yapwa, elyo ine nkalimuna imfumu ya ku Babiloni kumo kwine na bantu ba ulya wine mushobo pa kubifya kwabo. Nkonaula cilya calo ca bena Kaludea no kucisha amatololo pe na pe.’ Ifi efyasosa Yawe. 13‘Cilya calo nkacicita fyonse ifyo nacipangila, fyonsefye ifyalembwa muli ici citabo ifyo Yeremia aseseme palwa bantu ba mishobo yonse. 14Pantu abantu ba iyi mishobo nabo bene bakateekwapo ubusha ku bantu ba mishobo imbi iyingi na ku shamfumu ishikalamba, kabili nkabalimuna pakulinganya nefyo bacita nefyo bapanga abene.’”
Ulukombo lwakwa Yawe umwali icipyu cakwe
15Ifi efyasosele Yawe Lesa wakwa Israeli kuli ine ati, “Buula ulukombo ulu ululi mu minwe yandi ulo njiswishemo icipyu, kanweshemo abantu ba mishobo yonse abo ine nalakutumako. 16Ilyo balenwamo, bakulatalansuka, na mano yabo yalefulungana pa mulandu wa nkondo iyo nalababushisha.”
17Awe na ine napoka ulukombo mu minwe yakwa Yawe no kunwesha imishobo yonse iyo antumineko. 18Naya nweshamo abena Yerusalemu na bantu abaikala mu misumba yonse iya mu calo ca Yuda, kumo kwine ne shamfumu shabo na bacilolo babo bene, pakuti bonaike, bashale insansalila, pakuti bashale ifibolya, icintu icakutiinya, icakuwelwa no kutipwilako.
19Na bambi abo naile nweshamo ni Farao imfumu ya mu calo ca Egupto, na bacilolo bakwe, ne ntungulushi shakwe, na bena Egupto bonse, 20na benafyalo bonse abaikelemo. Kabili bambi ni bashamfumu aba mu calo ca Usi, ne shamfumu shonse ishali mu misumba ya mu calo ca Bafilisiti, emukuti imfumu ya mu Ashikeloni, ne ya mu Gasa, ne ya mu Ekironi, ne mfumu ya mu Ashidodi na bashelemo. 21Na bambi e bena Edomu bonse, na bena Moabu bonse, na bena Amoni bonse, 22ne shamfumu shonse isha mu Turi, ne sha mu Sidoni, ne shamfumu shonse isha mu fyalo fya lu lulamba lwa Meditelaneani no kwabuka bemba, 23ne ya mu musumba wa Dedani, ne ya mu musumba wa Tema, ne ya mu musumba wa Busi, nabalya bonse ababeya imisoso. 24Na shimbi ni shamfumu shonse isha mu Arabia, ne shamfumu shonse isha bantu ba mitundu yonse iyaikala mu matololo, 25ne shamfumu shonse isha mu calo ca Simuri, ne sha mu calo ca Elami, ne sha mu calo ca Media, 26ne shamfumu shonse isha ku kapinda ka ku kuso, ishaba mupepi ne shaba ukutali kwine, ukulingana nomo shakonkanine. Abantu ba mishobo yonse mpanga yonse pano isonde lyonse bali nokunwamo. Na pakulekelesha iyikanwamo ni mfumu ya ku Sheshaki, e ku Babiloni kwine.
27Sosa kuli bena auti, “Ifi efyasosa Yawe umwine wa fita, Lesa wakwa Israeli aleti, ‘Nweni, mukolwe no kuluka muleluka, musuke muwe, mufilwe no kwima pa mulandu wa nkondo iyo ine nalamubushisha.’ 28Nga bakaana ukupoka ulukombo mu minwe yobe no kunwamo, iwe ubebefye ukuti ni Yawe umwine wa fita eusosele ukuti, ‘Ala, muli nokunwamofye! 29Moneni, apo ine ntendekelepo ukonaula umusumba uwitwa peshina lyandi, bushe imwe muletontonkanya ukuti mulepusukako? Awe nakalya, mukalimunwa, pantu ine ndeleta inkondo ku ba pano isonde bonse.’” Ifi efyasosa Yawe umwine wa fita.
30“Iwe Yeremia uli nokusoka aba bantu pakusesema aya mashiwi yandi yonse ayo ine nandile. Uli nokweba aba bantu auti,
“Yawe nabuluma mu mulu,
nasansula ishiwi lyakwe ukufuma ku cifulo cakwe icamushilo.
Nabulumina abantu bakwe,
napundisha ngo muntu uulekasa ifitwalo fya myangashi,
napundilila bonsefye abekala pano isonde.
31Iciunda ce shiwi lyakwe cikomfwika no kwapelela isonde,
pantu abantu ba mishobo yonse Yawe nabapeela umulandu.
Naleta abantu bonse ku cilye kukupingulwa,
elyo akepaya ababi ku nkondo.”
Ifi efyasosa Yawe.
32Kabili Yawe umwine wa fita aletila ati,
“Moneni. Icinkunka cili nokusalangana
pa bantu ba mishobo yonse,
ne cimwela nacima,
ciletula ukwapelela icalo.”
33Pali ubo bushiku ifitumbi fya bantu abo Yawe alaswa epaye, fikalalafye ntangali ntangali ukuya shintafye no kwapelela isonde. Tapakamoneke no wakubaloosha, tapakamoneke no wakulonganya ifitumbi fyabo nangufye ukufishiika. Fyakulatulumanafye nge mina ya citindi.
34Imwe mwe bakacema, ikatisheni imisowa, pundisheni.
Mulealangana na mu lukungu mwe ntungulushi sha mukuni.
Pantu inshita yakumonawilapo naifika,
mwalaonaika nga basukusuku abainisha,
mwalatobaika panshi ngo mutondo.
35Abacemi tabakamone kwakubutukila,
intungulushi sha mukuni tashakapusuke.
36Umfweni ukukuuta kwa bacemi
no kulila kwa ntungulushi sha mukuni,
pantu Yawe nalofya impanga sha mulemfwe.
37Ne calo icali icamutelelwe naconaulwa,
pa mulandu wa cipyu cakwe icikali.
38Yawe nafuma mu cifulo cakwe nge nkalamo,
ne calo conse cishelefye amatololo,
pantu ulupanga lwabonaushi nalubakoma,
pa mulandu wa cipyu cakwe icikali.