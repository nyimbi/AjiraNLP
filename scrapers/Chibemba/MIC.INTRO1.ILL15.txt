Amashiwi ayakulondolola pali ici citabo
Kasesema Mika uwabombele pa nshita imo ine na kasesema Esaya afumine mu mushi wa Moresheti mu calo ca Yuda. Mika alishininkishe ukuti, pa mulandu umo wine, icalo ca Yuda cili nokuponenwa no busanso bumo bwine ngo bwaponene icalo ca Israeli ukulingana no busesemo bwakwa kasesema Amosi. Lesa ali nokukanda abantu abakwata ulupato no lufyengo pa bantu bakwe. Mika alisokele no kulanda nganshi pa bupingushi bwa Samaria, elyo no bwa pali Yuda elyo no mulandu ukalenga ifi fintu ukucitika. Lelo Mika apeela abantu isubilo ilikalamba pakulekelesha, ne cilayo cakwa Lesa icakuti Lesa akabapususha no kubalubula.
Mu mashiwi yakwa Mika emwalondololwa bwino ifishibilo fyakupeela isubilo lya fintu fya kuntanshi. Amashiwi yamo ayo alefwaisha ukuposako amano, ni ayo ayalanda pafyo Lesa akateeka isonde lyonse mu cibote (4:1-4), no kusobelwa kwa mfumu iyabulamba iya mu lupwa lwakwa Davidi iyo ikateeka umutende mu calo (5:2-5). Abikapo kabili no bulondoloshi (6:8) pafyo bakasesema abengi balekonkomeshapo ubwakuti, ifyo Lesa afwaya ukuti ifwe tulecita nifi ifyakuti tulecita ifyalungama, ukulalanga ukutemwa kwa nshita yonse, elyo no kulaikala abaicefya mwisenge na Lesa.
Imilandu yatantama ifi
Ukupingulwa kwakwa Israeli na Yuda 1:1—3:12
Ukulubulwa ne cibote 4:1—5:15
Imbila iyakusoka elyo ne subilo 6:1—7:6
Icilayo cakulubulwa 7:7-20