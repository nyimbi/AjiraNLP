Abana bakwa Lesa
1 Moneni ifyo Lesa Tata atutemwa! Alitutemwa nganshi, ecalenga nokuti tuleitwa abana bakwe kabili cacine efyo twaba. Icalo tacawishiba pantu tacamwishibe. 2Mwe batemwikwa bandi, nomba tuli bana bakwa Lesa, lelo tatulaishiba bwino ifyo tukaba. Lelo twalishiba ukuti ilyo akamoneka tukapalana nankwe pantu tukalamumona icine cine ifyo aba. 3Onse uwakwata ili subilo muli Kristu, alaiwamya umutima no kuba uwamushilo nga filya Kristu aba uwamushilo.
4Onse uubifya, ninshi alapula mu mafunde yakwa Lesa, pantu ukubifya ekupula mu mafunde. 5Mwalishiba ukuti ico Kristu amonekele, ni kukufumya ifyabubifi fyesu, pantu muli ena tamwaba ububifi nakalya. 6Kanshi onse uwaba na Kristu tatwalilila mukubifya pantu uyo onse uutwalilila mukubifya, ninshi tabala amumona nangu kumwishiba tamwishiba.
7Mwe bana bandi mwilaleka umuntu nelyo umo alemufulunganya! Onse uutwalilila mukucita ifyo Lesa afwaya, aba uwakaele pa cinso cakwa Lesa nga filya fine Kristu aba uwakaele. 8Umuntu onse uutwalilila mukubifya, ninshi wakwa Ciwa. Pantu Ciwa wena mubifi ukutulafye na ku citendekelo. Kabili ico Umwana wakwa Lesa amonekele, ni kukwisa onaula imilimo yakwa Ciwa.
9Onse umwana wakwa Lesa icine cine tatwalilila mukubifya, pantu amaka ya mweo wakwa Lesa yaba muli ena. Kabili apo Lesa e Wishi, tekuti atwalilile mukubifya iyoo. 10Kuli ici eko twishibila abana bakwa Lesa na bana bakwa Ciwa. Pantu uyo onse uushitwalilila ukucita ifyo Lesa afwaya, kabili tatemwa na munyina, ninshi tali mwana wakwa Lesa.
Muletemwana
11 Pantu aya e mashiwi mwaumfwile ukufuma ku citendekelofye, ayakutila tuli nokulatemwana. 12Twiba nga filya fyali Kaini uwali umuntu wakwa Ciwa. Aipeye munyina. Mulandu nshi amwipaile? Nico munyina alecita ifyo Lesa alefwaya, lelo wena imicitile yakwe yali iyabipa.
13Eico kanshi mwe bamunyinane mwilapapa abantu ba mu calo nga bamupata. 14Natwishiba ukuti twalifuma mu mfwa, kabili twaliingila na mu mweo. Ico twaishibila ici, nico twatemwa bamunyinefwe! Uyo onse uushakwata citemwiko, ninshi acili uwafwa. 15Onse uwapata munyina wamisoka. Kabili mwalishiba ukuti mu wamisoka tamwaba mweo wape. 16Kristu alenga ukuti twishibe ifyo icitemwiko caba ilyo alekele umweo wakwe pa mulandu wa ifwe. Kanshi na ifwe bene tulingile ukuleka imyeo yesu pali bamunyinefwe. 17Umuntu uwakwata ifintu fya pano calo nga amona munyina alekabila, lelo akaana ukumumfwila uluse, bushe kuti atila alitemwa Lesa mu mutima wakwe? 18Mwe bana bandi twilaleka icitemwiko cesu cibefye pa kanwa na mu mashiwi, lelo icitemwiko cesu cibe mu ficitwa fyesu kabili icacine cine.
19Kanshi muli ici emo twingeshibila ukuti tuli bantu bacishinka. Lyena tukekala ne mitima tondolo pa cinso cakwa Lesa, 20nangu imitima yesu iletushinina mu fintu ifingi. Pantu Lesa alishiba ifintu fyonse kabili alicindamapo ukucila pali kampingu wa mitima yesu. 21Eico kanshi mwe batemwikwa bandi nga kampingu wa mitima yesu taletushinina, ninshi teti tube na mwenso pa cinso cakwa Lesa. 22Lesa alatupeela fyonse ifyo tumulomba, pantu tulakonka amafunde yakwe no kucita ifimusansamusha. 23Ifunde lyakwe nalyo nili ilyakutila, tuli bonse nokusumina muli Mwane Yesu Kristu. Kabili tuli nokulatemwana nga filya atukonkomeshe. 24Onse uunakila amafunde yakwa Lesa aba na Lesa, elyo Lesa nao aba nankwe. Ico twishibila ukuti Lesa aba na ifwe, nico atupeela Mupashi wakwe.