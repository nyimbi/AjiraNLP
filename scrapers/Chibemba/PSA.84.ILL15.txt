Kuli kembisha mukalamba. Ukulingana na Gititi.
Ulwimbo lwa bana bakwa Kora.
1Yangu icifulo cobe ubusuma,
we Yawe umwine wa fita!
2Umweo wandi ulefuluka,
kabili naucushiwa kukufuluka isano lyobe we Yawe.
Umutima wandi no mubili wandi
fyalilila kuli Lesa wamweo.
3Uluseba nalupanga iŋanda,
akamimbi nako kakula icisansala,
umwakulasungila abana,
pa ncende iyaba mupepi ne fibumbili fyobe ifya malambo,
we Yawe umwine wa fita,
we mfumu yandi, we Lesa wandi.
4Balishuka abekala mu ŋanda yobe,
abakulumbanya inshita shonse.
(Selah)
5Balishuka abantu abo amaka yabo yaba muli iwe,
abapanga ubulendo bwakwisa nina ulupili lwa Sioni pakupepa.
6Ilyo bena bapita mu mukonko wa ku Baka,
ilya ncende balaisangula iya tumfukumfuku twa menshi,
ne mfula ya mu lusuba lunono ilapangamo ifishiba.
7Amaka yabo yalacililako,
mpaka cila umo asuke amonekele mu Sioni pa cinso cobe we Lesa.
8Umfwe ipepo lyandi we Yawe Lesa umwine wa fita,
kutika kuli ine we Lesa wakwa Yakobo.
(Selah)
9Uloleshe pa nkwela yesu, we Lesa,
posa amenso yakwafwa pa musubwa obe.
10Ubushiku bumo bwawamishapo mwisano lyobe,
ukucila pa nshiku imyandamishila mu ncende imbi.
Kuti natemwa naba umulinshi wa pa mwinshi wa ŋanda yakwa Lesa wandi,
ukucila ukwikala mu matenti ya babifi.
11Pantu Yawe Lesa e kasuba ne nkwela,
Yawe alapeela ipaalo no bucindami.
Ena tatana cisuma nangu cimo kuli abo abenda mu bololoke.
12We Yawe umwine wa fita,
alishuka umuntu uutetekela muli iwe.