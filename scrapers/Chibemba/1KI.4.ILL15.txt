Bacilolo bakwa Solomoni
1Kanshi imfumu Solomoni yateekele icalo conse ica Israeli. 2Na aba ebali bacilolo bakalamba:
Asariya umwana umwaume wakwa Sadoki ewali shimapepo.
3Eliolefu na Ahiya bamwana Shisha ebali bakalemba ba milandu.
Yehoshafati mwana Ailudi ewali kalemba wa fyalecitika mu calo.
4Benaya mwana Yehoiyada ewali umukalamba wa fita fya nkondo.
Sadoki na Abiyata ebali bashimapepo.
5Asariya mwana Natani ewali umukalamba wa bacilolo balesunga imisumba.
Sabudi mwana Natani nga shimapepo kabili nga cibusa wa mfumu.
6Aisha nga kangalila mukalamba uwa kwisano.
Adoniramu mwana Abuda nga kangalila wa bamulaasa
7Solomoni alikwete na bantu ikumi limo na babili (12) abo asontele ukuba abalashi bafitungu mu calo conse ica Israeli kukubomba umulimo wakuleta ifyakulya fya mfumu ne fya kwisano. Cila umo ali nokuleta ukufuma ku citungu cakwe ifyakulya ifya mweshi umo cila mwaka. 8Na aya e mashina yabo:
Beni Huri ewali umulashi wa ku calo ca mpili icakwa Efulemu
9Beni Dekeli ewali umulashi wa misumba ya Makasi, Shalibimu, Beti Shemeshi na ku Eloni Beti Hanani.
10Beni Hesedi ewali umulashi wa misumba ya Aruboti, Sokoyo elyo ne citungu conse ica ku Heferi cali cakwe.
11Beni Abinadabu ewali umulashi wa ku calo ca Nafoti Dori. Uyu wine ewaupile Tafati mwana Solomoni.
12Baana mwana Ailudi, ewali umulashi wa misumba ya Tanaki, ku Megido na ku ncende yonse iya ku Beti Shani mupepi na ku Saretani pesamba lya Yesireli, ukufumafye ku Beti Shani ukushinta ku Abeli Mehola no kucilinganya mpaka ku Yokimeamu.
13Beni Geberi ewali umulashi wa musumba wa Ramoti Gileadi, e ncende shonse ishaleikalamo Yairi mwana Manase mu Gileadi yali yakwe, no musumba wa Agobu uwaba mu Bashani pamo pene ne misumba imbi amakumi mutanda (60) iyashingulwikeko amalinga ne fisalilo fya pa mpongolo ifya mukuba.
14Ainadabu mwana Ido ewali umulashi wa ku calo ca Manaimu.
15Aimasi ewali umulashi wa ku calo ca Naftali, kabili ewaupile Basemati mwana Solomoni.
16Baana mwana Hushai ewali umulashi wa ku calo ca Asheri elyo na ku Aloti.
17Yehoshafati mwana Palua ewali umulashi wa ku calo ca Isaka.
18Shimei mwana Ela ewali umulashi wa ku calo ca Benjamini.
19Geberi mwana Uri ewali umulashi wa calo ca ku Gileadi icaleteeka Sihoni imfumu ya bena Amoli elyo ne calo cakwa Ogi imfumu ya ku Bashani. Geberi ewalifye umulashi eka muli uyu musumba.
Ifyaletuulwa cila bushiku ku mfumu Solomoni
20Abena Yuda na bena Israeli basandana bafula baba kwati musensenga wa pali bemba. Balalya no kunwa elyo no kusansamuka nganshi. 21Kabili Solomoni aba kateeka pa shamfumu shonse sha fyalo ukufuma ku mumana wa Yufurate ukushintafye na ku calo ca Bafilisiti kabili mpaka ku mupaka wa calo ca bena Egupto. Ifyalo fyonse ifi fyalasonka kuli Solomoni, na bantu baba bakwe mu nshiku shonse isha bumi bwakwe pano calo.
22Ifyaletuulwa cila bushiku ku mfumu Solomoni fyali amatepe umwanda umo na makumi yasano (150) aya bunga bwa ŋanu ubwapeleka bwino elyo na matepe ya ŋanu nayo imyanda itatu (300). 23Baletuula iŋombe ishaina ikumi limo, iŋombe ishilya umulemfwe amakumi yabili (20), impaanga ne mbushi umwanda umo (100) pamo pene ne nsebula, basele, bacisongo ne fyuni ifyaina. 24Pantu ateekele ishamfumu shonse ishali kwisamba lya mumana wa Yufurate ukufuma ku Tifisa ukushinta ku Gasa kabili aikele umutende ne fyalo fyonse ifya mumbali. 25Mu nshiku shonse isha bumi bwakwa Solomoni, abena Yuda na bena Israeli baikele umutende ukufumafye ku Dani ukufika ku Beresheba, na cila muntu alikwete ibala lya myangashi ne mikunyu. 26Solomoni akwete amacinka amakana amakumi yane (40,000) umwaleikala bakabalwe abakutinta amaceleta elyo na makana ikumi limo na yabili (12,000) bakabalwe bakuninapo abantu. 27Bacilolo ba mu misumba, cila umo mu mweshi wakwe aleleta ifyakulya ku mfumu Solomoni pamo ne fya bantu bonse abali kwisano. Kabili balashininkisha no kumona ukuti takuli nangu fimo ifibulileko. 28Baleleta ku ncende ya fitekwa cila muntu icipimo cakwe ica bale elyo ne cani icakuliisha bakabalwe bonse.
Amano yakwa Solomoni
29Lesa apeela Solomoni amano, no kwiluka ukukalamba nganshi. Amupeela no kwishiba ukwacipeshamano ukwafula ngo musensenga wa muli bemba. 30Ukufula kwa mano yakwa Solomoni kwacila pa mano yakwete abaume ba ku kabanga no kucila na pa mano yonse aya bena Egupto. 31Akwatisha amano ukucila umuntu onse ukucila na pali Etani umwina Esra, ukucilafye na pali Hemani, Kalikoli na Dada bamwana Maoli. Kabili ululumbi lwakwe lwasalangana na mu nko shonse ishali mumbali. 32Solomoni ashikile amapinda ayafikile pa makana yatatu (3,000) ne nyimbo nasho ikana limo na shisano (1,005). 33Alondolola na palwa fimuti ukutulafye pa cimuti icalepesha ica keda wa ku Lebanoni ukufika na ku tumisambo twa hisopo tulya utumena mu fibumba. Asambilisha na pa mulandu wa nama, ifyuni, ifikulika elyo na pesabi. 34Bashibantu ukufuma mu nko shonse balaisa mukumfwa ku mano yakwa Solomoni, abaletumwa ne shamfumu shonse isho ishaumfwile pa mano yakwa Solomoni.