Abena Israeli bafilwa ukucetekela Yawe
1 Lumbanyeni Yawe!
Muletotela Yawe, pantu ena musuma,
ne citemwiko cakwe camuyayaya.
2Nani engalanda pa fintu ifyakupapa ifyo Yawe acita,
nangu nani engamulumbanya ukufikapo?
3Balishuka abantu ababaka umulinganya,
abacita ifisuma inshiku shonse.
4We Yawe, ukanjibukisheko ilyo ukakumbusukako abantu bobe.
Na ine wine ukangafweko ilyo ukapususha abobe.
5Epakuti na ine nkasansamukile mu bukankala bwa basalwa bobe,
epakuti na ine nkasekelele capamo no mushobo obe,
kabili no kukupeela amalumbo capamo na bantu ba bupyani bobe.
6Ifwe twalibifya nga filya fine ne fikolwe fyesu fyabifishe,
twalilufyenye kabili twalicita ifyabubifi.
7Bashifwe ilyo bali mu Egupto tabaposeleko amano ku fipeshamano fyobe.
Ilingi line balelaba icikuku cobe icishaikulila,
kabili balikusangukile ku lulamba lwa Bemba Wakashika.
8Lelo ena alibapuswishe pa mulandu we shina lyakwe,
epakuti ubulamba bwa maka yakwe bwishibikwe.
9Aebawile Bemba Wakashika nao auma, no kukama akama.
Ayabwishe na bantu bakwe apauma ndii nga mu matololo.
10Abapuswishe ku babapatile,
ku maboko ya balwani babo eko abapokolweleko.
11Amenshi yaibishe abalwani babo,
tapapuswike nangu umo nakalya.
12Elintu abantu basumine ifilayo fyakwa Yawe,
kabili balamwimbila ne nyimbo shakumulumbanya.
13Nomba tapapitile ne nshita balaba kabili nefyo abacitile,
bakaana ukulolela ukupandwa amano kuli ena.
14Mu matololo baikatwa no lunkumbwa,
no kwesha baesha Lesa muli cilya ciswebebe.
15Kanshi epakubapeela ifyo balekabila,
nomba abatumine icikuko icabipisha nganshi.
16Mu matololo bena bafimbila Mose,
na Aroni uwapatwilwe kukubombela Yawe.
17Elyo umushili walepwike wamina Datani,
washika na Abilamu na bantu bakwe.
18No mulilo nao waimina abalebomfwila,
waoca na balya babifi.
19Pa lupili lwa Holebu bapanga icilubi ca ciponti ca ŋombe,
no kupepa eco balapepa ico cintu ca celafye.
20Bakabwishe ubucindami bwakwa Yawe,
babutwala mukulacindikilako icimpashanya ca cilume wa ŋombe icilya icani.
21Balaba na kuli Lesa uwabapuswishe,
uyo uwacitile ifintu ifyakupapa mu Egupto,
22ne fipeshamano acitile mu calo ca Hamu,
ne fintu ifyakupapa ifyo acitile mu lulamba lwa Bemba Wakashika.
23Kanshi Yawe epakupanga ukubalofya.
Akubula Mose umusalwa wakwe ukubemininako,
no kubweshako cipyu mu mutima, nga alibalofeshe.
24Kwena bena balisuulile icalo cisuma,
pantu tabatetekele ubulayo abalaile.
25Baikalilefye ukulailishanya mu matenti yabo,
bakaana no kulaumfwila Yawe.
26Kanshi nao epakwimya ukuboko no kulapa kuli bena ukuti,
“Imwe bonse nkalenga ukuti mukafwile muno mu matololo.
27Ine nkasalanganya aba nko shenu mu benafyalo,
no kuleka bakaye fwila mwanabene.”
28 Baliikulike kwikoli lyakwa Baali uwa ku Peo,
balyako na malambo ayo baletuula imilungu iyafwa.
29Awe basuka babalamuna Yawe nao afulwa palwa micitile yabo iyibi,
abantu epakuponenwa ne cikuko icabipisha.
30Lelo Fineasi aisa ima, akanda abalufyenye,
awe ne cikuko efyo capwile.
31Na pali ici alengelwe ukuba umololoke,
ukushintafye no mwakulakonkanina inkulo yamuyayaya.
32 Kabili ku lulamba lwa menshi ya Meriba balikalifye Yawe,
basuka baletelela na Mose pa mulandu wa cilubo cabo.
33Pantu basangukile Umupashi wakwa Lesa,
ici ecalengele nokuti Mose alandefye icilande lande ifyo ashali nakulanda.
34Balikene ukulofya aba mishobo,
ngefyo Yawe abakonkomeshe ukucita.
35Lelo bena balaampana na benafyalo,
elyo balakonka ne ntambi shabo.
36Balapepa no tulubi twabo,
nato epakubaletelela.
37 Basukile balaipaya na bana babo abaume na banakashi,
balabatuula amalambo ku mipashi yakowela.
38Basumishe umulopa wa bakaele,
abana babo abaume na banakashi,
ebo balepeela ilambo ku tulubi twa mu Kenani,
kabili casuka ne calo cakowela pa mulandu wa mulopa wabo.
39Imicitile yabo yalengele babe abakowela,
pa mulandu wa micitile yabo basangwike impulumushi.
40Kanshi Yawe epakufulilwa abantu bakwe,
apata na bantu ba bupyani bwakwe.
41Epakubapeela mu minwe ya benafyalo,
abalwani babo bene nomba ebalabateeka.
42Abalwani babo balabateekafye buluku buluku,
kabili babalenga ukunakilafye ubuteko bwabo.
43Imikufye iyingi Yawe alebalubula,
lelo bena babikilepofye ukutalama,
basuka baobelelwafye kukubifya.
44Lelo nangu caleba ifyo, Yawe alesakamana ku macushi yabo
ilyo aleumfwa ku nkuuta shabo.
45Ni pa mulandu wabo epo aibukishishe icipangano cakwe,
no kubalangulukila umwabela ubukulu bwa citemwiko cakwe icishipwa.
46Alelenga na bonse abalebasenda bunkole,
balebalangulukilako.
47Tupususheko, we Yawe we Lesa wesu,
tukolonganye no kutufumya mu mishobo ya benafyalo,
epakuti tuletotela ishina lyobe ilyamushilo,
kabili tuletakishisha mu lulumbi lobe.
48Napaalwe na matotelo Yawe Lesa wakwa Israeli
ukufuma ku muyayaya ukushinta ku muyayaya.
Lekeni bantu bonse nabo batile, “Ameni!”
Akulumbanyeni Yawe!