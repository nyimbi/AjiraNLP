Umupingushi Debora
1Panuma ya mfwa yakwa Ehudi, abena Israeli nakabili balibwekeshepo ukucita ifyabipa ifyo Yawe ashalefwaya pa cinso cakwe. 2Eico kanshi Yawe nao abapeele mu maboko yakwa Yabini, imfumu ya bena Kenani, uwaleteeka ku Hasoli. Kabili umukalamba wa fita ali ni Sisera, uwaleikala mu Harosheti Ha Goimu. 3Pa mulandu wakuti alikwete amaceleta ya fyela imyanda pabula (900), no kucusha alecusha abena Israeli nganshi pa myaka amakumi yabili (20), nabo balilile kuli Yawe pakuti abafwe. 4Debora, kasesema mwanakashi, muka Lapidoti ewalepingula abena Israeli pa nshita ilya. 5Wena aleikala mwisamba lya kancindu kakwa Debora pakati ka Rama na Betele mu Calo ca mpili icakwa Efulemu. Kabili abena Israeli baleya kuli ena kukupingulwa. 6Ubushiku bumo atumine abakuya ita Baraki mwana Abinoamu, ukufuma ku Kedeshi mu Naftali, no kumweba ati, “Yawe, Lesa wa bena Israeli, nakukonkomesha iwe ukuti, ‘Kabiye, usende abaume amakana ikumi limo (10,000), abena Naftali na bena Sebuloni, ubatungulule ku lupili lwa Tabo. 7Ine ndi nokulenga Sisera umukalamba wa fita fya bena Yabini pamo na maceleta elyo ne fita fyakwe ukukwimina ku mumana wa Kishoni, lelo ndi nokufipeela mu maboko yobe.’” 8Elyo Baraki atile kuli ena, “Cisuma nga cakuti twaya na iwe, na ine lyena ndi nokuya. Lelo nga cakuti wakaana ukuya ninshi na ine wine nshakayeko.” 9Elyo Debora nao amwasuka ati, “Cisuma, ine tuli nokuya bonse. Nomba wishibe ukuti umucinshi wa bulendo ubu tauli nokuba obe, pantu Yawe ali nokupeela Sisera mu maboko ya mwanakashi.” Awe Debora na Baraki baima baya ku Kedeshi. 10Elyo Baraki aitile abena Sebuloni elyo na bena Naftali ifita amakana ikumi limo (10,000) ukwisa ku Kadeshi. Kabili na Debora wine ali nankwe.
11Nomba elyo Heberi umwina Keni apatwike ukufuma ku babiye abena Keni, aba lupwa lwa bena Hobabu shifyala kwa Mose, aimike Itenti lyakwe mu cimuti icikulu nganshi ica oki ku Sananimu mupepi na ku Kedeshi.
12Ilyo baebele Sisera ukuti Baraki mwana Abinoamu ali ku lupili lwa Tabo, 13Sisera nao epakulonganika pamo amaceleta yakwe imyanda pabula (900) aya fyela, elyo na bantu bonse ukufuma ku Harosheti Ha Goimu ukufika ku mumana wa Kishoni. 14Elyo Debora aebele Baraki ati, “Kabiye! Pantu ni mu bushiku bwa lelo Yawe apeele Sisera mu maboko yobe. Kabili mona Yawe nakutangilila.” Awe Baraki atentemwike ulupili lwa Tabo, ne fita amakana ikumi limo (10,000) nabamukonka panuma. 15Kutifye cilya Baraki apalama, Yawe acimfya Sisera na maceleta yakwe yonse pamo ne fita fyakwe fyonse ku lupanga. Awe Sisera epakusha iceleta lyakwe no kufulumuka ulubilo panshi. 16Baraki asupile amaceleta ne fita mpakafye na ku Harosheti Ha Goimu. Ifita fyakwa Sisera fyonse fyalifwile ku lupanga, tapashele nangu umo.
17Sisera ena afulumukile ulubilo panshi kwitenti lyakwa Yaeli, muka Heberi umwina Keni, pantu pali ukumfwana pakati kakwa Yabini imfumu ya mu musumba wa Haso elyo no mukowa wakwa Heberi umwina Keni. 18Awe Yaeli afumine panse mukukumanya Sisera no kumweba ati, “Iseni, we mfumu yandi, iseni muno mukati ke tenti. Witiina nelyo cimo.” Awe nao aingile mwitenti, amufimbilisha ne cisalu. 19Elyo Sisera atile, “Nafwa ku cilaka, napapata mpeelako amenshi.” Nao aiswile inyambi umwali umukaka, awe amupeela anwa, kabili amufimbilikisha ne cisalu. 20Elyo amweba ukuti, “Iminina pa mwinshi we tenti. Nga cakuti umo aisa kwipusha ati, ‘Bushe tamuli muntu muno?’ Utile, ‘iyoo.’” 21Lelo Yaeli, muka Heberi abuulile ulupopo lumo ulwe tenti ne nondo, no kuya alebendelela panono kuli Sisera, ninshi nalala mu tulo pantu alinakile. Awe amupopela ulupopo pa nsense ya kutwi nalo lwapulinkanya lwashimpa na panshi, no kufwa afwa. 22Cilya Baraki apalama ninshi eshile alesupila Sisera, Yaeli afumina panse mukuya mukumanya. Elyo atile, “Iseni, pakuti mulange umuntu uo imwe mulefwaya.” Nao epakwingila nankwe mwitenti, asanga Sisera nalala panshi nafwa, no lupopo nalushimpa pa nsense ya kutwi.
23Na pali bulya bwine bushiku Lesa alengele Yabini imfumu ya bena Kenani ukucimba ku bena Israeli. 24Elyo abena Israeli baile balekoselakofye mukulwisha Yabini, imfumu ya bena Kenani, mpakafye bamwipaya.