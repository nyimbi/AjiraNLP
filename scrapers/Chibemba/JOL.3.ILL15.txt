Imishobo ya benafyalo ikapingulwa
1“Pantu mu nshiku shine shilya, kabili pa nshita ine ilya, elyo nkabwesesha abena Yuda na bena Yerusalemu ishuko lyabo. 2Kabili elintu nkalonganika imishobo ya benafyalo yonse, no kubaleta mwishika lya Yehoshafati. Emo nkabalubulwisha bonse pali fyonse ifyo bacita ku bantu bandi abena Israeli ababa icikwatwa candi. Pantu ebabasalanganishishe mu fyalo fimbi ifya benafyalo, basha bayakana ne calo candi ica Israeli. 3Iyi ine imishobo eyalependula pakwakana bantu bandi. Yaleshitisha abalumendo pakuti ikwatilepo bacilende, kabili yaleshitisha abakashana pakuti inwenepo umwangashi. 4Nakuba ni cinshi ico imwe muli kuli ine, mwe bena Turi na bena Sidoni, na imwe bonse mwe ba mu ncende sha Bafilisiti? Bushe pali cimo ico mulefwaila ukucita icilandushi kuli ine? Nga efyo mulefwaya, ine nine nalalenga icilandushi ukuti cimwalukile bwangu bwangu mwe bene. 5Imwe nimwe mwanjibila silifa na golide, no kunsendela ifintu ifyamutengo, mwaya fibika na mu matempele yenu umo mupepela. 6Imwe nimwe mwashitisha abantu ba mu calo ca Yuda na ba mu Yerusalemu ku Bagiriki, mwaleka nokuti babatwale ukutali ne calo cabo. 7Lelo ine nomba nalabasalapula, bafume mu fyalo umo mwabashitisha. Na imwe nomba nalamucita nga filya fine nemwe mwabacitile. 8Nalashitisha abana benu abaume na bana benu abakashana ku bena Yuda. Nabo abena Yuda bakabashitisha ku bena Seba, umutundu wa bantu abaikala kumbi kumbifye ukushailepela. Pantu ne Yawe nine ndelanda.”
Ubupingushi mwishika lya Yehoshafati
9Bileni imbila ku mishobo amuti,
“Iteyanyeni kukulwa inkondo yamushilo.
Pekanyeni abakulwa nkondo.
Lekeni ifita fyonse fipalame mupepi.
Fyonse fiye mukusansa.
10 Mubuule inkasu shenu ishakuliminako, mufulemo ifyanso ifyakulwilako,
buuleni ne fikwakwa fyenu mufulemo amafumo.
Ne mbulwamaka ya muntu ine nayo itile,
‘Na ine ndi mpalume.’
11Endesheni ukwisa,
imwe mwe mishobo yonse iyashinguluka,
mwise mulongane kulya.
Wishe ne mpalume shobe ishamaka we Yawe.
12Imishobo yonse naime,
ise mwishika lya Yehoshafati,
pantu palya pene epo nkekala
pakupingula imishobo yonse iyashinguluka.
13 Eico bomfyeni icikwakwa no kuseepa,
pantu inshita yakulobolola naifika.
Iseni mwise mukandile.
Ifyakukaminamo umwangashi nafisula,
ne fyakubikamo filepala
pantu ububi bwa iyi mishobo nabubipisha nganshi,”
14Abantu amabumba na mabumba,
bali mwishika lyakuputwilamo imilandu,
pantu ubushiku bwakwa Yawe nabupalama,
mwishika lyakuputwilamo imilandu.
15Akasuba no mweshi fyafiita fititi,
ne ntanda nasho shaleka ukubeka.
Lesa akapaala abena Yuda
16 Yawe apunda ne shiwi likalamba pa lupili lwa Sioni,
no kupanta kwakwe kwaumfwika mu Yerusalemu,
elyo umulu ne sonde fyalatenta.
Lelo muli Yawe emo abantu boba pantu alacingilila,
e shintililo lya bantu bakwe abena Israeli.
17“Elyo imwe mwe bena Israeli,
muli nokwishiba ukuti ine nine Yawe Lesa wenu,
naikala mu Sioni pa lupili lwandi ulwamushilo.
Na Yerusalemu akulaba uwamushilo,
takwakabe abenafyalo abalwani abakapitamo
nangu ukumucimfya nakabili.
18Ilyo bulya bushiku bukafika,
mu mpili mukalafuma umwangashi uwalowa,
na mu tupili utunono tonse mukalakonkoloka umukaka.
No tumikonko twa tumimana tonse utwa mu Yuda tukalapitamo amenshi,
na mu ŋanda yakwa Yawe mukafuma akamfukumfuku ka menshi,
ayakalatapilila ifimuti fya akasia mwishika lya Shitimu.
19Icalo ca Egupto cili nokonaika,
ne calo ca Edomu cili nokonaika cikashalefye amatololo,
pa mulandu wa buluku ubo bacitile ku bena Yuda,
no kusumya umulopa wa balya bantu abakaele.
20Lelo mu Yuda mukaba abakwikalamo umuyayaya,
na mu Yerusalemu bakalaikalamo umwakonkanina inkulo shabo.
21Nine nkalandula pa mulopa wa bantu bandi abo baipeye,
pantu nshilalandula pa mulopa babasumishe.
“Ine ne Yawe naikala mu Sioni!”