Bapekanya ukuleta Imbokoshi ya Cipangano mu Yerusalemu
1Panuma Davidi apwile ukukuula ifikulwa fyakwe mu musumba wakwa Davidi. Kabili apekenye ne ncende yakwikalamo Imbokoshi ya Cipangano iyakwa Lesa, no kushimpa Itenti lyaiko. 2Elyo Davidi asosa ati, “Takuli nangu umbi, lelo kanofye abena Levi ebakusenda Imbokoshi yakwa Lesa, pantu ebo asala ukusenda Imbokoshi yakwa Yawe elyo no kubomba pa cinso cakwe umuyayaya.” 3Davidi alonganika abena Israeli bonse mu Yerusalemu mukuya senda Imbokoshi yakwa Yawe ukuleta ku ncende uko ifwile ukwikala. 4Elyo Davidi alonganika pamo aba mu ndupwa shakwa Aroni, elyo na bena Levi.
5Ukufuma ku ba mu ndupwa shakwa Koati ni Urieli uwali intungulushi ya bamunyina abali umwanda umo na makumi yabili (120).
6Ukufuma ku ba mu ndupwa shakwa Merari ni Asaiya uwali intungulushi ya bamunyina abali imyanda ibili na makumi yabili (220).
7Ukufuma ku ba mu ndupwa shakwa Geshoni ni Yoeli uwali intungulushi ya bamunyina abali umwanda umo na makumi yatatu (130).
8Ukufuma ku ba mu ndupwa shakwa Elisafani ni Shemaiya uwali intungulushi ya bamunyina abali imyanda ibili (200).
9Ukufuma ku ba mu ndupwa shakwa Hebuloni bali ni Elieli uwali intungulushi ya bamunyina abali amakumi cine konse konse (80).
10Ukufuma kuba mu ndupwa shakwa Usieli ni Aminadabu uwali intungulushi ya bamunyina umwanda umo, ikumi limo na babili (112).
11Elyo Davidi aita Sadoki na Abiyata nga bashimapepo elyo Urieli, Asaiya, Yoeli, Shemaiya, Elieli na Aminadabu nga bena Levi. 12Abeba ati, “Nimwe ntungulushi sha ndupwa sha bena Levi, eico imwe na bamunyinenwe abena Levi muisangulule mwe bene elyo muye leta Imbokoshi ya Cipangano iyakwa Yawe, Lesa wa bena Israeli, ku ncende iyo mpekanishishe iyi Mbokoshi. 13Ici cali ifi pantu imwe mwe bena Levi tamwaile buula Imbokoshi pa muku wantanshi icalengele nokuti Yawe Lesa wesu emye ubukali pali ifwe. Tatwaipwishe kuli ena ifyo twali nokucita mu nshila iyatunguluka.” 14Kanshi bashimapepo na bena Levi epakuisangulula pakuti babe abakuya leta Imbokoshi yakwa Yawe, Lesa wa bena Israeli. 15Elyo abena Levi baya senda Imbokoshi yakwa Lesa, babikile ifimuti fyakupingilako pa mabeya yabo, ngefyo Mose abakonkomeshe ukulingana ne shiwi lyakwa Yawe.
16Davidi aeba intungulushi sha bena Levi ukusonta bamunyinabo abakwimba inyimbo ishakusekelela, ishakwimbila pamo ne nsango, amaseese elyo ne miwaya. 17Kanshi abena Levi epakusonta Hemani mwana Yoeli, kabili ukufuma pali bamunyina basonta Asafu mwana Berekiya, elyo ukufuma muli bamunyinabo abena Merari ni Etani mwana Kushaiya. 18Elyo abo bali nabo ni bamunyinabo ababakonkelepo mu fifulo: Sakaria, Yaasieli, Shemiramoti, Yehieli, Uni, Eliabu, Benaya, Maaseya, Matitiya, Elifelehu, Mikineya, Obedi Edom elyo na Yeyeli bakalinda wa mpongolo. 19Abakwimba inyimbo, Hemani, Asafu na Etoni, ebali abakulisha imiwaya ya mukuba. 20Sakaria, Asieli, Shemiramoti, Yehieli, Unni, Eliabu, Maaseya elyo na Benaya ebali abakulisha insango ukulingana na Alamoti. 21Matitiya, Elifelehu, Mikineiya, Obedi, Edomu, Yeli elyo na Asasiya ebali abakulisha amaseese ukutangilila ukulingana na Sheminiti. 22Kenaniya umukalamba wa bena Levi ewaletungulula pakwimba. Iyi eyali imilimo yakwe pantu ali uwaishibisha nganshi.
23Berekiya na Elikana ebalelinda pa mwinshi wa muputule umwali Imbokoshi ya Cipangano. 24Shebaniya, Yoshafate, Netaneli, Amasai, Sakaria, Benaya na Eliese bashimapepo ebakulisha amapenga pa cinso ca Mbokoshi yakwa Lesa. Obedi Edomu na Yehiya nabo bene ebalelinda umwinshi wakwingilila ku Mbokoshi.
25Kanshi Davidi na bakalamba ba mu Israeli, elyo na bakalamba ba fita ikana limo (1,000) baya no kuya leta Imbokoshi ya Cipangano iyakwa Yawe, ukufuma ku ŋanda yakwa Obedi Edomu abasansamuka. 26Pantu Lesa alyafwile abena Levi abasendele Mbokoshi ya Cipangano cakwa Yawe, batuulile iŋombe ishilume cine lubali elyo na basukusuku cine lubali. 27Nomba Davidi afwele umwingila wa nsalu ishapikulwa ubusaka, ngefyo cali ku bena Levi abasendele Imbokoshi elyo na bakwimba, na Kenaniya uwaletungulula bakemba wa nyimbo. Kabili Davidi afwele icakufwala ca pa mulu wa mwingila ica efodi. 28Kanshi abena Israeli bonse epakuleta Imbokoshi ya Cipangano iyakwa Yawe no tupundu ne ciunda ca ku cipuuta ca nsengo sha basukusuku na ku mapenga elyo no kulisha imiwaya, amaseese ne nsango.
29Cilya Imbokoshi ya Cipangano cakwa Yawe yaba pakwingila mu musumba wakwa Davidi, Mika umwana umwanakashi wakwa Saulo ninshi eminine pa nsolokoto epo aletambila. Ilyo amwene uko imfumu Davidi ilecinda no kusefya, ena amususha mu mutima wakwe.