Bapanga ukwipaya Yesu
(Mateo 26:1-5; Luka 22:1-2; Yoani 11:45-53)
1 Awe kwashelefye inshiku shibili kukusefya inshikunkulu ye Pasaka iya Cakucilila, ne nshikunkulu ya Mikate Ishatutumuka. Bashimapepo bacindami na bakafundisha bamafunde balefwailisha ifyakwikata Yesu mu bucenjeshi, no kumwipaya. 2Balasosa abati, “Awe mu nshikunkulu mwena temo, epali kwaisa buuka icimfulunganya mu bantu.”
Basuba Yesu amafuta ku Betani
(Mateo 26:6-13; Yoani 12:1-8)
3Yesu ali mu Betani mu ŋanda yakwa Simoni Wafibashi. Ilyo ali pakulya, mwaisa umwanakashi nasenda ibotolo umwali amafuta aya cena cisuma ayaleitwa nardi, aya mutengo ukalamba nganshi. Amokolapo inciliko pebotolo, akonkomwena na mafuta pa mutwe wakwa Yesu. 4Lelo bamo abalimo bafulwa, balaebana abati, “Cinshi balaonawila ifi amafuta? 5Aya mafuta nga kuti bayashitisha pa ndalama ukucila imyanda itatu, elyo bashipeela na ku balanda.” Awe bailishanya nganshi pali uyu mwanakashi. 6Yesu wena asosa ati, “Mulekeni! Cinshi ico mwalamusakamikila? Ala namombela umulimo usuma nganshi. 7Abalanda bena mwakulaba nabo lyonse, kabili lyonse ilyo mulefwaya, kuti mwabafwilisha. Lelo ine tatwakabe na imwe lyonse. 8Uyu mwanakashi nabomba ukulingana nefyo engabomba. Nasuba umubili wandi libela pakuupekanya kukushiikwa. 9Ndemweba icine cine, konse uko bakalashimika Imbila Nsuma pano isonde ponse, bakalashimika ne fyacita uyu mwanakashi, pakumwibukisha.”
Yuda aumfwana na bashimapepo bacindami
(Mateo 26:14-16; Luka 22:3-6)
10Elyo Yuda wa ku Kelyoti, umo pa basole ikumi limo na babili, aile kuli bashimapepo bacindami, pakuti omfwane nabo ifyakuposa Yesu kuli bena. 11Awe nabo basansamuka pakumfwa ifyo. Bamulaya no kumulipila indalama. Yuda wena alafwailishafye inshita ingalinga ukumuposelapo.
Yesu alya inshikunkulu ye Pasaka na basambi bakwe
(Mateo 26:17-25; Luka 22:7-14,21-23; Yoani 13:21-30)
12Ubushiku bwakubalilapo ubwakulyamo Imikate Ishatutumuka, ubo baleipayamo umwana wa mpaanga ukuba ilambo lye Pasaka, inshikunkulu ya Cakucilila, abasambi baipwishe Yesu abati, “Bushe ni kwi ulefwaya tuye tukupekanishishe ukwakulila Ipasaka?” 13Elyo atumapo abasambi bakwe babili, abeba ati, “Kabiyeni mu musumba, muleya kumana no mwaume nasenda umutondo wa menshi. Muye mukonka na mu ŋanda aleya ingila. 14Elyo muye eba umwine ŋanda amuti, ‘Kafundisha atila ati, bushe umuputule wandi uli kwi umwakuti njise ndile Ipasaka na basambi bandi?’ 15Nao alaya mulanga umuputule wa pamulu, uukulu, nabawansa, nauteyanishiwa. Umo mwine emo mutupekanishishe.” 16Awe abasambi baima, baya mu musumba, baya sanga ne fintu fyonse ngomo Yesu abebele. Nabo epakupekanya ne Pasaka.
17Cilya kwaba icungulo, Yesu na basambi ikumi limo na babili baya kulya kwine. 18Ilyo bandeme pakulya, Yesu asosa ati, “Ndemweba icine cine, umo pali imwe uo tulelya nankwe alamposa ku balwani.” 19Nabo baikatwa no bulanda, balamwipusha umo umo abati, “Bushe nine?” 20Nao abasuka ati, “Ni umo pali imwe ikumi limo na babili, uo nalatumpika nankwe pamo mu mbale. 21Ukuba kwena Umwana wa muntu alaya kukufwa nga mulya mwine calembelwa. Lelo umuntu walaposa Umwana wa muntu, ena alishama! Uyu muntu akaanafyalwa nga kuti camuwamina!”
Umulalilo wa Mfumu
(Mateo 26:26-30; Luka 22:14-20; 1 Kolinti 11:23-25)
22Ilyo bali pakulya, Yesu abuulile umukate, atasha Lesa, aumokaula, apeela na basambi bakwe ati, “Buuleni, uyu mubili wandi.” 23Elyo abuula ulukombo, atasha Lesa, kabili abapeela bonse banwamo. 24Abeba ati, “Uyu mulopa wandi uwa cipangano, uulesuuma pa mulandu wa bengi. 25Namweba icine cine, nshakanwe nakabili ifya ku fisabo fya myangashi, mpaka no bushiku bulya ilyo nkanwa umwangashi upya mu Bufumu bwakwa Lesa.” 26Kabili cilya bapwa ukwimba ulwimbo, bafumamo, baya na ku lupili lwa Miolifa.
Yesu asoka Petelo ati, “Ulenkaana”
(Mateo 26:31-35; Luka 22:31-34; Yoani 13:36-38)
27 Elyo Yesu abeba ati, “Imwe bonse mulembutuka. Pantu calilembwa ukuti, ‘Nkakoma kacema, ne mpaanga shikapashika!’ 28Nomba ilyo nkabuuka ku bafwa nkamutangilila ku Galile.” 29Petelo epakumwankula ati, “Nelyo bonse balekubutuka, awe ine, iyoo!” 30Elyo Yesu amweba ati, “Ndekweba icine cine, lelo line, buno bwine bushiku, mukolwe talati alile imiku ibili, ninshi iwe naunkaana imiku itatu.” 31Lelo Petelo abwekeshapo, alandikisha ati, “Ine, nshakukaane nakalya nga kufwa tulefwa nobe!” Awe na bambi bonse balandafye cimo cine.
Yesu mwibala lya Getisemani
(Mateo 26:36-46; Luka 22:39-46)
32Elyo Yesu na basambi bakwe baya ku ncende iyo beta Getisemani. Yesu abeba ati, “Ikaleni pano pa nshita ndepepa.” 33Asendapo Petelo, Yakobo na Yoani, aya nabo. Elyo atampa ukulanguluka nganshi, no bulanda bwamwikata. 34Kabili aeba abasambi bakwe ati, “Ine umutima wandi waikatwa no bulanda ni cikangafye mfwe. Shaleni pano, mulelola.” 35Awe ati endeleleko cinono akatalamukila, awa panshi, alapepa ukuti iyi inshita ingapitila ukutali nga cingalinga. 36Asosa ati, “Abba, Tata, Tata ee, iwe ifintu fyonse kuti wacita, mpokololako kuli ubu bucushi. Lelo ifyo ine ndefwaya tefyo, kanofye ifyo iwe ulefwaya.”
37Kabinge abwelela ku basambi bakwe, asanga bali mu tulo. Elyo aeba Petelo ati, “Simoni bushe naulala mwa? Bushe wafilwa ukulola pa nsa imofye? 38Mulelola no kupepa mulepepa, epakukanawila mu ntunko. Umutima wena ulefwaya, lelo umubili wena naunakuka.”
39Nakabili Yesu aya mukupepa, alasosafye amashiwi yamo yene. 40Nakabili abwelela ku basambi, asanga bali mu tulo, pantu amenso yabo nayekatwa ku tulo, baluba ne cakumwasuka.
41Kabili abwela umuku wabutatu, alabeba ati, “Bushe kanshi na nomba mucili mu tulo, muletuusha? Capwa! Inshita yafika! Moneni, Umwana wa muntu alaposwa mu minwe ya bantu babi. 42Imeni, natuleya uwakumposa alafika!”
Baikata Yesu
(Mateo 26:47-56; Luka 22:47-53; Yoani 18:3-12)
43Ilyo line ninshi Yesu acili alelanda, Yuda, umo uwa pa basole ikumi limo na babili afika. Aisa ne bumba lya bantu, nabaipangasha ne mpanga ne nkonto, bafuma kuli bashimapepo bacindami, bakafundisha bamafunde na bakalamba. 44Uwakuposa Yesu wena ninshi nabapeela icishibilo ati, “Uo nalaya posha pa kumutomona euyo wine. Mumwikate no kumusopa bwino pakumusenda.”
45Apopene cilya Yuda afika, alungama kuli Yesu, asosa ati, “Mwapoleni Kafundisha!” Elyo amutomona. 46Awe bafukukila pali Yesu, bamwikata. 47Elyo umo pa beminine mupepi asomona ulupanga, akoma umusha wakwa Shimapepo mukalamba amusempako ukutwi. 48Elyo Yesu abepusha ati, “Bushe ine ndi cipondo pakuti mwise ne mpanga ne nkonto kukunjikata? 49Inshiku shonse twaleba na imwe ndefunda mwi Tempele, nokuti munjikate iyoo. Nomba cisuma, epakuti ifyalembwa mu Malembo Yamushilo fifikilishiwe.”
50Awe abasambi bakwe bonse bamusha eka bafulumuka. 51Elyo pali umulumendo umo uwalekonka Yesu, afwelefye insalu yeka yeka. Wena ilyo bamwikata, 52abapusumuka, asha insalu afulumuka ubwamba.
Yesu mu cilye ca Bayuda
(Mateo 26:57-68; Luka 22:54-55,63-71; Yoani 18:13-14,19-24)
53Awe basendele Yesu bamutwala kuli Shimapepo mukalamba. Elyo bashimapepo bacindami, abakalamba na bakafundisha bamafunde balongana bonse. 54Petelo wena alekonka Yesu lutonuma, asuka aingila na mu lubansa lwe sano lyakwa Shimapepo mukalamba. Awe aikala na pekele ifita fya mwi Tempele, alaonta no mulilo.
55Bashimapepo bacindami bonse na bashicilye bene bonse balafwailisha imilandu Yesu acita, pakuti bamupingwilepo ukufwa, lelo bafilililwafye. 56Kwena pali bakambone babufi abengi abalandile ifingi ifyakubepesha Yesu. Lelo ifyo balelanda fyalepusana. 57Kabili bambi nabo baiminina, balabepesha Yesu abati, 58“Ifwe twalyumfwile uko alesosa ati, nkabongolole Tempele ilyakuulwa na bantu, elyo pa nshiku shitatu nkakuulapo limbi ilishakakuulwe na bantu.” 59Lelo na pali uyu wine mulandu ifyo balesosa fyalipusene.
60Elyo Shimapepo mukalamba aiminina mu lwalala aipusha Yesu ati, “Tauleyasuka nelyo cimo? Ngeyi milandu yonse aba bantu balekwebelela?” 61Nomba Yesu wena aikalafye, no kwasukapo nakalya. Shimapepo mukalamba nakabili amwipusha ati, “Bushe niwe Kristu Umwana wakwa Lesa Umwinakulumbwa?” 62Yesu amwasuka ati, “Ee nine wine. Kabili mukamona Umwana wa muntu naikala lwa ku kulyo kwa Mwine wa maka yonse, noko aleisa pa makumbi ya mu mulu.” 63Elyo Shimapepo mukalamba alepula insalu shakwe, ati nokuti, “Bushe cinshi tulefwaila bakambone na bambi? 64Mwayumfwila mwe bene ifyo asaalula Lesa! Nga imwe muletipo shani?” Awe bonse bapingula ukuti alingilefye ukufwa. 65Elyo bamo batendeka ukumusaka amate, bamukaka insalu pa menso, balamututaulamo ififunshi baleti, “Sesema tumfwe, nani wakuma!” Ifita fya mwi Tempele nafyo fyamubula fyamuma nganshi.
Petelo akaana Yesu
(Mateo 26:69-75; Luka 22:56-62; Yoani 18:15-18,25-27)
66Kanshi Petelo ali pa lubansa mwisamba. Elyo kwaisa umukashana umubomfi wakwa Shimapepo mukalamba. 67Amona Petelo aleonta umulilo, amulolekesha, amweba ati, “Na iwe waciba pamo na Yesu umwina Nasaleti!” 68Lelo wena akaana ati, “Ine nshishibe nangu ukumfwa ico ulelanda umo cilolele.” Petelo aya mu lukungu. Awe na mukolwe alila. 69Ulya mukashana umubomfi, amumona nakabili atendeka ukulaeba abemininepo ati, “Uyu nao munabo.” 70Awe nakabili Petelo akaana. Kabili cilya papita akashita, abemininepo balaeba Petelo abati, “Cine cine uli munabo, pantu uli mwina Galile.” 71Lelo ena atampa ukulaitipwila no kulapa ati, “Ine uyo muntu mulelandapo nshimwishibe iyoo!” 72Awe apopene mukolwe alila umuku walenga ibili. Elyo Petelo aibukisha ifyo Yesu acimweba ati, “Ilyo mukolwe talalila umuku wabubili ninshi iwe naunkaana imiku itatu.” Awe atimuka na mu filamba, alalila no kulila.