Ubuteeko bwakwa Yawe ubwa cibote cape
(Mika 4:1-3)
1Aya e mashiwi ayaishile kuli Esaya mwana Amosi, palwa bena Yuda na palwa bena Yerusalemu.
2Mu nshiku shakulekelesha,
ulupili ulwaimininapo iŋanda yakwa Yawe lukaba e cibinda pa mpili shonse.
Elukalepesha ukucila impili shimbi shonse,
ne mishobo yonse elo ikalabutukilako.
3Abantu abengi bakalaisa no kusosa abati,
“Natuleya, tuye nina ulupili lwakwa Yawe,
tuye ku ŋanda yakwa Lesa wakwa Yakobo,
pakuti aye atufundeko ifyo tuli nokulacita,
epakuti tuleenda mu nshila shakwe.”
Pantu amafunde yakwa Yawe yakatula mu Sioni,
kabili ishiwi lyakwe likafuma mu Yerusalemu.
4 Ena eukapingula imishobo yonse,
kabili no kukalulula abantu ba mitundu iyingi,
bakasuke bakabuule impanga shabo no kushifulamo bapulao ne nkasu,
bakabuule na mafumo yabo no kufulamo ifikwakwa.
Ne mishobo ninshi yaleka no kulalwa inkondo,
ninshi yaleka no kulaipekanya ukuya ku nkondo.
5Kanshi imwe mwe ba ŋanda yakwa Yakobo,
aleni tuleenda nomba mu lubuuto lwakwa Yawe.
Ubushiku bwakwa Yawe bwalaswa bwise
6We Lesa, cine cine walilekelesha abantu bobe aba ŋanda yakwa Yakobo.
Mu calo mwiswile bashiŋanga abasobela ifintu abatula ku kabanga,
mwiswile na bamalele yakubuka nga Bafilisiti.
Abantu nabo nomba balekonka imisango ya bashaishiba Lesa no kulaikatana nabo.
7Mu calo cabo namufulisha silifa na golide,
ne fyuma fyabo file filecililakofye ku bwingi.
Bakabalwe beswile paa mu calo cabo,
na maceleta yabo yele yalecililakofye ku bwingi.
8Utulubi twiswile paa mu calo cabo,
abantu nomba balepepa utulubi uto baipangila na maboko yabo,
balepepa ifintu ifyo babumbafye ne minwe yabo.
9Eico umuntu akacefiwa,
na bantu bonse bakafuke.
Eico wibabelela uluse we Lesa.
10 Kabiyeni kafisameni mu ncengo mu mpili,
muleimba imimba pakwesha ukufisamamo,
pa mulandu wakutiina ubukali bwakwa Yawe,
elyo no kutiina amaka ya bucindami bwakwe.
11Ubushiku bumo buli mupepi ubo abacilumba bakakontamika ifinso panshi,
na mataki yabo yakapwa.
Lyena ninshi ni Yawe fye eka eukalasansabalikwa.
12Pantu ni pali ubo bwine bushiku epo Yawe umwine wa fita
akapesha abacilumba bonse,
na bamiya bonse, na bamataki bonse.
13E bushiku akonawilapo ifimuti fyalepesha ifya keda ku Lebanoni,
ne fimuti fya oki fyonse ifyaba ku Bashani.
14E bushiku akapashilapo impili shonse ishitali no tupili twine,
15no kubongolwelapo impungu shonse ishitali,
na malinga yonse ayakosa.
16E bushiku akabunshapo ne fimato fyamakwebo fyonse ifya ku Tashishi,
na mato yonse ayayemba.
17E bushiku ubo icilumba ca bantuse cikapwilapo
kumo kwine na mataki yabo.
Pali ubo bushiku lyena ni Yawe fye eka eukalasansabalikwa,
18ninshi nomba no tulubi twalobelelafye tonse.
19Abantu bakalafisama mu ncengo sha mu mpili,
nangu ukulaimba imimba pakwesha ukufisamamo,
pa mulandu wakutiina ubukali bwakwa Yawe,
kabili no kutiina amaka ya bucindami bwakwe,
pa nshita akesa tensha isonde.
20Ilyo ubo bushiku bukesa, abantu bena bakaposela imfuko no tususu
utulubi twa golide no twa silifa uto bapanga pakuti eto balepepa.
21Ilyo Yawe akesa tensha isonde,
abantu bakalafisama mu mimba na mu ncengo mu mpili,
pakufisama kulwa kutiina ubukali bwakwe,
elyo no kulwa kutiina amaka ya bucindami bwakwe.
22Kanshi mwilatetekela bantunse. Ala benakufwa.
Kuti mwabatunga cinshi apo benakufwa.