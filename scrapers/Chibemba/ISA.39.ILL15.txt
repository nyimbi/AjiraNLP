Inkombe sha ku Babiloni shafika
(2 Ishamfumu 20:12-19)
1Pali iyo ine nshita imfumu ya Babiloni, ishina lyaiko ni Merodaki Baladani mwana Baladani, yalyumfwile ifyo imfumu Hesekia yalwele nefyo yapolele. Kanshi nao Melodaki epakutumina Hesekia kalata, abikapo ne fyabupe. 2Hesekia nao atemwa, asekelela ne nkombe, ashilanga fyonse ifyali mu matala yakwe, silifa, golide ne fyanunka ubusuka, amafuta ayasuma, iŋanda ya fyanso fyakwe elyo na fyonse ifyali mu ŋanda yakutulilamo ifyuma. Mwisano lyakwe na mu calo cakwe conse tamwashele nelyo kamo ako Hesekia ashalangile inkombe.
3Elyo Esaya kasesema aya ku mfumu Hesekia no kumwipusha ati, “Ni finshi balya bantu bacisosa, kabili ni kwisa bafumine?”
Hesekia nao ayasuka ati, “Bafumine ukutali ku calo ca ku Babiloni?”
4Kasesema aipusha ati, “Ni finshi bacimona mu ŋanda yobe iya mwisano?”
Hesekia ayasuka ati, “Nabamona fyonse ifya mwisano lyandi. Tapashele nangu cimo pa cuma natutila mu matala ico nshibalangile.”
5Esaya epakweba Hesekia ati, “Umfwa kuno ishiwi Yawe umwine wa fita alekweba. 6Inshita ileisa ilyo ifintu fyonse mu ŋanda yobe iye sano, na fyonse ifyo ifikolwe fyenu fyatutile ukushinta ilelo fili nokusendwa ku Babiloni. Ala takwakashale nangu kamo, efyasosa Yawe. 7Kabili na pali ba mu lupwa lobe, aba mubili no mulopa obe, abo waifyalila we mwine, bakasendapo bamo no kuya bacita bamutungwi abakubombela imfumu ya ku Babiloni kwisano lyaiko.”
8Hesekia epakwiluka ukuti pa nshita akakokola pano calo, kanshi ena akulaikalilafye ku matwi tondolo, nao epakwasuka Esaya ati, “Ishiwi lyakwa Yawe ilyo walanda lisuma.”