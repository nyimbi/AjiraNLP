Ilyeshi
1Kabili Yawe aebele Noa ati, “Ingila mu cibwato, iwe pamo no lupwa lobe lonse pantu ninkusanga ukuba umololoke muli ino nkulo. 2Pa nama ishishakowela ubuule pali cila musango washiko ishilume cine lubali ne shikota nasho cine lubali. Pa nama ishakowela ubuule pali cila musango washiko inama shibili, iyilume ne ikota. 3Kabili pa misango yonse iya fyuni, ubuule pali cila musango wafiko ifilume cine lubali ne fikota cine lubali. Uli nokucita ifi pakufisunga ifituntulu cila musango wafiko pesonde lyonse. 4Kwashala inshiku cine lubali elyo nkalokesha imfula pesonde pa nshiku amakumi yane, ikalaloka akasuba no bushiku. Efyo nkonaula ifintu fyonse mpanga yonse pano isonde ifyo nabumbile.” 5Kabili Noa acitile fyonse ifyo Yawe amukonkomeshe.
6Noa ali ne myaka imyanda mutanda (600) ilyo ilyeshi lyaishile pesonde. 7Noa, abana bakwe abaume, umukashi wakwe na bakashi ba bana bakwe baingile mu cibwato pakupusuka ku menshi ye lyeshi. 8Inama shibili shibili ishishakowela ne shakowela, ifyuni ne fikulaika pa mushili fibili fibili mu musango wafiko, 9icilume ne cikota, fyaisa kuli Noa, fyaingila mu cibwato ngefyo Lesa akonkomeshe Noa. 10Kabili panuma ya nshiku cine lubali (17) ne lyeshi lyaisa pesonde.
11 Mu mwaka Noa afikile pa myaka imyanda mutanda (600), pa bushiku bwalenga ikumi limo na cine lubali (17) mu mweshi wabubili, pali bulya bushiku epo utumfukumfuku twa bemba washika twalepwike elyo ne fipunda fyonse mu mulu fyaisuka. 12Kabili imfula epakuloka pesonde akasuba no bushiku, inshiku amakumi yane (40).
13Pali bulya bwine bushiku Noa, abana bakwe abaume Shemu, Hamu na Yafeti, no mukashi wakwe na bakashi ba bana bakwe batatu baingile mu cibwato. 14Baingilemo ne misango yonse iya nama sha mpanga, imisango yonse iya fitekwa, imisango yonse iya fikulaika pa mushili, imisango yonse iya fyuni, elyo ne misango yonse iya fyakwata amapindo. 15Kanshi fyonse ifyabumi fibili fibili, icilume ne cikota fyaingile na Noa mu cibwato. 16Kanshi inama ishaingile mu cibwato shali ishilume ne shikota mu misango yonse iya fyabumi ngefyo Lesa akonkomeshe Noa. Elyo Yawe amwisalila mu cibwato.
17Pa nshiku amakumi yane, amenshi yakonkenyepofye ukufulilako pesonde. Kabili ilyo amenshi yasuka yafula, yaimya icibwato calaelela pamulu. 18Amenshi yalafulilako ukwimina pa mulu we sonde ne cibwato calaelela pa menshi. 19Kanshi amenshi yaima icine cine pa mulu we sonde icakuti ne mpili shonse ishalepa pesamba lya mulu shasukile shaibila. 20Amenshi yakonkenyepofye ukwima yasukile yacila pa mpili ishaibile mu menshi amakubiti ikumi limo na yasano (15). 21Kanshi ifintu fyonse ifyabumi ifyenda pesonde fyaloba, ifyuni, ifitekwa, inama sha mpanga, fyonse ifikulaika pa mushili na bantu bonse. 22Ifintu fyonse ifikala ku mulundu, ifipemena mu myona umupu wabumi fyafwa. 23Kanshi Lesa aonawile pesonde ifintu fyonse ifyaba no bumi, umuntu, inama, ifikulaika pa mushili ne fyuni fya mu lwelele, fyonse alifyonawile pesonde. Abashelepofye ni Noa nabo ali nabo mu cibwato. 24Ilyeshi lyaiswile pesonde inshiku umwanda umo na makumi yasano (150).