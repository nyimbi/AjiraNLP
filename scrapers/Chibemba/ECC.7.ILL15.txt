Umusango wakwikalilamo pano calo
1 Ukukwata ishina ilyamucinshi kwawamishapo
ukucila na mafuta yamutengo ayanunka ubusaka.
Ubushiku bwa kufwa kwesu bwawamishapo
ukucila no bushiku bwa kufyalwa kwesu.
2Cawamishapo ukuya ku ŋanda ukuli icililo
ukucila ukuya ku ŋanda ukuli amalila,
pantu fwe bacili pano isonde tufwile ukulaibukisha ukuti
nefwe bene bonse tukafwa.
3Ukulanguluka kwawamishapo ukucila inseko,
pantu impumi yabulanda ilawamya umutima.
4Umutima wa muntu wamano waba mu ŋanda ya ndosha,
lelo umutima wa fipuba waba mu ŋanda ya musamwe.
5Cawamishapo ukumfwila umuntu wamano uukukalipila,
ukucila ukulaumfwa ifyo ifipumbu fya bantu filekulumbanya.
6Pantu inseko sha muntu umupumbu shaba nge myunga ilepolopoka peshiko,
ici naco ni nseko shakuicushafye.
7Umutitikisha ulalula uwamano ukuba icipuba,
amafisakanwa nayo yalonaula umutima.
8Impela ya mulandu yawamishapo ukucila ukutendeka kwa mulandu,
ukuteka umutima nako kwalicilapo pakuba uwacilumba.
9 Wilafulwa bwangu mu mutima obe,
pantu ifipumbu fya bantu fyena efyenda ne cikonko ku mukoshi.
10We muntu wilaesha kulalanda auti,
“Cinshi inshiku shakale shabelele bwino ukucila nomba?”
Pantu ukulalanda ifi, te camano.
11Ukukwata amano yasuma kwawama ngo kushukila ubupyani,
pantu yalafwako abayakwata pano calo.
12Nga filya indalama shipokololako umuntu,
efyo na mano yapokololako.
Ukwishiba kulafwilisha pantu amano yalasunga umuntu uwayakwata umutende.
13We muntu uleloleshafye ifyo Lesa acita.
Bushe kuti waololola ico Lesa aolobanika?
14Inshita shonse nga shalaba bwino, iwe kulasansamukafye,
nga wasangwa no bwafya, iwe uleibukishafye ukuti
ni Lesa eutuletela ishuko nangu ishamo line.
Eico we muntu teti wishibe ifikakwishila kuntanshi.
15Mu bumi bwandi ubwakuicushafye pano calo nalifundwamo ifingi. Kuti we muntu wamonafye umuntu musuma afwa mu busuma bwakwe, umuntu umubifi nao ashala akokola pa calo no kulakonkanyapo ukubifya.
16Kanshi iwe wilacishamo ukuba umusuma,
kabinge wilacishamo ukukwata amano,
cinshi ico walayonawila pa ca uyu musango?
17Lelo kwena wilabifya ukucilamo,
kabinge wilaipumbusha kucilamo,
pa ca uyu musango kuti wafwilapo ilyo inshiku shobe shishilati shikumanine.
18Cisuma ukuti wikate kuli ici,
na ku cinankwe winashako ukuboko kobe,
pantu uubela Lesa akatiina alafumako kuli fyonse.
19Umuntu uwamano alabapo na maka
ukucila bacilolo ikumi abali mu musumba.
20Pano calo tapaba umololoke nelyo umo uulungika lyonsefye ukwabula ukulufyana.
21Kabinge wilaposako mano kufyo abantu balanda,
pantu limbi kuti waumfwako uko umubomfi obe alekutuka.
22Elyo nobe wailuka mu mutima obe ukuti na iwe wine walitukapo abantu bambi.
23Ifi fyonse ine nalifipima mu mano yandi, kanshi ine epakukabila ukukwata amano, nomba amano nayo yantaluka. 24Nga nomba umuntu kuti atesha shani umwalola amano? Kwena mwandini cintu cayafya ico fwe bantu tushingatesha uko calola. 25Eico amano yandi yapilibukile kukwishiba, ukufwailisha ifintu no kwipusha ipusha palwa mano nomo ifintu fyalola, elyo no kwishiba ubuwelewele bwa bubifi no bushilu ubwaba mu bupuba.
26Kabinge nalisanga icintu icikali ukucila ne mfwa, ni ncenjeshi ya mwanakashi, uyo umutima wakwe citeyo, na maboko yakwe yafyenta ngo munyololo. Umuntu uusansamusha Lesa ena kuti afyombotokako kuli uyu mwanakashi, nomba umubifi ena alekatwa kuli uyu mwanakashi.
27Mona, ine ne Kafundisha wine wine ici eco nasanga pakusuntinkanya cimo ku cinankwe pakuti nsange umwalola ifintu. 28Lelo ico ncili ndefwailisha, nomba nshilacisanga, nico icakuti pa baume ikana limo (1,000) pena nalisangapo umo umololoke, nomba pali iyi mpendwa nshasangilepo umwanakashi nelyo umo. 29Icintu cimofye ico ine nasanga nici, icakuti fwe bantu Lesa alitubumbafye abakaele, nomba nifwefye fwe bene tuifwailafye imisango iyingi.