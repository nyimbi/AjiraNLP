Abena Moabu babutukila mu calo ca Yuda
1Abena Moabu aba mu musumba wa Sela uwaba mu matololo babuulile utwana twa mpaanga,
eto batuma ubupe kuli kateeka wa calo cakwa Yuda,
ku lupili lwa Mwana mwanakashi wa Sioni.
2Abanakashi abena Moabu amano nayabapela,
balifye nge fyuni ifyo batewilile ifisansala.
Baleenda endafye pa cabu ca mumana wa Alinoni.
3Balaeba abena Yuda abati,
“Mwe, ala twebeniko ifyakucita,
pinguleni ifyakuti tucite.
Lekeni tutuusheko mu cintelelwe cenu,
icintelelwe icafiitisha ilyo akasuba kalanguka pakati ka mutwe.
Ala ifwe tuli mbutushi,
tufiseni kumo ukwakuti abantu bafilwa ukutumona.
4Lekeni fwe bena Moabu imbutushi twikaleko mu calo cenu.
Nemwe muletupokololako kuli balya bantu balefwaya ukutulofya.”
Ulufyengo no bonaushi nga fyapwa,
na bonse abonaula icalo nga bapwa ukufuma pa calo,
5elyo umo pa bana bakwa Davidi akaba imfumu,
ena eukateeka abantu bwino mu cishinka.
Ena akalasakamana ukupingula bwangu icilungeme,
no kulaposa amano kukumona ukuti umulinganya ulebapo.
6Kwena twalyumfwa ifyo abena Moabu baba ne cilumba,
icilumba icikalamba nganshi!
Twalishiba ukuti bantu abamataki, abaitutumuna kabili abamiya,
lelo kwena amataki yabo yafyefye.
7Abena Moabu bakulaloosha,
bonse bakulaloosha Moabu capamo.
Bakulaloosha abaume ba mu Kiri Hareseti,
nabakungumana.
8Amabala ya ku Heshiboni nayabonsa
ne myangashi ya ku Sibuma nayo naibonsa.
Bakateeka ba mishobo ya benafyalo nabanyantaula imyangashi iyawamisha
iyalefika na ku Yaseri no kwandalala ukufika na mu matololo.
Imisambo yaiko yaleandalala no kulola lwa ku masamba
yafika na kwishilya lya Bemba Wamfwa.
9Awe nomba nalililako imyangashi ya ku Sibuma,
ngefi fine ndelilila Yaseri.
Ine ndelukusha ifilamba pa mulandu wa bena Heshiboni
na pa mulandu wa bena Eleale,
pantu nomba takuli utupundu twa nsansa shakusekelela ukupya kwa fisabo
elyo no kulobolola natutalalikwa.
10Mu mabala ayali kale ayafunda,
nomba tamuli nelyo umo uulesansamukamo.
Mu mabala ya myangashi tamuli nomba nangu umo uulepundamo ne nsansa,
nangufye ukwimbamo ulwimbo.
Takuli nangu umo uulekama ifitwalo fya myangashi.
Ukwaula utupundu nakupwa.
11Ine umutima wandi ulekalipa palwa calo ca Moabu,
ine ndelila umusumba wa Kiri Haraseti.
12Abena Moabu nangu baye mukupepa pali shilya ncende shakupepelapo bacindika mu mpili,
baleicushafye,
nangu baye mukupepa mu mayanda yabo aya mapepo,
nakalya tacakabafwe.
13Efyo Yawe asobele kale palwa calo ca Moabu. 14Elyo kabili pali nomba Yawe nalyo alesosa ati, “Pa myaka itatufye, ninshi ifyuma fine fine ifya mu calo ca Moabu fyaloba. Pa bantu abengi ababamo pakashalafye abancepela, nabo bakabafye utufwanda tweka tweka.”