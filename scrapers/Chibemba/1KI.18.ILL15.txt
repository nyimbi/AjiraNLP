Eliya na Obadia
1Panuma ya nshita iyitali, mu mwaka walenga itatu, ishiwi lyakwa Yawe lyaishile kuli Eliya no kumweba ati, “Kabiye uye monekela kuli Ahabu, kabili ndi nokutuma imfula pa calo.” 2Kanshi Eliya epakuya monekela kuli Ahabu.
Lelo mu Samaria mwali icipowe icabipa nganshi. 3Kanshi Ahabu nao epakwita Obadia uwaleyangalila abalebomba kwisano. Uyu Obadia ali umuntu uwacisumino icikulu muli Yawe. 4Lintu Yesebele acili aleipaya bakasesema bakwa Yawe, Obadia alifyushishepo bakasesema umwanda umo (100) no kuya bafisa mu ncengo shibili, cila lucengo mwali bakasesema amakumi yasano (50), elyo no kubapeela ifyakulya na menshi yakunwa. 5Ahabu alyebele Obadia ukuti, “Pitana mukati ka calo monse, umone ukuliko imilonga nangu inika ukwakuti tusangeko icani icakulya bakabalwe na bapunda pakuti twiipaya inama nangu imo.” 6Kanshi epakwakana incende shakuya mukufwailishako, Ahabu aya ku ncende imo na Obadia ku ncende ibiye.
7Ilyo Obadia acili mukuya, Eliya amukumanya. Obadia amwishiba, akontamina panshi no kumweba ati, “Bushe cine niwe shikulu Eliya?” 8Eliya amwasuka ati, “Ee, kabiye kebe sokulu auti, ‘Eliya ali kuno.’” 9Obadia amweba ati, “Nga cinshi ico nakulufyanya icakuti utume ine ne musha obe kuli Ahabu ukuti aye njipaya? 10Mu cishinkafye cakwa Yawe Lesa obe uwamweo, tapaba icalo nangu ubufumu uko shikulu tatuma umuntu uwakukufwaya. Kabili konse uko icalo nangu ubufumu balanda ukuti tawafikako, alebalenga ukulapa ukuti tabakusangile. 11Nomba, iwe ulenjeba ukuti nje kuli shikulu nokuya mweba ati, ‘Eliya ali kuno.’ 12Ine nshaishibe noko Umupashi wakwa Yawe ulekusenda nga nakusha. Nga cakuti naya eba Ahabu elyo ese asange taulipo ninshi alenjipaya. Lelo ine ne mubomfi obe ukutulafye ku bwaice bwandi lyonse mpepa Yawe. 13Bushe shikulu, tawaumfwa ifyo nacitile ilyo Yesebele aleipaya bakasesema bakwa Yawe? Ine nafishile bakasesema bakwa Yawe umwanda umo (100) mu ncengo shibili, muli cila lucengo balimo amakumi yasano (50), kabili no kubapeela ifyakulya elyo na menshi yakunwa. 14Elyo nomba unjebe ukuya kuli shikulu nje mwebe ati, ‘Eliya ali kuno!’ Ena aleya njipayafye.”
15Eliya asosa ati, “Mu cishinkafye cakwa Yawe uwamweo, umwine wa fita, uo ntumika, nalaya monekele kuli Ahabu ilelo.”
Eliya pa lupili lwa Kameli
16Awe Obadia aile kumanya Ahabu no kumweba, na Ahabu nao aimine no kuya kumanya Eliya. 17Ilyo amona Eliya amweba ati, “Bushe niwe, we ucusha Israeli?”
18Eliya ayasuka ati, “Nshacitapo nangu cimo icakucusha Israeli. Lelo iwe ne ŋanda yakwa wiso nimwe mwalenga. Mwalifutuka ku mafunde yakwa Yawe no kukonka aya milungu ba Baali. 19Nomba longanika abantu bonse aba mu Israeli twise tukumane nabo pa lupili lwa Kameli. Kabili ulete na bakasesema bonse imyanda ine na makumi yasano (450) abakwa Baali, elyo na bakasesema bonse imyanda ine (400) aba mulungu Ashera abaliila petebulo limo pamo na Yesebele.”
20Elyo Ahabu atuma imbila mu calo conse ica Israeli no kulonganika bakasesema bonse pa lupili lwa Kameli. 21Eliya aiminina ku cinso ca bantu no kubeba ati, “Bushe ni lilali mukekalilila abatangalikwa no bupingushi bubili? Nga cakuti Yawe e lesa, eo mukonke, lelo nga cakuti Baali e lesa, eo mukonke.” Lelo abantu batalala tondolo.
22Elyo Eliya abeba ati, “Ninefye neka pali bakasesema bakwa Yawe uushele, lelo Baali ali na bakasesema imyanda ine na makumi yasano (450). 23Tufwaileniko bacilume wa ŋombe babili. Kabili bakasesema bakwa Baali baisalilepo iyo balefwaya, baiputaule mu fipimfya fipimfya bafibike na pa mulu wa nkuni, lelo besontekapo umulilo. Na ine ndebuule iŋombe ishele njibike pa mwina wa nkuni lelo nshasontekepo umulilo. 24Elyo imwe mukuute peshina lya mulungu wenu, na ine ndeisa kuuta peshina lyakwa Yawe. Elyo umulungu uuleisa asuka ku mulilo, e Lesa.” Na abantu bonse batila, “Ico cena wasosa cawama.”
25Eliya aeba bakasesema bakwa Baali ati, “Salenipo iŋombe imo mubalilepo ukupekanya, apo imwe muli abengi nganshi. Mukuute na peshina lya mulungu wenu, lelo mwisonteka umulilo pa nkuni.” 26Kanshi epakubuula iŋombe iyo basalile no kupekenya. Elyo bakuuta peshina lyakwa Baali ukufuma ulucelo ukufika akasuba pakati ka mutwe, balekuuta ati, “We Baali twasuke.” Nomba takwali ubwasuko, nangufye umo uwakwasuka. Elyo balacinda ukushinguluko ubulambo bapangile.
27Lilya akasuba kafika pakati ka mutwe Eliya ayamba ukubaseka ati, “Pundisheni, kabili ni ku mulungu. Nalimo ucili uletontonkanya, nalimo naupasuka, nalimo uli ne fiupamfishe, nalimo uli pa lwendo, nalimo uli mu tulo ulefwaikwa ukuubusha.” 28Epakupunda ishiwi likalamba, baitetaula pa mibili ne mpanga na mafumo umwabelele ulutambi lwabo mpaka umulopa wasuuma. 29Ilyo akasuba kapita pakati ka mutwe, nabo bakonkanyapofye amapepo yakusabaila mpaka inshita yakutuula ilambo lya cungulo, nomba takwali ubwasuko, nangu umo uwayaswike, nangu ukumfwa.
30Elyo Eliya aeba abantu bonse ati, “Palameni kuli ine.” Bonse baisa uko ali, elyo awaminisha ubulambo bwakwa Yawe ubwali ubwabongoloka. 31Eliya abuula amabwe ikumi limo na yabili (12), cila libwe limo lyaimininako uluko lumo ukulingana na bana bakwa Yakobo, kuli uyo ishiwi lyakwa Yawe lyaishile no kulanda ati, “Ishina lyobe likaba ni Israeli.” 32Kuli aya yene mabwe akuulilako ubulambo mwishina lyakwa Yawe. Aimbako ne cilindi ukushinguluka icikulu ico bengabikamo imbuto ukucila petepe limo. 33Ateba ne nkuni, aputaula na cilume wa ŋombe mu fipimfya fipimfya no kubika pa mulu wa nkuni. Elyo abeba ati, “Isusheni amenshi mu mitondo ine, mwitile pa bulambo elyo na pa nkuni.”
34Kabili abeba ati, “Bwekeshenipo.” Nabo babwekeshapo.
Kabili abeba ati, “Bwekeshenipo umuku wacitatu.” Nabo babwekeshapo umuku wacitatu. 35Amenshi yakonkoloka mu mbali shonse isha bulambo no kwisula mu cilindi icashingulwikeko.
36Pa nshita yakutuula ilambo, Eliya kasesema aisa iminina pantanshi no kupepa ati, “We Yawe, Lesa wakwa Abrahamu, Isaki na Israeli, lekeni cishibikwe ilelo ukuti niwe Lesa wakwa Israeli, kabili ukuti ine ndi mubomfi obe, kabili ncita ifintu fyonse ifi ukukonka ishiwi lyobe. 37Unjasuke we Yawe, unjasuke, pakuti abantu aba beshibe ukuti we Yawe niwe Lesa, kabili nokuti walabwesha imitima yabo kuli iwe we mwine.” 38Elyo Yawe atuma umulilo wakwe no koca ilambo, inkuni, amabwe elyo no mushili no kumika amenshi mu cilindi.
39Ilyo abantu bamona ifi, bawa panshi ubukupeme no kulila abati, “Yawe ni Lesa, Yawe ni Lesa.”
Eliya aipaya bakasesema bakwa Baali
40Elyo Eliya apeela icipope ati, “Ikateni bonse bakasesema bakwa Baali. Mwileka nangu umo abutuke.” Epakubekata bonse kabili Eliya abasenda no kubaleta kwishika lya Kishoni eko abepaila.
41Kabili Eliya aeba Ahabu ati, “Kabiye uye ulye no kunwa, pantu naumfwa iciunda ca mfula iyingi nganshi.” 42Kanshi Ahabu epakuya mukulya na mukunwa, lelo Eliya ena anina pa mulu wa lupili lwa Kameli, akontamina panshi ya mushili abika umutwe pakati ka makufi.
43Aeba umubomfi wakwe ati, “Kabiye uye uloleshe kuli bemba.” Umubomfi aya nokuya lolesha, elyo asosa ati, “Takuli nangu cimo kulya.” Pa miku cine lubali Eliya alemwebafye ati, “Bwelelamo” 44Pa muku walenga cine lubali umubomfi alanda ati, “Namona akalikumbi akanono akali kwati cisansa ca kuboko kwa muntu kaleima ukufuma muli bemba” Elyo Eliya atila, “Ima kebe Ahabu auti pekanye celeta lyobe wendeshe ukuya lintu imfula tailakucilikila.”
45Pa nshita ine ilya, umulu wafiita fititi ku makumbi, icikuku naco caima, ne mfula iyingi nganshi yalaloka, elyo Ahabu anina iceleta aya ku Yesireli. 46Amaka yakwa Yawe yaisa pali Eliya, akakilila umwingila mu mushipi elyo abutukisha ukucilila Ahabu pakuya ku Yesireli.