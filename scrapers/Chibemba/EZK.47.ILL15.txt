Umulonga uwaletula mwi Tempele
1 Kabili uyo muntu alintwele ku mwinshi we Tempele, elyo na ine naya monako amenshi ayaletula panshi lubali lwa pa mwinshi, no kulaya ku kabanga uko Itempele lyaloseshe amenso. Amenshi yalefumina lubali lwa ku kapinda ka kulyo ake Tempele kabili lwa ku kulyo kwa bulambo. 2Elyo kabili uyo muntu amfumisha panse ye linga lyakunse, ampisha pa mpongolo ya ku kapinda ka ku kuso. Alanshingulusha na panse ukuya fikafye na ku mpongolo iyabelele lwa ku kabanga, na menshi pakupita yalefuma ku mpongolo lubali lwa ku kulyo kwaiko. 3Elyo uyo muntu abuula itete lyakwe ilyakupiminako, awe alapima na kamulonga, aya alekapima uko kalolele ku kabanga, akapima amakubiti ikana limo, elyo anjeba ukuya mu menshi, amenshi nayo yapelelafye mu nkolokoso. 4Elyo kabili aya apima amakubiti na yambi ikana limo (1,000), nakabili anjeba ukuya mu menshi, apo pena amenshi yapelela mu makufi. Kabili aya alapima na yambi makubiti ikana limo (1,000), nakabili anjeba ukuya mu menshi, apo pena amenshi yafika mu musana. 5Nakabili aya alapima amakubiti na yambi ikana limo (1,000), uko kwena akamulonga kakwata itenga iline line, ilyakuti nafilwa no kuyapo. Uko kwena kwalishikile icibi, icakuti umuntu pakwabuka, kano ninshi aowafye. 6Nao uyo muntu epakunjipusha ati, “We mwana wa muntu, bushe wafimona ifi fintu?”
Elyo kabili uyo muntu ambwesesha ku lulamba lwa mumana, 7kutifye cilya nafikako, awe namona konse konse ku lulamba kuli imiti iyingi. 8Elyo uyo muntu alanjeba ati, “Aya menshi, ala yapita mu calo ca ku kabanga, no kuya ponena mu mukonko wa Yordani, elyo no kuwila muli Bemba Wamfwa. Ilyo yawila muli Bemba Wamfwa, yalasangula amenshi ya muli bemba ukuba ayasuma. 9Na konsefye uko uyu mumana ukalapita, kukalaba ifyabumi ifya misango yonse, ne sabi ilya misango yonse. Uyu mumana ukalaalula amenshi ya muli Bemba Wamfwa ukuba ayasuma, na konsefye uko ukalapita ukalaleta ubumi. 10Ukutampilafye pa lusonsa lwa Engedi, ukuya shintafye na ku lusonsa lwa Enegilaimu, mu lulamba lwauko mukalaba abalondo, emo bakalaanika na masumbu yabo. Mu mumana mukalaba isabi ilingi, nalyo ilya misango ne misango, nga filya fine lyaba muli bemba wa Meditelaneani. 11Nomba amenshi aya mu fishiba fyauko, na ya mu manika yauko, awe yena umumana tawakaleyalula kuba ayasuma iyoo, yena yakalabafye ayakwengela umucele. 12Konse konse ku lulamba lwauko kukalakula imiti iya misango yonse iyikalatwala ifitwalo. Amabula yaiko tayakaleuma nakalya, kabili iyo miti tayakatale aikuba ifitwalo. Imyeshi yonse mukalatwalamo ifitwalo ifipya, pantu ikalatapililwa na menshi ya mu mumana uwatula mu cifulo icamushilo. Imiti ikalatwala ifitwalo ifikalaba ifisuma kukulya, na mabula yaiko yakalabomba kukuundapilako abantu.”
Imipaka ya calo
13Ifi efyasosa imfumu Yawe ati, “Kuli nokuba imipaka mu calo ico inko ikumi na shibili (12) isha bena Israeli shikaputwila ifitungu fya cishilano cashiko. Uluko lwa bamwana Yosefu lwena luli nokuputwilwa icitungu na cimbi ukucila pa nko shinabo shimbi. 14Ine nalilapile ilyo nalaile ifikolwe fyenu ukuti ine nkafipeela cino calo, cikabe icuma cabo, kanshi mukacakane ukwabula ukucishanya, pakuti cikabe icuma cenu icakuti mukaleikwatila.
15“Kanshi imipaka ili nokuba ifi,
“Umupaka wa ku kapinda ka ku kuso, uli nokutampila kuli bemba wa Meditelaneani, ukulola na ku musumba wa Hetiloni, ukupita na ku Lebo Hamati, ukulola na ku musumba wa Sedadi, 16elyo kabili ukuya pusha na pa musumba wa Belota no wa Sibiraimu, e misumba iyabela pakati ka calo ca Damasiko ne calo cinankwe ica Hamati, elyo no kuya shintafye na ku musumba wa Haseli Hatikoni uwabela mu mupaka wa calo ca Haulani. 17Kanshi ku kapinda ka ku kuso, umupaka ukatampila kuli bemba wa Meditelaneani, ukucilinganya no musumba wa Hasari Enoni, ukuya shinta na ku kapinda ka ku kuso mu mupaka wa calo ca Damasiko, no wa calo ca Hamati.
18“Umupaka wa ku kabanga uli nokutampila pakati ka Damasiko na Haulani, elyo lwa ku masamba umumana wa Yordani eukaba umupaka wa calo ca Israeli, elyo ku kabanga umupaka ni Gileadi, ukuya shintafye na ku musumba wa Tama, ulya waba kuli bemba wa ku kabanga.
19“Umupaka wa ku kapinda ka ku kulyo, ukutampila pa musumba wa Tama, ukalole na ku kashiba ka menshi aka Meribati Kadeshi, elyo uko kwine ukalambate na kamana mainsa aka pa mupaka wa calo ca Egupto, no kuya pelela kuli bemba wa Meditelaneani. Uyu eukaba umupaka wa ku kapinda ka ku kulyo.
20“Umupaka wa ku masamba, ukakonka bemba wa Meditelaneani, ukuya shintafye na ku Lebo Hamati. Uyu eukaba umupaka wa ku masamba.
21“Kanshi mukaakanya ici calo ukulingana ne nko sha bena Israeli. 22Icalo cili nokuba icuma cenu. Abenafyalo abo mwikala nabo, abafyalila na bana babo mu calo cenu, nabo bene bali nokupeelwako ifitungu ilyo mukalaakanya icalo. Muli nokulabamonafye nga bena Israeli banenu, kanshi ilyo mukalaakanya inko sha bena Israeli icalo, nabo bene muli nokubaputwilako ifitungu ifyakuti nabo bakaleikwatila. 23Mu ba luko lonse umo umweni aya ikala, mulya mwine emo mufwile ukumupeelako icishilano cakwe. Efyasosa imfumu Yawe.”