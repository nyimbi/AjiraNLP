Ulwimbo palwe bala lya myangashi
1 “Ine kanyimbile umutemwikwa wandi ulwimbo,
ulwa pa mutemwikwa wandi ne bala lyakwe ilya myangashi.
Ala cibusa wandi ali ne bala ilya myangashi,
ilyali pa lupili lwa mufundo.
2Alishiminepo, afumyamo na mabwe,
alimbapo ne myangashi iyisuma nganshi.
Akuulamo no lupungu pakati ke bala pakulinda imyangashi,
aimbamo ne cakukaminamo ifitwalo fya myangashi.
Alalolela no kulolela pakuti ifitwalo fipye,
nomba ifitwalo fyonse nafyo fyabafye ifyakantuka.
3Nomba, imwe mwe bena Yerusalemu,
na imwe mwe bena Yuda,
aleni tuputwileniko umulandu ine ne bala lyandi ilya myangashi.
4Bushe cinshi icashalako ico ine nafilwa ukubombela ibala lyandi?
Mulandu nshi mwibala lyandi mutwalilafye ifitwalo ifyakantuka,
mukane no kulatwala ifitwalo ifisuma ifyo ine ndolela?
5Kanshi umfweni ifyo ine nomba nalacita ibala lyandi ilya myangashi.
Nalalifumyako ulubao,
uleke inama sha mpanga shilelyamo.
Nalabongololako ne linga lya mabwe,
uleke inama shilenyantaukamo.
6Nalaleka lisapilwe.
Ine nshaletungwila myangashi,
nangufye ukulashimaulamo.
Ndeleka ibala limenenwe na bacilasa ne myunga.
Nalalesha ne mfula ukulalokelamo.”
7Ala ibala lya myangashi ilyakwa Yawe umwine wa fita ni ŋanda yakwa Israeli,
na baume ba mu Yuda e myangashi iyo alimbamo iyimusansamusha.
Alelolela pakuti amone uko balecita ifisuma,
lelo bena kulaipayafye abantu.
Alelolela pakuti amone uko balecita ifyalungama,
lelo kulaumfwafye inkuuta sha abo balefyenga.
Ububifi ubo abantu bacita
8Mwashama imwe,
pantu pa mayanda ayo mwakwata, imwe mulundapofye na yambi,
na pa mabala ayo mwakwata, imwe mulundapofye na yambi.
Bambi bonse nomba balaswa babulwe na pakwikala,
nimwefye mweka mwakulaikala mu calo.
9Ine ninjumfwila uko Yawe umwine wa fita alesosa ati,
“Amayanda ayakalamba yakonaika,
na yasuma yakashala ifipompa.
10Mwibala lya myangashi ilikulile ba eka ikumi
mwakulafumafye umwangashi unono uuli balita amakumi yabili na babili (22).
Icipimo ca homeri ica mbuto
mwakulafumafye inseke shinono isha icipimo ca efa cimo epela.”
11Mukacimona imwe mwe babuuka lucelocelo no kutampa ukunwa ifikola,
ne cungulo imwe mulakokola ukwisha mpaka mwakolwa umwangashi.
12Ilyo mucita inshikunkulu shenu imwe mulalisha amaseese ne nsango,
ne nsombo na bamutolilo, ninshi pali no mwangashi uwabila.
Lelo kufyo Yawe acita, awe kwena tamuposako na mano nakalya,
tamwacindika ne milimo ya minwe yakwe.
13Mwe bantu e mulandu wine balaswa bamusendele muli bunkole ukwabula ukwishiba.
Intungulushi shenu shikafwa ku cipowe,
na bantu bambi bena bakafwa ku cilaka.
14Icalo ca bafwa cilelolela, nacasamuna akanwa pakuti cibacibaule.
Cikamina abasambashi ba mu Yerusalemu na bantu bonse,
cikaminina kumo no kwanga kwabo pamo no kusamwa kwine.
15Abantu bonse bakasebana,
na bantunse bonse bakabacefya,
na menso ya bacilumba yakalengwa insoni.
16Yawe umwine wa fita ena akalanga ubupulami bwakwe mu fintu ifyalungama ifyo acita,
Lesa Wamushilo akalanga na bumushilo bwakwe ilyo akapingula abantu bakwe.
17Mu fitantala fya musumba emo abana ba mpaanga bakalaliila umulemfwe,
emo no tubushi nato tukalaliila.
18Mukacimona imwe, mwe baobelwa kukubifya,
mwe batintila ububifi bwenu ku mwando ngo wa kwiceleta.
19Imwe mulasosa amuti,
“Awe Lesa kaendeshe ukucita ifyo apanga ukucita,
uleke tumoneko.
Uwamushilo wakwa Israeli kacite ifyo apanga ukucita,
lekeni tumone icaba mu mano yakwe.”
20Mukacimona imwe, mwe bamintelengu,
mwe babuula ifibi efyo imwe mwalaita ifisuma,
no kubuula ifisuma efyo imwe mwalaita ifibi.
Imwe mwalisangula imfifi ukuba ulubuuto,
no lubuuto mwalusangula imfifi.
Ifyalula imwe efyo mumona ukuti efyalowa,
ne fyalowa imwe efyo mumona ukuti efyalula
21Mukacimona imwe, mwe baimona ukuti mwalikwata amano,
nokuti mwalicenjela nganshi.
22Mukacimona imwe, mwe baitunga ukuti mwalikosa kukunwa umwangashi uukola.
Mwe baitunga ukuti imwe mwalishipa,
nangu mwasakanya ifyakunwa, te mulandu.
23Abalesangwa ne milandu bena imwe mulabaleka,
nga cakuti bamupeela amafisakanwa,
nomba abashikwete mulandu imwe ebo mufyengelesha.
24Eico, nga filya fine impimbili ne cani icauma fipya ku mulilo,
efyo kanshi ne mishila yenu ikaloba,
na maluba yenu yakoma no kusendwa ku mwela,
pantu imwe mwalifumya amano kufyo twafundwa kuli Yawe umwine wa fita,
na kwishiwi lyakwa Lesa Wamushilo uwakwa Israeli.
25Eico Yawe nafulilwa abantu bakwe,
naimya ukuboko kwakwe pakuti abome.
Impili shakulasunkana,
ne fitumbi fya bantu abakulafwa
fyakulashala mu misebo ya mu musumba kwati fisoso.
Ala nalyo line ninshi icipyu cakwa Yawe tacilati cipwe,
kabili acilifye napangula ukuboko.
26Yawe naimya icishibilo pakwita abantu ba mushobo uwa kutali.
Alebalishisha umunsoli pakuti bese, batule mu mpela ya calo.
Awe na cine nabo balya bayangufyanya ukwisa.
27Tapali nangu umo uunakile kukwenda,
tapali nelyo umo uuletalansuka pakwenda,
Tapali nangu umo uuleshipula nangu ukulala utulo.
Tapali nelyo umo uo umushipi wakwe ukakwikepo,
nangufye umo uo imikonda ya pa nsapato ikakwikepo.
28Imifwi yabo intu yatwa,
no kukana nabakana amata yabo.
Imondo sha bakabalwe babo shintu shakosa nge libwe,
ne mipeto ya maceleta yabo ileshinguluka nga kankungwe.
29Ukubuluma kwabo kwaba ngo kwa nkalamo.
Abashilika babo babuluma nge nkalamo ishikete inama,
nge nkalamo ishisenda inama pakuti pemoneka wakushipoka.
30Ubo bushiku nga bwafika, bakabulumina icalo ca Israeli
nga filya fine bemba abuluma.
Ngo muntu alolesha pa calo,
akamonafye imfifi yeka no bunkukwa epela.
No lubuuto lukafimbwa ku makumbi no kwaluka imfifi.