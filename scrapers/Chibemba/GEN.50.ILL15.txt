Bashika Yakobo
1Elyo Yosefu akumbatile wishi alelila, amutomona pakuloosha. 2Kabili Yosefu akonkomesha bashiŋanga abalemubombela ukuti bomike icitumbi cakwa wishi. Kanshi efyo bashiŋanga baumike icitumbi cakwa Israeli. 3Bashiŋanga pakumika icitumbi cakwa Israeli bapwile inshiku ishituntulu amakumi yane (40), pantu e nshiku balepwa pakumika icitumbi. Abena Egupto nabo bapwile inshiku amakumi cine lubali (70) balooshafye Israeli.
4Ilyo inshiku shakuloosha Israeli shapwile, Yosefu aebele ababomfi ba kwisano kwa Farao ati, “Nga cingamusekesha, munandileko kuli Farao. Napapata, mumwebe amuti, 5‘Batata banengele ukuti ndape umulapo. Basosele ukuti, “Ine ndi mupepi nokufwa, kanshi ukanshiike mu nindi naimbile ne mwine, mu calo ca Kenani.” Kanshi lekeni nje nkaye shiika batata, elyo nkabwele.’” 6Farao ayasuka ati, “Kanshi kabiye uye shiika bawiso, ngefyo walapile kuli bawiso.”
7Yosefu kanshi alimine nokulaya kukushiika wishi. Ababomfi bonse bakwa Farao, bacilolo ba kwisano na bacilolo bonse aba mu Egupto balimine baya na Yosefu. 8Aba mu ŋanda yakwa Yosefu na bamunyina na bonse aba mu ŋanda yakwa Yakobo nabo baile nankwe. Abashele mu Gosheni bana babo, impaanga ne mbushi shabo ne ŋombe shabo. 9Abantu ba maceleta na baninine pali bakabalwe nabo bene baile na Yosefu. Kanshi lyali ibumba ilikalamba nganshi.
10Ilyo bafikile pa lubansa lwa Atadi ulo balepuminapo iŋanu ulwali mupepi na ku mumana wa Yordani, bateka icililo, baloosha apakalamba no kulila nganshi. Yosefu ateka icililo ca nshiku cine lubali pakuloosha wishi. 11Ilyo abena Kenani abaleikala kulya bamona icililo batekele mu lubansa lwa Atadi ulwakupuminapo iŋanu, balasosa abati, “Abena Egupto nabateka icililo icikalamba nganshi.” Kanshi eico bainikile iyi ncende ishina lya Abeli Misraimu.
12Kanshi bamwana Yakobo bacitile fyonse ngefyo shibo abakonkomeshe. 13Balisendele icitumbi cakwe ku calo ca Kenani. Bacishiika na mu lucengo lwa mwibala lya Makipela mupepi na ku Mamure. E lucengo pamo pene ne bala Abrahamu ashitile kuli Efuloni umwina Hiti pakuti akwate incende ya nshinshi. 14Panuma yakushiika wishi, Yosefu alibwelelemo ku Egupto pamo pene na bamunyina na bantu bambi bonse abaile nankwe kukushiika wishi.
Yosefu ateka bamunyina imitima
15Ilyo bamunyina kwa Yosefu bamwene ukuti shibo afwa, balalanda abati, “Cikaba shani nga cakuti Yosefu atupata, alafwaya no kuilandula pa fibi twamucitile?” 16Kanshi bamunyina epakutuma amashiwi kuli Yosefu abati, “Bawiso ilyo bashilafwa, batukonkomeshe ukuti, 17mukebe Yosefu amuti, ‘Nakupapata belela bamunonko uluse pa filubo bakulufyenye na pa bubi bacitile kuli iwe.’ Kanshi twapapata belela uluse ababomfi bakwa Lesa wa bawiso ububi bwabo.” Ilyo Yosefu apokelele aya mashiwi, awe alalila no kulila.
18Elyo bamunyina baishile kuli Yosefu baiposa panshi, bamweba abati, “Ifwe tuli basha bobe.” 19Lelo Yosefu abeba ati, “Iyoo, mwitiina. Bushe ine kuti naba pa malo yakwa Lesa? 20Kwena imwe mwali na mapange yakuncita icibi, lelo Lesa wena ali na mapange yakucita icisuma ukupususha ubumi bwa bantu abengi ngefi fine cilecitika nomba. 21Kanshi mwilatiina nelyo cimo. Nine wine nakulamufwaila ifyakulya imwe na bana benu.” Efyo Yosefu abatekele imitima mukubalandila amashiwi ayasuma.
Imfwa yakwa Yosefu
22Yosefu aikele mu Egupto pamo pene na bonse ba lupwa lwakwa wishi. Aikele umumi imyaka umwanda umo ne kumi limo (110). 23Yosefu amwene abana bakwa Efulemu na beshikulu bakwa Efulemu bene. Ilyo bamwana Makiri umwana wakwa Manase balefyalwa, Yosefu alebapokelela no kubateka pa molu yakwe. 24Kabili Yosefu aebele bamunyina ati, “Ine nomba ndi mupepi nokufwa. Lelo Lesa cine cine akesa mupempula. Elyo akamufumya muli cino calo, akamutwale na ku calo alaile no mulapopo kuli Abrahamu, Isaki na Yakobo.” 25Kabili Yosefu aebele bamwana Israeli ati, “Lapeni umulapo ukuti cine cine Lesa nga amupempula mukasenda amafupa yandi ukufuma kuno.” 26Kanshi Yosefu afwile ninshi ali ne myaka umwanda umo ne kumi limo (110). Elyo panuma yakumika icitumbi cakwe, bacibikile mu mbokoshi ye libwe mu Egupto mwine.