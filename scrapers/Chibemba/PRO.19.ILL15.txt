Ubupete, kambone wabufi no munaŋani
1Umulanda uwa myendele isuma awamapo,
ukucila icipuba icaba mwilikandimi.
2Ukupupumina cimo ukwabula ukwishiba takwawama iyoo,
ukukanateka umutima kuti waluba inshila.
3Ubupuba bwa muntu bulonaula ubumi bwakwe,
elyo kabili umutima wakwe wafulilwa Yawe.
4Bacibusa ba mukankala cani ca ku mutenge,
nomba umulanda ifibusa fyonse filamubutuka.
5Kambone wabufi icishinkafye akalimunwa,
umuntu uubepa ubufi ala takamone pakupusukila.
6Abantu abengi balaipalamika ku mukankala,
kabili no muntu onse uupeela ifyabupe ni cibusa wa bantu bonse.
7Apo umulanda balamukankamba kuli ba lupwa lwakwe bonse,
palibufi bacibusa, bena kumubutuka.
Nangu engatulukusha shani mukupapata,
awe tewakusangapo nelyo umo nakalya.
8Uyo onse uupoka amano atemwa umweo wakwe,
no muntu uwatemwisha ukwishiba ifintu asanga ishuko.
9Kambone wabufi icishinkafye akalimunwa,
ala uulanda ubufi akaloba.
10Ala tacalinga icipuba ukulaipakisha,
palibufi umusha ukuteeka abana ba mfumu.
11Umuntu wamano alailanga ukuba uwamutembo,
ecilenga ukumutasha ilyo asuula ku filubo bamubifishe.
12Ukufulwa kwa mfumu kwaba nge cilulumo ca nkalamo,
lelo uluse lwaiko lwena lwaba ngo mume pa cani.
13Icipuba ca mwana cishamika wishi,
umukashi wa ciwowo ena aba nga menshi ayaletonafye nto nto nto.
14Amayanda ne fyuma filapyanwa ukufuma ku bafyashi,
lelo umukashi uwamano ni Yawe eupeelafye.
15Ubulamu bwine bwine buponesha umuntu mu tulo twa mfwa,
no munaŋani aponenwa ne nsala.
16Umuntu uusunga amafunde acingilila ubumi bwakwe,
lelo uuyasuula mu myendele yakwe euiletela imfwa yakwe.
17Uukumbusukako abalanda ni Yawe eo akongwesha,
kabili akamubwesesha fyonse pafyo acitile.
18Salapula umwana obe ilyo kucili isubilo,
icikulu wiibika mu fingalenga ukuti afwe.
19Umuntu uufulwa bwangu muleke aifutile imilandu umwine,
nga wamupokololako akabwekeshapo, ukamufutile nakabili.
20Ulekutika ku bantu abalekufundako amano,
ninshi na iwe wine kuntanshi ukaba na mano.
21Umuntu mu mutima wakwe muba amapange ayengi,
lelo ubufwayo bwakwa Yawe ebubelelela.
22Ico umuntu afwaisha citemwiko icishipwa,
kabili cawamapo ukuba umupina ukucila uwabufi.
23Ukuba na katiina kuli Yawe kutwala ku bumi,
lyena umuntu kuti aikalila ku matwi tondolo,
ukwabula ubwafya ukumucena.
24Umunaŋani atumpa iminwe mu mbale,
afilwa no kufumyamo ukuti atwale pa kanwa kakwe.
25Nga cakuti wakanda umuntu uupumya,
eko ne mbulwamano shingamwenako no kucenjela.
Nga wasalapula uwamano,
ena kuti ailuka atesha nomo cilolele.
26Uwibila wishi no kutamfya nyina,
uyu mwana lisebanya kabili ciwelewele.
27Mwana wandi ilyo ukaleka ukukutika ku mafunde,
ninshi wataluka na ku mashiwi yamano.
28Kambone wabufi alasuusha ubupingushi,
na kanwa ka babifi kapongolola ifyalufyengo.
29Ubupingushi bwabikilwa abamiponto,
no kuumwa kulolela inuma sha bawelewele.