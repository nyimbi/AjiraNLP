Lesa alondolola ubukulu bwa milimo yakwe
Yawe
1“Bushe iwe walishiba ilyo ifibushi mabwe fifyala?
Bushe walitala autamba uko inama ya mpanga ilefyala abana?
2Bushe ulapenda imyeshi iyo inama sha mpanga shikwatilapo utwana,
nangu inshita iyo tufyalilwapo?
3Bushe walimona ifyo shikontama pakukwata utwana,
icakuti no bukali bwa bufyashi bwapwa?
4Utwana twashiko tutila nga twakula twakwata amaka mulya mu matololo,
ilyo twasha banyinabo, tatubwelela uko bali.
5“Nani uulenga ukuti punda wa mpanga aleyendela?
Nani uwamufumya mu minyololo?
6Nine ne mwine nalenga ukuti aleikala mu matololo,
nine namupeela impanga umwakuti aleikala.
7Punda wa mpanga apata icibi icongo ca mu mushi,
wena takwata uwakuti alemucusha nangu ukumubomfya.
8Wena apitanafye mu mpili emwaba ifyakulya,
no kufwayamo ifyakulya ifiteku ifya misango yonse.
9“Bushe iwe imboo kuti yasumina ukukubombela?
Nangu ukusendama ubushiku pa mulimba obe?
10Bushe iwe kuti wabula umwando no kukaka imboo mu mukoshi,
pakuti ikulimineko amabala?
11Bushe kuti wasubila mu maka yakwata imboo,
nangu waileka ukuti ikubombele umulimo uwakosa?
12Bushe kuti watontonkanya auti, ilebwelela kuli ine,
mukuleta iŋanu pa lubansa lwakutwilapo?
13“Amapindo ya mbuni yalangufyanya nganshi pakupampaila,
lelo imbuni yalifilwa ukupupuka nga filya fipupuka kabaso.
14Itila nga yabikila amani pa mushili yayasha nefyo fine,
yalekelafye umushili ukuti eo ukayakafye.
15Imbuni yena yalaba nokuti ulukasa lwa muntu kuti lwanyantapo,
nangu iciswango conse ukuyatoba.
16Yena icita ubunkalwe ku twana twaiko, kwati teine yatuko,
kabili tayasakamana nangu yacula apafye.
17Icalenga, mulandu wakuti Lesa tapeelako imbuni amano,
aitana no kucenjela konse.
18Nomba nga yati kambutuke,
isuusha kabalwe pamo no muntu uuninepo.
19“Bushe niwe walenga kabalwe ukuba uwalubilo?
Bushe niwe wamufwika umwansa pa mukoshi?
20Bushe niwe walenga ukuti aletolauka amabaka nga makanta,
no kulenga ukuti alelila ishiwi ilyakutiinya abantu?
21Kabalwe alafola nga ali mu nika no kulalishamo inshindo,
kabili ukuli inkondo alabutukilako mu maka yakwe yonse.
22Alaseka umwenso, kabili tapaba ico atiina,
elyo tashintukila nangu bamulungika ulupanga.
23Pa mbali yakwa kabalwe pali mufuko wa mifwi,
pamo ne fumo ilyabengeshima, elyo no lupanga.
24Kabalwe alapwa imilundu uwabula ukutuushako,
nangu nge penga lyalila, alainyantawila, tekala tondolo.
25Lyonse ilyo ipenga lyalila, atila, ‘Eya!’
Ninshi anunsha no bwema bwa nkondo uko ibelele,
pamo ne nkuuta sha bakalamba ba fita.
26“Bushe iwe Yobo, niwe upanda pungwa amano yakulela,
ilyo umwine ansa amapindo pakulungama ku kapinda ka ku kuso?
27Bushe niwe weba kapumpe ukuti apupukile mu mulu apatali,
no kuyapanga icisansala cakwe pa mulu wa lupili?
28Ubushiku asendama pa mulu wa mabwe ayatali,
pa kantongolilo apashinganina muntu.
29Palya pene epo wena alengwila akatalamukila,
conse icakuti ekate pakuti alye.
30 Aliisha utwana twakwe ifya mulopa,
na ponse apo amona icitumbi ninshi aleyapo.”