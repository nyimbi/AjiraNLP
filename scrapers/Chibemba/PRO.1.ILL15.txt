Ubukankala bwa mapinda
1 Amapinda yakwa Solomoni mwana Davidi,
imfumu ya bena Israeli.
2Aya e mapinda yakulenga ukwishiba no kusalapulwa
pakuti muletesha ne nsoselo sha mano yene yene.
3Epakuti yamufundako ukuba na mano mu mikalile,
no kulacita ifyalungama, ukuba abamulinganya kabili ababula umucishacinani.
4Imbulwamano kuti yashisalapula,
na baice bene kuti yabapeela amano,
no kubalenga baleiluka mu fintu.
5Lekeni aya mapinda abantu abamano bakutikeko,
kabili kuti yabalundilapo amano na yambi payo basambilila,
lekeni abacenjela nabo, ukucenjela kwabo kucililepo.
6Epakuti baletola amano mu mapinda na mu nsoselo,
mu milandu na mu tunyonga ndimi twa bamano.
7 Ukukwatila Yawe akatiina e ntendekelo ya mano,
lelo ifipuba fyena filasuula amano,
kabili tafifwaya kufundwa iyoo.
8Umfwa we mwana wandi kufyo bawiso balekufunda,
kabili wisuulako kufyo banoko balekusambilisha.
9Pantu ifyo balekufunda fikaba nge ngala ku mutwe obe,
kabili ngo munyololo uwakuyemfya umukoshi obe.
10We mwana wandi,
abacita ifyabubifi nga bakutunka, iwe wilasumina,
11Nangu bakweba abati, “Ala isa kuno,
tulalililepo umuntu umo,
uleke tumwipaye uwabula umulandu.
12Ilyo bacili abomi, elyo tubacibaule kwati ni nindi,
kabili abatuntulufye nga filya baleya ku calo ca bafwa.
13Ee, tukakwata ifyuma ifyacindama,
na mayanda yesu yakesula paa ifyo tuletapa.
14Ale isa tuleenda bonse,
twakulayakana nobe ifyo tuleiba.”
15We mwana wandi, wilaenda pamo na bantu ba musango uyu,
wilakonkelela inshila shabo.
16Pantu amakasa yabo yabutukila mu fyabubifi,
bena tabaposa nshita pakwipaya umo.
17Kuicushafye ukuteya ifyuni ulukose
pa nshita nafyo filemonako!
18Bena balalilila ukuilofya abene,
no kupekanya ifyakuipailakofye.
19Pefye abapupu bafwila pa bupupu bwabo,
efyo ciba kuli bonse abaikalilafye ukwiba.
Mano alasoka abantu bonse
20 Amano yalebilikisha mu misebo ngo mwanakashi,
nayasansule ne shiwi lyayako mu mansa.
21Uyo alebilikisha pa mpongolo ya musumba,
na monse mu finshoko umulongana abantu aleti,
22“Mwe mbulwamano imwe!
Bushe ukukanaishiba kwenu kukapwa lilali?
Na bapumya bushe ni lilali bakaleka ukusansamukila mukupumya?
Nangu ifipuba fikaleka lilali ukupata amano?
23Kwena amulaumfwa kufyo ine nalemukalipila,
nga nalimupongolwela ifyaba mu mutima wandi,
no kumulenga ukwiluka mu matontonkanyo yandi.
24Nomba imwe mulakaana ukwisa ilyo ine mwita,
kabili tapali nelyo umo uwaposeleko amano
ilyo ine nafungulwile ukuboko.
25Pantu mwasuulile nefyo ine namusokele,
na kufyo mwebaula tamusakamanako.
26Kanshi na ine nkasekakofye ilyo mukaponenwa ne finkunka,
nkalamuwela ilyo amashamo yakamwansha,
27ilyo amashamo yalamwishila nge cimwela,
ilyo ifinkunka fyakulamwishila nga kankungwe,
ilyo amacushi na masakamiko fikalamwishila.
28“Elyo bakankuuta lelo na ine awe nshakasuke,
bakamfwailisha lelo tabakamone iyoo.
29Pantu bena bapata amano,
kabili tabasalile ukukwatila Yawe akatiina.
30Pantu tabafwaya kumfwa kufyo ine mbasokako,
balasuula na kufyo mbakalipila.
31Kanshi bakalalya ifitwalo fya mibeele yabo,
no kwikuta amapange yabo abene.
32Pantu ukulubantika kwa mbulwamano kukabaletela imfwa,
amasange ya fipuba yakabalofya bonse.
33Lelo uyo onse uumfwa kuli ine akekala umutelelwe,
kabili akekala ku matwi tondolo, ukwabula ne cakutiina.”