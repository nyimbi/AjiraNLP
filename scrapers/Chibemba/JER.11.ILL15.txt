Yeremia ne cipangano ca bena Israeli
1Aya e mashiwi ayafumine kuli Yawe ayo aebele Yeremia ati, 2“Umfwa kuno amashiwi ya ici cipangano. Webe abena Yuda na bena Yerusalemu 3ukuti ifi efyalanda Yawe Lesa wakwa Israeli aletila, ‘Abe uwatipwa umuntufye onse ushibeela amashiwi ya ici cipangano.’ 4Icipangano cimo cinefye ico napangene ne fikolwe fyenu, ilyo nabafumishe mu calo ca Egupto icali kwati lilungu lya mulilo umo ifikolwe fyenu fyalecula. Ine nalibebele ukulabeela na mashiwi yandi, no kulacita fyonse ifyo nabakonkomeshe, ukuti nga balambeela, ninshi bakaba abantu abandifye, na ine ninshi nkaba Lesa uwabo. 5Kanshi ine epakufikilisha icilayo ico nalaile ifikolwe fyabo, icakubapeela icalo icikankala icifumfumukamo umukaka no buci, ico bekalamo pali nomba.”
Na ine ne Yeremia nayasuka nati, “Ameni, we Yawe.”
6Elyo Yawe kabili anjeba ati, “Kabiye mu misumba ya muno calo ca Yuda, uye na mu misebo ya mu Yerusalemu. Kabilemo imbila yandi, webe abantu ukumfwikisha bwino amashiwi ya ici cipangano, kabili ubebe no kulayakonka. 7Pantu ilyo ine nafumishe ifikolwe fyabo mu calo ca Egupto, nalibasokele nganshi palwa kubeela amashiwi yandi, ukushinta na lelo ine nabikapofye ukusoka aba abantu. 8Lelo bena tebakumfwa nangu ukubikako amano nakalya. Bonsefye babikapofye ukumalala imitima no kubifya lyonse. Ine nalibakonkomeshe ukulabeela icipangano, nomba bena balikaana. Kanshi na ine eico mbaletele amashamo yonse ayalembwa mu cipangano.”
9Elyo Yawe kabili anjeba ati, “Abena Yuda na bena Yerusalemu nabansangukila. 10Nababwelela ku fya bubifi bwa fikolwe fyabo, abakene ukumfwa amashiwi yandi, balekonka nokubombela imilungu imbi. Aba mu ŋanda yakwa Israeli na ba mu ŋanda yakwa Yuda balyonaula icipangano ico ine napangene ne fikolwe fyabo. 11Kanshi nomba ine ne Yawe ndesosa ukuti ndebaletela ifinkunka ifyo bashakafumemo. Bakulati nga bakuuta mutuule, awe na ine nshakulaumfwa nakalya. 12Elyo abena Yuda na bena Yerusalemu bakulaya mukulilila ku milungu iyo bafutumwina ububani. Nomba ilya milungu yakulafilwa ukubapusushako ilyo ifi finkunka filebafikila. 13Imilungu iyo imwe mwe bena Yuda mwaba nayo, yalinganafye ne misumba yenu ku bwingi. Ne fibumbili ifyansoni ifyo mufutumwinapo Baali ububani ifyo mwakuula, nafyo ku bwingi fyalinganafye ne misebo ya mu Yerusalemu mwine.
14“Kanshi iwe Yeremia wiesha kupapatilako abo bantu, wiesha ukubalombelako icili conse, pantu nshakulabomfwa ilyo bakulakuuta mu nshita ya kucululuka kwabo.”
15Kabili Yawe asosa ati, “Finshi abantu abo ine natemwa, balecita mu ŋanda yandi, ilyo nabobelwa mukucita ifyabipa fyeka fyeka? Bushe baletontonkanya ukuti ukulaya ifilayo no kulatuula amalambo ya nama efingabapusushako ku busanso? Bushe e musango bengapusukilamo, mwa? 16Kale ine ne Yawe nalebeta umuti wa muolifa uwalelema amabula, uwakompa ku fitwalo ifisuma, nomba lino lyena ndelepuka nge nkuba, ndeoca amabuula yauko, nkontaule ne misambo ine iyauko.
17“Ine ne Yawe umwine wa fita ne walimbile aba mu ŋanda yakwa Israeli na ba mu ŋanda yakwa Yuda, nomba lino lyena nimpanga ukubasansa. Abene ebailetelele ishamo pa bubi bwabo, ebalengele ukuti ine mfulwe pantu bafutumwina Baali ububani.”
Abantu bapanga ukwipaya Yeremia
18Yawe alinsokolwelele amapange yabo, na ine naishiba, anangilila ne fyabipa ifyo balecita 19Lelo ine nanakililefye nga kana ka mpaanga ako baletwala kukwipaya, no kwishiba ine nshaishibe ukuti nine balepangila ukucitapo cimo. Balesosa abati,
“Mwe aleni natonaule umuti wa fitwalo,
tumubungule ngo muti no kumufumya mu calo ca bomi,
natumunukule pakuti pekaba nelyo umo uwakuti akalemwibukishako.”
20We Yawe umwine wa fita,
we ulalinganya pakuputula imilandu,
we ulengula umutima na matontonkanyo
Leka ine moneko uko ulelandula aba bantu,
pantu niwe natuulako umulandu wandi.
21Eico ifi efyasosa Yawe ku baume ba mu mushi wa Anatoti, abalefwaya ukwipaya Yeremia, balimwebele abati, “Ifwe tulekwipaya ne minwe yesu, nga ulekonkanyapo ukulasesema mwishina lyakwa Yawe.” 22Kanshi Yawe umwine wa fita nao epakubalandapo ati, “Ine nkabakanda. Abalumendo babo bakafwa ku nkondo, abana babo abaume na banakashi bakafwa ku cipowe. 23Ine ndi nokuponesha ububi pa baume ba mu Anatoti pa nshita yakukandwa kwabo, awe tapakabe nelyo umo uukapusukapo.”