Amashiwi yakulondolola pali ici citabo
Icitabo cakwa Yobo calembwa pa mulandu wa muntu umo umusuma uwaculile nganshi, ifyo abana bakwe bonse bafwile, ifyo ifipe fyakwe fyaonaike elyo nefyo aculile ku bulwele bwa cipeshamano. Mu milembele ya ici citabo kalemba alembele mu fipani fitatu, alangile ifyo Yobo na banankwe balelanda pali yalya macushi. Pakulekelesha ici citabo calanda apakalamba pafyo Lesa umwine, uulanda na bantu, amonekele Yobo no kulanshanya nankwe.
Aba bacibusa bakwa Yobo bena balondolwele ukucula kwakwe ukulingana nefyo intambi sha mapepo shilanda. Bena baishibe ukuti Lesa lyonse alambula abalungami, ababi bena alabafulula. Kanshi ukucula kwakwa Yobo kuti kwapilibulafye ukuti alicitile ifyabipa. Lelo kuli Yobo ena tefyo cali, talingile ukupita mu kukandwa kwa musango uyu pantu ali uwaibela ku busuma kabili ali umuntu umololoke. Alifililwe ukumfwa ifyo Lesa engasuminisha amacushi ayabipa umusango uyu ukucitika ku muntu uuli nga ena. Kanshi alipamine ukutalika no kwipusha Lesa. Nomba Lesa tayaswike kufyo Yobo amwipwishe, lelo pa mulandu wa cisumino cakwe, Lesa amwaswike pakumulanga amano na maka akwata. Elyo Yobo mukuicefya asumine ukuti Lesa wabulamba na mano, epakulapila pa mashiwi ayabula inshila ayakufulwa ayo abomfeshe.
Ici citabo pakulekelesha calanda pafyo Yobo abwelele kufyo ali kale, no kukwata ifyuma ifingi ukucila na pafyo akwete kale. Lesa akalipila bacibusa bakwa Yobo pakukanaishiba umwalolele ukucula kwakwa Yobo. Yobo fye eka ewamwene ukutila Lesa mukalamba ukucila pafyo amapepo ya ntambi yamulandapo.
Imilandu yatantama ifi
Amashiwi yantanshi 1:1—2:13
Yobo na bacibusa wakwe 3:1—31:40
Yobo ailishanya 3:1-26
Ukulanshanya kwakubalilapo 4:1—14:22
Ukulanshanya kwabubili 15:1—21:34
Ukulanshanya kwabutatu 22:1—27:23
Mukutasha kwa mano 28:1-28
Amashiwi yakulekelesha ayakwa Yobo 29:1—31:40
Amashiwi yakwa Elihu 32:1—37:24
Lesa ayasuka Yobo 38:1—42:6
Amashiwi yakulekelesha 42:7-17