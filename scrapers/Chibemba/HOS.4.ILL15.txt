Yawe apeela abena Israeli umulandu
1Kutikeni kwishiwi lyakwa Yawe imwe mwe bena Israeli, pantu Lesa ali pakumupeela umulandu imwe bonse mwe bekala mu calo.
Tamukwete icishinka, tamukwete uluse
elyo tamukwete no kwishiba Lesa mu calo.
2Abantu balelapa, no kubepa ubufi,
baleipayana, baleiba ifintu,
balecita no bupulumushi,
ubuluku na buntalamisoka bulefulilakofye.
3E mulandu wine no mushili uleumina ndi,
na baikalamo bene eco balefwila,
e mulandu wine ne nama shine shilefwila
kumo kwine ne fyuni fya mu lwelele,
ne sabi lya muli bemba.
Yawe asoka bashimapepo
4Yawe aletila ati,
“Mwilaleka muntu nelyo umo alepeela abantu umulandu,
nangufye ukulabalubulwisha.
Pantu abo ine ndepeela umulandu, nimwe bene bashimapepo.
5Imwe mulalufyanya mu nshita ya kasuba,
bakasesema nabo balufyanya pamo na imwe mu nshita ya bushiku.
Ine nkalofya umutundu wenu uwa bwina Israeli.
6“Abantu bandi baleonaika pa mulandu wakukanaishiba.
Pa mulandu wakuti namukaana ukwishiba
na ine nimfumyako amano kuli bushimapepo bwenu,
kabili pantu imwe namusuula amafunde yandi ine ne Lesa wenu,
kanshi na ine nshakebukishe abana benu.
7Ukulingana nefyo bashimapepo balefulilako,
efyo no kubifya kwabo kwalefulilako.
Bakabushenye ubucindami bwabo ne fyansoni.
8Ukubifya kwa bantu ekulebaletela ubukankala,
e mulandu wine bafwaila ukuti abantu balebifya ukucila.
9Ala ifyo cikaba ku bantufye efyo cikaba na kuli bashimapepo,
bonse nkabakandila pa myendele yabo,
nkalinganya pa micitile yabo iyabipa.”
Yawe akakanda abapepa utulubi
10“Mukalalya nomba tamwakaleikuta nakalya.
Mukacita ubupulumushi, nomba tamwakalesanda,
pantu namufumya amano kuli ine ne Yawe,
mulekonkelelafye imilungu.
11Umwangashi wakale no mwangashi upya,
filapoka abantu bandi amano.
12Bena baleya ku cimuti pakuti eco cilebapandako amano.
Inkonto eilebebako ifyo balefwaya ukwishiba.
Pantu umupashi wabucilende naubalufya,
nabafuma na kuli Lesa wabo ukuya mukucita bucilende.
13Pa mpili epo balelekela amalambo,
na pasansama epo batuula imituulo ya fyakoca.
Mwisamba lya fimuti fya oki ne miti ya popula nangu mulemba,
emo balefutumwina ububani,
pantu emwaba ifintelelwe ifisuma.
E mulandu wine abana benu abanakashi babelele bacilende,
na banafyalenwe balecitila ubupulumushi.
14Lelo kwena ine nshakakande abana benu abanakashi ilyo bacita bucilende,
nangu banafyalenwe ilyo bacita ubucende.
Pantu abaume bene ebaya kuli bacilende,
no kwipaila amalambo pamo na bacilende ba mu mfuba,
eico abantu abashiluka bakaloba.
15“Nangu imwe mwe bena Israeli mulecita bucilende,
imwe mwilenga abena Yuda babe no mulandu.
Imwe mwe bena Yuda mwilaya ku Giligali,
kabili mwilaya na ku Beti Afeni,
kabili imwe mwilaya mukulalapako amuti,
‘Mu cishinkafye cakwa Yawe Umumi.’
16Apo abena Israeli baumalala ngo musepela wa ŋombe,
kuti ine nalabacema shani ngo twana twa mpaanga,
utwakuti ndecemena mu nika iyapabuka?
17Abena Efulemu nabakonena mu tulubi tulesa,
kanshi balekeni babe.
18Nangu umwangashi naupwa bena batwalililafye mukucita bucilende,
bakateeka babo batemwishapo ukulacita ifintu ifyamusebanya.
19Umwela ukali ukabolula nge mfula ya cikuuku,
no tulubi uto balepepa tukabaletelafye insoni.