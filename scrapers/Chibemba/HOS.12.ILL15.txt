1“Abena Efulemu batamfya umwela,
basupila umwela wa ku kabanga akasuba konse,
Bacililakofye ukulakwata ubucenjeshi no lufyengo.
Balapangana icumfwano na bantu ba mu calo ca Asiria,
mu makwebo yabo batwala amafuta ya miolifa ku Egupto.
2Yawe ali nokupeela Yuda umulandu,
kabili napanga ukukanda Yakobo pa myendele yakwe,
no kulandula pa micitile yakwe.
3 Ninshi nyinabo acili nabemita, Yakobo aikete Esau Mpundu munankwe ku citende.
Ilyo Yakobo akulile, nalyo balishombweke na Lesa.
4Kabili alilwile na malaika,
asuka acimfya malaika,
epakulila apapata ukuti malaika amupaale.
Lesa alikumenye Yakobo ku Betele,
no kulanda nankwe kulya kwine,
5ala ni Yawe Lesa umwine wa fita,
Yawe e shina lyakwe ilyaishibikwa.
6Kanshi nomba imwe, bweleleni kuli Lesa wenu,
mulekwata icitemwiko no mulinganya.
Kabili lyonse mulelolela pali Lesa.”
Imilandu na imbi iyo bapeelwe
7Kabili Yawe alisosele ati,
“Abena Efulemu balinganafye na bamakwebo ababomfya ifipimo fyabufi,
balitemwa no kucenjesha abanabo.
8 Balalanda abati, ‘Ifwe tuli bakankala, natunonka ifyuma.
Mu milimo yandi iyabunonshi, tabakasangemo ubupulumushi nangu ifyabubifi.’
9 “Ine nine Yawe Lesa wenu ne wamufumishe ku Egupto.
Ine nkaleka nakabili mukaleikala mu nsakwe,
nga filya caleba mu nshiku shasontwa ishakusefya.
10Nine nalelanda kuli bakasesema,
no kulabalanga ifimonwa ifingi.
Nine nalesoka abantu bandi mu milumbe iyalandile bakasesema.
11“Abantu balapepa utulubi ku Gileadi,
na bantu abatupepa bakalobelapo.
Ku Giligali balatuulako amalambo ya bacilume wa ŋombe ku tulubi,
kanshi ifibumbili fyabo ifya malambo fikatulumana imina ya mabwe mu mikolwa ya mu mabala yabo.”
12 Yakobo abutukile ku calo cabatama ica Aramu,
Israeli abombele ukuupa umwanakashi,
acemene impaanga pakulipila impango.
13 Yawe alitumine kasesema umo pakulubula Israeli mu busha bwa mu Egupto,
kabili Yawe abomfeshe uyu wine kasesema ukumusunga.
14Efulemu, awe tepakukalifya Yawe umutima.
Alingilefye ukufwa pa mulandu wakuleta imisoka.
Lesa akabalimuna pa mulandu wakukanamucindika.