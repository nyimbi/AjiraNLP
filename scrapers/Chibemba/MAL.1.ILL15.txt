Yawe alitemwa abena Israeli
1Aya e mashiwi yakwa Yawe ayo atumine Malaki ukuya eba abena Israeli.
2 Yawe alesosa ati, “Ala ine nalimutemwa imwe mwe bena Israeli. Nomba imwe mulanjipusha amuti, ‘Nga watutemwa shani?’”
Nao Yawe asosa ati, “Bushe Esau taali munyina Yakobo? Nomba ine nalitemwapo Yakobo, 3lelo Esau ena nalimupata. Icalo ca mpili icakwa Esau ine naliconaula, nalicisangula ukuba icalo umwakuti muleikalafye bamumbwe.”
4Abena Edomu, emukuti bamwana Esau, nga balatila abati, “Nangu batonawila imishi, ala ifwe tukaikuula cipya cipya.”
Yawe umwine wa fita alanda ukuti, “Nangu bakuule cipya cipya, ine nkafibongolola nakabili. Abantu bambi bakalabeta abati, ‘Bantu ba calo cibi,’ nokulati, ‘Bantu ba mutundu uo Yawe afulilwa pe.’ 5Ico cintu mukalacimona na menso yenu, mukalati nokuti, ‘Kanshi Yawe alailanga ukuti wabulamba na kunse ya mipaka ya calo ca bena Israeli.’”
Yawe akalipila bashimapepo
6Imwe bashimapepo, Yawe umwine wa fita alemweba ati, “Umwana alacindika wishi, no mubomfi alatiina shikulu wakwe. Kanshi apo ine ndi shinwe, nga nomba imwe cinshi mushincindikila? Apo ine ndi shikulwinwe, nga nomba cinshi imwe mushintiinina? Mwe bashimapepo mwalisuula ishina lyandi. Elyo kabili mulanjipusha amuti, ‘Nga ifwe twasuula shani ishina lyobe?’
7“Ukunsuula kwenu nico pa bulambo bwandi imwe mutuulapo ifyakulya ifyakowela. Lelo kabili mulanjipusha amuti, ‘Nga ifwe tukaana shani ukulakucindika?’
“Pantu mulalanda ukuti, ‘Itebulo lyakwa Yawe talyacindama.’ 8Ilyo imwe muleta inama iyapofula pakwisa ituula ilambo kuli ine, bushe imwe mutila amuti mulalungika, batini? Ilyo imwe muleta inama iyalemana nangu iyilwele, bushe imwe mutila amuti mulalungika, mwa? Nga mwatwalila umulashi wenu inama ya uyo musango, bushe kuti aya temwa no kumusekelela imwe?” Efyasosa Yawe umwine wa fita.
9Eico nomba papateni pakuti Lesa atubeleleko uluse. Pantu nga mwaisa ne mituulo ya musango uyu mu maboko yenu, nga akaana ukumusekelela ninshi kuluba kwenu mwe bene. Ifi efyasosa Yawe umwine wa fita.
10Yawe umwine wa fita aleti, “Ine kuti natemwa nganshi nga cakuti umunenu umo shimapepo aisalako ifiibi fye Tempele lyandi, pakuti tamuleisamo kukulakosha umulilo wacikoshekoshe pa bulambo bwandi. Ine nshimutemenwe imwe iyoo, ne mitulo yenu ine nshakulaipokelela ukufuma kuli imwe nakalya. 11Ishina lyandi lili nokucindikwa mu mishobo yonse, ukufuma ukutulila akasuba ukushinta noko kawila. Konsefye bakalamfutumwina ububani, kabili bakalantuula ne fyabupe ifyawamisha. Bonsefye bakalacindika ishina lyandi. Nine Yawe umwine wa fita ndelanda. 12Lelo imwe mulalisuula pakusosa ukuti itebulo lyandi lyalikowela kabili tamucindika ne cakulya ico imwe mutuulapo. 13Mulasosa amuti, ‘Yaba. Awe ifwe uyu mulimo naututendusha,’ ninshi mulensola ne misolo. Nine Yawe umwine wa fita ndelanda.
“Ilyo mwaleta inama ishacenwa, ne shalemana, nangu ishalwala, no kushituula nga malambo yenu, bushe imwe mutila amuti kuti efyo nalapokelela ine pano ndi, batini? Nine Yawe umwine wa fita ndelanda. 14Ashama umuntu utila pakuntuula ilambo aisa ne nama iyalemana, ilyo pebumba lya fitekwa fyakwe nakwatapo inama imo iyisuma iyo alaya ukuntuula. Pantu ine ndi Mfumu nkalamba, na bantu ba mishobo yonse balikwatila ishina lyandi akatiina. Nine Yawe umwine wa fita nalanda.”