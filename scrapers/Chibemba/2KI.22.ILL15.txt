Yosaya aba imfumu ya bena Yuda
(2 Imilandu 34:1-2)
1 Yosaya ali ne myaka cine konse konse ilyo atendeke ukuteeka pa bufumu, kabili ateekele mu Yerusalemu pa myaka amakumi yatatu na umo (31). Nyina ishina lyakwe ali ni Yedida umwana umwanakashi wakwa Adaia. Ali umwina Bosikati. 2Yosaya acitile ifyawama pa cinso cakwa Yawe no kwendela mu nshila shonse ishakwa wishi Davidi ukwabula ukulayalukila ku kulyo nangu ku kuso.
Basanga icitabo ca mafunde yakwa Lesa
(2 Imilandu 34:8-28)
3Mu mwaka walenga ukumi limo na cine konse konse (18) uwa pa bufumu, Yosaya atumine Shafani kalemba wa milandu uwali mwana Asaliya, nao umwana wakwa Meshulamu ku ŋanda yakwa Yawe na mashiwi yakuti, 4“Kabiye kuli Hilikiya shimapepo mukalamba no kuya mweba ukuti alonganike indalama shonse isho abantu baleta ku ŋanda yakwa Yawe, shilya bakalinda wa pa mwinshi bapoka ukufuma ku bantu. 5Muye mumwebe apeele ishi indalama ku bantu abangalila umulimo wakuwamisha Yawe iŋanda. Kabili muye mona nokuti aba bantu nabo balipila ababomfi abawamya iŋanda yakwa Yawe, 6ekutila ku bapala imbao, abakuula elyo na bakasona wa mabwe. Kabili mumone ukuti bashita imbao elyo na mabwe ayabaswa aya kuwamisha iŋanda. 7Lelo tacilefwaikwa ukubepusha pafyo babomfeshe indalama pantu balikwata icishinka mu mibombele yabo.”
8Hilikiya shimapepo mukalamba aeba Shafani uwali kalemba ati, “Ninsanga icitabo ca mafunde mu ŋanda yakwa Yawe.” Acipeela kuli Shafani pakuti abelenge. 9Elyo Shafani uwali kalemba aya ku mfumu no kuya eba imfumu ati, “Bacilolo bobe nabaya folesha indalama ishaciba mu ŋanda yakwa Yawe, bacishiila ababomfi elyo na bakangalila wa milimo ya pa ŋanda.” 10Elyo Shafani uwali kalemba aeba imfumu ati, “Hilikiya shimapepo nampeela icitabo.” Elyo abelengela imfumu ifyali mu citabo.
11Ilyo imfumu yaumfwa amashiwi ya mu citabo ca mafunde, yalepaula ifyakufwala fyaiko. 12Imfumu epakupeela ifipope ifi kuli Hilikiya shimapepo, Ahikamu mwana Shafani, Akibo mwana Mikaiya, Shafani uwali kalemba elyo na Asaiya uwali mushika wa mfumu aiti, 13“Kabiyeni mwishina lyandi nelya bantu nelya Yuda yonse, muye twipushishako pali aya mashiwi yalembwa muli ici citabo basangile. Pantu ubukali bwakwa Yawe nabukulisha nganshi pali ifwe pa mulandu wakuti ifikolwe fyesu fyalifilwa ukubeela amashiwi ya muli ici icitabo. Balifilwa ukucita ifintu fyonse bwino umo fyalembelwe palwa ifwe.”
14Hilikiya shimapepo, Ahikamu, Akibo, Shafani elyo na Asaiya baya mukuya landishanya na kasesema mwanakashi Hulida, uwali umukashi wakwa Shalumu mwana Tikifa, uwali umwana wakwa Harasi, kasunga wa fyakufwala. Uyu mwanakashi aleikala mu Yerusalemu, mu ciputulwa cabubili.
15Kasesema mwanakashi abeba ati, “Ifi efyo Yawe, Lesa wa bena Israeli asosa ati, kebeni uyu muntu amutumine kuli ine amuti, 16Yawe alanda ati, ‘Nalaleta icinkunka pali ino incende na pa bantu baiko, ukulingana na pa fyalembwa mu citabo ico imfumu ya bena Yuda ibelengele. 17Pa mulandu wakuti balinsangukila no kocela ububani imilungu imbi elyo no kunenga ukuti nkalipe pa mulandu wa tulubi uto bapanga ne minwe yabo, ubukali bwandi buli nokuba pali ino ncende kabili tabuli nakutalalikwa.’ 18Kebeni imfumu ya bena Yuda iyacimutuma ukwisa ipusha kuli Yawe ukuti, ‘Ifi efyo Yawe, Lesa wa bena Israeli asosa pa mulandu wa mashiwi umfwile ukuti, 19pantu umutima obe naulanguluka elyo no kuicefya pa cinso cakwa Yawe ilyo wacumfwa ifyo Yawe acilanda palwa ino ncende na bantu baiko, ukuti bali nokulapishiwa elyo nokuposwa, nomba iwe walepula ifyakufwala fyobe no kulila pa cinso candi. Eico na ine ninkumfwa, efyo Yawe asosa. 20Kanshi iwe ndi nokukutwala ukwalala ifikolwe fyobe, kabili bali nokukushiika mu cibote. Amenso yobe tayali nakumonako ifinkunka fyonse ndi nokuleta pali ino ncende.’”
Nabo epakubwelela kuli Yosaya, baya mweba na mashiwi yene aya.