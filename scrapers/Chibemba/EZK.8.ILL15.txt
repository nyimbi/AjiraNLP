Mu cimonwa Umupashi wakwa Lesa watwala Esekieli ku Yerusalemu
1Mu mwaka uwalengele mutanda, mu mweshi walenga mutanda pa bushiku bwalenga shisano, ilyo nali mumwandi, tulelanda na bakalamba ba bena Yuda abaikele ku mulola wandi, awe napulikilwafye ukuboko kwa Mfumu Yawe kwanjikila. 2Nalolesha mu mulu, namona cimo icalemoneka ngo muntu. Ukufuma mu musana waciko ukushinta na ku makasa cali ngo mulilo, ukufuma mu musana ukuya pamulu umubili walebengeshima ngo mukuba uwapukushika. 3Kabili uyo muntu atambalika icalemoneka ngo kuboko, anjikata na ku mushishi wandi uwa ku mutwe. Umupashi wanjimisha pakati ka mulu ne sonde, elyo muli ifyo fine ifimonwa wansenda wantwala na ku Yerusalemu. Waya njishisha lwamukati ku mwinshi wa mpongolo yamukati, iya ku kapinda ka ku kuso mu ŋanda yakwa Yawe, palya pabela icilubi icilenga ubufuba.
4 Mulya mwine emo namona ubucindami bwakwa Lesa wakwa Israeli apulama, nga filya fine namumwene mwiwanga mu cimonwa. 5Lesa epakunjeba ati, “We mwana wa muntu, lolesha ku kapinda ka ku kuso.” Awe na ine naloleshako, namona mupepi no bulambo ku mwinshi wa mpongolo, kuli icilubi icilenga ubufuba.
6Elyo anjeba ati, “We mwana wa muntu, bushe wamona ifyo aba bantu bacita? Tamba ifintu ifyabunani ifyo aba ŋanda yakwa Israeli bacita muno. Balintalusha mu ncende yandi iyamushilo. Lelo walamwenapo na fimbi ifyacilapo ku bunani.”
7Elyo kabili antwala ku mwinshi wa lubansa elyo nalolesha namona ne cipunda mu cibumba. 8Ati nokuti, “We mwana wa muntu, sonsobola mu cibumba apa.” Na ine epakutulapo, namona umwinshi apakwingilila. 9Kabili anjeba ati, “Ingilamo, uye tambamo ifintu ifyabubifi ne fyansoni ifyo aba bantu balecitamo.” 10Kanshi na ine epakwingilamo. Awe ne cacine namonafye pa fibumba konse konse fyalilengwapo ifikulika, ne nama shimbi ishakowela, ne filubi fimbi ifyo aba ŋanda yakwa Israeli balepepa. 11Nasangamo pantanshi abakalamba amakumi cine lubali (70) aba ŋanda yakwa Israeli, na pakati pali na Yasania mwana Shafani. Ninshi cila umo naikatilila ifyo alefutumwinapo ububani, no bubani ninshi bulefutumuka icushi. 12Epakunjeba ati, “We mwana wa muntu, bushe wamona ifyo abakalamba ba ŋanda yakwa Israeli balecita muno mu bumfisolo? Bonse balepepela mu mfuba umwaba akalubi ka cila umo. Bena basosa ati, ‘Yawe tatumona iyoo. Yawe alifumyako amano kuli cino calo.’” 13Kabili Yawe anjeba ati, “Walamwenapo na fimbi ifyo bacita, ifyabunani ukucila na pali ifi.”
14Kanshi epakuntwala ku mwinshi wa mpongolo, iyabela ku kapinda ka ku kuso mu ŋanda yakwa Yawe, ananga na banakashi abekele, ninshi baleloosha umulungu Tamusi. 15Elyo anjipusha ati, “Bushe wacimona ici cintu we mwana wa muntu? Walamwenapo na fimbi ifyo bacita ifyabunani.”
16Kanshi epakuntwala mukati ka lubansa lwa ŋanda yakwa Yawe no mwinshi uwakwingilila mu ncende iyamushilo pakati ka bulambo no mwinshi wine, epo naya sanga abaume ni cikanga amakumi yabili na basano (25). Ninshi nabafutatila Itempele lyakwa Yawe, nabalosha amenso ku kabanga, no kwinamika impumi shabo balepepa akasuba.
17Nao epakunjeba ati, “We mwana wa muntu, bushe wacimona ici cimusango? Aba bantu ba ŋanda yakwa Yuda, ala tabakaleke kulacita ifi fintu fyonse ifyabunani ifyo umwene muno. Ebalengele nokuti kube ubuluku mu calo conse cino, no kutwalilila baletwalililafye ukunkalifya umutima. Lelo batila, ‘Tacili mulandu ukalamba, iyoo.’ Lolesha balebika umusambo wa cimuti ku myona yabo. 18Eico na ine nkabakanda, bakamone apapela icipyu candi. Takuli abo ilinso lyandi likashapo, nshakabalangulukilepo. Nangu bakeshe shani ukumpapata no kupundila mu matwi yandi, ine nshakatale mbomfwa nakalya.”