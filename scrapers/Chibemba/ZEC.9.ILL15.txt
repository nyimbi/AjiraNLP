Ukukanda abantu ba mitundu iyapalamana na bena Yuda
1 Ishiwi lyakwa Yawe eili ilyakutila,
Yawe napingula ukukanda icalo ca Hadiraki
kabili uku kukanda kukesa ikala mu musumba wa Damasiko.
Pantu umwine wa calo consefye ni Yawe,
ngefi fine aba umwine wa nko sha bena Israeli.
2Icalo ca Hamati icapakana ne calo ca Hadiraki, naco cine cakwe,
no musumba wa Turi no wa Sidoni
umwafulisha bafundi nao wine wakwe,
3Turi walikwata ilinga lyamaka
mu musumba mwine mwatuntumana silifa kwati mina ya maloba,
na golide kwati mina ya fisoso fya mu misebo.
4Nomba Yawe ena akafumyamofye fyonse ifyaba mu musumba wa Turi.
Akonaula amaka ya bena Turi pali bemba,
no musumba wine ukapya ku mulilo.
5 Aba mu Ashikeloni bakalaimwena na menso yabo no mwenso ukabekata.
Aba mu musumba wa Gasa nabo bakacula nganshi.
Efyo na ba mu Ekironi cikaba,
pantu ifyo basubila tabakafimone nakalya.
Imfumu ya mu Gasa ikaloba,
no musumba wa Ashikeloni ukashala icibolya.
6Abantu ba mitundu imbi ebakalaikala mu musumba wa Ashidodi,
elyo abena Filisiti nkabapwisha icilumba cabo.
7Tabakalelya nakabili inama iyabamo umulopa,
nangufye ifyakulya fimbi ifyabindwa.
Bonse abakashalapo bakaba cimo cinefye na bantu bakwa Lesa wesu,
bakaba ngo lupwa lumo ulwa luko lwakwa Yuda.
Abena Ekironi bakaba cimo cinefye na bena Yebusi.
8Lyena, ine ne Yawe nkalasunga icalo candi,
nkalalesha ne fita fya benafyalo ukulapitamo.
Nshakaleke imfumu iyikali ikalecusha nakabili abantu bandi,
pantu nalimona ifyo abantu bandi balecula.
Imfumu ikabako kuntanshi
9 Sansamuka iwe we mwana mwanakashi Sioni.
Akwaula utupundu iwe we mwana mwanakashi Yerusalemu.
Mona imfumu yobe ilya ileisa uko uli,
iyalungama kabili iyacimfya,
intu iyaicefya kabili iyileendelafye pali punda,
pa musepela, umwana wa punda.
10 Mu calo cakwa Efulemu ine nkafumyamo amaceleta ya nkondo,
na mu musumba wa Yerusalemu nkafumyamo bakabalwe abakulwilapo inkondo,
na mata yakulwilako mu nkondo nayo yakakontaulwa.
Imfumu yenu ikaletela abantu ba mishobo ya benafyalo icibote,
ubuteko bwaiko bukatula kuli bemba umo ukuya fika na kuli bemba mubiye,
ukutula ku mumana wa Yufurate,
ukuya fika no kwapelela isonde lyonse.
Ukubukuluka kwa bantu bakwa Lesa
11 Nomba pa mulandu wa mulopa wa cipangano candi ico napangene nenu,
ine nomba nalalubula abantu benu abafungwa,
nalabafumya mu cilindi umushaba amenshi yakunwa.
12Bwelelenimo imwe ku musumba we linga, mwe bafungwa ababa ne subilo,
lelo line namweba ukuti ine nkamulambwilapo libili pali fyonsefye ifyo mwaculile.
13Pantu ine nimpeteka Yuda ngo buta bwandi,
nimubikapo ngo mufwi imwe mwe bena Efulemu.
Ndekusongela bamwano abaume we Sioni,
kukulwisha bamwano abaume we Girisi.
Ndekupambula ngo lupanga lwa mpalume.
14Yawe akamonekela pa mulu wa bantu bakwe,
akalafwinta imifwi ikalabyata nge myele ya nkuba.
Yawe umwine wa fita akalisha ipenga,
akatula ku kapinda ka ku kulyo,
akesa aleendela mu cimwela ca cikuku.
15Yawe umwine wa fita akacingilila abantu bakwe,
nabo bakacimfya abalwani babo
no kubonaula na mabwe ya fyakufwintila.
Bakanwa umulopa wa balwani babo
nokupundisha kwati bantu bakolelwe umwangashi.
Bakesula ngo mulopa uli mu lunweno uwe lambo
ulya basansa mu mpela sha bulambo.
16Kanshi ilyo ubo bushiku bukafika,
Yawe akapususha abantu bakwe,
nga filya fine kacema apususha impaanga shakwe.
Nabo bakalabengeshima mu calo cakwe,
nge fisamo ifyamutengo filya fibengeshima mu ngala yabufumu.
17Yangu ifyo bakalamoneka ubusuma no kuyemba.
IÅ‹anu shikalenga abalumendo balekula na maka,
no mwangashi upya ukalenga abakashana balekula abayemba.