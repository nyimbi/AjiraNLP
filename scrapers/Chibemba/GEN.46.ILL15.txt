Yakobo akukila ku Egupto pamo no lupwa lwakwe
1Kanshi Israeli alimine asenda na fyonse ifyo akwete. Ilyo afikile ku Beresheba atuula amalambo kuli Lesa wakwa Isaki wishi. 2Elyo ubushiku mu cimonwa Lesa alandile kuli Israeli ati, “Yakobo, Yakobo!” Nao ayasuka ati, “Epo ndi.” 3Lesa amweba ati, “Nine Lesa, Lesa wakwa wiso. Witiina ukuya ku Egupto, pantu eko nkakulenga ukabe umushobo ukalamba. 4Ine nkaya nobe ku Egupto kabili nine wine nkakubwesesha muli cino calo. Elyo kabili ni Yosefu wine eukakonga pakufwa.” 5Elyo Yakobo afumine ku Beresheba. Bamwana Israeli abaume baninika Yakobo na bana babo na bakashi babo mu maceleta Farao atumine kukwisa basenda. 6Basendela kumo ne fitekwa fyabo ne fyuma banonkele mu calo ca Kenani. Yakobo epakuya ku Egupto pamo no lupwa lwakwe lonse. 7Akukile ku Egupto pamo na bamwane abaume na beshikulu abaume, abana bakwe abanakashi na beshikulu abanakashi, kanshi emukuti ulupwa lwakwe lonsefye.
8Aya e mashina ya bena Israeli, Yakobo no lupwa lwakwe, abakukile ku Egupto.
Ibeli lyakwa Yakobo ni Rubeni.
9Abana abaume abakwa Rubeni, ni Hanoki, Palu, Hesroni na Kami.
10Bamwana Simeoni abaume ni Yemueli, Yamini, Ohadi, Yakini, Sohari
na Shauli uo Simeoni afyele mu mwanakashi umwina Kenani.
11Bamwana Levi abaume ni Geshoni, Koati na Merari.
12Bamwana Yuda abaume ni Ere, Onani, Shela, Peresi na Sera,
(Lelo Ere na Onani bena bafwilile mu calo ca Kenani).
Abana abaume bakwa Peresi ni Hesroni na Hamuli.
13Bamwana Isaka abaume, ni Tola, Pua, Yashubu na Shimuroni.
14Bamwana Sebuloni abaume ni Seredi, Eloni na Yaleeli.
15Aba e bana abaume abo Leya afyele kuli Yakobo ilyo bali mu calo ca Padani Aramu, ukubikapo na Dina umwana umwanakashi. Kanshi bonse pamo aba mu lupwa lwakwa Yakobo na Leya abaume na banakashi bali amakumi yatatu na batatu (33).
16Bamwana Gadi abaume, ni Sefoni, Hagi, Shuni, Esiboni, Eri, Arodi na Areli.
17Bamwana Asheri abaume ni Imina, Ishifa, Ishifi na Beriya, elyo nkashi yabo ni Sera.
Beriya ali na bana abaume babili, Heberi na Matikieli.
18Aba e bana na beshikulu abakwa Yakobo na Silipa. Silipa eulya musha Labani apeele kuli mwane Leya. Bonse pamo bali ikumi limo na mutanda (16).
19Yosefu na Benjamini e bana abaume bakwa Rakeli umukashi wakwa Yakobo.
20 Mu calo ca Egupto, Yosefu afyele abana abaume babili, Manase na Efulemu muli Asenati mwana Potifera shimapepo wa ku Oni.
21Bamwana Benjamini abaume, ni Bela, Bekeri, Ashibeli, Gera, Namani,
Ehi, Roshi, Mupimu, Hupimu na Adi.
22Aba e bana abaume na beshikulupo abakwa Rakeli na Yakobo. Bonse pamo bali ikumi limo na bane (14).
23Mwana Dani umwaume, ni Hushimu.
24Bamwana Naftali abaume, ni Yaseeli, Guni, Yesa na Shilemu.
25Aba e bana abaume na beshikulu abakwa Yakobo na Bilua. Bilua eulya musha Labani apeele kuli mwane Rakeli. Bonse bali pamo cine lubali.
26Kanshi aba mu lupwa lwakwa Yakobo, emukuti bamwane na beshikulu bakwe abo aile nabo ku Egupto ukwabula ukupendelako abakashi ba bana bakwe, bali bonse pamo amakumi mutanda na mutanda (66). 27Yosefu afyele abana abaume babili mu Egupto. Kanshi bonse pamo, ba lupwa lwakwa Yakobo abaile ku Egupto, bali amakumi cine lubali (70).
Yakobo no lupwa lwakwe mu calo ca Gosheni
28Nomba Yakobo atangishe Yuda kuli Yosefu pakuti abatangilile mu nshila ya ku Gosheni. Ilyo bafikile mu mpanga ya Gosheni, 29Yosefu apekanye iceleta lyakwe, aima kukwisa kumanya wishi Israeli ku Gosheni. Kutifye cilya afika pali wishi, Yosefu akumbatila wishi, alalila no kulila pa nshita ikalamba. 30Israeli aeba Yosefu ati, “Awe nomba kuti nafwa, apo naimwena ukuti ucili umumi.”
31Elyo Yosefu aebele bamunyina na ba mu ŋanda yakwa wishi ati, “Ine nalaya kuli Farao nje mweba nati, ‘Bamunyinane na ba mu ŋanda ya batata, abaleikala mu calo ca Kenani, nabesa kuli ine. 32Aba bantu ni bakacema balateka ifitekwa. Kanshi beshile ne mpaanga ne mbushi, iŋombe na fyonse fintu bakwata.’ 33Ilyo Farao akamwita, nga aipusha ati, ‘Mulimo nshi mubomba?’ 34Mukasuke amuti, ‘Ukufumafye ku bwaice ababomfi bobe bateka ifitekwa ngefyo ifikolwe fyabo fyalecita.’ Elyo lyena akamusuminisha ukwikala mu mpanga ya Gosheni. Pantu bakacema bonse balipatwa ku bena Egupto.”