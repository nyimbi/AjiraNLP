Bakasesema babufi basokwa
1Ishiwi lyakwa Yawe lyaishile kuli ine aliti, 2“We mwana wa muntu, kasoke bakasesema ba bena Israeli. Kebe abo bantu abasesema ifyakuituntumbafye, utile, ‘Umfweni imwe ifyo Yawe alesosa!’
3“Ifi efyo Imfumu Yawe alesosa. Mwashama, mwe fipumbu fya bakasesema imwe. Mwe bakasesema abakonkelela imipashi iyenu, nangu tamumwene nelyo cimo. 4Mwe bena Israeli, ala bakasesema benu baba nga bamumbwe abekala mu fibolya. 5Tabalinda incende apo ilinga lyabo lyabongoloka, nangufye ukukuulililapo nakalya, pakutila ilinga likeminine ilyakosa ilyakwafwilisha aba ŋanda yakwa Israeli pa bushiku bwa bulwi bwakwa Yawe. 6Ifimonwa fyabo te fyacine, nefyo basobela nafyo fine fyabufifye fyeka fyeka. Balasosa abati, ‘Yawe alesosa ukuti,’ ilyo Yawe ninshi teubatumine. Kabili balalolela pakuti amashiwi yafikilishiwe. 7Ine ndebeba nati, ‘Imwe ifyo fimonwa mumona, ala fyabufifye, kabili nefyo musobela, nafyo fine fyabufifye fyeka fyeka. Ilyo musosa ati, “Yawe eusosele,” libe ninshi teine nsosele.’
8“Kanshi ifi efyo Imfumu Yawe alelanda ati, ‘Pa mulandu wakuti imwe musosafye ifyabufi, no kumona ifimonwa ifyabufi, na ine nomba namwalukila,’ efyasosa Imfumu Yawe. 9Nalaswa nkande bakasesema, abo abamona ifimonwa ifyabufi, abasobela ne fyakubepaika abantu. Bena tabakasangwe mu cilye ca bantu bandi, na mashina yabo tayakalembwe pamo na ba ŋanda yakwa Israeli. Aba bakasesema tabakatale abengila mu calo ca Israeli, elyo mukashininkisha ukuti nine Imfumu Yawe.
10 “Pantu aba bakasesema babepaikafye abantu ilyo babeba ukuti icibote ilyo kanshi takuli icibote. Ilyo abantu bakuula ilinga ne loba lya cisengafwafwa, moneni bakasesema bashingwilako iloba lya mpemba. 11Eba abashingwilako iloba lya mpemba ukuti ilinga ilyo, ala likabongoloka. Nkamuletela imfula iyine yine. Amabwe ya mfula yakalaponenapo, ne cimwela ica cikuku cikapupapo. 12Ilyo ilinga likawa elyo abantu bonse bakalaipusha abati, ‘Nge loba lya mpemba ilyo mwashingwilileko, lili kwi?’
13“Kanshi ine ne Mfumu Yawe ndesosa nati, ‘Mu cipyu candi, ine nkatuma icimwela ica cikuku, na mu bukali bwandi nkatuma imfula iyine yine iya mabwe pakwisa onaula ilinga. 14Nkabongolola ilinga ilyo bashingwililako iloba lya mpemba, nkalibongolola ukufikafye na panshi, no kusha imifula yaliko pa mbilibili. Likamubongolokela imwe, no kumwipaya likamwipaya. Lyena elyo bonse bakashininkisha ukuti kanshi nine Yawe.’
15“Ilinga likamona apapela icipyu candi, kumo kwine na bashingwililako iloba lya mpemba. Elyo na ine nkamweba nati, ‘Tepapo, ilinga talilipo, na bashingwilileko iloba lya mpemba nabo bene nabaloba.’ 16Ebalya bene bakasesema ba bena Israeli, abalesesemena Yerusalemu ukuti natumona icibote ilyo kanshi taciliko, efyasosa Imfumu Yawe.”
Abana abanakashi abalesesema ifyabufi
17“Nomba we mwana wa muntu, sosa ku bana banakashi aba bantu bobe abasesema ifyakuituntumbafye, kabasoke pafyo balecita. 18Kabebe ukuti, ‘Ifi efyasosa Imfumu Yawe. Mwashama, mwe banakashi ba bantu mwe. Imwe nimwe mupanga imikano iyakuti mulefwala ku maboko, kabili nimwe mubila ifitambala umwaba ifishimba, ifyakuti mulefwala ku mitwe, pakuti mumone umwakwikatilila imyeo ya bantu. Imwe mufwayafye ukulaikata imyeo ya bantu bandi, pakuti mwe bene munonkelemo fimo. 19Imwe mulansebanya ku bantu bandi kulwa kufwayafye ukulamwenamo tubale tumo tumo, ne fimokolwa fya mikate fimo fimo. Imwe mulafwaya ukwipaya abantu abashilingile kufwa, mulapususha na bantu abashalinga kwikala pano calo. Imwe, awe mubepaikafye abantu bandi, nabo tepakutemwa ukulaumfwa ifyabufi.’
20“Kanshi ine ne Mfumu Yawe ndesosa nati, ‘Ine tepakupata imikano iyo mwikatilako imyeo ya bantu nge fyuni. Ine nkaiputaula ku maboko yenu, no kuleka abantu abo mwaikata imyeo yabo nge fyuni. 21Ine nkalepaula ifitambala ku mitwe yenu, no kuleka abantu bandi bakapusunsukeko kuli imwe, kabili bekatala ababa mu minwe yenu nge nama shilya balunga. Ee, elyo mukashininkisha ukuti kanshi ine nine Yawe.’
22“Pantu imwe ku bufi bwenu mulafupula abantu abalungami, abo nshaletela ubulanda. Mulaluminisha na bantu ababifi pakuti beleka myendele yabo iyabipa, epakuti bekapusuka. 23Kanshi ifimonwa fyenu ifyabufi, awe nomba fyapwa, nefyo musobela ifyakubepa abantu nafyo fine nomba fyapwa. Ine nalapususha abantu bandi kuli imwe, elyo mwalashininkisha ukuti kanshi ine nine Yawe.”