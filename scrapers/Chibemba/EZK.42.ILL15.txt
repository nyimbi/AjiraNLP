Imiputule ya bashimapepo
1Uyo muntu alintwele lubali lwa ku kapinda ka ku kuso mu lubansa lwa mwilinga lyakunse, elyo antwala na ku miputule iyaloleshanya lubansa lwe Tempele, kabili iyaloleshanya ne linga line ilyakunse lubali lwa ku kapinda ka ku kuso. 2Iŋanda ya iyi miputule mubutali yali amakubiti umwanda umo (100), mubufumo mwena yali amakubiti amakumi yasano (50). 3Lubali lumo yalungatene no lubansa ulwalepele amakubiti amakumi yabili (20), ukukonka Itempele, lubali lubiye yalungatene no lubansa lwa mwilinga lyakunse ulwakubatilwe na mabwe ayapapatala. Yali ni ŋanda iya ntunti, iyakuulilwe pa fiputa fitatu ifyatuntikene nga matabo yatatu. 4Ku ntanshi ya miputule kwali inshila imo iyakupitamo, mu bukulu bwaiko yali amakubiti ikumi limo, mu butali bwaiko amakubiti umwanda umo (100). Iminshi iyakwingililapo yabelele ku kapinda ka ku kuso. 5Imiputule pa ntunti ya pamulu, yalicepeleko pa miputule iya ntunti ya pakati na pa miputule ya panshi, pantu ifiputa fyaile filecepelako. 6Imiputule ya pa ntunti yabutatu tayatungililwe ne nceshi nga mayanda yambi, eico yali ayanono ukucila ayali pa ntunti ya panshi na pakati. 7Ku ŋanda ine kwali na kalilinga kamo akalungatene ne miputule, kalepele amakubiti amakumi yasano (50), 8no mutande wa miputule ya panshi nao walepele amakubiti amakumi yasano (50). Lelo umutande wa miputule uwali ku lubali lwa muputule wamushilo walepele amakubiti umwanda umo (100). 9Ku mpela ya ŋanda lubali lwa ku kabanga, uko akalilinga katampile, kwaliko ne minshi iyakupitilapo pakuya mu lubansa lwa mwilinga lyakunse.
10Lubali lwa ku kapinda ka ku kulyo ake Tempele, kwaliko imiputule na imbi iyapalene neyo ine iyibiye, yalungatene ku lubansa lwe Tempele kabili yaloshenye ne linga lyakunse. 11Pa ntanshi ya miputule palipo inshila imo iyakupitamo, nga ilya ine yali lubali lwa ku kapinda ka ku kuso. Ubutali no bukulu bwaiko bwalingenefye no bwa inankwe, no musango bacitilemo, ne minshi ine iyakufuminapo yalifye cimo cine. 12Ifyali iminshi yauko, efyali ne minshi iyabelele lubali lwa ku kapinda ka ku kulyo. Kwali no mwinshi uwabelele apatampile inshila yakupitamo iyakonkele icibumba icalolele ku kabanga ukwali ukwakwingilila.
13Elyo uyo muntu alanjeba ati, “Iyi miputule iya ku kapinda ka ku kuso ne ya ku kapinda ka ku kulyo iyalosha iminshi pa lubansa lwe Tempele yonse yaba iyamushilo. Bashimapepo abapalamina Yawe emo baliila amalambo ayamushilo nganshi. Pa mulandu wakuti iyi miputule yaba iyamushilo, kanshi emo bashimapepo bakulasungila ifintu ifyamushilo, ifili nge mituulo ya cabunga, umutuulo wakwelelwa pa fyabubifi, pamo ne mituulo yakufuta pa bubifi pantu ici cifulo camushilo. 14Ilyo bashimapepo baingila mukubomba mu cifulo camushilo, tabali nakufumina pa lubansa lwa mwilinga lyakunse, kano batala basha muli iyi ine miputule ifyakufwala ifyamushilo ifyo bali bafwele ilyo bacilabombela Yawe. Elyo kabili bali nokulafwala insalu shimbi pakuya ku ncende uko abantu balongene.”
Ifipimo fya ncende ye Tempele
15Uyo muntu atile ashipwa ukupima incende yamukati ke linga lye Tempele, elyo amfumishe pa mpongolo ya ku kabanga, alapima ulubansa ulwashinguluka ilinga. 16Abuula itete, alapima lubali lwa ku kabanga, amona ukuti palepele amakubiti imyanda isano (500). 17Apima na lubali lwa ku kapinda ka ku kuso, asanga ukuti kwalepele amakubiti imyanda isano (500). 18Kabili apima na lubali lwa ku kapinda ka ku kulyo, asanga ukuti kwalepele amakubiti imyanda isano (500). 19Elyo kabili apima na lubali lwa ku masamba, asanga ukuti nako kwalepele amakubiti imyanda isano (500). 20Epakupima icibumba icacingilila ku mbali shonse shine ukushinguluka, calepele amakubiti imyanda isano (500), na mubufumo cali amakubiti imyanda isano icalekenye incende iyamushilo ne ishali yamushilo.