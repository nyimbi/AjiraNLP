Yesu atunkwa na Ciwa
(Mako 1:12-13; Luka 4:1-13)
1Elyo Mupashi atwele Yesu ku matololo kukutunkwa na Ciwa. 2Panuma yakufunga ukulya inshiku amakumi yane akasuba no bushiku, awe insala yamwikata. 3Elyo Ciwa aisa kuli Yesu alamutunka ati, “Nga uli Mwana wakwa Lesa, eba aya mabwe yasanguke imikate.” 4Yesu amwasuka ati, “Calilembwa ukuti, ‘Umuntu takwatafye umweo mukulya icakulya, lelo na kwishiwi lyonse ilyo Lesa asosa.’ ” 5Elyo Ciwa asenda Yesu amutwala ku Yerusalemu, umusumba wamushilo. Amwimika pa nembenembe ya mutenge we Tempele. 6Amweba ati, “Nga uli Mwana wakwa Lesa tolokela panshi. Pantu calilembwa ukuti,
“‘Lesa akakonkomesha bamalaika bakwe
pa mulandu obe.
Bakakusenda mu minwe yabo
pakuti tauipunwine ulukasa ku libwe.’”
7 Yesu amwasuka ati, “Na pambi calilembwa ukuti, ‘Wilaesha Imfumu Lesa obe.’ ”
8Kabili Ciwa amutwala pa lupili ulutali nganshi, amulanga no bufumu bonse ubwa pano calo no bucindami bwabuko. 9Amweba ati, “Fyonse ifi ndekupeela nga wakunkula wampakata.” 10Yesu epakumweba ati, “Fuma apa we Satana we! Pantu calilembwa ukuti, ‘Ulepepa Imfumu Lesa obe, kabili ekafye eo ulebombela.’ ”
11Elyo Ciwa asha Yesu, na bamalaika baisa balamutumika.
Yesu atampa ukufunda mu Galile
(Mako 1:14-15; Luka 4:14-15)
12Ilyo Yesu aumfwile ukuti Yoani nabamuposa mu cifungo, awe abwelele ku Galile. 13Taile ikala ku Nasaleti, lelo aile ikala mu musumba wa Kapenamu uwabela mu lulamba lwa bemba, lwa mu mipaka ya Sebuloni na Naftali. 14Kanshi epakufikilisha amashiwi yakwa kasesema Esaya ayakuti,
15“We Sebuloni na we Naftali,
mwe fyalo fyabela mu nshila ya kuli bemba,
kwishilya lya mumana wa Yordani.
We Galile wa Benafyalo!
16 Abantu abekala mu mfifi
nabamona ulubuuto ulukalamba!
Abekala mu calo ca cinshingwa ca mfwa,
ulubuuto nalubasanikila!”
17Awe ukufuma apopene Yesu atampa ukubila ati, “Lapileni no kupilibuka, pantu Ubufumu bwa mu mulu buli mupepi!”
Yesu aita abasambi bantanshi
(Mako 1:16-20; Luka 5:1-11)
18Kabili ilyo Yesu aleenda alekonka ululamba lwa bemba wa Galile, amwene ababwananyina babili, Simoni uo batila Petelo, na munyina Andele. Baleteya amasumbu muli bemba, ico bali balondo. 19Elyo Yesu abeba ati, “Nkonkeni, nkamucita abalondo ba bantu.” 20Apopenefye, basha amasumbu yabo, balamukonka no kumukonka.
21Kabili Yesu ati endeleleko cinono, amona na bambi ababwananyina babili, Yakobo na Yoani bamwana Sebede mu bwato, balelunda amasumbu yabo. Awe nabo abeta. 22Apopene nabo basha ubwato na shibo balamukonka.
Yesu afunda no kundapa abantu
(Luka 6:17-19)
23Elyo Yesu aile alapitana mu calo conse ica Galile. Alefunda mu masinagoga, alebila ne Mbila Nsuma iya Bufumu. Aleposha na bantu bonse abalecushiwa ku malwele na ku ntenda shonse. 24Awe ululumbi lwakwe lwakumana mu calo ca Siria. Abantu epakulamuletela abalwele abalecushiwa ku malwele ya misango misango, abali ne mipashi yakowela, abalwele shinsa, na babulebe, nao bonse alabaposha. 25Cinkupiti wa bantu ukufuma ku Galile, ku Dekapoli, ku Yerusalemu, ku Yudeya na kwishilya lya Yordani balamukonka.