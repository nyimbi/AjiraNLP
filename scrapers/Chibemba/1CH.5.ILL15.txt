Aba mu lupwa lwakwa Rubeni
1 Aba e bana bakwa Rubeni ibeli lyakwa Israeli. Icine cine ewali ibeli, lelo pa mulandu wakukowesha umusengele wakwa wishi, insambu shakwe ishabubeli shapeelwe ku bana abaume bakwa Yosefu mwana Israeli, ecalenga Rubeni ukukana pendelwa mu cifyalilwa cakwe icabubeli. 2Elyo nangu Yuda akwatishepo amaka pali bamunyina, icakuti na kateeka afumine muli ena, lelo insambu shabubeli shapeelwe kuli Yosefu. 3Abana bakwa Rubeni ibeli lyakwa Israeli ni Hanoki, Pelu, Hesroni na Kami.
4Abana bakwa Yoeli ni Shemaiya, umwana wakwe. Gogi nao ewali umwana wakwa Shemaiya. Shimei nao ewali umwana wakwa Gogi. 5Mika nao ewali umwana wakwa Shimei. Reaiya nao ewali umwana wakwa Mika. Baali nao ewali umwana wakwa Reaiya. 6Elyo Bera e mwana wakwa Baali untu Tigilati Pilese imfumu ya ku Asiria asendele muli bunkole. Bera ewali intungulushi ya bena Rubeni.
7Bamunyina mu ndupwa shabo, abatantikwe umo bakonkanina mukufyalwa ni Yeli uwali intungulushi, Sakaria, 8elyo Bela mwana Asasi nao uwali umwana wakwa Shema, nao uwali umwana wakwa Yoeli. Baikele mu ncende iyali ukufuma ku Aroeli ukushinta ku Nebo elyo na ku Baali Meoni. 9Lwa ku kabanga baikele mu calo conse mpaka ku mpela ya matololo ayaya fika ku mumana wa Yufurate, pantu ifitekwa fyabo fyalisandile nganshi mu Gileadi. 10Nomba mu nshiku sha bufumu bwakwa Saulo baimishe inkondo na bena Hagiri, abo bacimfishe ku minwe yabo. Elyo baikala mu matenti yabo no mwaleikala abena Hagiri ukushingulukafye icitungu conse ica ku kabanga ka ku Gileadi.
Aba mu lupwa lwakwa Gadi
11Abena Gadi ebaikele mupepi nabo mu Bashani ukushintafye na ku Saleka. 12Yoeli ewali ntungulushi, Shafamu ewamukonkelepo elyo pakonka Yanai na Shafati mu Bashani.
13Kabili bamunyinabo aba mu ndupwa shabo ni Mikaeli, Meshulamu, Sheba, Yorai, Yakani, Sia elyo na Eberi. Bonse pamo bali cine lubali.
14Aba ebali abana bakwa Abihaili umwana wakwa Huri, nao umwana wakwa Yaroya, uwali umwana wakwa Gileadi, nao uwali umwana wakwa Yeshishai, nao uwali umwana wakwa Yado, nao uwali umwana wakwa Busi. 15Ahi umwana wakwa Abudiele, umwana wakwa Guni, ewali intungulushi ya lupwa lwakwe.
16Abena Gadi baikele mu Gileadi, mu Bashani na mu mishi iyali mumbali na mu ncende shonse ishakucemenamo ifitekwa isha Sharoni ukuya fikafye na ku mipaka yabo. 17Bonse aba balilembelwe ukulingana nomo bakonkanine mu kufyalwa kwabo, mu nshiku sha bufumu bwakwa Yotamu imfumu ya bena Yuda, na Yeroboamu imfumu ya bena Israeli. 18Abana bakwe Rubeni, abena Gadi elyo na citika wa luko lwakwa Manase mwali abaume ababulamba amakana amakumi yane na yane ne myanda cine lubali na makumi mutanda (44,760) abacenjela ku nkondo, abengasenda inkwela no lupanga, abengabomfya ubuta kabili abasambilishiwa ukulwa. 19Babushishe inkondo na bena Hagiri, Yetu, Nafishi elyo na bena Nadabu. 20Lesa alibafwile mukulwisha Hagiri na bonse abalemwafwa, abapeele mu minwe yabo pantu balilile kuli Lesa mu nshita yabulwi. Ayaswike amapepo yabo pantu balicetekele muli ena. 21Bapokolwele ifitekwa fya bena Hagiri: Ingamila shabo amakana amakumi yasano (50,000), impaanga shabo amakana imyanda ibili na makumi yasano (250,000), elyo na bapunda babo amakana yabili (2,000). Kabili basenda na bantu amakana umwanda umo (100,000) muli bunkole. 22Elyo na bashala abengi balifwile, pantu ubulwi bwali bwakwa Lesa. Kabili baikele mu calo cabo mpaka baisa sendwa muli bunkole.
Citika wa luko lwakwa Manase
23Abantu citika wa luko lwakwa Manase bali abengi kabili baikele mu calo ukufuma ku Bashani ukufika ku Baali Hemoni, emukutila ku Seni nangu ulupili lwa Hemoni. 24Aba ebali intungulushi sha ndupwa sha bashibo: Efa, Ishi, Elieli, Asirieli, Yeremia, Hodafia elyo na Yadieli. Bali abacenjela mukulwa, abalumbuka, kabili intungulushi sha ndupwa sha bashibo. 25Lelo tabali bacishinka kuli Lesa wa bashibo, kabili baipeele kukucita bucilende bwakupepa imilungu ya bantu abali kale muli ici calo abo Lesa aonawile pa cinso cabo 26Eico Lesa wa bena Israeli aimishe umutima wakwa Puli, imfumu ya bena Asiria emukutila Tigilati Pilese imfumu ya bena Asiria. Nao ewasendele abena Rubeni, abena Gadi na citika wa luko lwakwa Manase muli bunkole. Abasendele ku Hala, Habori, Hara elyo na ku mumana wa Gosani, uko baikala ukufika na pali lelo.