Ishuko lya basuma ne shamo lya babifi
1Ukulalila icimbala na ku matwi tondolo kwawamapo,
ukucila ukulalya ifya mabwenge mu ŋanda umwaba ifikansa.
2Umubomfi wamano kuti ateeka umwana uulenga insoni,
no kumwakanya ifyabupyani na bana ba ŋanda.
3Ni mu mulilo emo bengulwila silifa mu cikopo, na golide mwilungu,
lelo Yawe ewesha umutima.
4Umuntu mubi ateya amatwi ku lyashi lyabufi,
no wabufi nao ala ateya amatwi ku basosa ifyabufi.
5Umuntu uususha umulanda cilanga ukuti asusha kabumba wakwe,
uusansamukila peshamo lya munankwe, ena akakandilwapo.
6Abakote balacankilwa mu beshikulu babo,
elyo abana nabo bacankilwa mu bafyashi babo.
7Imilandile iyacindama te ya bantu abapumbu,
no kucila, amashiwi ayabufi tayalinga intungulushi.
8Abantu abapeela amafisakanwa batontonkanya ukuti yalabomba nge cishimba,
bena batila kuti yabomba konsefye.
9Umuntu uusuula ku cilubo umunankwe amucita, akosha icitemwiko,
uubukulusha imilandu yakale alekanya ifibusa.
10Umuntu uwamano alomfwa ukukalipilwa umukufye umo,
icipuba cena pakuti cisalapuke kano batala bacifyampamo imiku umwanda umo (100).
11Umuntu mubi ena atontonkanyafye palwa cimfulunganya lyonse,
e mulandu wine bamutumina inkombe iyabula uluse kukumukalipila.
12Ukukumanya iciswango ca bea ico bapokolola utwana kwalinga,
ukucila ukukumanya icipuba mu bupumbu bwaciko.
13Ngo muntu abwesesha ububi pa busuma ubo bamucitile,
ena uyu muntu takatalushe ishamo mumwakwe.
14Ifikansa fitampafye panono nga akapunda akali mu mutondo,
ala bangilila ilyo ifikansa tafilabapo.
15Ukupeela uwamulandu insambu, no kupeela uwakaele umulandu,
efintu fibili ifyo Yawe apatisha.
16Indalama mu minwe ya cipuba bushe shanshi?
Pantu ena tasambililemo mano nakalya.
17Icibusa cena citemwafye lyonse,
neco munyina abelako kwafwilisha mu nshita shabwafya.
18Icipumbu ca muntu cilaiposa icine mu mulandu wakufutilako umunankwe,
nangu ukuumana akapi mukumwimininako ku misha.
19Umuntu uwatemwa ukuumana atemwa ifyabubifi,
umuntu uuitutubula lyonse ni mpasase afwaya.
20Umuntu wa mutima watalama tamona ishuko,
uyo uulandafye ifyabufi ailetela ubwafya.
21Ukufyala umwana icipuba cileta ubulanda,
kabili wishi wa ciwelewele tasansamuka iyoo.
22Umutima uwansansa upeela umutende ku mubili,
nomba umupashi uwatitikishiwa ulomika amafupa.
23Umuntu umubi alapoka amafisakanwa mu nkaama,
pakuti apondamike ubupingushi.
24Umuntu uwacenjela atonta amenso pa mano,
nomba amenso ya cipuba yaya yalelulumba na ku mpela sha calo.
25Iciwelewele ca mwana cifiisha wishi ku mutima,
kabili cikalifya nyina uwacifyele.
26Ala te cisuma ukufyenga uwakaele,
nangu ukuumina abantu pali bukaele bwabo ala calibipisha.
27Umuntu uwamano alashikatala pakulanda,
no wamucetekanya alateeka umutima.
28Ne cipuba cine nga cileikalako tondolo kuti batila camano,
nga cilesunga ululimi kuti bacitunga ukuba icacenjela.