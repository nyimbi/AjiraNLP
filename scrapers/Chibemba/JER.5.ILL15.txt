Ububi bwa bena Yerusalemu
1Imwe mwe bena Yerusalemu,
aleni pitaneni mu misebo ya mu musumba wenu,
lolesheni kabili muimwene,
mufwaye na mu mansa mwine.
Nga mulesangapo umuntu umo uwacishinka kabili uufwaya icine,
ninshi Yawe alebelelako aba muno Yerusalemu uluse.
2Nangu mulanda pakulapa amuti,
“Mu cishinkafye cakwa Yawe uwamweo,”
nakalya, imwe mulapafye ubufi.
3We Yawe bushe amenso yobe tayafwaya ukumona icishinka?
Walibakandile, nomba tabaumfwile ubukali,
walibashonawile, nomba bena bakaana ukuleka imisango yabo.
Bena balyumalele, bakaana no kulapila ifibi fyabo.
4Elyo ine natontonkanya nati,
“Aba, bantu abashakwata cuma, na mano tabakwata.
Pantu tabaishiba ifyo Yawe afwaya,
tabaishiba mafunde yakwa Lesa wabo.
5Kanshi ine ndeya ku bantu ababatungulula,
nje nande nabo,
pantu bena balishiba ifyo Yawe afwaya,
balishiba na mafunde yakwa Lesa wabo.”
Lelo bena no mutima umo, balikaana bonse ikoli lyakulateekwa kuli Yawe,
baputaula ne myando.
6Eico inkalamo ikafumina mu mutengo,
no kwisabekata,
iciswango cikafumina mu matololo,
no kwisa basantaula.
Elyo ne mbwili ikabelama kunse ya mishi yabo,
no kusantaula abakalafumina panse,
pantu bumpulamafunde bwabo nabufulisha,
ne miku yakupondokela Lesa nayo naifulisha.
7“Kuti namubelela shani uluse?
Pantu abana benu balimfumyako amano,
na pakulapa balumbula imilungu imbi,
iyishaba imilungu yacine cine.
Ilyo nabapeela ifyakulya nabo nga baikuta,
ninshi bena kuya mukucita ubupulumushi,
na ku mayanda ya bacita ubupulumushi eko balongana.
8Baba nga bakabalwe abaina,
abalunkumbwa ulukali,
ababelamina abakashi ba banabo.
9Bushe ine teti mbakandilepo pali ifi fintu, mwa?”
Ifi efyasosa Yawe ati,
“Bushe ine teti nandule pa bantu ba uyu mushobo?”
10“Kabiyeni mu mabala yabo aya myangashi no kuyonaula,
lelo tekuyonaula yonse nakalya.
Putaulenikofye imisambo yabo,
pantu aba te bantu bakwa Yawe.
11Pantu aba mu ŋanda yakwa Israeli na ba mu ŋanda yakwa Yuda balinsangukila.”
Ifi efyasosa Yawe.
Yawe aluula abena Israeli
12Abantu balilanda ifyabufi pali Yawe.
Balasosa nokuti, “Takatucite nangu cimo.
Tatwakaponenwe ne shamo iyoo,
tapali ububi bwa lupanga nangu icipowe icikatwishila nakalya.”
13Kabili balasosa abati, “Bakasesema babafye ngo mupu,
muli bena tamwaba ne shiwi nakalya,
muleke nefyo balanda filebacitikila abene.”
14Eico Yawe Lesa umwine wa fita alanda ukuti,
“Apo bena balanda amashiwi ya ifi,
kanshi ine ndi nokulenga amashiwi ayo nkalanda ukuba ngo mulilo mu kanwa kobe,
elyo aba bantu bakaba nge nkuni ishakuti ukoce.”
15Ifi efyasosa Yawe ati,
“Imwe mwe ba mu ŋanda yakwa Israeli,
ine ndemuletela abantu ba mushobo uukafuma ukutali.
Umushobo umo uwamaka,
kabili uwakale nakale.
Abantu abo imwe mushingomfwa icilimi cabo,
tamwakeshibe nefyo balesosa.
16E bantu abacenjela ukuposa imifwi pakwipaya,
kabili bonsefye apo bapela ni mpalume sha bantu.
17Bakesa onaula ifyo mukasombola ne fyakulya fyenu fimbi.
Bakesa onaula abana benu abaume na bana benu abanakashi.
Bakesa onaula impaanga shenu pamo ne ŋombe shenu,
bakesa onaula imyangashi yenu ne mikunyu yenu.
Bakesa onaula imisumba yenu iya malinga ku lupanga,
iyo imwe mwashintamo imitima.”
18Ifi efyasosa Yawe ati, “Lelo nangu ni muli isho shine nshiku, awe nshakapwishishishe ukonaula abantu bandi iyoo. 19Ilyo abantu bakakwipusha abati, ‘Nga cinshi ico Yawe Lesa wesu atucitile ifi fyonse?’ Iwe ukabasukefye auti, ‘Ngefi fine imwe mwapondokela Yawe, mwalapepa ne milungu iya benafyalo muli cino calo cenu, efyo na imwe bene mukaya mukulabombela abenafyalo mu calo icishili cenu.’”
Yawe asoka abantu bakwe
20Kebe aba ŋanda yakwa Yakobo, kabilishe ku bena Yuda utile,
21 “Kutikeni kuno mwe batumpa kabili mwe mpelwamano sha bantu.
Amenso yena mwalikwata,
nomba tamumona nelyo panono iyoo.
Amatwi nayo mwalikwata,
nomba tamumfwa nangu panono nakalya.
22 Bushe cinshi ico imwe mushankwatila akatiina?”
Ifi efyasosa Yawe.
“Cinshi ico imwe mushikankila ku mwenso pa cinso candi?
Ine nine nabika umucanga pakuti uleba umupaka wa bemba,
nao umupaka wa pe uo bemba ashingaciluka.
Bemba kuti alulumuka, nomba teti auciluke,
amatamba kuti yalulunkana, nomba teti yapulemo mu mupaka iyoo.
23Nomba imwe mwe bantu, mwakwata imitima iyatalama kabili iya busangu.
Mwalyalukila kumbi nokuya iciyeyeye.
24Imwe mu mitima yenu tamusosa nokuti,
‘Shi natuleba na katiina kuli Yawe Lesa wesu,
uutuletela imfula pa nshita yaiko,
imfula ya pa mibundo ne ya pakulekelesha,
uutupeela cila mwaka inshita yonse iyakulobolwelapo ifisabo.’
25Nomba imwe ifyabupulumushi fyenu efyalenga ifi fintu ukumutaluka,
no bubifi bwenu ebwalenga mwilakwata ifintu ifisuma.
26“Pali imwe bene mwe bantu bandi epo bali ababifi,
ababelama nga bantu abateya ifyakwikatilako ifyuni,
kabili nga bantu abateya ifiteyo ifyakwikatilako abantu.
27Nga filya fine umupalu esusha ifyuni muli kasalanga wakwe,
efyo na mu mayanda yabo mwaisula ifyabucenjeshi.
Ecalenga ukuti babe abasambashi kabili abakankala.
28Ecalenga ukuti babe abaina kabili abatelela imibili.
Imicitile yabo ibi ileya ilecililakofye,
tabapeela bakashiwa insambu shabo, kabili balakana no kubafwako,
na balanda bene tababapokololako nakalya.
29Bushe teti mbalimune pa mulandu wa ifi fintu?
Bushe teti nandule pa bantu ababa ngoyu umushobo?”
Ifi efyasosa Yawe.
30“Icintu icabunani, kabili icakupapusha,
ecicitike muli cino calo.
31Bakasesema balesesemafye ifyabufi,
bashimapepo nabo batungululafye ngefyo abene baletontonkanya,
na bantu bandi nabo efintu batemwa.
Nomba imwe mukacita shani pakulekelesha?”