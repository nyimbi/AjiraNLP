Yoani Kabatisha
(Mateo 3:1-12; Luka 3:1-18; Yoani 1:19-28)
1Ici e citendekelo ca Mbila Nsuma iyakwa Yesu Kristu, Umwana wakwa Lesa. 2Yatendeke ukulingana nefyo Esaya kasesema alembele ati,
“Mona nkatuma inkombe yandi iyakukutangilila,
iyakukupekanishisha inshila.
3 Ishiwi lya ulebilikisha mu matololo lileti,
‘Pekanyeni umwakwisapita Imfumu,
lungamikeni inshila yaiko.’ ”
4Kanshi Yoani Kabatisha aishile mu matololo, alebila imbila ati, “Lapileni no kupilibuka, mubatishiwe, na Lesa alemubelela uluse ku fyabubifi fyenu.” 5Elyo abantu bonse aba mu calo ca Yudeya, naba mu musumba wa Yerusalemu, balaya mukubatishiwa mu mumana wa Yordani baleisoselela ifyabubifi fyabo.
6 Yoani alefwala insalu ishapikulwa na masako ya ngamila. Alekaka no mushipi wa mpapa mu musana. Kabili ifilyo alelya, ni makanta no buci bwa mu mpanga. 7Alebila ati, “Uwacindama ukuncila alakonka panuma uo ine nshilingile ukwinama no kukakula inshinga sha pa ndyato shakwe.” 8Ine ndemubatishisha ku menshi, lelo ena akamubatishisha kuli Mupashi Wamushilo.
Yesu abatishiwa kabili atunkwa na Ciwa mu matololo
(Mateo 3:13—4:11; Luka 3:21-22; 4:1-13)
9Muli shilya nshiku Yesu afumine ku Nasaleti, umushi wa mu calo ca Galile, aisa batishiwa na kuli Yoani mu mumana wa Yordani. 10Ashifumafye mu menshi no kwisa ku mulundu, amona umulu waisuka na Mupashi amwikila kwati ni nkunda. 11Awe ne shiwi lyafuma mu mulu aliti, “Niwe Mwana wandi uo natemwa, niwe nsekelamo.”
12Apopene Mupashi amusenda amutwala na ku matololo. 13Mu matololo, aya ikalamo inshiku amakumi yane aletunkwa na Satana. Ali pamo ne fiswango, elyo na bamalaika balemutumika.
Yesu aita abasambi bakwe abantanshi
(Mateo 4:12-22; Luka 4:14-15; 5:1-11)
14Ilyo Yoani bamuposele mu cifungo, Yesu aile ku calo ca Galile alebila Imbila Nsuma yakwa Lesa. 15Aletila, “Inshita naifika, Ubufumu bwakwa Lesa nabupalama, lapileni no kupilibuka, sumineni Imbila Nsuma.”
16Kabili ilyo Yesu aleenda alekonka ululamba lwa bemba wa Galile amona Simoni na munyina Andele baleteya amasumbu muli bemba ico bali balondo. 17Elyo Yesu abeba ati, “Nkonkeni, nkamucita abalondo ba bantu.” 18Apopenefye basha amasumbu yabo, balamukonka no kumukonka. 19Kabili cilya Yesu aendelelako kuntanshi panono, amona bamwana Sebede, Yakobo na munyina Yoani, bali mu bwato balelunda amasumbu yabo. 20Nabo bene abeta, apopene basha shibo Sebede mu bwato na babomfi bakwe, balamukonka.
Yesu atamfya umupashi wakowela
(Luka 4:31-37)
21Kabili baingila mu musumba wa Kapenamu. Elyo pa bushiku bwe Sabata, Yesu aingila mu sinagoga alafunda. 22Awe abantu balapapa nganshi pa mifundile yakwe, pantu imifundile yakwe tayali nga iya bakafundisha bamafunde, wena alefunda nga uwakwata amaka.
23Nomba mu sinagoga, mwalimo umuntu uwali no mupashi wakowela. Noyu muntu wa mupashi wakowela apunda ati, 24“Cinshi ulefwaya kuli ifwe iwe Yesu wa ku Nasaleti? Bushe waisa kukutulofya? Nalikwishiba iwe, uli Wamushilo uwafuma kuli Lesa!” 25Lelo Yesu aukalipila ati, “Talala! Fuma muli uyu muntu!” 26Elyo umupashi wakowela walamufulumfunsha, wapunda ne shiwi ilikalamba, wamufumamo. 27Abantu bonse balapapa, balaipushanya abati, “Bushe ici naco calola mwi? Iyi mifundile ipya! Pantu ku maka alekalipila imipashi yakowela nayo ilemubeela.” 28Awe bwangu bwangu ululumbi lwakwe lwasalanganina na mu calo conse ica Galile.
Yesu aposha abalwele abengi
(Mateo 8:14-17; Luka 4:38-41)
29Kabili bashifumafye mu sinagoga, baya ku ŋanda yakwa Simoni na Andele. Bali pamo na Yakobo na Yoani. 30Nomba basanga nafyala Simoni nalala, nalwala impepo. Apopene baeba Yesu abati, “Nafyala Simoni mulwele.” 31Awe Yesu aya apo alele, amwikata ku minwe amwimya. Apopene ne mpepo yamuleka, alabatebeta no kubatebeta.
32Cilya kwaba icungulo, ilyo akasuba kawa, abantu balaleta kuli Yesu bonse abalwele, na bali ne mipashi yakowela. 33Kabili na bantu bonse aba mu musumba balongana pa mwinshi. 34Nao Yesu aposha abengi abali na malwele ya misango misango, atamfya ne mipashi yakowela iyingi mu bantu, kabili talekele mipashi yakowela ukulanda, pantu yalimwishibe.
Yesu atampa ukufunda mu Galile
(Luka 4:42-44)
35Ku macaca Yesu abuuka, afuma mu ŋanda, aya ku ncende ukwakuti ali eka kukupepa. 36Simoni na banankwe baima baya balemufwaya. 37Ilyo bamusanga, bamweba abati, “Abantu bonse balekufwaya.” 38Elyo Yesu abasuka ati, “Natuleya kumbi, ku mishi yamupepi, uleke nako nje nshimikileko, pantu eco naishila.” 39Awe aya alapitana mu calo conse ica Galile, aleshimikila mu masinagoga, aletamfya ne mipashi yakowela.
Yesu aposha uwafibashi
(Mateo 8:1-4; Luka 5:12-16)
40Umuntu uwafibashi aishile kuli Yesu afukama, alamupapata ati, “Nga nautemwa kuti wamposha.” 41Yesu amulangulukila, elyo atambalika ukuboko, amukumya, amweba ati, “Cisuma, nintemwa, pola!” 42Awe apopene ifibashi fyaloba, no kupola apola. 43Elyo Yesu amweba ati, “Kabiye lino linefye.” Amukonkomesha ati, 44“Umfwa, wiebako umuntu nelyo umo. Lelo kabiye uilange kuli shimapepo, uye tuula no mutuulo uo Mose amukonkomesha, uleke cibashinine ukuti naupola.” 45Lelo wena ashifumapofye, atendeka ukwalasha umulandu kuli bonse. Asuka Yesu alafilwa ukwingila mu mishi pa lwalala pa mulandu wa mabumba, lelo alaikalafye ukushaleikala bantu. Nomba nalyo line abantu baleisa uko ali ukufumafye mpanga yonse.