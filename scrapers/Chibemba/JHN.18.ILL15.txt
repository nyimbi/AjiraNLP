Baikata Yesu
(Mateo 26:47-56; Mako 14:43-50; Luka 22:47-53)
1Ilyo Yesu apwile ukupepa, aima na basambi bakwe, bayabuka no mukonko wa Kidironi. Aingila mwibala lyali kulya kwine, pamo na basambi bakwe. 2Yuda uwali nokumuposa ku balwani, nao alishibeko, pantu ilingi line Yesu na basambi bakwe eko baleya mukukumanina. 3Kanshi Yuda nao aisa kwibala. Aisa ne mpuka ya fita fya bena Roma pamo ne fita fyalelinda Itempele ifyo bashimapepo bacindami na Bafalise batumine. Ifita fyena fyaisa nafisenda ifyanso ne fisaniko ne myenge. 4Yesu ena ninshi naishiba fyonse ifili nokumuponena. Kanshi aisa kukubakumanya. Abepusha ati, “Nani mulefwaya?” 5Nabo bamwasuka abati, “Ni Yesu umwina Nasaleti.” Yesu abeba ati, “Nine wine.” Yuda uwaposele Yesu ku balwani, ninshi naiminina pamo ne fita.
6Cilya Yesu abeba ati, “Nine wine,” ifita fyabwelela cimfutyanuma, fyawa panshi. 7Yesu nakabili abepusha ati, “Bushe nani mulefwaya?” Nabo abati, “Ni Yesu umwina Nasaleti.” 8Yesu abasuka ati, “Nimweba nati, ala ‘Nine.’ Nga nine mulefwaya, lekeni abasambi bandi baleya.” 9Aya mashiwi yali yakufikilishafye ifyo asosele ati, “Tata pa bantu wampeela, nshalufyapo nelyo umo.” 10Elyo Simoni Petelo, uwali no lupanga, alusomona, akoma umusha wakwa Shimapepo mukalamba. Amusempako ukutwi kwa ku kulyo. Uyu musha ishina lyakwe ni Maliki. 11Yesu epakweba Petelo ati, “Bwesesha ulupanga lobe mu citubo. Bushe kuti nakaana shani ubucushi ubo Tata ampeela?”
Batwala Yesu kuli Anasi
12Elyo impuka ya fita fya bena Roma pamo no mukalamba wabo ne fita fyakulinda Itempele fyaikata Yesu, fyamukaka. 13Babalilapo ukumutwala kuli Anasi. Uyu Anasi ali shifyala kwa Kayafa. Elyo Kayafa nao ewali Shimapepo mukalamba muli uyo mwaka. 14Ni uyu wine Kayafa ewapandile Abayuda amano ati, “Cawama umuntu umo ewafwila abantu.”
Petelo akaana Yesu
(Mateo 26:69-70; Mako 14:66-68; Luka 22:55-57)
15Simoni Petelo elyo no musambi umbi bena bakonkele Yesu. Uyu musambi umbi wena alishibikwe kuli Shimapepo mukalamba. Kanshi ena aingila pamo na Yesu mu lubansa lwe sano lyakwa Shimapepo mukalamba. 16Petelo ena ashala naiminina panse lwa pa mwinshi. Umusambi umbi ulya uwaishibikwe kuli Shimapepo mukalamba, afumina panse. Alanda no mukashana uwalelinda impongolo. Aingisha na Petelo mukati. 17Umukashana uwalelinda impongolo aeba Petelo ati, “Bushe iwe tauli umo pa basambi ba ulya muntu?” Petelo ayasuka ati, “Awe, iyoo!” 18Ico kwali impepo, abasha ne fita fyakulinda Itempele bakosha umulilo wa malasha, balaonta. Kanshi Petelo nao aya iminina apo bali, alaontako.
Shimapepo mukalamba alubulwisha Yesu
(Mateo 26:59-66; Mako 14:55-64; Luka 22:66-71)
19Shimapepo mukalamba elyo aipusha Yesu palwa basambi bakwe na pa mifundile yakwe. 20Yesu amwasuka ati, “Ine nalelanda ku bantu pa lwalala. Lyonse nalefunda mu masinagoga na mwi Tempele umo Abayuda bonse balongana. Nshalandapo nangu cimo mu bumfisolo. 21Kanshi cinshi ico ulenjipushisha? Ipusha abo baleumfwa ifyo nalelanda. Nabeshiba ifyo nalesosa.” 22Yesu cilya alanda ifi, icita cimo pa fita fyakulinda Itempele, icali mupepi, catoba Yesu ulupi pa menso, casosa aciti, “Bushe iwe, ifyo efyakwasuka Shimapepo mukalamba?” 23Yesu amwasuka ati, “Nga nalandapo cimo icibipile, njeba kanshi ico nabifya. Lelo nga nandile icishinka, cinshi ico wangumina?” 24Elyo Anasi atuma Yesu, umo mwine akakilwe, kuli Kayafa, Shimapepo mukalamba.
Petelo nakabili akaana Yesu
(Mateo 26:71-75; Mako 14:69-72; Luka 22:58-62)
25Petelo ninshi wena eminine palya pene aleonta umulilo. Elyo bamo balamwipusha abati, “Bushe iwe, na iwe tauli umo pa basambi bakwe?” Petelo akaana ati, “Ine teine.” 26Umusha umo uwakwa Shimapepo mukalamba, lupwa lwa muntu ulya Petelo acisempako ukutwi, alamwipusha ati, “Bushe iwe nshacikumona muli na Yesu mwibala?” 27Awe nakabili Petelo akaana. Elyo apopene na mukolwe alila nokulila.
Batwala Yesu kuli Pilato
(Mateo 27:1-2,11-14; Mako 15:1-5; Luka 23:1-5)
28Lucelocelofye bafumishe Yesu kwa Kayafa, bamutwala na kwisano lya mulashi Pilato. Abayuda bena bakaana ukwingila mwisano lya mulashi, ico baletiina ukukowela, pantu ninshi teti balyeko Ipasaka, inshikunkulu ya Cakucilila. 29Pilato epakufumina panse apo bali. Alabepusha ati, “Bushe milandu nshi akwete iyo mwamuletela kuno?” 30Bamwasuka abati, “Akaanakwata mulandu, nga tekuti tumulete kuli iwe.” 31Pilato epakubeba ati, “Kanshi musendeni mwe bene, muye mupingula ukulingana na mafunde yenu.” Abayuda bamwasuka abati, “Ifwe tatwasuminishiwa ukwipaya umuntu.” 32Ici cali cakufikilisha amashiwi Yesu asosele, pakulanga umusango wa mfwa ali nokufwa. 33Pilato epakubwelela mwisano. Elyo aita Yesu alamwipusha ati, “Bushe iwe niwe Mfumu ya Bayuda?” 34Yesu ayasuka ati, “Bushe ifi uleipushishafye we mwine, nangu kuliko bambi abakushimikile pali ine?” 35Pilato ayasuka ati, “Bushe ine ndi Muyuda? Bantu bobe na bashimapepo bacindami ebakuletele kuli ine. Finshi wacita?” 36Yesu ayasuka ati, “Ubufumu bwandi tabuli bwa pano calo. Ubufumu bwandi abuba bwa pano calo, abantu bandi nga kuti bandwilako pakuti niposwa ku Bayuda. Nomba Ubufumu bwandi tabuli bwa pano calo iyoo.” 37Pilato elyo asosa ati, “Bushe kanshi uli mfumu?” Yesu ayasuka ati, “Niwe wasosa ukuti ndi mfumu. Umulandu nafyalilwa no kwisa pano isonde, ni pakuti mbe kambone ku fyacishinka. Onse uwaba ne cishinka alakutika kwishiwi lyandi.” 38Elyo Pilato aipusha ati, “Nga icishinka cinshi?”
Yesu na Balaba
Pilato cilya asosa ifi, afumina panse apali Abayuda. Alabeba ati, “Ine uyu muntu nshimusangile na mulandu nelyo umo. 39Lelo ukulingana no lutambi lwenu naba nokumukakwilapo umufungwa umo ku nshikunkulu ye Pasaka. Bushe mulefwaya ukuti mukakwile imfumu ya Bayuda?” 40Awe balapunda abati, “Uyu ena teo! Tulefwaya Balaba!” Uyu Balaba ali cipondo.