Malaika wakwa Yawe ku Bokimu
1Nomba malaika wakwa Yawe afumine ku Giligali aya ku Bokimu no kuya landa ati, “Ine, nine namufumishe mu calo ca Egupto no kumuleta ku calo ico nalaile ukupeela kuli bashinwe. Kabili natile, ‘Nshakatale mfumyapo icipangano candi ico napangene nenu. 2Kabili na imwe bene, tecakwesha ukucita icipangano na bantu ba muli ici calo. Mukabongolole ifibumbili fya malambo fyabo.’ Lelo imwe mwalifilwa ukubaka amafunde yandi. Nomba moneni ico mwacita! 3Eico nomba namweba ukuti, ‘Ine nshakafulumune iyi mitundu ku ntanshi yenu. Iyi mitundu ikaba imyunga iyikalamulasa mu mbalifye shonse, kabili imilungu yabo nayo eikaba iciteyo kuli imwe.’” 4Ilyo malaika wakwa Yawe apwile ukulanda ifi fyonse ku bena Israeli bonse, awe abantu baikatishe amashiwi balalila. 5Kabili bainike apa pa cifulo ati, “Bokimu”. Kabili apa pene epo batuulile kuli Yawe amalambo.
Imfwa yakwa Yoshua
6 Panuma ilyo Yoshua asalangenye abantu, abena Israeli bonse baile mukubuula impanga shabo ishapeelwe ukuba icakaniko ca cishilano cabo. 7Awe abantu babombele Yawe mu nshiku sha bumi bwakwa Yoshua, na mu nshiku sha bakalamba abatwalilile ukubomba panuma ya mfwa yakwe. Pantu aba bakalamba bena baliimwenene na menso yabo ifintu fyonse ifikalamba nganshi ifyo Yawe acitile ku bena Israeli. 8Yoshua mwana Nuni, umubomfi wakwa Yawe, afwile ilyo ali ne myaka umwanda umo elyo ne kumi limo (110). 9Kabili bamushiikile mu calo cakwe icacishilano ku Timinati Heresi, mu calo ca mpili shakwa Efulemu, ku kapinda ka ku kuso ka lupili lwa Gashi.
Abena Israeli baleka ukupepa Yawe
10Ilyo aba nkulo ilya bonse bapwile ukufwa, baya no kwalala ifikolwe fyabo, imbi inkulo iyakonkelepo yena tayaishibe Yawe nangu ifyo acitiile abena Israeli. 11Elyo abena Israeli bayambile ukulacita ifyabubifi ku cinso cakwa Yawe no kwamba ukulabombela imilungu ba Baali. 12Basuulile Yawe, Lesa wa bashibo, uwabafumishe mu calo ca Egupto. Batendeka no kulakonkelela imilungu imbi iyo abantu abaleikala mumbali balepepa. Abena Israeli balengele Yawe ukukalipa. 13Bacitile imisuula kuli Yawe no kwamba ukubombela imilungu ba Baali elyo ne milungu iyanakashi ba Ashitaroti. 14Eico Yawe afulilwe abena Israeli icalengele nokuti abapeele mu minwe ya balwani babo, ababatapile ifyuma fyabo. Kabili Yawe abaposele na mu minwe ya balwani babo mu nshilafye shonse, balafilwa no kulabacimfya. 15Eico ilyo lyonse baya ku bulwi, ukuboko kwakwa Yawe takwalebacingililako nakalya pakuti bengaba abakucimfya, ukulingana nga filya fine Yawe abasokele no kulapa kuli bena. Kanshi abena Israeli bali mu bulanda ubukulu nganshi. 16Elintu Yawe abemishe abapingushi, abayambile ukubapokololako ukufuma mu maboko ya baletapa ifyuma fyabo. 17Lelo nalyo line, balifililwe ukumfwa ku bapingushi babo, bena batwalililefye ukulacita bucilende bwabo ku milungu imbi no kulaipepa. Bena bafumine bwangu bwangu ku mbela ya fikolwe fyabo ifyalekonka amafunde yakwa Yawe. Balifililwe no kukonka mu mbela yafiko. 18Pantu ilyo lyonsefye Yawe aimishe abapingushi mukubafwa, ena aleba na ulya umupingushi. Kabili Yawe alebapususha ukufuma mu maboko ya balwani babo, ilyo lyonse umupingushi ali umumi pano calo. Pantu Yawe alebalangulukilako ilyo lyonse bali no bulanda kuli abo abalebacusha no kubatitikisha. 19Nomba icalecitika, umupingushi uwalebatungulula nga afwa, abantu balebwelela ku misango iyabipisha ukucila na pa misango bashibo bacitileko iyakukonka imilungu imbi imbi, mukuibombela no kuipepa. Balefilililwafye ukuleka imicitile ya bubifi bwabo nangu imibeele imbi iyakumalala.
20Eico kanshi ubukali bwakwa Yawe bwacilileko nganshi ku bena Israeli kabili asosa no kutila, “Pantu aba bantu nabafilwa ukubaka icipangano ico nacitile kuli bashibo kabili nabaleka ukumfwa kuli ine, 21ine nshakatale mfulumuna ku ntanshi yabo umushobo nangufye umo untu Yoshua ashile ilyo talafwa. 22Ine ndi nokubomfya aba bantu kukwesha abena Israeli no kumona nga cakutila bali nokukonka inshila yakwa Yawe no kwendamo ngefyo bashibo bacitile.” 23Eico Yawe nao alekele neyi mishobo ikale. Tabatamfishemo pali ilya ine nshita mukubapeela mu maboko yakwa Yoshua iyoo.