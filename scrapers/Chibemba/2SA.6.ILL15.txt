Imbokoshi ya Cipangano baileta ku Yerusalemu
1Kabili Davidi alonganike pamo ifita ifyasalilwe ukufuma mu bena Israeli amakana amakumi yatatu (30,000). 2Elyo Davidi na bantu bonse abasalilwe baima ukufuma ku Baala wa mu calo cakwa Yuda kukuya buula ukufuma kulya Imbokoshi ya Cipangano iyakwa Lesa, iyo beta peshina lyakwa Yawe umwine wa fita, uwaikala apasansama pakati ka bakerubi ababa pa mulu wa Mbokoshi ya Cipangano. 3Babika Imbokoshi ya Cipangano iyakwa Lesa peceleta ilipya pakupekanya ukuifumya mu ŋanda yakwa Abinadabu iyali pa mulu wa lupili. Usa na Ahio abana baume bakwa Abinadabu ebaletungulula ili celeta. 4Bafumisha iceleta panse ukufuma mu ŋanda yakwa Abinadabu iyali pa mulu wa lupili ninshi Imbokoshi yakwa Lesa ili pamulu. Elyo Ahio ewaletangila ku ntanshi ye celeta. 5Davidi ne ŋanda yonse iya bena Israeli ninshi bena balesefya na maka yabo yonse pa cinso cakwa Yawe, baleimba inyimbo, balelisha amaseese, insango, insombo, ifisekese elyo ne miwaya.
6Ilyo bafikile ku lubansa batwilapo iŋanu ulwakwa Nakoni, Usa atambalika ukuboko no kwikatilila Imbokoshi ya Cipangano cakwa Lesa, pantu iŋombe shapene ukuwa. 7Awe Yawe afulilwa nganshi Usa, pa mulandu wa milimo acitile iyakutambika ukuboko aikata ku Mbokoshi yakwa Lesa. Kanshi Lesa nao epakumwipaya palya pene pa mbali ya Mbokoshi.
8Elyo Davidi nao afulwa pa mulandu wa cipyu cakwa Yawe pali Usa. Kanshi ukufika na mu bushiku bwa lelo cilya cifulo eco citilwa Peresi Usa. 9Davidi muli bulya bushiku atiinine Yawe nokutila, “Bushe kuti Imbokoshi ya Cipangano iyakwa Yawe yaisa shani kuli ine?” 10Davidi tasuminisha ukuti Imbokoshi ya Cipangano cakwa Yawe ifike kuli ena mu musumba wakwa Davidi. Lelo aitwalafye ku ŋanda yakwa Obedi Edomu umwina Gati. 11Imbokoshi yakwa Yawe yashele mu ŋanda yakwa Obedi Edomu umwina Gati pa myeshi itatu. Awe Yawe nao epakumupaala pamo na ba ŋanda yakwe bonse.
Baleta Imbokoshi ku Yerusalemu
12Nomba imfumu Davidi yaumfwile ukuti, “Yawe napaala aba mu ŋanda yakwa Obedi Edomu na fyonse ifyo akwata pa mulandu wa Mbokoshi ya Cipangano iyakwa Lesa.” Kanshi Davidi epakuya senda Imbokoshi yakwa Lesa ukufuma ku ŋanda yakwa Obedi Edomu, atwala mu musumba wakwa Davidi no kusekelela. 13Kanshi epakutila ati lyonse ilyo abakusenda Imbokoshi ya Cipangano iyakwa Yawe nga batampula intampulo mutanda, Davidi aipaya cilume wa ŋombe elyo ne ciponti ca ŋombe icaina ifye lambo lyakwa Yawe. 14Davidi ninshi afwele icakufwala ca pa mulu wa mwingila ica efodi, alecinda pa cinso cakwa Yawe na maka yakwe yonse. 15Kanshi Davidi na ba ŋanda yakwa Israeli yonse, pakuleta Imbokoshi yakwa Yawe, balepunda no kulisha amapenga. 16Nomba ilyo baleingisha Imbokoshi yakwa Yawe mu musumba wakwa Davidi, Mikali umwana mwanakashi wakwa Saulo ninshi alelengela pa nsolokoto. Nomba ilyo amona imfumu Davidi ilecilauka no kucinda pa cinso cakwa Yawe, awe amususha mu mutima wakwe.
17Ifi efyo baletele Imbokoshi yakwa Yawe no kuibika mu cifulo mukati ke tenti lintu Davidi aimike umwakwisa ifikilisha. Elyo Davidi acitile amalambo ya cakoca ne mituulo yakwampana pa cinso cakwa Yawe. 18Elyo panuma yakupwisha ukutuula amalambo ya cakoca ne mituulo yakwampana, Davidi apaala abantu mwishina lyakwa Yawe umwine wa fita. 19Elyo apeela umukate umo umo, icimamantwa ca tuncindu cimo cimo elyo ne cimamantwa ca myangashi cimo cimo kuli cila muntu mwibumba lyonse ilya bena Israeli, bonse abaume na banakashi. Elyo abantu bonse epakubwelelamo cila umo kumwabo.
20Nomba ilyo Davidi abwelele kukupaala aba mu ŋanda yakwe, Mikali umwana umwanakashi wakwa Saulo aisa fuma kukumukumanya nokutila, “Yangu ifyo imfumu ya bena Israeli yaicindamika ilelo, yaifuula iyine pa cinso ca basha banakashi aba babomfi bakwe kwatifye ni umo uwa mu bawelewele engacita!” 21Davidi atile kuli Mikali, “Ni pa cinso cakwa Yawe uwansala, ambika na pa cifulo apali wiso, elyo na pali bonse aba mu ŋanda yakwe no kumpeela ubufumu pa bantu bakwa Yawe abena Israeli epo nacilacindila. 22Ndi nokubafye uwaicefya nganshi ukucila pali fino ndi. Kabili ndi nokuba uwasuulwa nganshi mu menso yandi ne mwine. Lelo kuli aba banakashi abasha ulandilepo, ine ndi nokucindikwa kuli bena.” 23Mikali nao umwana umwanakashi wakwa Saulo takwetepo abana ukufika na pa bushiku bwa mfwa yakwe.