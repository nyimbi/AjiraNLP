AMASHIWI YAKULONDOLOLA PALI IYI MBILA
Kalemba wa iyi Mbila Nsuma ni Mako, limbi ishina ni Yoani Mako (Imili 12:25), nyina ni Maria wa ku Yerusalemu (Imili 12:12). Ali mufyala wakwa Banaba (Kolo 4:10), kabili aendele na Paulo na Banaba pa lwendo lwabo ulwantanshi. Tapwishishishe bwino ulwendo (Imili 13:13), eco alekele ukwenda na Paulo, lelo Banaba alimukoseleshe (Imili 15:36-41). Panuma yakukoseleshiwa, alembele iyi Mbila Nsuma ku bena Kristu Abenafyalo pakuti beshibe bwino ukuti Yesu Kristu ali Mubomfi wakwa Lesa uwafikilishe umulimo onse untu atuminwe pano calo.
Pakulemba Imbila Nsuma Mako atendeka na mashiwi yakuti, “Imbila Nsuma yakwa Yesu Kristu, Umwana wakwa Lesa.” Alanga Yesu ukuba umuntu uwamaka mu butungulushi kabili uwakalabana mukubomba. Amaka yakwe yamoneka mu mifundile yakwe, mukutamfya ifiwa, elyo na mukubelela abantu uluse ku fyabubifi fyabo fyonse. Yesu umwine wena aita, “Umwana wa muntu,” uwaisa pano calo mukupeela abantu umweo no kubalubula ku fyabubifi fyabo fyonse.
Mukushimika pali Yesu, Mako abomfya amashiwi ayasuma, kabili ayatunguluka. Akomaila pafyo Yesu acitile ukucila pa mashiwi alelanda nangu pafyo alefunda. Atilafye atushimikila panonofye pali Yoani Kabatisha, elyo na pa lubatisho lwakwa Yesu no kutunkwa mu matololo, apopene atampa no kushimika pa milimo yakwa Yesu iyakuposha no kufunda. Nomba umuila inshiku abalemukonka batampa ukwiluka bwino pali Yesu, lelo abalwani bakwe bena awe elyo bacililako ukumupata. Eico mu mulungu wakupelekeshako mu bumi bwakwa Yesu pano calo, Mako atushimikila ifyo bamwipeye pakumutanika pa musalaba, elyo nefyo aishile shukuka ku bafwa.
Imilandu yatantama ifi
Icitendekelo ca Mbila Nsuma 1:1-13
Yesu mu Galile 1:14—9:50
Ukufuma ku Galile ukuya ku Yerusalemu 10:1-52
Yesu mu mulungu wakupelekeshako mu Yerusalemu na mu mishi ya mumbali 11:1—15:47
Yesu ashukuka 16:1-8
Yesu amonekela ku bantu, abwelelamo na ku mulu 16:9-20