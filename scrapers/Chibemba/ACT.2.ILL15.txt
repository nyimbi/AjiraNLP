Mupashi Wamushilo aisa
1 Cilya ubushiku bwa Pentekoste bwafika, abasambi ninshi balongene mu muputule mu ŋanda imo ine. 2Awe apopene icilulumo cafuma ku mulu, caisa nge cikuuku ca mwela icamaka. Caisula iŋanda yonse umo bekele. 3Elyo bamona ifyapala imingu sha mulilo, shalekana, shaisa ikala pali cila muntu. 4Elyo bonse baisulamo na Mupashi Wamushilo. Batampa nokulalanda mu ndimi shimbi umo Mupashi abapeelele ukulanda.
5Kanshi mu Yerusalemu mwalimo Abayuda abapetamina Lesa, ukufumafye ku mishobo yonse iya pano isonde. 6Ilyo baumfwa ici cilulumo abantu balongana ibumba ilikalamba. Bonse cabapelenganya ico cila muntu alaumfwa uko abasambi balelandila mu lulimi lwakwe. 7Balapapa, cabapesha na mano. Balaipushanya abati, “Bushe aba bonse balelanda, te bena Galile? 8Nga kanshi caba shani icakuti bonse umo umo tuleumfwa ifyo balelanda mu lulimi twafyalilwamo? 9Ifwe fwe bena Pati, fwe bena Media, na fwe bena Elamu, fwe bena Mesopotamia, fwe bena Yudeya, fwe bena Kapadokia, fwe bena Ponti, fwe bena Asia, 10fwe bena Fulugia, fwe bena Pamfulia, fwe bena Egupto, fwe bena Libya lubali lwa ku Kurene, na ifwe fwe bena Roma fwe baisa tuletandala. 11Fwe Bayuda, na ifwe fwe bayaluka Abayuda, fwe bena Kiliti, na fwe bena Arabia, bonse tuleumfwila uko baletushimikila mu ndimi shesu ifintu fikankala ifyo Lesa acita!” 12Awe bonse balapapa na mano yabapela. Elyo balaipusha abati, “Nomba ici cintu calola mwi?” 13Bamo bena balaseka abasambi abati, “Aba bantu bakolelwefye umwangashi!”
Petelo alondolwela abantu
14Elyo Petelo aiminine pamo na basole ikumi limo na umo. Asansula ishiwi alaeba abantu ati, “Imwe mwe Bayuda banandi, na imwe bonse mwe baikala mu Yerusalemu, ishibeni ifyo nalalondolola! 15Aba bantu tabakolelwe iyoo, ngefyo imwe muletunganya. Kabili cicilifye ulucelo, pa nshita ya 09:00. 16Ala ici ecilya kasesema Yoeli alandapo ati,
17 “‘Lesa asosa ati, mu nshiku shakupelekeshako,
nkapongolwela Mupashi wandi pa bantu bonse.
Abana benu abaume na banakashi bakalasesema amashiwi yandi.
Abana benu abalumendo bakalamona ifimonwa.
Abakote benu nabo bakalalota ifiloto.
18Mu nshiku shilya, cinefye nkapongolwela Mupashi wandi
na pa babomfi bandi abaume na banakashi.
Nabo bakalasesema no kusesema.
19Nkalanga ifinjelengwe mulya mu mulu
ne fipeshamano pano isonde.
Kukaba umulopa no mulilo
ne ntumba ya cushi.
20Akasuba kakafiita fititi
no mweshi nao ukakashika ngo mulopa,
ilyo ninshi tabulafika ubushiku bukalamba ubwacindama ubwa Mfumu.
21Elyo abantu bonse abakalilila peshina lyakwa Yawe ebakapusuka.’
22“Mwe bena Israeli, umfweni ifyo nalamweba, Lesa alimulanga apabuuta tuutu ku fipeshamano, ku finjelengwe ne fishibilo ifyo Yesu alecita, ukuti Yesu wa ku Nasaleti e muntu uo Lesa amutumine. Neci cintu mwalishiba. 23Lesa umwine alishibe no kufwaya efyo alefwaya ukuti uyu Yesu aposwe mu minwe yenu. Nimwe bene mwamwipeye pakulenga Abenafyalo bamutanike pa musalaba. 24Lelo Lesa alimubusha ku bafwa, alimupususha na ku bukali bwa mfwa. Pantu no kukaana cakaana ukuti imfwa imwikatilile. 25Eo Davidi alandapo ati,
“‘Ndamona Imfumu pa cinso candi pe,
pantu lyonse yaba mu pepi no kuboko kwandi ukwa ku kulyo,
takuli icingantelentensha.
26Eico umutima wandi uli ne nsansa
no lulimi luleyanga,
no mubili wandi wikele mu mutelelwe.
27Pantu we Mfumu tawakaleke umweo wandi
ukushala mu calo ca bafwa.
Tawakaleke nokuti Uwamushilo obe akabole.
28Walinangilila inshila ishitwala ku mweo,
no kuba ne nsansa ishishaifulila pa cinso cobe.’
29“Mwe bamunyinane, lekeni mwebe bwino bwino pa cikolwe cesu Davidi. Davidi alifwa no kumushiika balimushiika, ne nindi yakwe tucili nayo kuno ukufika na lelo. 30Nomba Davidi ali ni kasesema. Alishibe ukuti Lesa alimulaile no kulapa alapa ati, ‘Umo pali ba lupwa lwakwe eukesa ikala pa cipuna cakwe icabufumu.’ 31Davidi nga kasesema amwene ifyali nokwisa citika. Eico ni pa kushukuka kwakwa Kristu alandile ilyo atile ati, ‘Imfumu tamulekele ashale mu calo ca bafwa. Nangu ukuleka ukuti umubili wakwe ubole.’
32“Lesa alibusha Yesu ku bafwa. Kabili bonse tuli bakambone pali ici cintu. 33Lesa alimusansabalika, amuteka na ku kulyo kwakwe. Alipokelela kuli Wishi Mupashi Wamushilo uo Wishi amulaile. Na ifwe Yesu natupeela Mupashi Wamushilo. Kanshi eifi muleimwena no kuyumfwila. 34Davidi umwine wine asosa ati,
“‘Imfumu yaeba Imfumu yandi aiti,
Ikala ku kulyo kwandi,
35mpaka abalwani bobe nkabacite
apakunyanta amakasa yobe.’
36“Kanshi abena Israeli bonse bashininkishe ukuti uyu Yesu, uo mwatanike, eo Lesa acita Imfumu kabili Kristu!”
37Cilya abantu baumfwa ifyo Petelo alanda, imitima yabo yabilimuka. Balaipusha Petelo na basole bambi abati, “Bamunyinefwe, bushe tuli nokucita shani?” 38Petelo abasuka ati, “Cila muntu ali nokulapila no kupilibuka, no kubatishiwa mwishina lyakwa Yesu Kristu, epakuti mubelelwe uluse ku fyabubifi fyenu. Elyo mwalapokelela Mupashi Wamushilo, ubupe bwakwa Lesa. 39Pantu nimwe bene na bana benu Lesa alaya ubu bupe. Alaya na kuli bonse abali ukutali na bonsefye abo Imfumu Lesa wesu akuuta ukuti bese uko ali.”
40Kabili Petelo abebafye ifingi na fimbi ifyakubasoka. Alabakonkomesha ati, “Ipususheni kuli iyi nkulo ibi.” 41Awe abantu abengi basekelela ifyo abeba, no kubatishiwa babatishiwa. Ubo bwine bushiku, abalundilweko ku basambi bakwa Yesu bali cikanga amakana yatatu (3,000). 42Abantu balebika imitima yabo kufyo abasole balebafunda, no kulaikala pamo nga babwananyina, no kulalila pamo Umulalilo wa Mfumu, no kupepa.
Imikalile ya bena Kristu
43Abasole balecita ifinjelengwe ne fishibilo ifingi. Kanshi abantu bonse bali na katiina. 44Lelo abasumina bonse baleikala pamo. Ifintu cila muntu akwete fyali fya bonse. 45Baleshitisha ifyuma fyabo na fyonse ifyo bakwete. Elyo indalama balemonamo, baleshakanya kuli bonse ukulingana nefyo cila muntu alekabila. 46Cila bushiku baleya kukulongana pamo kwi Tempele. Mu mayanda yabo mwena balekumana kukulya icakulya. Balelya ne nsansa, kabili aba mutima umo. 47Balelumbanya Lesa, na bantu bonse balebatemwa. Cila bushiku Imfumu yalebalundilako kwibumba lyabo bonse abo yalepususha.