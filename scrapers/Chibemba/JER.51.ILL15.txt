Yawe akonkanyapo ukukanda umusumba wa Babiloni
1Yawe aletila ati,
“Ine nalaswa njimye icimwela icabonaushi icakupupanya Babiloni,
pamo pene na bena Lebo Kamai.
2Nalatuma abenafyalo abakululula Babiloni,
nga filya umwela ululula impimbili.
Ubo bushiku bwa finkunka nga bwafika,
bakabasansa monse monse,
no kusha icalo umwabula nelyo kamo.
3Mwileka abashilika ba bena Babiloni bakane mu mata yabo,
nangu ukufwala amalaya yabo aya fyela.
Pa balumendo babo mwipanyapo nelyo umo.
Peeleni ifita fyabo fyonse kukonaulwa.
4Lekeni balaswe bafwile na mu calo cabo cine ica bena Kaludea,
bafwile na mu misebo ya mu musumba wabo wine uwa Babiloni.
5Ine ne Lesa ne Yawe umwine wa fita
nshalekelesha bena Israeli na bena Yuda iyoo,
lelo abena Kaludea balibifya kuli ine
ne Wamushilo wakwa Israeli.”
6Fulumukenimo mu Babiloni.
Butukishenifye pakuti mupusuke,
pantu epali nemwe mwafwila pa bubi bwa bena Babiloni.
Nomba e nshita Yawe alebalandula no kubakanda
pakubalinganya pa fintu bacita.
7 Babiloni ali ngo lukombo lwa golide ulo Yawe aikete mu minwe,
no kunwenshamo abantu ba pano isonde bonse pakuti bakolwe.
Abantu ba mishobo balinwamo umwangashi walimo,
na mano yabo nayafulungana.
8Babiloni awafye mukwangufyanya, no konaika naonaika.
Aleni akumuloosheni.
Mufwaileniko umuti wakumundapa,
nakalimo lyena kuti apola.
9 Elyo abeni abaikalamo nabo epakwasuka abati,
“Ifwe nga twalimundapa Babiloni,
nomba nao tekuti ondapwe nakalya.
Mwe, ala mulekenifye abe,
ifwe natwimefye tubwelelemo kumwesu.
Pantu ukupingulwa kwakwe kwalifika na ku mulu,
kwasumbwilwa na ku makumbi aya pamulu.”
10Eya. Tepapa Yawe alitupokokolola.
Natuleya, tuye shimikilako na ba mu Sioni
ifyo Yawe Lesa wesu atucitila.
11Aleni noneni imifwi,
ikateni nkwela!
Yawe nabilimuna imitima ya shamfumu sha ku Media pantu amapange yakwe yakonaulafye Babiloni. Ecili nokuba icilandushi cakwa Yawe, pakuti ailandule pa mulandu wakumonawila Itempele lyakwe.
12Peeleni icishibilo icakusansa amalinga ya musumba wa Babiloni.
Fusheniko abakulinda.
Bikeniko bamalonda.
Pekanyeni abakubemina.
Yawe nabomba ifyo apangile ukucita,
nefyo asosele palwa bena Babiloni.
13 Mu Babiloni mwaba imimana iyingi,
ne fyuma fyatutilwamo nafyo ifingi,
awe nomba impela yobe yafika,
ubumi bobe nabupwa.
14Yawe umwine wa fita alilapa ati, “Napalifye ine, nalapa ukuti ine nkaletela Babiloni abantu ababa nga makanta ku bwingi, nabo bakawelesha pakukucimfya.”
Ulwimbo lwakulumbanya Yawe
15Ni Yawe ewabumba icalo ku makafye yakwe,
ewaikasha isonde lyonse ku mano yakwe,
ewaandalika umulu ku kucenjela kwakwe.
16Eutila nga abulukuta mukupeela icebo,
awe ninshi na menshi mu mulu yalaluluma.
Eufumya na makumbi ukwapelela isonde lyonse no kuyaleta.
Eubyasha ne myele ya nkuba ilyo kuba imfula,
eufumya no mwela umo ausungila pakuti ulepupa.
17Abantu bonse bawelewele kabili tababa na mano,
Bakafula wa golide bonse balomfwa insoni pa tulubi twabo,
pantu fimpashanya fya milungu yabufifye,
no kupema tafipema nakalya.
18Finangwafye, kabili imilimo yabuwelewele
ala fikonaulwa ilyo Yawe akesa fikanda.
19Lesa uwaba icakaniko cakwa Yakobo ena taba ifi iyoo,
ena ewabumba ifintu fyonse,
na bena Israeli e mushobo wakwefye,
uwa bantu abo aisala umwine.
Ne shina lyakwe ni Yawe umwine wa fita.
Inondo yakwa Yawe
20Yawe alanda ukuti,
“Babiloni, iwe niwe nondo yandi,
niwe canso candi icakulwilako inkondo.
Niwe nalebolelako abantu ba mishobo,
niwe naleonawilako ubuteko bwa shamfumu.
21Niwe nalepaminako bakabalwe, na baleendelapo bene,
niwe nalefwantilako amaceleta, na baleendelapo bene.
22Niwe naleipailako abaume na banakashi bene,
niwe nalebolelako abaume abakote na baice bene,
niwe naleipailako abalumendo na bakashana bene.
23Niwe naleipailako bakacema ne mpaanga shabo shine,
niwe naletobawilako abalimi,
ne ŋombe shabo shine ishakuliminako.
Niwe naleipailako abalashi na bamushika bakalamba.”
Ukukandwa kwa Babiloni
24Yawe aletila ati, “Mwalamonako uko ine nalalinganya Babiloni na bena Kaludea bene pa fibi fyonse ifyo bacitile mu Sioni pa menso yenu.
25“Babiloni, iwe waba ngo lupili ulonaula icalo conse, ine nomba nakwalukila, uli mulwani wandi. Ine nkakwikatisha nkakufumya apo pamulu pa fimabwe, ndi nokukuposa panshi, nkakusangule ulupili ulwapya ku mulilo. 26Pa fitantala fyobe tapakabe uukabuulapo ilibwe lyakukuulila pa cifutu, nangu ilibwe lyakukuulila mu mufula, pantu uli nokubafye icibolya ca pe na pe. Nine ne Yawe Lesa nalanda.”
27“Peeleni icishibilo mu calo icakusanshilapo.
Lisheni ipenga pakati ka mishobo imbi.
Pekanyeni imishobo iyakulwa nankwe,
iteniko na bantu abateekwa ne shamfumu ishi,
iya ku Ararati, iya ku Mini elyo ne ya ku Ashikenasi,
uleke bese nabo kukusansa Babiloni.
Sontenipo mushika umo uwakutungulula abakulwisha.
Akwiseni na bakabalwe, nabo babefye nga makanta ku bwingi.
28Mukungule ne shamfumu sha bena Media,
pamo na balashi babo na bamushika babo,
kumo kwine na bantu ba mu fyalo fyonse ifyo bateeka,
pakuti bese balwishe Babiloni.
29Icalo conse ciletenta ku mwenso,
pantu ine ne Yawe Lesa ndecita nomba ico napanga ukucita.
Icalo ca Babiloni ine ndecisangula amatololo,
umushakekale muntu nelyo umo.
30Ifita fya bena Babiloni fyaleka ukulwa inkondo,
filya fyatunkaninafye ku malinga yabo.
Ubulamba bwabo nabupwa,
nomba balifye nga banakashi.
Impongolo sha musumba nashitobaika,
na mayanda mu musumba yalya yaleonaika ku mulilo.
31Uwalubilo abutuka ukufika pa walubilo munankwe,
inkombe yabutuka ukufika ku nkombe inankwe,
pakuya eba imfumu ya mu Babiloni ukuti umusumba onsefye nabaupoka.
32Nokuti abalwani nabapoka ifyabu fya pa mumana,
naboca ne mpungu sha bamalonda,
ne fita fya bena Babiloni amano nayapela.
33Umwana mwanakashi Babiloni aba ngo mubansa wakupulilapo,
pa nshita balepuma iŋanu,
lelo pa kashita akanono ali nokulobololwa.
Nine ne Yawe umwine wa fita,
Lesa wakwa Israeli nalanda.”
34Nebukadinesa imfumu ya ku Babiloni nasantaula Yerusalemu
no kumucibaula.
Alipasanganya umusumba, -
kwati aleminsulula ifili mu mutondo.
Aminine umusumba kwati ni cishimweshimwe cilecibula.
Naikuta ukulingana nefyo alefwaya,
no kuposa fimbi ifyo ashalefwaya.
35“Lekeni ulukakala ulo abena Babiloni bacitile kuli ifwe lube pali bena.”
Efyo basose abena Sioni.
“Lekeni umulopa wesu ube pa bena Kaludea.”
Efyo basose abena Yerusalemu.
Yawe akatulanyako Abena Israeli
36Kanshi Yawe asosa ati,
“Moneni, umulandu wenu nine nkamulubwilako,
kabili nine nkamulandwilako.
Ine nkakamya bemba wabo,
nkakamye ne ntulo ya mimana ine iyabamo.
37Elyo umusumba wa Babiloni ukasanguka icibolya,
umukalaikalafye bamumbwe.
Abantu bakalati nga balolesha, bakalapukunyafye imitwe nokupapa.
Tamwakekale muntu nelyo umo.
38Abena Babiloni babuluma capamo nge nkalamo,
baŋaŋa ngo twana twa nkalamo.
39Ilyo balekabila ukulya,
ine nkabapekanishisha amalila.
Nkaleka bakakolwe, bakasansamuke.
Bakapone na mu tulo uto bashakatale ababuukamo nakalya.
40Nkabasenda nga bana ba mpaanga,
nga basukusuku, nga basawe,
nkabatwale no kwakubepaila.
Nine ne Yawe nalanda.”
Ukushama kwa Babiloni
41“Owe Babiloni napokwa,
umusumba uo abantu bonse pano isonde balumbanya!
Yangu ifyo abantu ba mishobo yonse
balepukunya imitwe pakumona ifili Babiloni.
42Bemba naimina Babiloni,
na matamba yakwe ayaleluluma nayamwibisha.
43Imisumba ya ku Babiloni ishele ifibolya,
ili nga matololo umushisangwa menshi,
umushingekala umuntu,
umushingapita umwana wa muntu.
44Ine nalalimuna Beli, cilya cilubi cilesa ca mu Babiloni,
nalacipokolola ne fyuma fyaciko ifyabupupu.
Imishobo ya benafyalo ninshi capwa,
tailecipepa nakabili.
Ala amalinga ya mu Babiloni nayabongoloka.
45“Fulumukenimo imwe mwe bantu bandi.
Butukeni bonse, mupusukeko ku cipyu cakwa Yawe icikali.
46Mwifupuka iyoo,
kabili mwilatunsha na mitima ku maŋwiŋwi ayo mumfwa mu calo.
Imyaka yonse amaŋwiŋwi yalabako,
amaŋwiŋwi palwa mpasase mu calo,
na palwa mfumu imo ukuti ilelwisha imfumu mbiye.
47Eico kanshi mwalamona ukuti inshita imo yalafika,
ilyo ine nalalimuna utulubi twa mu Babiloni.
Ne calo cakwe conse cili nokwikatwa insoni,
na bantu bakwe abakepaiwa bakalambalala mukati ka calo.
48Elyo fyonse ifyaba mu mulu na pano isonde fyakulayanga ne nsansa,
pakumona uko Babiloni acimba ku bantu abatula ku kapinda ka ku kuso no kwisa monaula.
Nine ne Yawe Lesa ndelanda.
49“Babiloni alipaulula abantu ba pano isonde ponse,
kanshi nomba nao wine ali nokuwa,
pantu ewaipaulula abena Israeli abashaifulila.”
Yawe aeba abantu bakwe ukufuma mu Babiloni
50“Mwe bantu bandi mwe baba mu Babiloni,
imwe mwe bapuswikeko ku mfwa,
aleni akuyeni, mwilashingashinga iyoo!
Nangu muli ukutali, mulenjibukishafye ine ne Yawe Lesa wenu,
muletontonkanya na palwa musumba wa Yerusalemu.
51Imwe mulasosa amuti,
‘Ifwe twalisebana no kwikatwa insoni,
pa musalula uutwishile,
pantu abenafyalo balitupoka incende shamushilo
isha mu ŋanda yakwa Lesa.’
52“Kanshi ine ne Yawe ndesosa ukuti,
‘Inshita nomba yalafika ilyo utulubi twa mu Babiloni nalatucitapo cimo,
ilyo ne ndase shakulaŋonta mu calo cashiko conse.
53Babiloni nangu enganina mu mulu mumbi mumbi,
no kuyakuulamo ilinga ilyamaka,
namo mwine kuti natumamo abakuya bongolola.’
Nine ne Yawe nalanda.”
Ukukanda Babiloni
54Umfweni inkuuta mu Babiloni,
ne congo icikalamba icabonaushi mu calo ca bena Kaludea.
55Yawe aleonaula Babiloni,
no kutalalika ishiwi lyakwe ilyamaka.
Amatamba ya balwani bakwe yapoma nga menshi ayengi,
yalecita ne congo icikalamba.
56Ifyakonaula Babiloni fili mukwisa,
abashilika abena Babiloni balabekata,
na mata yabo yalakontaika.
Ni Yawe e Lesa uukanda pa fyabipa.
E ulelinganya Babiloni pafyo acita.
57“Bacilolo ababamo ine nalabapeela ifyakuti fibakole,
pamo pene na bamano ababamo, na balashi bene,
na bamushika bene, na bashilika bene.
Bapone na mu tulo uto bashakatale ababukamo nakalya.
Nine ne Mfumu nalanda, ne Yawe umwine wa fita.
58Amalinga ya Babiloni ayatikamisha yalabongoloka,
ne mpongolo shakwe ishalepesha shalaonaika ku mulilo.
Ifyo abantu babomba,
ala fyafyefye,
ifyo abantu ba mishobo yonse batukuta,
ala fituutaikafye ku mulilo.
Nine ne Yawe umwine wa fita nalanda.”
Yeremia atuma amashiwi ku Babiloni
59Aya e mashiwi Yeremia kasesema akonkomeshe Seraya mwana Neriya, mwishikulu Maseya, ilyo baile ku Babiloni na Sedekia imfumu ya calo ca Yuda, mu mwaka walengele ine ukufuma apo Sedekia atampile ukulateeka icalo ca Yuda. Seraya ali ni mushika wa pa bulendo. 60Yeremia alilembele mu katabo kamo ifinkunka fonse ifili nokuponena Babiloni, alilembelemo ne milandu imbi yonse palwa Babiloni. 61Alyebele Seraya ati, “Nga wafika ku Babiloni, iwe ukaposeko amano kuli aya mashiwi yonse ayalembelwe, kabili ukaye mukulaikatisha pakubelengela abantu. 62Elyo kabili ukakonkanyepo no kupepa auti, ‘We Yawe, niwe wasosele ukuti uli nokonaula ino ncende, pakuti mwikalaikalafye nelyo cimo icipema, nangufye abantu atemwa inama, nokuti ino ncende ikasanguka amatololo ya pe.’ 63Seraya, iwe nga wapwa ukubelengela abantu amashiwi yonse ayali muli aka katabo, elyo ukabuule akatabo kene, ukakakakile ku libwe limo, ukakapose na pa mumana wa Yufurate, 64ukatile nokuti, ‘Efyo cikaba na kuli Babiloni. Akaloba, takabukuluke na limbi nakalya, pa mulandu wa finkunka ifyo Yawe alamuletela.’”
Pano pene epapela amashiwi yakwa Yeremia.