Yawe asonta umubomfi wakwe
1 Umfweni kuno, mwe bantu ba mishobo iya kutali,
na mwe baikala ku lulamba lwa pali bemba.
Yawe alinsalile ine, ilyo nshilati mfyalwe,
ukutula munda muli mayo alenjita mwishina.
2 Alenga na kanwa kandi ukuti kabe akatwa ngo lupanga,
no kunsunga umwinefye ewalensunga mu cintelelwe ca kuboko kwakwe.
Ancita ngo mufwi uwatwa,
amfisa na mu mucenje wakwe.
3Anjeba no kunjeba ati,
“Iwe Israeli uli mubomfi wandi,
ukupitila muli iwe nkalanga ubucindami bwandi.”
4Na ine nalyaswike nati,
“Ukubomba ine ndabomba, lelo kwena njakashafye.
Nangu ndabombesha nganshi,
lelo tapaba ico mwenamo, nakalya.”
Lelo kwena uwingampeela insambu, ni Yawe,
no kunambula ni Lesa wandi eukanambula pafyo nabomba.
5Na nomba efyo asosa Yawe,
uwampangile munda muli mayo,
ansonta no kuba umubomfi wakwe,
pakuti mbweseshe Yakobo uko ali,
na pakuti ndete Israeli ku mwine.
Kanshi ine nincindama pa cinso cakwa Yawe,
kabili Lesa wandi eunkosha.
6 Yawe asosa ati,
“Cintu cayanguka ukucita iwe ukuba umubomfi wandi,
uwakubukulusha inko shakwa Yakobo ishashalapo,
no kubwesha aba mu bena Israeli abo nasunga.
Kanshi nalalundapo no kukucita ulubuuto ulwakulasanikila imishobo ya bantu abenafyalo,
pakuti ukupususha kwandi kukafike na ku mpela ya pano isonde.”
7Ifi efisosa Yawe. Kalubula kabili Uwamushilo uwakwa Israeli asosa kuli uyo abantu basuulisha nganshi, uo umushobo wa bantu wapatisha, uo ne shamfumu ishikali shateeka ubusha. Yawe asosa ati,
“Ishamfumu shikakumona kabili,
shikeminina pakukucindika,
intungulushi nasho ilyo shikakumona,
nasho shikeminina no kukwinamina pakukucindika,
pantu uwakusala ni Yawe munshifutuka,
ni Lesa Wamushilo uwakwa Israeli.”
Umusumba wa Yerusalemu ukabukuluka
8 Yawe alesosa aletila,
“Mu nshita yandi yakulanga icikuuku,
ine nkakwasuka.
Ubushiku bwakupususha nga bwafika,
ine nkakulangulukilako.
Ine nkalakulinda no kulakusunga,
nkakucita ukuba icipangano ku bantu bandi.
Nkalenga icalo ukubweseshiwapo,
no kwakanya abantu incende shabo ishakwikalamo isho ishaonaulwa.
9Ukeba aba mu fifungo auti, ‘Fumeni.’
Abaikala umwafiita nabo ukabeba auti, ‘Iseni kuno ukwabuuta.’
Mu nshila isho bendamo bakasangamo ifilyo.
Bakaba nge mpaanga ishiliila umulemfwe mu tupili.
10 Tabakabale abomfwa insala nangu icilaka,
akasuba ne cipuki ca mu matololo tafyakaleboca iyoo.
Pantu uyo uwabatemwa akalabatungulula,
eukalabatwala na ku tumfukumfuku twa menshi.
11Ine nkacita impili shandi shonse ukuba umusebo,
nkacitapo no musebo uwatumpuka umwakuti mukalepita abantu bandi.
12Moneni abantu bakafuma ukutali,
bamo bakafuma ku kapinda ka ku kuso na ku masamba,
na bambi ku Siene lubali lwa ku kapinda ka ku kulyo.”
13Akwaula ne nsansa, iwe we mulu,
nobe we calo, akwanga,
samuna ulwimbo we mpili!
Pantu Yawe natalalika abantu bakwe,
kabili nalangulukilako abantu bakwe abalecula.
14Lelo Sioni ena atilafye,
“Awe ine Yawe alindekelesha.
Awe ine alindabako.”
15“Bushe umwanakashi kuti alabako ku kana kakwe akanya akaleonka?
Bushe kuti apata umwana uo aifyalila, batini?
Nangu pambi nyina engalabako kuli mwane,
nomba, ine nshakatale nkulabako iwe nelyo panono.
16Iwe Yerusalemu, ine tekuti nkulabeko nakalya,
pantu ine nalikulemba iwe mu ndupi shandi,
ifibumba fyobe fyaba ku cinso candi inshita shonse.
17Abana bobe abalaisa mukulakukuula cipya cipya bali mu nshila,
nabakubongolwele no kukonaula balafumamo, no kuya baya.
18Sansula amenso, uloleshe monse monse.
Abantu bobe bonse balya baleisa kukulongana,
ni mumobe balaisa longana.”
Yawe asosa ati, “Napalifye ine ne Mumi,
nalapa ukuti iwe ukabafwala nge fyakukobeka ifyamutengo,
kabili ukafikaka na mu musana nga nabwinga uufwele ifyabusaka.
19“Icalo cobe icali icaonaika kale,
no kushala amatololo kabili icapomonwa,
pali nomba awe calacepelelafye pa mulandu wa bantu abalaisa mukulaikalamo.
Na bantu abakubongolwele no kukusha icibolya,
nomba bakabatamfisha ukutali.
20Abana bobe abafyalilwe muli bunkole ilyo wali mu cililishi,
ubushiku bumo bakasuka abakweba abati,
‘Awe ino mpanga naicepesha,
tufwaileko impanga na imbi iyakuti ifwe tuleikalamo.’
21Elyo nomba nobe ukaleiipusha we mwine mu mutima auti.
‘Bushe kwena nani amfyalila aba bana?
Ngefyo ine nalifwilwa abana kabili ndi ŋumba,
nalifye uo batamfishe kabili balinsuulile,
nga nomba uwakusha aba bana, nani?
Ine nashelefye neka mpo,
nga nomba aba bana uko batula, ni kwi?’”
22Ifi efyasosa Imfumu Yawe,
“Ine nkalembula imishobo ya bantu abenafyalo,
nkabemisha no luunga lwandi,
nabo bakaleta abana bobe abaume pa maboko yabo,
na bana bobe abanakashi bakesa nababasunsa pa mabeya.
23Ishamfumu shakulabafye kwati e bashinwe,
banamfumu nabo bakulamulelafye nga bana babo.
Bakulamwinamina no kulashiba impumi shabo panshi pakumucindika,
bakalamyanga no lukungu pa makasa yenu.
Elyo nemwe nomba mwakulashininkisha ukuti kanshi ine ndi Yawe,
nokuti bonsefye abatetekela ine, awe tabakalengwe nsoni.”
24Bushe impalume kuti umo aipoka ifyo yatapa?
Bushe imfumu iikali kuti umo aya ipokolola bankole baiko?
25Yawe nao epakwasuka ati,
“Ee, kanshi iwe we Sioni walamona ukuti efyo calacitika.
Ine nalatasha impalume no kuipokolola bankole,
nalapoka nefyo imfumu iikali yatapa.
Pantu nine nakulalwisha bonse abakulakulwisha,
kabili nine wine nakulapususha na bana bobe.
26Nkalenga abakucusha ukulya imibili yabo,
Bakakolwa imilopa yabo nga banwene umwangashi.
Elyo abantu bonse bakalashininkisha ukuti,
kanshi ine ndi Yawe, nine nkupusushako iwe,
nokuti nine kulubula, kanshi ine nine Lesa Impalume yakwa Yakobo.”