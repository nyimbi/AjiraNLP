Ulwimbo lwakulumbanya Yawe
1We Yawe, ala niwe Lesa wandi,
ine nakulakulumbanya kabili nakulatasha ishina lyobe,
pantu mu cishinka cobe naucita ifintu ifyakupapa,
naufikilishafye bwino bwino ifyo wapangile kale ukuficita.
2Pantu nausangula umusumba umwina wa fitantala,
na malinga yauko iwe nauyawisha.
Amayanda ya bashamfumu ayo abalwani besu bakuula, awe nomba tayalipo,
kabili tayakatale ayakuulwa nakabili.
3Eco na bantu ba mitundu yamaka bakulakulumbanya,
eco bakalakutiinina na mu misumba ya bantu ba mishobo iyikali.
4Pantu ni kuli iwe abalanda babutukila,
pamo na bantu abashakwata uwakubafwa,
ni kuli iwe bashina mu nshita shabwafya.
Niwe bobamo imfula ya cimwela,
niwe cintelelwe bobamo icipuki ca kasuba.
Pantu abantu abakali babasansa nge mfula ye kanda ŋombe iyileuma pa cibumba,
5elyo besa nge cipuki ica mu ciswebebe.
Nomba we Yawe nautalalika tondolo abalwani besu,
nautalalika akawele ka bantu abakali,
nga filya fine icintelelwe ce kumbi citalalika akasuba akabalikisha.
Yawe akapekanya amaliila
6Pali luno lupili lwa Sioni epo Yawe umwine wa fita akatebeta bwino abantu ba mitundu yonsefye iya pano isonde. Pakaba amaliila aya fyakulya ifyawamisha nganshi, inama ishisuma no mwangashi uwawamisha. 7Ni pano pene epo akafumishapo ne cisalu icafimba abantu aba mitundu yonse, ne cisalu icakupa pa mishobo shonse. 8Yawe akamina no konaula ne mfwa ine umuyayaya. Akakumuna ifilamba mu menso ya bantu bonse, na pesonde ponse akasebulula abantu bakwe insoni.
Yawe nasosa umwine.
9Ilyo ifyo fintu fikacitika, elyo abantu bonse bakalatila abati, “Uyu e Lesa wesu, uo twalelolela ukuti atupusushe, e Yawe uyo twaletetekela. Ifwe twalemutetekela, e mulandu wine nomba tuleangila no kulasansamuka, pantu natupususha.”
Yawe akakanda abena Moabu
10 Ukuboko kwakwa Yawe kukatuusha pa lupili lwa Sioni, lelo abena Moabu bena bakanyantaulwapo, nga filya fine impimbili shinyantaulwapo muli citindi uuli mu mukanda. 11Bakalati baimya amaboko yabo, kwati bantu baleeshako ukowa, lelo Yawe ena akalabakumpila amaboko panshi pakubapwisha icilumba. 12Lesa akonaula amalinga yonse aya mu calo ca Moabu, akayawisha, kabili akayalangula panshi no kuyatobaula mu lukungu.