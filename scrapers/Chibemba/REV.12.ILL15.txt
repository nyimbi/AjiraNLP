Umwanakashi ne cisoka
1Elyo mu mulu mwamoneka icishibilo cacipeshamano ica mwanakashi, uufwele akasuba. Amakasa yakwe yanyantile pa mweshi, elyo ku mutwe afwele icisote cabufumu ica ntanda ikumi limo na shibili. 2Ali pa bukulu, nakomwa ne fumo, alekuuta no kukuuta ico aleumfwa ubukali ubwa pakupapa. 3Kabili mu mulu mwamoneka icishibilo cacipeshamano cimbi ica cisoka icakashika icikulu nganshi, ica mitwe cine lubali ne nsengo ikumi limo. Kabili pali cila mutwe, nacifwala icisote cabufumu. 4Elyo ku mucila waciko cakululula icipande cimo pa fipande fitatu ifya ntanda mu mulu, cashiponesha na pa calo. Kabili icisoka caisa iminina na pantanshi ya mwanakashi ilyo ali mukupapa, pakuti nga apapa cilye umwana. 5Awe umwanakashi apapa umwana mwaume uwakukwata amaka yakuteeka imishobofye yonse ne nkonto ya cela mu minwe. Lelo umwana baisa musompola, bamutwala na ku cipuna cakwa Lesa umwine. 6Umwanakashi wena afulumukila ku matololo ku ncende iyo Lesa amuteyanishishe. Kuli iyi ncende eko ali nokusungwa pa nshiku ikana limo ne myanda ibili na makumi mutanda, 1,260.
7 Elyo mu mulu namo mwabuuka inkondo. Mikaeli na bamalaika bakwe balalwisha icisoka. Icisoka naco na bamalaika baciko abasangu balabalwisha. 8Icisoka na bamalaika baciko abasangu tabakwete amaka, babatamfya, te bakumona icifulo mu mulu nakalya. 9Icisoka icikulu nganshi bacifwintila panshi. E cisoka cakale na kale ico beta Ciwa nangu Satana, ecibepaika abantu icalo conse. Bacifwinta panshi pano calo pamo pene na bamalaika baciko abasangu.
10 Elyo naumfwa ishiwi ilikalamba mu mulu lyasosa aliti,
“Nomba Lesa natupususha!
Nomba Lesa nalanga amaka yakwe no bufumu bwakwe!
Nomba Kristu wakwe nalanga amaka yakwe ayakuteeka!
Pantu uwaleiminina pa cinso cakwa Lesa, alesoselela bamunyinefwe ubwaca no bwaila,
nabamufwinta ukufuma ku mulu.
11Bamunyinefwe bacimfishe Ciwa ku maka ya mulopa wa Mwana wa Mpanga
na ku mashiwi yacishinka baleshimika.
Bena tabaletiina,
tabasakamene ukulufya ubumi bwabo no kufwa.
12Kanshi sansamukeni, mwe myulu na imwe mwe bekalamo!
We shamo nobe ku calo na kuli bemba!
Pantu Ciwa eshile kuli imwe nafulwa nganshi ico eshibe ukuti alifye ne nshita inono.”
13Ilyo icisoka casanga ukuti nabaciposa pa calo, calakonkafye umwanakashi ulya wapapile umwana umwaume. 14Uyu mwanakashi epakumupeela amapindo yabili aya cikapumpe icikalamba ayakuti apupukileko pakuya ku ncende yakwe mu matololo. Kuli iyi ncende eko akasungwa pa mwaka umo, imyaka ibili na umbi pakati pakumupususha ku cisoka. 15Elyo ku kanwa ka cisoka kwapongoloka amenshi kwati mumana, ukulola ukuli umwanakashi pakuti asendwe no mukuku wa menshi. 16Lelo umushili wayafwilishako umwanakashi. Wayasama wamina umumana walepongoloka ku kanwa ka cisoka. 17Icisoka epakufulilwa umwanakashi. Caima caya na mukulalwisha abana ba mwanakashi bambi bonse. Aba bantu e abo abasunga amafunde yakwa Lesa, kabili ababa bakambone aba pa mashiwi yakwa Yesu. 18Elyo icisoka caiminina pa lulamba lwa bemba.