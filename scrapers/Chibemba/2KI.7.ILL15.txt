1Lelo Elisha asosele ati, “Umfweni ishiwi lyakwa Yawe. Ifi efyo Yawe alanda ifyakuti, ‘Inshitafye nga ino ine mailo, icipimo cabunga bwa mukate bukalashitikwa pa ndalama shekeli umo, ne fipimo fibili ifya bale nafyo pa ndalama shekeli umo pa mpongolo ya mu Samaria.’”
2Cilolo uyo imfumu yashintililepo ukuboko aeba umuntu wakwa Lesa ati, “Mona, nangufye Yawe engesulako iminshi ya ku mulu, bushe ico ulelanda kuti cacitika?”
Elisha amwasuka ati, “Uli nokuimwena na menso yobe, lelo tauli nakulyako nangu cimo.”
Abena Aramu bafulumuka
3Nomba kwali abantu abaume bane abakwete ifibashi pa mpongolo yakwingilila mu musumba. Balandishanya abati, “Cinshi ico twakulaikalila pano mpaka ukufwa? 4Nga twati, ‘Natuleya mu musumba,’ icipowe emo cili, ninshi tuli nokufwa. Kabili nga twati, ‘Natwikale muno’ namo mwine tuli nokufwa. Kanshi ifwe natuleyafye ku nkambi ya bena Aramu no kuya cimba. Nga batulekako, tatwafwe. Nga batwipaya ninshi kufwafye.”
5Cilya akasuba kawa, baima baya na ku nkambi ya bena Aramu. Ilyo bafika ku mpela ya nkambi, basanga ukuti takuli umuntu nangu umo. 6Ici cacitike pa mulandu wakuti Yawe alilengele abena Aramu ukumfwa iciunda ca maceleta na bakabalwe elyo no mulongo uukalamba uwa fita, icalengele nokuti balande cila umo ku mubiye abati, “Moneni, imfumu ya bena Israeli nailomba imfumu sha bena Hiti na bena Egupto ukwisa tulwisha.” 7Kanshi epakwima no kubutuka mu nshita ya cungulo icakuti basha amatenti pamo na bakabalwe elyo na bapunda. Bashe inkambi umo yabela, bafulumuka pakupusushako ubumi bwabo.
8Abaume bafibashi bafika pa mpela ya nkambi, baingila na mwitenti limo. Balya no kunwa ifyo basangilemo, basendamo silifa, golide ne fyakufwala elyo baya fifisa. Babwela baisa ingilila mwitenti limbi, namo basendamo ifintu, nafyo baya fisa.
9Elyo balandishanya abati, “Ifi tulecita tefisuma iyoo. Buno bushiku bwa lyashi ilisuma nganshi nomba nifwefye fweka tulisungilile. Nga cakuti twaikala mpaka bwaisaca bali nokutukanda. Natuleyafye nombaline mukwishibisha aba kwisano.”
10Kanshi epakuya bilikisha kuli bakalinda wa mpongolo ya musumba abati, “Twaciya ku nkambi ya bena Aramu elyo twasanga ukuti tamushele umuntu nelyo umo, nangu ciunda ca muntu kanofye bakabalwe na bapunda abakakilwe elyo na matenti yashelefye umo yabela.”
11Bakalinda wa mpongolo basalanganya amashiwi, kabili mukwangufyanya yafika na kwisano.
12Imfumu yabuuka ubushiku no kweba bacilolo aiti, “Nalamweba ico abena Aramu bacitile ifyo. Nabeshiba ukuti ifwe tuli ne cipowe, kanshi bafuminepofye pa nkambi nabaya belama mu mpanga, pantu batontonkenye ukuti cacine tuleisa fuma mu musumba pakuti bese batwikate abatuntulu elyo baye ingilamo.”
13Cilolo umo ayasuka ati, “Salenipo abaume bamo basendepo bakabalwe basano pa bashelepo mu musumba. Apo aba abashelepo bali nokuculafye mu musango umo wine ngo wa bantu bonse abaloba kale, eico natubatume baye shininkisha ificitike.”
14Kanshi epakusala amaceleta yabili na bakabalwe bayako, ne mfumu yabatuma kukukonka ifita fya bena Aramu. Yakonkomesha bakensha wa maceleta ukuti, “Kabiyeni muye fwailisha ificitike.”
15Nabo bakonka ukuya shinta na ku mumana wa Yordani, kabili basanga ukuti umusebo onse nabaponaishamo ifyakufwala ne fipe ifyo abena Aramu baleposa pakubutuka. Kanshi inkombe epakubwela no kwisa eba imfumu. 16Elyo abantu bonse baima baya tapa ifipe mu nkambi ya bena Aramu. Kanshi icipimo ca bunga bwa mikate calashitwa pa ndalama shekeli umo, ne fipimo fibili ifya bale nafyo pa ndalama shekeli umo, ngefyo shiwi lyakwa Yawe lyalandile.
17Nomba imfumu yabikile cilolo ulya yashintilishe pa kuboko kwakwe ukuba umukalamba wa pa mpongolo. Elyo abantu pakupita baisa munyantaula mpaka afwa, ukulingana nefyo umuntu wakwa Lesa asobele ilyo imfumu yaile ku ŋanda kumwakwe. 18Na mu cine, cacitike umo umuntu wakwa Lesa aebele imfumu ati, “Mailo pa nshita nga ino ine, icipimo ca bunga bwa mikate bukalashitikwa pa ndalama shekeli umo, ne fipimo fibili ifya bale nafyo pa ndalama shekeli umo pa mpongolo ya mu Samaria.”
19Cilolo aebele umuntu wakwa Lesa ati, “Mona, nangufye Yawe engesulako iminshi yonse iya ku mulu, bushe iwe ico walanda kuti cacitika?” Umuntu wakwa Lesa ayaswike ati, “Uli nokuimwena na menso yobe, lelo tauli nakulyako nangu cimo.” 20Kabili ifi fine efyacitike kuli ena, pantu abantu bamunyantawilile pa mwinshi wa mpongolo, epo afwila.