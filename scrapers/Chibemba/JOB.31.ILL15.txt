Yobo ayebelela umwine
Yobo
1“Ine nalipangana na menso yandi,
ukukana kumbwa umukashana.
2Nomba kwena bushe fintu nshi ifyo Lesa uwa mu mulu alambula abantu?
Ni finshi ifyo Umwine wa maka yonse abikila abantu?
3Bushe tasungila abalufyengo ishamo,
abantu babi nabo ifinkunka?
4Bushe Lesa tamona imyendele yandi,
no kupenda intampulo shandi shonse?
5“Nalapa ine ukuti nshatala mbepa bufi,
kabili nokuti nshatala ncenjesha abantu.
6Lekeni Lesa ampime pa cipimo icishibepa,
pakuti ashininkishe ukuti ndi wakaele.
7Nga cakuti amakasa yandi yatala yafuma mu nshila,
no mutima wandi watungululwa na menso yandi,
nangu iminwe yandi yaba iyakowela,
8lyena lekeni bambi ebo balye icuma candi,
nefyo nalima fine bafinukule.
9“Nga cakuti ine nalitala nkumbwa umwanakashi,
nangu ukuya ndebendela pa mwinshi wa munandi,
10lyena ninshi umukashi wandi naye mukutebeta bambi,
kaye mukulasendama no mwaume umbi.
11Pantu nga nalicita ububi ubwabipisha,
calinga ukupeelelwapo umulandu.
12Caba ngo mulilo uwoca mpaka waonaula,
uwingoca na fyonse ifyo ine nakwata.
13“Ine nga nalifyengele ababomfi bandi abaume nangu abanakashi,
lintu baleilishanya palwa ine,
14ninshi kuti nacita shani ilyo Lesa akema?
Ni finshi ifyo nkasuka ilyo Lesa anjipusha?
15Lesa ewamumbile, na babomfi bandi ni Lesa ewababumbile,
ni Lesa fye umo wine ewatubumbile munda muli banyinefwe.
16“Ine nshatala nkaana ukwafwa abalanda mufyo bakabila,
kabili nshatala ndekelesha bamukamfwilwa.
17Ine nshatala ndya umukate neka,
ukwabula ukuti abana banshiwa nabo balyeko.
18Pantu ukufuma ku bwaice bwandi ndela abalanda ngo mufyashi,
no kutungulula banamfwilwa ukutulafye apo nafyalilwa.
19Ilyo nalemona umuntu uushikwete icakufwala,
nangu umuntu uulekabila icakufimbana,
20ine nalemupeelako icakufwala icisuma icapikulwa ku masako ya mpaanga shandi.
Na onse uo napeela, alentotela no mutima wakwe onse.
21Nga cakuti nalimishe amaboko yandi pa bana banshiwa,
ico njishibe ukuti ndecimfya mukulubulula,
22ninshi ukuboko kwandi kupapukile pa kubeya,
kususulweko palya pene kwaikatila ku mubili.
23Umwenso wanjikata pantu ubukali bwakwa Lesa kuti bwanjishila,
kabili pa mulandu wakutiina ubucindami bwakwa Lesa, teti ncite ifi fintu.
24“Nga cakuti natetekela muli golide,
no kweba golide wine wine nati, ‘Iwe niwe bucingo bwandi.’
25Nga cakuti nacita icilumba pa mulandu wa cuma candi icafulisha,
no kuitakisha pa cuma ico iminwe yandi yanonka.
26Nga cakuti namona ubucindami bwa kasuba ilyo kabalika,
no kumona ukuyemba kwa mweshi uupita mu mulu.
27Bushe ifi efyakukubula umutima wandi,
pakuti ndefipakata mu bumfisolo?
28Ifi fyonse kuti fyaba ububifi ubukalamba ubwakupingwilwapo,
pantu ninshi nakaana Lesa uwa mu mulu.
29“Nga cakuti ndasansamuka pakumona ifyo abalwani bandi basheme,
nangu ukusekelela pakumona ifyo basanshilwe,
30awe ine nshatala ndeka ululimi lwandi ukuti lulebifya,
nshatala nduleka ukulatipwila abantu,
nangu ukufwaya ukuti bafwe.
31Nga cakuti abantu ba mwitenti lyandi tabatala abasosa abati,
‘Takwaba umuntu nelyo umo uo Yobo tapeelako akamunani akasuma.’
32Takwatala akuba umweni uwasendama panse,
pantu umwinshi wa ŋanda yandi wabafye uwacenama ku balendo.
33Nga cakuti ndafisa abantu bumpulamafunde bwandi nge ficita bambi,
pakusunga ububifi mu mutima wandi,
34pa mulandu wakutiina icintubwingi,
no mwenso wakutiinwa ukusuulwa ku ndupwa,
eco natalalile tondolo no kufilwa ukufumina panse.
35Iye bushe nani uwingansoselako pakuti Lesa aŋumfwe,
pantu ine nomba nalanda fyafula.
Umwine wa maka yonse eo cashalila ukuti nomba anjasuke,
leteni umulwani wandi alembe pe pepala amashiwi ya kumpeelelapo umulandu.
36Ilyo ipepala kuti nalibika pa kubeya kwandi,
kuti nalifwala nge cisote ca pa bufumu.
37Ndi nokuya londolola kuli ena pa myendele yandi yonse,
nkaya ngo musambashi mukumukumanya.
38“Nga cakuti impanga yandi yalandubulwisha,
na menshi ya mu mifolo kuti yaba nge filamba,
39nangu nga cakuti ndya ifisabo fyabamo ukwabula ukulipila ababomfi,
nangu ukufyenga imitima ya bantu,
40ninshi lyena lekeni imyunga eyo yamenemo mu cifulo ca ŋanu,
muleke ne ndao esho shimene mu cifulo ca bale.”
Apa epapela amashiwi yakwa Yobo.