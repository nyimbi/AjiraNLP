Abakulinda pa mpongolo
1Ifi efyali mpuka sha bakalinda wa pa mpongolo.
Ukufuma ku bena Kora ni Meshelemia umwana wakwa Kore uwa pa bana bakwa Asafu.
2Kabili Meshelemia alikwete abana.
Uwantanshi ali ni Sakaria,
uwacibili ni Yediaeli,
uwalenga batatu ni Sebadiya,
uwalenga bane ni Yatinieli,
3uwalenga basano ni Elamu,
uwalenga mutanda ni Yehohanani,
no walenga cine lubali ali ni Eliehoenai.
4Obedi Edomu nao alikwete abana.
Uwantanshi ali ni Shemaiya,
uwacibili ni Yehosabadi,
uwalenga batatu ni Yoa,
uwalenga bane ni Saka,
uwalenga basano ali ni Netaneli,
5uwalenga mutanda ni Amieli,
uwalenga cine lubali ni Isaka,
no walenga cine konse konse ni Peuletai,
pantu Lesa alimupaalile.
6Shemaiya umwana wakwe nao alikwete abana abaume abali intungulushi ya mu ŋanda yakwa shibo pantu bali impalume ishakosa. 7Bamwana Shemaiya amashina yabo ni Otini, Refaeli, Obedi na Elisabadi, na bamunyina Elihu na Semakiya nabo bene bali impalume ishakosa. 8Bonse aba bafumine mu lupwa lwakwa Obedi Edomu. Bena na bana babo pamo bali impalume ishakosa kabili na maka ayakubomba imilimo. Bonse pamo mu lupwa lwakwa Obedi Edomu bali amakumi mutanda na babili (62). 9Meshelemia ali na bana abaume na bamunyina ikumi limo na cine konse konse (18), abantu abakosa.
10Kabili Hosa, umwina Merari, alikwete abana. Shimuri ewantanshi nangu cali ukuti tewali ibeli, 11lelo wishi ewamubikilepo ukuba uwantanshi.
No wacibili ni Hilikiya,
uwalenga batatu ni Tabalia
no walenga bane ali ni Sakaria.
Abana na bamunyina wakwa Hosa bali ikumi limo na batatu (13) bonse pamo.
12Ishi mpuka sha bakalinda wa pa mpongolo, ukupitila mu ntungulushi shabo, shali ne milimo yakubomba mu ŋanda yakwa Yawe, filya fine cali kuli bamunyinabo. 13Balebomfya ukupendula pali cila mpongolo, umwakonkanine indupwa sha bashibo.
14Ukupendula kwa pa mpongolo ya ku kabanga kwaponene pali Shelemiya.
Elyo bacita ukupendula pa mpongolo ya ku kapinda ka ku kuso nako kwaponena pa mwana wakwe Sakaria, umuntu uwacenjela mukupanda amano.
15Ukupendula kwa pa mpongolo ya ku kapinda ka ku kulyo kwaponena pali Obedi Edomu, elyo ukupendula kwa pa ŋanda iya butala kwaponena pa bana bakwe.
16Ukupendula kwa pa mpongolo ya ku masamba ne mpongolo ya pa Sheleketi iyabelele pa musebo wa pamulu, kwaponena pali Shupimu na Hosa.
Bakalinda balelinda apalungatene. 17Cila bushiku kwaleba abena Levi mutanda pa mpongolo ya ku kabanga, bambi nabo cila bushiku pa mpongolo ya ku kapinda ka ku kuso, bambi bane nabo pa mpongolo ya ku kapinda ka ku kulyo elyo pa ŋanda ya butala paleba bakalinda babili pa nshita imo. 18Elyo ukuya ku masamba kwali bane abalelinda pa musebo, bambi nabo babili pa mpongolo pene. 19Ifi efyali mpuka sha bakalinda wa pa mpongolo abafumine mu ndupwa shakwa Kora na Merari.
Abakusunga icipao na bacilolo bambi
20Abena Levi banabo bambi ebali ne milimo yakusunga icipao ca mu ŋanda yakwa Lesa elyo no kusunga icipao ca fipe abantu baletuula. 21Abana bakwa Ladani, bali ni nkonkani shakwe mu bena Geshoni, kabili ebali intungulushi sha mayanda ya bashibo mu lupwa lwakwa Ladani umwina Geshoni. Umo ali ni Yehieli. 22Bamwana Yehieli bali ni Setamu na munyina Yoeli. Ebali abakumona pa milimo ya bakusunga icipao ca mu ŋanda yakwa Yawe.
23Abafumine mu bena Amuramu, abena Isa, abena Hebuloni elyo na bena Usieli bali ni aba.
24Shubaeli umwana wakwa Geshomu, mwana Mose, ewali cilolo mukalamba wa bakusunga icipao. 25Abali bamunyina ukupitila muli Eliese, uwafyele Rehabia, nao uwafyele Yeshaiya wishi wakwa Yoramu nao wishi wakwa Sikiri nao wishi wakwa Shelomiti. 26Shelomiti na bamunyina ebali ne milimo yakusunga ifintu ifyaletuula imfumu Davidi ne ntungulushi sha mayanda ya bashibo ishali e bakalamba ba pa fita amakana (1,000) na bakalamba ba pa fita imyanda (100) elyo na bakalamba bambi aba fita. 27Fimo pa fitapwa ifyapokelwe mu nkondo nafyo bafituulile ku mulimo wakuwamisha iŋanda yakwa Yawe. 28Kabili na fyonse ifyo Samwele uwali kamona atuulile, ne fyatuulile Saulo mwana Kishi, Abune mwana Neri na Yoabu mwana Seruiya elyo na fyonsefye ifyatuulilwe, fyapeelwe mukusungwa mu maboko yakwe Shelomiti na bamunyina.
29Ukufuma ku bena Isa ni Kenaiya na bana bakwe ebapeelwe imilimo iya kunse ya ŋanda yakwa Lesa, bena bali ni bacilolo elyo na bapingushi ba pali Israeli.
30Ukufuma ku bena Hebuloni ni Hashabiya na bamunyina ikana limo ne myanda cine lubali (1,700), abantu abakosa, ebalebomba imilimo yonse iyakwa Yawe. Kabili ebakutumika imfumu mu Israeli kwisamba lya mumana wa Yordani. 31Palwa bena Hebuloni, Yeria ewali intungulushi umo batantamine ukulingana ne cifyalilwa ca bashibo. Mu mwaka walenga amakumi yane (40) uwakwa Davidi pa bufumu, bafwailishe mu ndupwa sha bena Hebuloni elyo basangamo impalume ishakosa ku Yaseri wa mu Gileadi. 32Yeria akwete bamunyina amakana yabili ne myanda cine lubali (2,700), abali abaume abakosa kabili abali intungulushi sha mayanda ya bashibo. Imfumu Davidi yabapeele ukulatungulula abena Rubeni, abena Gadi na citika wa luko lwakwa Manase pa milimo yakwa Lesa elyo na pa fya milandu ya mfumu.