Yawe aonaula utulubi twa mu Babiloni
1Akalubi ketwa Beli nakakontama,
na kalya ketwa Nebo nakenama,
nomba batulonga pali bapunda,
no kusendwa nge fipe pa fitekwa ifishikwete maka.
2Bainama no kukontamina panshi,
nabafilwa ukupusushako ifipe,
utulubi twine tulya twasendwa muli bunkole pamo nabo.
3“Umfweni kuno, mwe ba ŋanda yakwa Yakobo,
imwe mwe bantu bonse mwe ba ŋanda yakwa Israeli abashalapo.
Mwebo nasungilila ukutula ilyo mwaimitwe,
kabili nine musunga ukutula apo mwafyalilwa.
4Ala nine Lesa wenu, no kuba efyo nakulaba,
nakulamusunga ukushintafye na ku bukote bwenu,
ukushintafye napo ku mitwe yenu kukabuutila tuutu ku mfwi.
Nine namubumba, no kumusunga nine wine nakulamusunga.
Nine wine nakulamwafwako no kulamupokololako.
5“Nga nani mwingampalanyako, nangu ukuninganyako?
Bushe kwalibako umo uwakuti mwampalanyako nangu ukulaninganyako?
6Abantu balafukumuna golide muli batumba babo,
no kulapima silifa wabo pa cipimo.
Balafwaya kafula umo,
no kumulemba incito iyakubengelako umulungu,
elyo batini uo wine eo kabili balafukankilako pakukapepa.
7Balawimya no kuusendela pa mabeya,
no kuya ubika apo wikala, tauselapo nakalya.
Ukufuma pali ilya ncende teti umone ukuiseshapo nakalya.
Elyo umo nangu aupapate shani nakalya tewakwasuka,
kabili teti umupususheko ku kucula kwakwe nakalya.
8“Ala muleibukisha uyu mulandu mwe babifi ba bantu mwe,
muletontonkanya bwino ifyo ine nacita.
9Muleibukisha ifintu ifyacitike kale,
epakuti muleshininkisha ukuti ine nekafye, nine Lesa,
nokuti takwaba nelyo umo uo twingalingana nankwe.
10Ukutulafye na ku citendekelo,
awe ine ndasoselapo kabela ifili nokubako.
Ukutulafye na ku kale,
ine ndalondolwelapo libela ifili nokucitika.
Ndasosa ukuti ifyo ine mpanga ukucita, ninshi fili nokucitika.
Ine ndacita fyonse ifyo ndefwaya ukucita.
11Nketa kapumpe ukufuma ku kabanga,
umuntu uukafuma ku calo cakutali.
Uyo muntu wakutali eukesa mukucita ifyo ine napanga ukucita.
Ifi efyo napekanya, no kucitika efikacitika.
12Umfweni kuno, mwe bantu bakosa imitwe,
mwe bantu ababa ukutali no bololoke.
13Ala ubololoke bwandi ine nimbupalamika,
tapakokole na kukokola iyoo.
Ine nshapose nshita pakupususha abantu bandi.
Ine nkapususha Sioni,
nkabika ubucindami bwandi pa bena Israeli.”