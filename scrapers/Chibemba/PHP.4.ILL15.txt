Paulo abacincisha
1Kanshi bamunyinane, ala nalimutemwa, kabili ndamufuluka nganshi. Ala mulansansamusha, kabili ndomfwa icilumba nganshi pali imwe. Bamunyinane mwe batemwikwa bandi, kanshi ifi efyo muli nokuba abakosa ico mwampana ne Mfumu.
2Yuodia na Suntuke ndemupapata ukuti muleumfwana apo bonse mwaampana ne Mfumu. 3Na iwe we mubomfi munandi icine cine, ndefwaya ukuti uleyafwilishako aba banamayo. Balibombesha nganshi pamo na ine mukusalanganya Imbila Nsuma, pamo na Kelementi na babomfi banandi bonse, abo amashina yabo yaba mu citabo cakwa Lesa ica bomi.
4Lyonsefye mulesansamuka ico mwaampana ne Mfumu. Nabwekeshapo ukulanda nakabili, mulesansamuka!
5Mube abamutembo kuli bonse. Imfumu ili mupepi. 6Mwilasakamikwa ne cintu nelyo cimo, lelo mu fintu fyonse mulelomba Lesa mu mapepo no kumutasha pali fyonse ifyo mulekabila. 7Elyo no mutende wakwe Lesa, uwacila amano ya bantu, ukasunga bwino bwino imitima yenu na mano yenu ico mwaba muli Kristu Yesu. 8Pakulekelesha bamunyinane, mubike imitima yenu yonse pa fintu ifyacishinka ne fyakumutashishapo, ekutila ifyawamisha, ifyacindama, ifilolelemo, ifisuma nganshi, ifyo abantu bengatemwa ne fyakuleta umucinshi. 9Mulecita ifintu ifyo mwasambilile kuli ine nefyo namufundile, fyonse ifyo nalelanda nefyo nalecita. Kabili na Lesa wamutende akulaba na imwe.
Paulo abatasha pa bupe bwabo
10Imfumu nailenga ukuti nsansamuke nganshi pantu panuma ya nshita iyikalamba, nakabili namukwata ishuko lyakulanga ukuti mwalinsakamana. Nshiletila mwalilekele ukunsakamana, lelo nicofye mushakwete ishuko lyakulanga ifyo. 11Nshilelanda ifi ico nshikwete ifyo ndekabila. Ine calishibila ukwikala notu twine nkwete. 12Nalishiba ifyo ukukabila kwaba, elyo nalishiba nefyo ukukwata ifingi nako kwaba. Nalisambilila inkaama yakubelesha ifyakwikala mu misango yonse, cibe ni mukukwata ifingi nangu ni mukukwata utunono. 13Ine kuti nacita fyonse ku maka Kristu ampeela.
14Lelo kwena mwawemye nganshi pakungafwa mu macushi yandi. 15Imwe mwe bena Filipi mwalishibafye bwino ukuti ilyo nafumine ku Makedonia mu nshikufye shilya shine ilyo natampile ukubila Imbila Nsuma, tapali lukuta nelyo lumo ulwangafwileko, kanofye imwe nimwe twaampene na imwe mu fyakupeela na mu fyakupokelela. 16Ilyo nali mu Tesalonika mwalintumine ifyakungafwako ifyo nalekabila ukucila na pa muku umo. 17Kanshi nshilefwayafye ukulapokelela ubupe, lelo kuti nafwaya ukumona ukuti icipao cenu cilundulukilakofye. 18Nalipokelela fyonse ifyo mwampeela, nomba naficilapo! Epafulodito alindetela ifya bupe bwenu fyonse, kanshi nomba ninkwata fyonse ifyo nalekabila. Ala ifya bupe bwenu fili kwati mutuulo uwa cena cisuma, kuli Lesa ilambo ilyo apokelela ne nsansa. 19Kabili Lesa wandi mu bukankala bwa bucindami bwakwe akulamupeela fyonse ifyo mulekabila pa mulandu wakwa Kristu Yesu. 20Lesa wesu kabili Shifwe nalelumbwa pe na pe! Ameni.
Ukuposha kwa pakusondwelela kalata
21Ndeposha abamushilo bonse, ababa muli Kristu Yesu. Bamunyinefwe ndi nabo kuno balemuposha. 22Abamushilo bonse tuli nabo kuno balemuposha, elyo nabekala kwisano lyakwa Kesalo nabo bamuposha nganshi. 23Icikuuku ca Mfumu Yesu Kristu cileba na imwe bonse.