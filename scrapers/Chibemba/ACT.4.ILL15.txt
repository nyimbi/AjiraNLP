Petelo na Yoani mu cilye cikalamba ca Bayuda
1Bashimapepo no mukalamba wa fita fyakulinda Itempele, na Basaduki baishile kuli Petelo na Yoani ilyo balelanda ku bantu. 2Baisa nabafulwa, ico aba basole balefunda ukuti Yesu alishukuka ku bafwa. Ukufunda ifi, ekufundafye nokuti abafwa bakashukuka. 3Awe babekata, nomba ico bwalaila babaposa mu cifungo mpaka bwaca. 4Lelo abengi abaumfwileko ifyo balefunda, basumina. Awe ne mpendwa ya baume abasumine yaba ni cikanga amakana yasano (5,000).
5Cilya bwaca, intungulushi sha Bayuda, abakalamba na bakafundisha bamafunde balongana mu Yerusalemu. 6Bateka icilye pamo na Anosi Shimapepo mukalamba, na Kayafa na Yoani na Alekisandilia na bonsefye aba mu lupwa lwa bashimapepo bakalamba. 7Baiminika Petelo na Yoani mu lwalala, elyo balabepusha abati, “Bushe maka nshi mucitileko ici cintu? Nangu bushe maka yakwani mwabomfeshe?” 8Elyo Petelo aisulamo na Mupashi Wamushilo, alabeba ati, “Imwe mwe ntungulushi na bakalamba ba bantu! 9Ifwe ilelo nga muletulubulwisha, ni pa mulimo usuma tubombele uwakuposha umuntu uwali icite. 10Kanshi imwe bonse, mwishibe ukuti uyu muntu uwiminine pano napolafye bwino, apolele ku maka yakwa Yesu Kristu umwina Nasaleti, uo mwatanike. Nomba Lesa alimubusha ku bafwa. 11Uyu Yesu eo calembwapo ukuti,
“‘Ilibwe ilyo imwe bakakuula mwasuulile,
elyaisa ba ilyakwikasha petungi.’
12“Ni kuli Yesu fye eka eko twingamona ukupusuka. Pantu tapaba na umbi pano isonde, uo Lesa apeela ku bantu uwaba na amaka yakuti tumone ukupusukilamo.”
13Cilya bashicilye bamona ifyo Petelo na Yoani bapamine pakulanda, abantu bafyefye abashasambilila, awe cabapesha amano. Elyo bailuka ukuti aba bantu baleenda na Yesu. 14Awe bafilwa ne fyakusosapo, nga neco bamona no muntu wapolele ali pamo na Petelo na Yoani. 15Kanshi epakweba abasole ukufumina panse. Bashicilye bena bashala balelanshanya. 16Balaipushanya abati, “Tulecita shani aba bantu? Abantu bonse mu Yerusalemu nabeshiba ukuti aba bantu nabacita icishibilo icacipeshamano. Na ifwe bene tekuti tukaane. 17Nomba pakulesha ici cintu ukusalanganina ku bantu natubebekeshe ukuti tabali nakulanda ku muntu nelyo umo pali Yesu.” 18Kabili babeta mu cilye. Balabakonkomesha abati, “Tecakwesha nelyo panono ukulalanda, nangu ukulafunda pali Yesu.”
19Nomba Petelo na Yoani bayasuka bashicilye abati, “Pinguleni mwe bene, icalungama cinshi? Bushe kubeela imwe, nangu kubeela Lesa? 20Awe ifwe tekuti tuleke ukulanda pa fintu ifyo ifwe fwe bene twaimwena no kuyumfwila.” 21Bashicilye, pakubalesha babebekesha pa maka nganshi, elyo babaleka balaya. Tabamwene umulandu wakubakandilapo, pantu abantu bonse balelumbanyafye Lesa pa cipeshamano bacitile. 22Elyo no muntu wine baposeshe muli ici cishibilo, alicilile ne myaka amakumi yane iyakufyalwa.
Abasumina balomba Lesa ukuti baleshipa
23Apopenefye ilyo icilye cabalekelemo, Petelo na Yoani babwelelemo ku banabo. Baya bashimikilako na fyonse ifyo bashimapepo bacindami na bakalamba babebele. 24Ilyo baumfwa umulandu, awe bonse capamo balapepa Lesa, abati, “Kabumba, we mwine wa mulu ne calo na bemba na fyonse ifyabamo. 25Niwe ku maka yakwa Mupashi Wamushilo walengele icikolwe cesu Davidi umubomfi obe atile ati,
“‘Cinshi ico Abenafyalo balalulunkanina,
ne mishobo ileicushafye mu mapange yaiko?
26Ishamfumu sha pano isonde shileipekanya ku bulwi,
na bakateeka nabo nabalongana pamo,
balepangila Imfumu no Musubwa wakwe.’
27 “Pantu Herodi na Pontio Pilato balongene pamo na Benafyalo na bena Israeli muno Yerusalemu. Balapangila na Yesu umubomfi obe uwamushilo, umusubwa obe. 28Kwena bena balongenefye kukufikilisha ifyo iwe we Lesa ku maka yobe na ku mano yobe ifyo wapangile ukuti fili nokucitika. 29Kanshi nomba we Mfumu, lolesha pa mapange yabo. Afwako abasha bobe, uleke balefunda amashiwi yobe ukwabula umwenso. 30Tambalika ukuboko kobe kukundapa. Cita ifinjelengwe ne fishibilo ku maka yakwa Yesu, umubomfi obe uwamushilo.” 31Cilya bapwafye ukupepa, iŋanda balongenemo yalatenta. Elyo bonse baisulamo na Mupashi Wamushilo. Batampa no kulafunda amashiwi yakwa Lesa ukwabula umwenso.
Ifyuma bakwete fyali fya bonse
32Ibumba ilya basumina lyalifye ilya mutima umo na mano yamo yene. Tapali no wakulatila, “Ifyuma nakwata fyandifye neka.” Nomba fyonse ifyo cila muntu akwete, fyali fya bonse. 33Abasole bena balebikapofye ukwiminina na maka pali bukambone bwa kushukuka kwa Mfumu Yesu. Ne cikuuku cakwa Lesa cali pali bonse bene nganshi. 34Takwali uwakukabila akantu mwibumba lyabo. Bonse abakwete amabala nangu amayanda balefishitisha. Elyo indalama balemonamo, 35baleleta ku basole. Elyo bashakanya kuli bonse ukulingana nefyo cila muntu alekabila.
36Kanshi kwali umuntu umo uwa mu luko lwa bena Levi, ishina lyakwe ni Yosefu. Afyalilwe mu cishi ca Saiprasi. Abasole bena balemwita Banaba emukutila, “Umuntu wacikoseleshi.” 37Uyu muntu alikwete ibala, elyo ashitisha. Indalama amwenemo, ashileta ku basole.