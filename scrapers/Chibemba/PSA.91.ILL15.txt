1Uyo onse uwikala mu nsakwe yakwa Lesa mukulu
akatuusha mu cintelelwe ca Mwine wa maka yonse.
2Nkalalanda palwakwa Yawe nati,
“Eo ngubamo kabili e linga lyandi,
muli Lesa wandi emo nacetekela.”
3Ala ali nokukupususha ku busanso bonse ubo ushenekele,
na ku finkunka fyonse ifyabipisha.
4Akulakukupa amasako ya mapindo yakwe,
kabili no kuuba emo wakulauba,
icishinka cakwe ecikaba inkwela yobe iyakukucingililako.
5Tawakulatiina nangu cimo mu nshita ya bushiku,
nangu imifwi balefwinta mu nshita ya kasuba,
6nangu icikuko icipita ubushiku,
nangu icinkunka icisa akasuba pakati.
7Nangu bambi ikana limo (1,000) bawile uku noku,
nangu bambi ikana limo (1,000) bawile ku kulyo kobe,
iwe tapakabe icakukukumyamo.
8Uli nokulamonafye na menso yobe,
uko ababi balekandwa.
9Nga wacita Yawe ukuba ilinga lyobe,
ninshi muli Lesa Mukulu emo wakulauba,
10kanshi teti kube nelyo cimo icakukuponena,
ne cinkunka teti cipalame kwitenti lyobe.
11Pantu ena akakonkomesha bamalaika bakwe ukulakubaka,
no kulakusunga konse uko uleya.
12Bakalakusendela mu minwe yabo,
pakuti tauipunwine ulukasa ku libwe.
13Ukalanyanta pa nkalamo na pali ngoshe,
no kulanyanta pali mukutu na pa cisoka.
14Lesa aleti, “Ine nakulamupusushako pantu antemwa,
no kumupokololako apo acindika ishina lyandi.
15Ilyo alilila kuli ine nakulamwasuka,
na pa nshita akwata amacushi nakulaba nao.
Nakulamupokololako no kumucindamika.
16Ine ndi nokumwikusha pakutantalisha ne nshiku shakwe ishakwikala pano calo,
kabili cine cine nkamulanga ne pusukilo lyandi.”