Yesu asobela ukonaika kwe Tempele
(Mateo 24:1-2; Luka 21:5-6)
1Nomba cilya Yesu alefuma mwi Tempele, umusambi wakwe umo amwebele ati, “Kafundisha, shimona ifimabwe ubukulu! We fikuulwa ubusuma!” 2Yesu amwasuka ati, “Bushe nifi fikuulwa fikalamba ulemona? Ala tapakashale libwe nangu limo pa mulu wa libiye, yakabongololwafye yonse.”
Kukesa ubwafya na amacushi
(Mateo 24:3-14; Luka 21:7-19)
3Kabili cilya Yesu ekele pa lupili lwa Miolifa apalungatana ne Tempele, elyo Petelo, Yakobo, Yoani na Andele balamwipusha ilyo bali beka abati, 4“Twebeko, bushe ifi fintu fikabako lilali? Elyo kabili cishibilo nshi tukeshibilako ukuti ifi fintu fyalafikila?” 5Elyo Yesu atendeka ukubeba ati, “Mulecenjela pakuti umuntu nangu umo ekamubepaika. 6Pantu abengi bakesa balesosa abati, ‘Nine Kristu,’ kabili bakabepa abengi. 7Elyo mukomfwa inkondo ne ntulubundi sha nkondo, mwikasakamikwa. Ifi fintu fili nokucitika, lelo ukupwa kwa calo ninshi takulati. 8Pantu umushobo umo ukemina umushobo ubiye, elyo ne mfumu imo ikemina imfumu ibiye. Kukaba ne finkukuma mu ncende ishalekana lekana, kabili kukaba ne fipowe. Ifi fyonse fikabafye icitendekelo ca macushi.
9“Eico imwe mube abailukila. Pantu bakamutwala mu filye, kabili bakamuma ifikoti mu masinagoga. Bakamulubulwisha ku balashi na bashamfumu pa mulandu wa ine, pakuti mukabe bakambone bandi. 10Lelo ilyo ukupwa kwa calo takulafika, Imbila Nsuma ili nokubala yashimikilwa ku mishobo yonse. 11Kabili ilyo bakalamwikata no kumusenda kukumulubulwisha, mwikalasakamana umwakuya landila. Mukalelandafye ifyo mwalangililwa pa nshita ine iyo, pantu temwe mukalalanda, lelo ni Mupashi Wamushilo eukalalanda. 12Munyina akepaisha munyina, wishi nao mwane. Abana bakemina abafyashi babo no kubepaisha. 13Abantu bonse bakamupata pa mulandu wa ine. Lelo uukashipikisha mpaka na ku mpela, eukapusuka.
Amacushi yacipeshamano mu Yerusalemu
(Mateo 24:15-28; Luka 21:20-24)
14 “Ilyo mukamona umupamba wabonaushi, uli mu ncende ushili nakubamo, (uulebelenga naeluke) elyo abakaba mu Yudeya bakafulumukile ku mpili. 15Uukaba pa mutenge wa ŋanda yakwe, ekeka ukuti aye buula ifintu fyakwe mu ŋanda. 16Uukaba mwibala, ekabwela kukubuula insalu shakwe. 17We shamo we ku banakashi abakaba pabukulu na bakalaonsha abana muli shilya nshiku! 18Mulelomba Lesa ukuti ifi fintu fiikacitika mu nshita yampepo. 19Pantu ukufumafye apo Lesa abumbile icalo ukufika na pali nomba, tapatala apaba, kabili takwakatale akuba ubucushi ubwabipisha ngobo. 20Kabili Imfumu aikaanacefyako isho nshiku, nga tekuti kube muntu nangu umo uwingapusuka. Lelo pa mulandu wa basalwa abo yaisalila iyine, yalicefyako isho nshiku.
21“Elyo kabili umo nga amweba ati, ‘Moneni, Kristu uyu ali kuno, nangu moneni ulya ali kulya!’ mwikasumina. 22Pantu kukamoneka bakristu babufi na bakasesema babufi. Bakalacita ifishibilo ne finjelengwe ifyakubepaikilako na basalwa nga cingacitika. 23Kanshi imwe mube abailukila, namusokako libela.
Ukubwela kwa Mwana wa muntu
(Mateo 24:29-31; Luka 21:25-28)
24 “Nomba muli isho nshiku, ilyo ubo bucushi bukapita, elyo akasuba kakafiita, umweshi nao ukaleka ukubalika, 25intanda nasho shikapona ku mulu, na maka ya mu mulu yakatenkana. 26Elyo bakamona Umwana wa muntu uko aleisa mu makumbi na maka nganshi no bucindami. 27Elyo akatuma bamalaika kukulonganika abasalwa bakwe, ukufuma ku tupinda tonse tune utwa pano isonde, ukutula ukwatendekela isonde ukufika noko wapelela umulu.
Icishibilo ca mukunyu
(Mateo 24:32-35; Luka 21:29-33)
28“Kanshi ku mukunyu eko musambilile. Imisambo yauko itila nga yapuka ululembelya, ninshi mwaishiba ukuti amainsa yali mupepi. 29Eifyo fine na imwe, nga mwamona ifi fintu fyalacitika, ninshi mukeshibe ukuti Kristu ali mupepi, alifye pa mwinshi. 30Ndemwebe cine cine ukuti, ino nkulo tayakapite, ninshi ifi fintu fyonse fyalicitika. 31Umulu ne calo fikonaika, lelo amashiwi yandi yena tayakonaike iyoo.
Mulelola pantu ubushiku Kristu akabwela tabwaishibikwa
(Mateo 24:36-44)
32“Lelo tapaba uwaishiba ilyo ubo bushiku bukafika, nangu ni nshita ine. Bamalaika ba mu mulu tabaishiba, nangufye Umwana taishiba, kanofye Tata eka ewaishiba. 33Mulecenjela mwikale abaiteyanya, pantu tamwishibe ilyo nshita ikafikila. 34Caba ngo muntu uuleya pa bulendo, ilyo alasha iŋanda, apeela imilimo ku basha bakwe iyo bakulabomba cila muntu. Elyo akonkomesha malonda ukulalonda lyonse. 35Kanshi mulelola, pantu tamwishibe ilyo umwine wa ŋanda akabwela. Nalimo ni ku cungulo, nangu pakati ka bushiku, nakalimo pali mukolwe wantanshi, nangu pa macaca. 36Mulelola, epali amupumikisha, asanga muli mu tulo. 37Ifyo ndemweba, ndeebafye bonse nati, mulelola!”