Petelo aposha icite
1Ubushiku bumo Petelo na Yoani baya kwi Tempele, pa nshita ya mapepo, cilya akasuba kasendama pa nshita ya 15:00. 2Pa mpongolo ye Tempele iyo baleti, “Impongolo Yayemba” basangapo umuntu uwafyelwe icite. Cila bushiku balemuleta pali iyi mpongolo pakuti alelomba ku bantu abaleingila mwi Tempele. 3Icite cilya camona ukuti Petelo na Yoani balaingila mwi Tempele, cabalomba ubupe. 4Elyo bonse Petelo na Yoani bamulolesha. Petelo wena amweba ati, “Tuloleshe!” 5Awe abalolesha, alesubila ukuti balamupeelako fimo. 6Petelo epakumweba ati, “Ine ndalama nshikwete. Nalakupafye ico nkwete. Ku maka yakwa Yesu Kristu wa ku Nasaleti, akwenda.” 7Elyo Petelo amwikata ku kuboko kwa ku kulyo, amwimya. Awe apopene amaka yaisa mu makasa na mu nkolokoso. 8Afwampuka napo ekele, aiminina, atampa no kulaenda. Elyo aya nabo mwi Tempele, aleenda, aleyangafye, alelumbanya Lesa. 9Abantu bonse bamumona uko aleenda, alelumbanya na Lesa. 10Bamwishiba ukuti euyu wine uwaleikala pa mpongolo yayemba iye Tempele alelomba. Awe bonse cabapesha amano, balapapafye pa cicitike ku cite.
Petelo afunda abantu mwi Tempele
11Ilyo bamona uwali cite ekatilile kuli Petelo na Yoani, abantu bonse cabapesha amano, epakwisa ulubilo ku ncende iyo beta “Ulukungu lwakwa Solomoni.” 12Cilya Petelo amona abantu, alabeba ati, “Mwe bena Israeli, cinshi ico mulesungukila pali ici cintu? Cinshi ico muletulolekesha ifi? Bushe imwe muleti ni ku maka yesu nangu nico tuli bena Lesa eco twalengela uyu muntu aleenda? 13Lesa wakwa Abrahamu, Lesa wakwa Isaki, Lesa wakwa Yakobo, Lesa wa fikolwe fyesu, ewacindamika umubomfi wakwe Yesu. Imwe nimwe mwamuposele ku balwani, mwamukaana na pa cinso cakwe Pilato, nangu Pilato wena alefwaya ukuti amulekemo. 14Imwe mwakeene Yesu umuntu Wamushilo, kabili Uwakaele. Mwaipusha Pilato ukuti amulubwile icipondo. 15Umwine wa mweo wena mwamwipaya. Nomba Lesa alimubusha ku bafwa. Na ifwe nifwe bakambone pali ici cintu. 16Uyu muntu mulemona uo mwaishiba no kwishiba, icalenga ukulaenda maka yakwa Yesu. Cisumino muli Yesu ecilengele ukuti uyu muntu apolelefye ngefyo bonse mulemona.
17“Nomba bamunyinane, ninjishiba ukuti fyonse ifyo mwacitile kuli Yesu, imwe bene ne ntungulushi shenu, mwacitile mukukanaishiba. 18Lelo e nshila Lesa apekenye pakufikilisha ifyo asosele kuli bakasesema bonse ukuti, Kristu wakwe ali nokucula. 19Kanshi nomba lapileni, mwalukile na kuli Lesa, pakuti Lesa afuute ifyabubifi fyenu. 20Epakuti Imfumu imupeele inshita yakumutalalika imitima. Imutumine Yesu uo yamupekanisha, emukutila Kristu. 21Uyu wine Yesu ali nokuba mu mulu mpaka no kufika ku nshita iyo Lesa akapanga fyonse cipya cipya, nga mulya alandile kale kuli bakasesema bakwe abamushilo. 22Pantu Mose nao asosele ati, ‘Imfumu Lesa wenu akasala umo mu mushobo wenu ukuba kasesema, ngefi fine yansala. Muli nokulabeela fyonse ifyo amweba. 23Uyo onse uwakaana ukubeela ifyo uyo kasesema abeba, bali nokumufumya mu bantu bandi.’ 24Bakasesema bonse, Samwele wine na bakasesema abamukonkelepo bonse balisobela ifilecitika muli shino nshiku. 25Nimwe mpyani sha filayo bakasesema balelandapo. Kabili nimwe mpyani sha cipangano Lesa aebele Abrahamu ati, ‘Ni ku bufyashi bobe eko abantu bonse aba pano isonde bakapaalilwa.’ 26Kanshi Lesa asalile Umubomfi wakwe no kumutuma kuli imwe pakubala, epakuti kwipaalo lyakwe, bonse mumone ukufuma ku misango yenu ibi.”