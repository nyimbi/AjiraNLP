Amashiwi na yambi ayakusoka umwana
1We mwana wandi, nga walaya ukufutilako umubiyo imisha,
nga mwaumana akapi ukumwimininako ku misha,
2nga waibika mu bwafya pa mashiwi walandile,
no kwikatwa mu citeyo ca fyebo fya kanwa kobe we mwine,
3kanshi pakuipokako ucite ici we mwana wandi.
Apo nauiposa mu minwe yakwe we mwine,
endeshafye kabiye uye umupapate akwelele.
4Wileka amenso yobe yamone utulo,
nangu umone ukutuusha.
5Ipusushekofye nge mpombo iyilefuma mwisumbu,
atemwa nge cuni icileisotola ku lukose.
6Lolesha ku kanyelele we muntu umunaŋani iwe,
umone imibeele yakako.
7Kena takakwata intungulushi,
nangu kangalila nangufye kateeka.
8Nomba ulusuba lonsefye kalonganya icakulya cakako no kututila,
elyo no kukolonganya icakulya cakako mu nshita yakuseepa.
9Nomba we munaŋani wa muntu iwe,
ni nshita nshi ukalalapo utulo?
Ni nshita nshi ukabukilapo mu tulo tobe?
10 Ena atilafye, “Awe nkantale ntubilishekofye panono,
kantale nsendamekofye panono,
kantale njikumbate amaboko panono no kutuusha.”
11Elyo ubupina bukakwishila ngo mupupu,
elintu no kubulwa kukakuwililila nge cipondo icili ne canso.
12Umuntu umuwelewele kabili umubi,
eulya alesalanganya ubufi.
13Pakubepa alashinisha ku menso,
asholokota ulukasa lwakwe,
no kulembula ku minwe yakwe.
14Ena elenganya ububi no bucenjeshi mu mutima wakwe,
lyonse asongelekanyafye ulubuli mpanga yonse.
15Eico icinkunka cikesa mupumikishafye bwangu bwangu,
eukonaulwa ukwabula icakumupokako.
Ifintu Lesa apata
16Kwaba ifintu mutanda ifyo Yawe apata,
ifintu cine lubali ifimuselausha ku mukoshi:
17Amenso yacilumba,
no kubepa ubufi,
elyo no kusumya umulopa wakaele,
18umutima uupanga ifyabipa,
na makasa ayangufyanya ukutwala ku bubi,
19na kambone uulanda ifyabufi,
no muntu uutanda ulubuli muli bamunyina.
Muletaluka ku bucende
20We mwana wandi, ulesunga amafunde ya bawiso,
kabili wilasuula ifyo banoko balekufunda iyoo.
21Pefye ulesunga amafunde yonse mu mutima obe,
no kuyakobeka mu mukoshi obe.
22Yakulakutungulula ilyo wakulaenda,
yakulakusunga ilyo uli mu tulo,
kabili yakulakupandako amano pa nshita ya kasuba.
23Pantu aya mafunde ni nyali,
no kufunda lubuuto,
kabili ukukulanga apo waluba ni nshila ya ku mweo.
24Eyakukupususha ku mpulumushi ya mwanakashi,
muka mwine uwaba no lulimi ulusembeleka umwaume.
25Iwe wilakumbwa ubusuma bwakwe mu mutima obe,
nangufye akufwebulwile shani amenso.
26Pantu cilende ena kuti wamusembelekela pa mukate umofye,
lelo umwanakashi muka mwine awe ena kuti akupindilapo ifingi.
27Bushe umuntu kuti afukatila umulilo mu ceni cakwe,
ukwabula ukumocela ifyakufwala?
28Bushe umuntu kuti anyanta pa musolilo,
ukwabula ukupya mu makasa?
29Ala e cimo cinefye ukusendama na muka mwine,
efintu noyo muntu ali nokuculilapo.
30Abantu tabasusha mpupu nga cakuti aiba
pa mulandu wakuti ali ne nsala.
31Nomba kwena nga aikatwa,
paco ebile ali nokulipililapo imiku cine lubali,
emukutila ali nokufutilapo fyonsefye ifyo akwata.
32Nomba umuntu uucita ubucende ena mano ashikwata,
ena uwacita ifi, mwine eka ailofyafye.
33Alakutwa, alapumwa,
no kukwata insoni lyonse.
34Pantu umulume wakwe elyo ailanga ifyo afubila umukashi wakwe,
kabili takwata no luse nga atila kanandule.
35Tekuti asumine ukumufutilapo,
nangufye ifyakumutemuna fingafula teti fimunashe.