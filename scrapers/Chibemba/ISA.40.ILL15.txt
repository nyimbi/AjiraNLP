Amashiwi ayakutalalika abantu imitima
1Lesa wenu aletila ati,
“Talalikeni abantu bandi imitima,
aleni aku batalalikeni.
2 Koselesheni Yerusalemu.
Mulelanda nankwe no mutembo
kwati mulelanda no mwanakashi uulecula.
Inshiku sha kucululuka kwakwe nashipwa,
mwebeni ukuti nabelelwa uluse ku fyabubifi fyakwe.
Ine ne Yawe kwena nalilinganyafye bwino
pakumukanda imiku ibili pa fyabubifi fyakwe fyonse.”
3 Umfweni ishiwi ilyo lilebilikisha aliti,
“Panshileni Yawe inshila mu matololo.
Lungamikeni Lesa wesu umusebo mu ciswebebe.
4Imikonko yonse ishikwe,
impili shonse shipaswe kumo kwine no tupili tonse,
no tulundulundu twine tulinganishiwe.
Apalundumana pabe apatambalala.
5Lyena ninshi ubucindami bwakwa Yawe bukasokoloka,
na bantu bonse bakalabumona,
efyo Yawe umwine alanda.”
6 Ishiwi lilebilikisha aliti,
“Akuuma imbila, iwe Esaya.”
Na ine nayasuka nati, “Ni mbila nshi ndebila?”
Nalyo lyati, “Uletila auti,
ala abantu bonse babafye nge cani,
no bucindami bwabo bwaba nga maluba ya mu mpanga.
7Icani ciloma, amaluba nayo yalabonsa,
ilyo Yawe apemenapo umupu wakwe.
Efyo na bantu baba,
nabo bene banakukafye nge cani.
8Icani ciloma, amaluba nayo yalabonsa,
lelo ishiwi lyakwa Lesa wesu lyena lilabelelela lyonse.”
9We wakubila, kanine pa lupili ulutali,
kabile ku Sioni imbila nsuma.
We wakubila usansule ishiwi,
pakubila imbila nsuma mu Yerusalemu.
Kalandishefye, witiina iyoo.
Kebe imisumba ya mu Yuda, auti,
Lesa wenu ulya aleisa.
10 Moneni, Imfumu Yawe aleisa mu maka,
alecimfya fyonse no kuteeka ku maka ya kuboko kwakwe.
Moneni ne cilambu cakwe ali naco,
aleisa na bantu bakwe abo alubula.
11 Akulasunga impaanga shakwe nga kacema,
akulalonganya no twana twa mpaanga mu maboko yakwe,
akulatusendela na pa cifuba cakwe,
akulatungulula bwino bwinofye ne mpaanga ishileonsha.
Lesa wa bena Israeli tewakulinganya ku bantu
12Nani uwingapimina pa lupi lwakwe amenshi ya muli bemba,
nangu ukupimina umulu ku cisansa cakwe?
Bushe umuntu kuti apimina mu lupe lumo iloba lya pano calo,
nangu ukupima impili no tupili pa cipimo cakupiminako?
13 Bushe kwalitala akuba umuntu umo uwaishiba amano yakwa Yawe?
Nani uwatala afundako Yawe fimo, nangufye ukumusokako?
14Nikuli ani uo Lesa apandako amano,
pakuti Lesa eshibe ifintu no kufitesha umo filolele?
Nangu nani uo Lesa asambililako,
pakuti eshibe umwakuficitila?
15Imishobo ya bantu, Lesa aimonafye nga kalitoni kamo akatona ku mutondo wa menshi,
yabafye ngo tulukungu utuli pa cipimo,
Ne fyalo fya ku lulamba lwa pali bemba fine afimonafye pepu ngo lukungu ulwapeleka.
16Inama shonse isha mu mitengo ya Lebanoni,
awe tashafikapo ku bwingi, ishakuti tulekele Lesa wesu ilambo.
Ne miti iyabamo yacepa nganshi iyakuti bengakosesha umulilo pa bulambo.
17Imishobo ya bantu bonse, ala Lesa aimonafye iyafye,
kuli ena tekantu iyoo,
aimonafye nga pashili nelyo cimo.
18 Nani twingapalanyako Lesa?
Nani uo Lesa apalako icata?
19Lesa taba nga kalubi akapangwa na kabasa uwacenjela,
nangu akapangwa na kafula wa fyela, no kukengulwilako golide,
elyo no kupangilako utuminyololo twa silifa.
20Abantu abafilwa ukumona golide na silifa,
bena bafwaya icimuti icishibola.
Elyo bafwaya kabasa umo uwacenjela,
ewabasamo akalubi kamo,
no kukekasha bwino pakukateeka pakuti takaleponena panshi.
21Bushe kanshi imwe tamwaishiba?
Bushe kanshi tamwaumfwako?
Bushe kanshi imwe ukufumafye na ku kale tabamwebako?
Bushe kanshi imwe tamwaumfwako ifyo icalo cabumbilwe, mwa?
22Ala cabumbilwe na ulya waikala pa cipuna cakwe icabufumu pa mulu wa calo,
na bantu ba pano panshi bamonekafye baba ngo tupaso kuli ena.
Ewayandalika imyulu ngo mutenge
kabili aifungulula nge tenti lyakwikalamo.
23Eulimuna abana ba mfumu no kubalenga ukuba abafye,
no kulofya bakateeka bamaka kwati tabatalile ababapo.
24Batila cilya balimbwa babafye ngo lulembelya,
tabalati bande na mishila,
elyo Yawe aimya umwela,
awe nabo e myumine,
no kuulululwa nge mpimbili kuli kankungwe.
25“Nani uo mwingampashanyako?
Nani uwingalingana na ine?” E kwipusha kwa Wamushilo?
26Tambeni umulu, ulolekesheni.
Bushe nani abumbile fyonse ifi mulemona?
Nani atantika intanda shilya nge bumba lya fita,
uushiita shonse mu mashina lumo lumo?
Alikwatisha amaka,
icakuti tapamoneka nelyo lumo ulushimubeela nangu ulwabulilapo.
27Nga nomba we Yakobo, cinshi ico uilishanishisha?
We Israeli uleti, “Yawe taishiba mibeele yandi,
Lesa tasakamanako na ku masakamiko yandi.”
28Bushe kanshi iwe tawaishiba?
Bushe kanshi iwe tawaumfwako, mwa?
Yawe, ala e Lesa wape,
ewabumba isonde lyonse.
Ena tanaka, na maka yakwe tayacepelako iyoo.
No muntu kuti afilililwafye ukupima amano yakwe.
29Lesa ena eukosha abacepelwa amaka
akoselesha na banakile bene.
30Ngefyo na balumendo bene kuti amaka yabacepa, kuti banakuka,
kuti balatalansuka, no kuwa kuti bawa.
31Nomba abatetekela Yawe,
awe bena amaka yabo yalabwela.
Bema na maka nga kapumpe,
ilyo babutuka ulubilo, awe bena tabanaka,
ilyo benda, nalyo line amaka yabo tayapwa.