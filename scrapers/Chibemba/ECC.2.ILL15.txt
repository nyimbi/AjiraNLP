Ukufwaisha ubwangashi kuicushafye
1Ine natontonkenye mu mutima wandi ukuti, “Cisuma nalaeshafye ukulaisansamusha, epakuti ndeumfwisha apapela insansa.” Nomba uyu musango, awe nao wine kuicushafye. 2Ine nalimona ukuti inseko bupubafye, no bwangashi nabo tabubomba akasuma nelyo kamo. 3Ine nalyeseshe ukulaisansamusha no bwalwa pakuti ne muntu ndepemwinako. Ninshi mu mano yandi ndetilafye, “Ee mwandi, e musango wine wine uo abantu bafwile ukulasansamukilamo pa kashita akanono ako bekala pano isonde.”
4 Ine nalibombele imilimo iyikulu nganshi. Nalikuulile amayanda ayandi ne mwine, nalima na mabala ya myangashi. 5Nalelima amabala, nalima ne fibela fya miti ya fitwalo, umo nalimbile imiti ya misango yonse iya fitwalo. 6Nalicitile ne fishiba fya menshi ifyakutapilila imiti iyo nalimine. 7Ine nalishitile abasha abaume na banakashi, nalikwetepo na basha abafyalilwe kumwandi. Nalikwete iŋombe ne mpaanga ishingi ukucila na pali bonse abantangilile ukwikala muno mu Yerusalemu. 8Kabili nalitulumanike silifa na golide ne fyuma nalefumya kuli bashamfumu aba mu fyalo naleteeka. Nalikwete iŋomba ishaume ne shanakashi ishakunsansamusha, nalikwete na bakashi abashaupilwe mu bwinga abengi abo umwaume afwile akumbwa ukukwata.
9 Ine nalipuuleme ukucila na pali bambi bonse abantangilile ukwikala muno Yerusalemu, na mano yene ine naliyakwete. 10Fyonsefye ifyo ine nalefwaya nalekwata, kabinge ine nshatalile ndekapo cimo icakunsansamusha ciyipitilefye, awe. Umulimo onsefye uo nalebomba, umutima wandi walesekelela, e cilambu nalemwenapo. 11Elyo kabinge caisa mu mano yandi icakutontonkanya palwa milimo yonse iyo nabombele, nefyo nacucutike pakuibomba, no kwiluka nailuka ukuti kanshi nayo ine yakuicushafye. E cimo cinefye no kutamfya inshiku, tapaba nelyo cimo ico umuntu engamwenapo pano isonde.
Amano yaliwamapo ukucila ubupumbu
12Kanshi ine epakutampa ukulatontonkanya ifyo ukuba na mano kwaba, nefyo ubushilu bwaba, nefyo ubupuba nabo bwaba. Ni finshi fimbi uwapyana pa bufumu engacita ukucila pafyo abaliko kale pa bufumu bacitile? 13Namwene ukuti, kanshi amano yalicila ubupuba, ngefi fine ulubuuto lwacila imfifi ku busuma. 14Abantu abamano balamona kuntanshi uko baleya, ifipuba fyena nakalya. Lelo kwena nailwike no kumona ukuti ifiponena abantu bonse fyabafye cimo cine. 15Epakulatontonkanya mu mutima wandi nati, “Ifiponena ifipuba, na ine wine efikamponena. Nga kanshi amano yandi yanshi?” Elyo nasosele mu mutima nati, “Awe kanshi nefi fine kuicushafye.” 16Takwaba nelyo umo uwibukisha abantu bamano, ne fipuba fine takwaba nelyo umo uufibukisha. Umo inshiku shabela, nefwe bene bonse bakatulabako. Nangu tube abamano atemwa ifipuba, ala bonsefye tukafwa. 17Kanshi ine epakupata imikalile ya muli buno ubumi, pantu fyonsefye ificitika pano isonde ine fyalintendusha. Fyonsefye kuicushafye, cimo cinefye no kutamfya inshiku.
18Fyonsefye ifyo ine nabombele nefyo nacucutikile pano isonde, ine naliisa fipata, pantu nalishibe ukuti nkafishila impyani yandi. 19Nani engeshiba nga cakuti impyani ikaba iyamano nangu ikaba icipuba? Lelo kwena ni mpyani eili nokubuula fyonse ifyo ine nabombele, fyonsefye ifyo ine naculile pano calo, no kufinonka ku mulandu wa mano yandi. Ala uyu musango nao wine kuicushafye.
20Kanshi umutima wandi epakulalanguluka pakumona ifyo nabombeshe no kuculisha pano isonde. 21Kuti we muntu wabomba na mano yobe yonse, wabomfya ukwishiba, no kucenjela nomba moneni ifintu fine ifi ulifye nokufishila umuntu umbi uushaficulile. Ala uyu musango nao wine kuicushafye, kabili tawalolamo nangu panono. 22Pano isonde kuti we muntu wabomba mwe, wacululuka mwe, nomba cinshi kanshi icabamo mu kucucutika uku konse? 23Fyonsefye ifyo we muntu wingalacita ukushinta napo wingekalila pano isonde, awe fyakukuletelafye amasakamiko, fyakukukalifyafye umutima no kulakufufya utulo. Ee, ici cintu naco kuicushafye.
24 Icintu icingawamishapo ku muntu, ala kulya no kunwa, no kulilapo pafyo aleculila. Nomba ine nalilwike ukuti noyu wine musango ufuma mu maka yakwa Lesa. 25Pantu ukwabula Lesa, nani uwingalya, kabili nani uwingamona ukusamwa? 26Umuntu uusansamusha Lesa, eo Lesa apeela amano, ukwishiba ne nsansa. Lelo umubifi ena Lesa alaleka alecululuka pakunonka no kutulumanika ifyuma, pakuti akafishile umuntu umbi uusansamusha Lesa. Ici naco kuicushafye, cimo cinefye no kutamfya inshiku.