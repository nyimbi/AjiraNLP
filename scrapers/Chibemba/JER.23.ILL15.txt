Ukutetekela ifikabako kuntanshi
1“Bakacimona bakacema abo abaleonaula umukuni wa bucemi bwandi no kuusalanganya nsale nsale.” Efyasosa Yawe. 2Eico ifi efyo Yawe, Lesa wakwa Israeli alesosa kuli bakacema abasunga abantu bakwe. “Namuleka umukuni wandi ukusalangana, tamuusakamene kabili mulekele ulelulumbafye. Ine nkamukanda pa mulandu wa bubifi mwacita,” Efyasosa Yawe. 3“Ne mwine wine nine nomba nkakolonganya umukuni wandi uwashalapo, nkaufumya mu fyalo uko nausalanganishishe, nkaubweseshe na muno mwicinka lyauko. Uli nokusanda no kufulilako mu mpendwa. 4Nkabika bakacema pakati kashiko abakalashisunga. Ninshi nomba tashakatale ashitiina nakabili nangu kututuma, kabili tapakalube nelyo imo.” Ifi efyasosa Yawe.
5 Kabili Yawe asosa ati,
“Cine cine inshiku shileisa,
ilyo ine nkemisha Davidi Umusambo uwabololoke,
imfumu ikalateeka na mano,
nokulacita ifyalungama no mulinganya mu calo.
6Ilyo yena ikaba pa bufumu,
abena Yuda bakapusuka,
na bena Israeli bakekala umutelelwe.
Iyo mfumu bakalaita ishina abati,
‘Yawe e bulungami bwesu.’
7“Ee, ine ne Yawe ndesosa nati, inshita imo ikesa ilyo abantu pakulapa ine bakaleka ukulatila, ‘Mu cishinkafye cakwa Yawe Umumi, uwafumishe abena Israeli mu calo ca Egupto.’ 8Pakulapa ine lyena bakalatilafye, ‘Mu cishinkafye cakwa Yawe Umumi, uwafumishe aba ŋanda yakwa Israeli mu calo ca ku kapinda ka ku kuso, na mu fyalo fimbi fyonse umo abasalanganisheko.’ Pantu nomba bakalaikalilafye nakabili mu calo cabo abene.”
Yeremia alanda palwa bakasesema
9Pa mulandu wa bakasesema asosa ati,
“Ine umutima wandi naulepuka,
kabili ndeitutuminafye.
Ine ndi ngo muntu uukolelwe,
ndi ngo muntu uo umwangashi unashishe.
No mulandu ulengele, ala ni Yawe,
pa mulandu wa mashiwi yakwe ayamushilo.
10Pantu muli cino calo mwiswile abantu impulumushi,
pa mulandu wa fitipu icalo cileloosha,
no mwakucemena ifitekwa namo icani nacuma.
Bakasesema babutukila ukubifya,
na maka yabo baleya bomfyafye icibomfye bomfye.”
11Yawe alesosa ati,
“Bakasesema na bashimapepo bene tabasakameneko kuli ine ne Lesa nakalya.
Ine ndabamona uko bacita ifintu ifyabipa,
na mu ŋanda yandi mwine.
12Na mu nshila mwine umo bapita mukatelela,
kabili mwakulafiita fititi.
Nakulaleka baleshelelamo, no kuwa balewa.
Ine nalaswa mbaletele icinkunka,
pantu inshita yakubalimwinapo naipalama.”
Ifi efyasosa Yawe.
13“Ine ndamona ububi bwa bakasesema ba mu calo ca Samaria.
Bena ifyakusesema bafifumya kuli Baali,
balilufya na bantu bandi abena Israeli.
14 Nomba muli bakasesema ba mu Yerusalemu,
ine nalimonamo icabipisha mu micitile yabo.
Balacita ubupulumushi, balabepa no bufi,
bena balaluminisha na bantu pakuti balebifya,
icakuti tapaba nelyo umo uuleka ifyabubifi.
Bonsefye ine ndebamona nga bena Sodoma,
na bekalamo balifye nga bena Gomora.”
15Kanshi ifi efyasosa Yawe umwine wa fita pali bakasesema ba mu Yerusalemu ati,
“Ine ndebalisha ubulembe,
ndebanwesha umunwena,
pantu ukutampila kuli aba bakasesema,
ukunsuula nakukumana mpanga yonse muli cino calo.”
16Ifi efyasosa Yawe umwine wa fita pakweba abena Yerusalemu ati, “Ala imwe mwilaumfwako kufyo balya bakasesema balesesema, pantu bamupeela isubilo ilyabufi. Ifyo bamweba fyakwelenganyafye abene, te fintu ifyo ine mbeba iyoo. 17Balya bakasesema bakonkanyapo ukweba abantu abasuula ishiwi lyakwa Yawe ukuti, ‘Yawe asosa ati fyonse fikabafye bwino kuli imwe.’ Na bantu bonse abakonkelela ukumalala kwa mitima yabo ebo bena beba ukuti, ‘Takuli icibi icikamucitikila.’”
18Pali balya bakasesema, tapaba nelyo umo uwaishiba inkaama shakwa Yawe nakalya. Tapaba nangula umo uwaumfwako nangu uwailuka amashiwi yakwe, tapaba nelyo umo uwakutikako nangu uwasakamanako kufyo Yawe asosa. 19Ala icipyu cakwa Yawe cili nge cimwela icimine, cili nga kankungwe uuleshunda, akawila na pa mitwe ya bantu babi. 20Icipyu cakwa Yawe tacapwe, mpakafye akacite fyonse ifyo apanga ukucita. Mu kuya kwa inshiku abantu bakwe bakasuka bakateshe bwino uyu mulandu.
21Yawe elyo asosa ati,
“Balya bakasesema tene nabatuma iyoo,
lelo bena baya balepitanamofye.
Ine nshabebapo nelyo fimo,
lelo bena pakusesema ninefye balumbula.
22Abeshiba inkaama shandi,
lyena nga kuti balaebako abantu bandi amashiwi yandi,
nga kuti balayalulula na bantu pakuti baleke imikalile yabo iyibi,
ne micitile yabo iyabipa.
23“Ine ndi Lesa uwaba mpanga yonse, ine nshaba mu ncende imofye yeka iyoo.” Efyasosa Yawe. 24“Umuntu teti abelame pamo apo ine ningafilwa ukumumona. Bushe imwe tamwaishiba ukuti ine nalikumana umulu ne sonde batiini?” Efyasosa Yawe. 25“Ine nalishiba ifilanda bakasesema abasesema ifyabufi mwishina lyandi. Basosa ukuti, ‘Ine nindota, ine nindota.’ 26Bushe kwena balya bakasesema bakaleka lilali ukulabepa, no kulaelenganya ifintu mu mitima yabo? 27Bena batontonkanya ukuti ifiloto ifyo balondolola no kwebana, efikalenga ukuti abantu bakandabeko, nga filya fine ifikolwe fyabo fyalabile ishina lyandi no kulapepa Baali. 28Leka kasesema uulotelepo iciloto alondolole iciloto cakwefye, nomba kasesema uo ine njebelepo ishiwi lyandi leka asalanganye mu cishinka ishiwi lyandi. Bushe imisungu ne ŋanu nafilingana, mwa? 29Bushe ine ishiwi lyandi talyaba ngo mulilo, nangu nge nondo iyitobaula ifimabwe?” Ifi efyasosa Yawe.
30“Kanshi nine ne Yawe nati ndelimuna balya bakasesema abebishanya amashiwi, no kulayasalanganya kwati mashiwi yandi. 31Mona, ne Yawe ndelimuna bakasesema bene balya ababomfya indimi shabo elyo balelanda ukuti, ‘Ifi efyasosa Yawe.’ 32Ine nimfulilwa bakasesema abasesema ifiloto ifyabufi,” efyasosa Yawe. “Balashimikilako abantu bandi ifiloto fyabo, no kubalufya ku bufi bwabo no kupusauka kwabo. Lelo ine tene nabatuma nangu ukubasonta, eico kanshi teti bacitepo nelyo cimo icakwafwilisha abantu,” efyasosa Yawe.
Icisendo cakwa Yawe
33Kabili Yawe asosele ati, “Umo mu bantu aba atemwa kasesema umo nangu shimapepo umo, nga akwipusha iwe Yeremia ati, ‘Bushe icisendo cakwa Yawe cinshi?’ Iwe mwasukefye auti, ‘Iwe wine niwe cisendo cakwa Yawe, no kukufuntula alaswa akufuntule panshi.’ 34Kabili nga cakuti kasesema, nangu shimapepo nangu umuntu uuli onse asosa ati, ‘Amashiwi yakwa Yawe, ala cisendo,’ ninshi ine nkamulimuna, nkalimuna na ba mu ŋanda yakwe. 35Ifi efyo mwakulalanda cila muntu ku munankwe nangu kuli munyina ifyakuti, ‘Bushe Yawe aswikepo finshi’ nangu ‘Bushe Yawe atilepo shani?’ 36Eico nomba mwilabwekeshapo ukusosa amashiwi ayakuti, ‘Amashiwi yakwa Yawe, ala cisendo,’ pantu amashiwi ya muntu yene eyasanguka icisendo, eyalenga no kufulunganya amashiwi yakwa Lesa umumi, Yawe umwine wa fita, Lesa wesu. 37Kanshi ifi efyo mwakulalanda kuli kasesema amuti, ‘Bushe Yawe aswikepo finshi,’ nangu ‘Bushe Yawe atilepo shani?’ 38Lelo nga mwalanda ukuti ifi efyasosa Yawe ifyakuti, ‘Amashiwi yakwa Yawe, ala cisendo,’ nomba pa mulandu wakuti mwalanda aya mashiwi ayakuti, ‘Amashiwi yakwa Yawe, ala cisendo,’ ilyo nalimwebele ukukanalanda, 39cine cinefye ine nkesa bemya, nkabafwintila ukutali, uleke bakafume pa cinso candi. Bonse bene nkabafwintila ukutali kumo kwine no musumba wine, uyo ine nabapeele pamo ne fikolwe fyabo. 40Kabili ine nkabasebanya, no kubaletela insoni isha pe, isho bashakatale abalaba nakalya.”