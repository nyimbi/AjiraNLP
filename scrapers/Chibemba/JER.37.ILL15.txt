Imfumu Sedekia yaipushako fimo kuli Yeremia
1 Nebukadinesa imfumu ya ku Babiloni alisontele Sedekia mwana Yosia ukuba pa bufumu ubwakuteeka icalo ca Yuda pa malo yakwa Konia mwana Yehoyakimu. 2Lelo nao wine Sedekia tanakile mashiwi ayo Yawe aleeba kasesema Yeremia ukuya mweba, na bacilolo bakwe na bantu bambi mu calo nabo bene califye cimo cine, tabaleposako na mano nakalya.
3Elyo imfumu Sedekia yabuula Yehukali mwana Shelemia, na shimapepo Sefania mwana Maaseya, yabatuma kuli kasesema Yeremia. Nabo baya mwipusha abati, “Wingatupapatilako kuli Yawe Lesa wesu.” 4Pali iyo nshita ninshi Yeremia talaposwa mu cifungo, ninshi acili aleyendelafye no kulapitana mu bantu. 5Kabili pali iyo ine nshita ninshi ifita fyakwa Farao imfumu ya mu Egupto nafiima, na bena Kaludea abalelwisha umusumba wa Yerusalemu bati bomfwe, awe babwelelamo ukufuma ku Yerusalemu.
6Elyo ishiwi lyakwa Yawe lyaishile kuli kasesema Yeremia aliti, 7“Ifi efyasosa Yawe, Lesa wakwa Israeli. Kebe imfumu ya bena Yuda iyacikutuma kukwisa njipusha, utile auti, ‘Ifita fyakwa Farao ifili mu nshila kukwisa kutulako, ala fyalabwelelamo kumwabo ku Egupto. 8Ifita fya bena Kaludea fyena fili nokubwelulukila kuno no kwisa sansa uno musumba, fili no kwisa upoka no kuoca ku mulilo.’
9“Ifi efyasosa Yawe ati, mwilaibepa mwe bene no kutontonkanya ati, ‘Abena Kaludea capwa nabalala nabafumako kuno.’ Awe tefyo cili. 10Iwe nangufye wingacimfya ifita fyonse ifya bena Kaludea ifi filekulwisha, icakuti mwashalafye impondo sheka sheka mu nsakwe shabo, isho shine impondo kuti eshaima shaoca na uno wine musumba ku mulilo.”
Yeremia bamwikata nokumuposa na mu cifungo
11Ifita fya bena Kaludea fyalifumineko ku musumba wa Yerusalemu, pantu ifita fyakwa Farao imfumu ya mu Egupto fyaishile filepalamina. 12Kanshi Yeremia nao epakwima mu Yerusalemu, aya ku citungu ca bena Benjamini kukuya pokako icakaniko cakwe na bantu ba mu lupwa lwakwe. 13Nomba kutifye cilya afika pa mpongolo yakwa Benjamini, umukalamba wa bashilika uwalelondapo palya pene, ishina lyakwe ni Iriya mwana Shelemia kabili e mwishikulu wakwa Hanania, aikata kasesema Yeremia, ati nokuti, “Iwe ulefwaya ukufyukila ku bena Kaludea.”
14Yeremia nao ayasuka ati, “Awe iyoo. Ine nshilefyukila ku bena Kaludea nakalya.” Lelo ena tewakumfwa. Aikata Yeremia, amutwala na kuli bacilolo. 15Bacilolo nabo tepakufulilwa Yeremia, batala bamuma, elyo bamufungilila na mu ŋanda yakwa Yonatani kalemba wa mfumu. Iŋanda yakwe eyo basangwile icifungo. 16Yeremia bamubikile mu kamuputule ka panshi, no kukokola alikokwelemo inshita iitali.
17Imfumu Sedekia epakutuma abakuya buula Yeremia no kumuleta kwisano. Elyo kwisano kwine Sedekia aipusha Yeremia mu bumfisolo ati, “Bushe ulipo na fimo ifyo Yawe akutumine ukunjeba?”
Apali Yeremia nao ati, “Ee, epo fili.” Akonkanyapo no kukonkanya ati, “Iwe ukaposwa ku mfumu ya ku Babiloni.” 18Elyo Yeremia aipusha imfumu Sedekia ati, “Bushe kwena mulandu nshi ine nacitile kuli iwe, kuli bacilolo bobe, nangu kuli aba bantu, uwakuti iwe umposelepo mu cifungo? 19Nga bakasesema bobe balya bakwebele ukuti imfumu ya ku Babiloni tayakakulwishe, nangu ukulwisha cino calo, bena bali kwi? 20Kanshi nomba we mfumu mulopwe, wingomfwa ifyo ine ndekupapata. Kanabesa, ala wimbwesesha ku ŋanda kwa Yonatani kalemba obe, pantu icishinkafye eko nkaya fwila.”
21Kanshi imfumu Sedekia nayo epakupeela icipope icakwisalila Yeremia mu lubansa lwa bakalinda, emo balamupeelela umukate umo cila bushiku pa nshiku shonse, uwalefuma uko balepangila imikate, ukushintafye napo imikate yapwiliile mu musumba. Kanshi Yeremia nao epakulaikala mu lubansa lwa bakalinda mwine.