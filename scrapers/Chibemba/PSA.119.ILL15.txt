Alefu
1Balishuka abantu ababa abakaele mu micitile yabo,
abakonka amafunde yakwa Yawe.
2Balishuka abasunga ifyebo fyakwe,
kabili abamufwaya ne mitima yabo yonse.
3Balishuka abashilufyanya nelyo cimo,
bantu abenda mu nshila shakwe.
4Walitupeela amafunde yobe,
pakuti tuleyakonkafye lyonse bwino.
5Awe, kuti cawama imibeele yandi nga kuti yaba iyacishinka,
mukukonka amafunde yobe.
6Kanshi nga cakuti nalasakamana amafunde yobe yonse,
lyena tekuti nengwe insoni nakalya.
7Nakulakulumbanya no mutima uwatambalala,
ilyo ine ndesambilila amafunde yobe ayalungama.
8Ine nakulabeela ifipope fyobe,
ala wikatala aundekelesha iyoo!
Beti
9Bushe umulumendo kuti aisunga shani uwakaele?
Ala ni mukubaka ishiwi lyobe.
10Ine ndakufwaisha no mutima wandi onse,
wileka ndefuma ku mafunde yobe.
11Ine amafunde yobe ndayasunga mu mutima wandi,
epakuti nilabifya kuli iwe.
12Ulumbanishiwe we Yawe,
unsambilishe ne fipope fyobe.
13Ne milomo yandi nakulashimika,
palwa mafunde ayafuma ku kanwa kobe.
14Ine ndasansamuka ilyo nkonka amafunde yobe,
nga filya umuntu asansamukila mu fyuma ifingi nganshi.
15Ine nakulatontonkanya pa malango yobe,
kabili nakulayaposako na mano.
16Ifipope fyobe filansansamusha,
ine nshakulalaba ishiwi lyobe iyoo.
Gimeli
17Ulencitila ifintu ifisuma ne mubomfi obe,
ekuti ndeikala umumi no kulabeela ishiwi lyobe.
18Isula amenso yandi pakuti ndemona ifyakupapa,
ifyaba mu mafunde yobe.
19Pano calo ine ndi mulebeshi,
wilamfisa amafunde yobe!
20Umweo wandi ulepwilila kukufuluka amafunde yobe inshita yonse.
21Ulakalipila abamiya, ala bena balitipwa,
abashikonka amafunde yobe.
22Mpusushako ku musebanya no kusuulwa,
pantu ine ndasunga ifyebo fyobe.
23Nangufye bakateeka bengantekela icilye no kumpingula,
ine ne mubomfi obe nshakaleke ukulatontonkanya pa mafunde yobe.
24Ifyebo fyobe efyansansamusha,
kabili efyampandako amano.
Daleti
25Ndi mupepi no kubwelela kwiloba,
sunga umweo wandi umwabela ishiwi lyobe.
26Ine nalikwebele palwa myendele yandi, na iwe walinjasuka,
unsambilishe amafunde yobe.
27Leka ine ngumfwikishe ubufundisho bwa fipope fyobe,
kanshi na ine nkalatontonkanya pa ficitwa fyobe ifyakupapa.
28Umupashi wandi naunakuka pa mulandu wabulanda,
nkosha ukulingana ne ishiwi lyobe.
29Wileka ndekonkelela inshila shabucenjeshi,
ulebafye ne cikuuku kuli ine ukupitila mu mafunde yobe.
30Ine nalisala inshila yacishinka,
ifipope fyobe efyo nabikapofye umutima wandi.
31Ine nakonenafye ku fyebo fyobe we Yawe,
kanshi wileka ine nengwe insoni.
32Ine nakulabutukila mu nshila ya mafunde yobe,
pantu ulanenga ukuba umuntungwa.
He
33We Yawe, unsambilishe ukukonka ifipope fyobe,
na ine nakulafinakila inshiku shonse isha mweo wandi.
34Unenge ukwiluka no kuleka ndesunga amafunde yobe,
elyo nakulayabeela no mutima wandi onse.
35Ulenangililako mu nshila ya fisambilisho fyobe,
pantu ine efyansansamusha.
36Leka ine ndefwaisha ukubeela ifyebo fyobe,
ukucila ukufwaya ukunonka ifyuma fyabucenjeshi.
37Fumya amenso yandi ku fintu ifyabuwelewele,
ncingilila umwabela amashiwi yobe.
38Fikilisha amalayo yobe walaile umubomfi obe,
epakuti balekutiina.
39Mpusushako ku musebanya uo ntiina,
pantu amafunde yobe yasuma.
40Awe ine ndefulukafye ukulanakila ifipope fyobe,
cingilila ubumi bwandi umwabela ubulungami bobe.
Wau
41We Yawe, leka ukutemwa kobe ukwapwililika kwise kuli ine,
ne pusukilo lyobe ngomo walaile.
42Lyena nkamona ifyakwasuka abansenteka,
pantu ine nacetekelafye ishiwi lyobe.
43Wifumya mu kanwa kandi ishiwi ilyacishinka
pantu ine nasubilafye mu mafunde yobe.
44Ine lyonse nakulabeela amalango yobe
inshiku shonse pe na pe!
45Kabili ine nakulaenda mu buntungwa,
pantu nalifwailisha ifipope fyobe.
46Ine nkalanda pa fisambilisho fyobe pa cinso ca shamfumu,
kabili nshakomfwe ne nsoni.
47Ukubeela amafunde yobe ine kulansansamusha,
pantu naliyatemwisha.
48Ndesumbwila amaboko yandi ku mafunde yobe, ayo natemwa,
kabili nakulatontonkanya pa fipope fyobe.
Saini
49We Yawe ibukisha icilayo ico wandaile ine ne mubomfi obe,
pantu emo wampeelela isubilo.
50Icintekako umutima mu macushi nici icakuti,
icilayo cobe ecicingilila ubumi bwandi.
51Abamufimbila ine tepakuntumfya ukwabula uluse,
lelo ine awe nshinenuka no kufuma ku mafunde yobe.
52Ine ntila nga naibukisha amafunde yobe ayakale nakale,
awe nsangamo icitalaliko, we Yawe.
53Icipyu ine cilanjikata nganshi,
ilyo mona ababi balesuula amafunde yobe.
54Konsefye uko ine nja mukwikala,
ifipope fyobe e fisemo fya lwimbo lwandi.
55We Yawe, ubushiku bonse ndebukisha ishina lyobe,
kabili na mafunde yobe nkayasunga.
56Uyu e muteto wandi ncita,
ine ndabeela amalango yobe.
Heti
57We Yawe, niwefye cakaniko candi,
ine nindaya ukubeela amashiwi yobe.
58Ine ndefwaisha icinso cobe no mutima wandi onse,
ube ne cikuku kuli ine ngefyo walaile.
59Ilyo ine ntontonkanya pa mibeele yandi,
ecalenga ine njalukile ku fisambilisho fyobe.
60Ndeendesha kabili ine nshaposa inshita,
mukubaka amafunde yobe.
61Nangufye abalwani bampombe mu ntambo,
awe ine nshakalabeko ku mafunde yobe.
62Pa kati ka bushiku ine ndeema,
pakuti nkutotele palwa bulungami bwa fipope fyobe.
63Ine ndi cibusa wa bantu bonse abakukwatila akatiina,
na bonse abakonka amalango yobe.
64Isonde lyonse lyaisulamo icitemwiko cobe icishipwa, we Yawe,
unsambilishe ifipope fyobe!
Teti
65Ncitila icisuma ne mubomfi obe
umwabela ishiwi lyobe, we Yawe.
66Unsambilisheko amano no bupingushi ubusuma,
pantu ine amafunde yobe eyo nasuminamo.
67Lintu nshilapita mukucula nalelubantika,
lelo nomba ndasunga ishiwi lyobe.
68Kwena uli musuma, nefyo ucita ala fisuma,
eico nsambilisha ifipope fyobe.
69Nangu abacilumba balembepesha ubufi,
ine ndasunga amalango yobe no mutima wandi onse.
70Mu mitima yabo tamwaba nkumbu no kulangulukila,
lelo ine nsansamukila mu mafunde yobe.
71Califye bwino pakuti ine ncule ku macushi,
pantu eyalengele ukuti ine njishibe ifipope fyobe.
72Amafunde ya ku kanwa kobe, ala yaliwamisha kuli ine,
ukucila pa makana ya ndalama sha silifa na golide.
Yodi
73Iminwe yobe eyamumbile no kulenga mbe fino ndi,
umpeeleko amano ayakwishiba amafunde yobe.
74Leka abakukwatila akatiina balesansamuka pakumona ine,
pantu ine nabika isubilo lyandi mwishiwi lyobe.
75We Yawe, ala ine nalishiba ukuti amafunde yobe yalilungama,
kabili na muli bucishinka bobe emo wampishishe mu macushi.
76Leka icitemwiko cobe icishipwa cilentalalikako umutima,
ngomo wandaile ine ne mubomfi obe.
77Leka inkumbu shobe shibe pali ine pakuti mbe umumi,
pantu amafunde yobe ine eyo nsansamukilamo.
78Leka abacilumba balengwe insoni,
pantu bena bancitila ifyabipa apabula umulandu,
lelo ine awe nakulatontonkanyafye pa mafunde yobe.
79Leka abakukwatila akatiina baleisa kuli ine,
abo abantu abaishiba ifisambilisho fyobe.
80Leka umutima wandi ulenakila fipope fyobe,
epakuti ine insoni shikanjikata.
Kafu
81Umupashi wandi ulecucutika pantu mfuluka ipusukilo lyobe,
lelo nabika isubilo lyandi mwishiwi lyobe.
82Amenso yandi ine nayanaka kukulolela ifyo wandaile,
ndakuuta nati, “Nga ni lilali ukantalalikako umutima?”
83Nelyo ine naba kwati ni nyambi iyili mu cushi,
lelo ine nshakalabe ku fipope fyobe.
84Bushe ne mubomfi obe nkalolela ukufika lilali?
Bushe abancusha ni lilali ukabakanda?
85Abacilumba balanyimbila amacinga ine,
tabakonka amafunde yobe.
86Amafunde yobe yonse yacishinka,
ngafwakofye, pantu abantu balencushafye apabula umulandu!
87Balifye mu pepi no kundofya ukumfumya pano calo,
lelo ine nshalaba ku fipope fyobe.
88Ulecingilila ubumi bwandi ukulingana no kutemwa kobe ukushipwa,
na ine nakulasunga ifyebo fya mu kanwa kobe.
Lamedi
89We Yawe, ishiwi lyobe lya pe na pe,
lyalibelelela pe na mu mulu.
90Icishinka cobe calibelelela umwakonkanina inkulo.
Niwe washimpa isonde kabili talisunkana nakalya.
91Ukushinta na lelo, yonse amafunde epo yaba,
pantu fyonse fyabelako pa mulandu obe.
92Amafunde yobe ayakaana kulansansamusha,
ine nga nalifwile kulwa kucula kwandi.
93Ine nshakatale ndaba ifipope fyobe,
pantu fyena efyalenga ukuti mbe umumi.
94Mpusushako pantu ine ndi obe,
ine nalifwaya ifipope fyobe.
95Ababifi nabandalilila, balefwayafye ukundofya,
lelo ine nakulabikafye ifisambilisho fyobe mu mutima wandi.
96Ine nalishiba ukuti ku fintufye fyonse ifyapwililika kwaliba impela,
lelo amafunde yobe we Yawe tayaba na mpela.
Memu
97Yangu ifyo natemwa amafunde yobe!
Ine ndayatontonkanyapo akasuba konse.
98Amafunde yobe eyampeela amano ukucila abalwani bandi,
pantu yaba kuli ine umuyayaya.
99Ine ndi uwamucetekanya ukucila pali bakafundisha bandi bonse,
pantu ine ndatontonkanya pa fisambilisho fyobe.
100Ine nalikwatisha amano ukucila na pa bakalamba,
pantu ine ndabeela amalango yobe.
101Ine nalifumya amakasa mu nshila shabipa,
pakuti ndebeela ishiwi lyobe.
102Ine ku fipope fyobe nshapatukako iyo,
pantu niwe we mwine wamfunda.
103Yangu, ifyo amashiwi yobe yalowa!
Ee, mu kanwa kandi yalowa ukucila no buci!
104Ku malango yobe eko mpandwa amano,
eico ine nalipatile inshila shabipa shonse.
Nuni
105Ishiwi lyobe ni nyali ku makasa yandi,
kabili lubuuto ulusanikilako inshila yandi.
106Ine nalilaile, nalundapo no mulapo natile,
ine nakulakonkafye amafunde yobe ayabulungami.
107We Yawe, ala ine ndacula nganshi,
cingilila ubumi bwandi ukulingana ne shiwi lyobe.
108We Yawe pokelela amalumbo ya ku kanwa kandi ayakuitemenwa,
elyo unsambilishe na mafunde yobe.
109Nangu line imfwa yaba mupepi na ine lyonsefye,
lelo kwifunde lyobe kwena nshilabako.
110Abantu ababifi balanteya ifiteyo,
lelo ine nshatala mpatuka ukufuma ku malango yobe.
111Ifipope fyobe e cuma candi ica pe na pe,
efisansamusha umutima wandi.
112Ee, nalosha umutima wandi mukulasunga ifipope fyobe,
ukushintafye napo nkafwila.
Sameki
113Ine nalipata abantu ba mitima ibili,
lelo natemwafye amafunde yobe.
114Niwe mfisamamo, kabili niwe nkwela yandi,
ine nsubilafye mwishiwi lyobe.
115Ntalukeni imwe mwe babifi ba bantu,
pakuti mbe uwakusunga amafunde yakwa Lesa wandi!
116Ntungilila nga mulya mwine walaile pakuti ndeenda umumi,
wileka isubilo lyandi lisebane.
117Unjikatishefye lyena nalapusuka,
lyonsefye ninshi nkalacindika ifipope fyobe.
118Bonse abashibeela ifipope fyobe ulabatamfula,
pantu ubucenjeshi bwabo bwafyefye.
119Ababifi pano isonde bonsefye ulabakululula nge fisoso,
eco ine natemenwa ifisambilisho fyobe.
120Awe, umubili wandi ulatutuma pakukubela akatiina,
ine ndatiina ifyabupingushi fyobe.
Ayini
121Ine nalicita ifyalungama, kabili ifisuma,
kanshi wimposa kuli bamwansakabinga.
122Umone ukuti wansunga ne mubomfi obe,
wileka abacilumba balencusha.
123Amenso yandi ine nayanaka kukulolela ipusukilo lyobe,
no kulolela ukuti icilayo cobe icalungama cikafikilishiwe.
124Ne mubomfi obe ncitila ukulingana ne citemwiko cobe,
kabili nsambilisha ifipope fyobe.
125Ine ndi mubomfi obe, unenge ukwiluka,
pakuti ndeumfwikisha ifisambilisho fyobe.
126We Yawe, ala nomba e nshita yakucitapo cimo,
pantu amafunde yobe nabonaula.
127Pantu ine nalitemwisha amafunde yobe ukucila golide,
ukucila na pali golide uwawamisha nganshi.
128Kabili na pa mulandu wakuti nalimona ukuti amalango yobe yonse yasuma,
ine nalipata inshila iyabipa.
Pe
129Ifipope fyobe ala fyaliwama,
eico ine ndafibeela.
130Imilondolwele ya mashiwi yobe ilansanikila,
ilenga na bampelwamano ukwiluka.
131Ine ndesula akanwa kandi no kupemekesha,
pantu ndefuluka amafunde yobe.
132Pilibukila kuli ine no kunangulukilako,
nga filya fine ucita ku bantu abatemwa ishina lyobe.
133Untungulule umwakwenda ukulingana ne shiwi lyobe,
wileka icabubifi eco cilentungulula ine.
134Ndubula ine ku bantu balukakala,
epakuti ine ndebeela amalango yobe.
135Lenga icinso cobe cisanikile pali ne mubomfi obe,
no kunsambilisha ifipope fyobe.
136Ifilamba filakonkoloka mu menso yandi,
pa mulandu wakuti amafunde yobe tayalebelwa nakalya.
Tisade
137We Yawe uli mulungami,
na mafunde yobe nayo yalilungama.
138Ifipope ifyo wapanga fyalilungama,
kabili fyacishinka nganshi.
139Umukoosha wandi eulendya,
pantu abalwani bandi balisuula amashiwi yobe.
140Ala ifilayo fyobe fyalisangwa ukuti cine cine fyacishinka nganshi,
no mubomfi obe alifitemwa.
141Nangu ndi munono kabili uwasuulwa,
ine nshilaba ku fipope fyobe.
142Ubulungami bobe bwa pe na pe,
na malango yobe yacishinka.
143Amacushi na masakamika nayamponena,
lelo amafunde yobe eyansansamusha.
144Ifisambilisho fyobe fyena fyaba inshiku shonse ifyalungama,
mpeela ukwiluka pakuti njikale umumi.
Kofu
145We Yawe, ala ine nkuuta uko uli no mutima wandi onse,
ala njasuka ine, na ine nakulabeela ifipope fyobe.
146Ine niwefye ndekuuta umpususheko,
na ine nakulabeela amalango yobe.
147Ine mbuka ku macaca, no kulalomba ubwafwilisho,
ine nabikafye isubilo mu mashiwi yobe.
148Ine ndolafye ubushiku bonse ukwabula utulo,
pakuti ndepituluka mu filayo fyobe.
149Kutika kwishiwi lyandi ukulingana ne citemwiko cobe icishifilwa,
cingilila ubumi bwandi we Yawe ukulingana no mulinganya obe.
150Abo bantu abapanga ifyabipa nabapalamina,
lelo balifye ukutali na malango yobe,
151Nomba uli mupepi, we Yawe,
na mafunde yobe yonse yacishinka.
152Ine nalishiba ukufuma ku kale ukuti ifisambilisho fyobe wafishimpa ifyakubelelela pe.
Reshi
153We Yawe, lolekesha pa macushi yandi no kumpokololako,
pantu ine ku mafunde yobe yena nshalabako.
154Ndubulwilako kabili umpususheko,
cingilila ubumi bwandi ukulingana no bulayo bobe.
155Ipusukilo lyena lyabafye ukutali na babifi,
pantu bena tabasakamana kufwaya ifipope fyobe.
156We Yawe, inkumbu shobe shalikulisha nganshi,
cingilila ubumi bwandi ukulingana na mafunde yobe.
157Abalwani abancusha balifulisha,
lelo ine nshafuma ku fisambilisho fyobe.
158Ntila nga nalolesha pali bampulamafunde awe cilankalipa,
pantu bena tababeela ishiwi lyobe.
159Mona ifyo ine natemwa amalango yobe we Yawe,
cingilila ubumi bwandi ukulingana ne citemwiko cobe icishifilwa.
160Yonsefye amashiwi yobe yacishinka,
yonse amafunde yobe yalilungama kabili yakubelelela pe na pe.
Sini na Shini
161Bakateeka balancushafye apabula umulandu,
lelo umutima wandi ulatutuma pa mulandu wa mashiwi yobe.
162Ine tepakusansamuka palwa cilayo cobe,
kwati muntu uwashukila icuma icingi nganshi.
163Ubufi ine nalibupata kabili nshibufwaya nakalya,
lelo ine natemwafye amalango yobe.
164Ine ndakulumbanya imiku cine lubali pa bushiku bumo,
pa mulandu wa mafunde yobe ayalungama.
165Abatemwisha amafunde yobe balikwatisha umutende,
kanshi takuli nelyo cimo icakubafulunganya.
166Ine ndolela ipusukilo lyobe we Yawe,
kabili ndakonka na mafunde yobe.
167Ine ndabeela ifipope fyobe,
pantu nalifitemwisha icine cine.
168Ine ndabeela ifipope fyobe elyo ne fisambilisho fyobe,
pantu fyonse ifyo ncita walifishiba.
Tau
169We Yawe uleke inkuuta yandi ilefika kuli iwe,
uleke ine ndeiluka ukulingana ne shiwi lyobe!
170Uleke ukupapata kwandi kwise uko uli,
mpusushako ukulingana ne cilayo cobe.
171Uleke imilomo yandi ikulumbanye icine cine,
pantu ulansambilisha ifipope fyobe.
172Uleke ululimi lwandi lukwimbile ishiwi lyobe,
pantu amafunde yobe yonsefye yalilungama.
173Uleke ukuboko kobe kwangufyanye ukungafwa,
pantu ine nalisalapo amalango yobe.
174We Yawe ine ndolela ipusukilo lyobe,
kabili ne fisambilisho fyobe efinsansamusha.
175Uleke ine mbe umumi pakuti ndekulumbanya,
kabili ne fipope fyobe filenkoseleshako.
176Ee, ine ndubantika nge mpaanga iyaluba,
kanshi umfwaye ne mubomfi obe,
pantu ine ku mafunde yobe nshalabako.