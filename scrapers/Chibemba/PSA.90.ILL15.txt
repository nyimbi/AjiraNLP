Icitabo icalenga bune
Amalumbo 90—106
Ipepo lyakwa Mose umubomfi wakwa Lesa
1Apo inkulo shabelako we Yawe,
ni muli iwe twaikalila.
2Ilyo impili tashilabumbwa,
ne sonde lyonse talilabako,
ukufumafye pe na pe niwefye Lesa.
3Ulabwesesha abantu ku lukungu, walanda nokuti,
“Bwelelenimo ku lukungu imwe mwe bana ba bantu.”
4 Pantu imyaka ikana limo (1,000) mu menso yobe
yabafye ngo bushiku bumo ubupitile,
nga filya inshita yakulonda ipita mu bushiku.
5Ulakululula abantu mu nda ya tulo twa mfwa,
babafye ngo mulemfwe wa cani uulemena ulucelo,
6uwakuti akacelo cilya wamena no kululumuka,
icungulo ninshi wabonsa no kuma wauma.
7Nefwe efyo ubukali bobe butucita,
ne cipyu cobe cilatutiinya nganshi.
8Kuli iwe ifibi fyesu fyaba pa lwalala,
ne fyabubifi fya mu bumfisolo fyesu fyabafye pa mbilibili.
9Inshita ya bumi bwesu ulaipifya pa mulandu wa cipyu cobe,
ubumi bwesu bulukafye ngo kwisha icefu.
10Inshita ya bumi bwesu ibafye imyaka amakumi cine lubali (70),
abamaka ebafika ku myaka amakumi cine konse konse (80),
lelo imyaka yonse apo yapela
ituletelafye amasakamiko na macushi,
no kupita bwangu, mpaka twafwa.
11Bushe nani engeshiba apapelela ubukali bwa cipyu cobe,
nangu apapelela amaka yobe aya kutiinya kobe?
12Eico uletufundako pakuti twaishiba bwino ubwipi bwa nshiku shesu,
no kulenga tulekwata imitima yamano.
13We Yawe uleshikatalako. Bushe ici kuti capelela kwisa?
Ulebelelako ababomfi bobe uluse.
14Utulenge ukusekelela ukutemwa kobe ukushipwa cila lucelo,
epakuti tuleanga no kulasansamuka inshiku shonse.
15Uleke inshiku shesu ishakusansamukamo
shilingane nesho twaculilemo,
shilingane na pa bwingi bwa myaka iyo twaculilemo.
16Leka ababomfi bobe bamone ifyo ulebabombela,
na bana babo nabo bamone ifyo wacindama.
17Uleke uluse lobe we Yawe lwise pali ifwe,
upaale ne milimo ya minwe yesu,
ee, cacine upaale imilimo ya minwe yesu.