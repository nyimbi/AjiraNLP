Ukulanshanya kwakubalilapo
(4:1—14:22)
Elifasi alandapo ati Yobo alibifya
1Elifasi umwina Temani ayasuka ati,
2“Umuntu nga akwebako ishiwi limo, bushe tacakukalipe?
Nomba kwena nani ashingalandapo pa ca musango uyu?
3Mona walifunda abantu abengi,
walikoselesha na batompoka amaboko.
4Amashiwi yobe yatungilila nabo abalelubantika,
walengele nokuti amakufi ayanaka yakose.
5Nomba na iwe cakufikila, wafilwa ukushipikisha,
cakukuma, wanenuka.
6Bushe akatiina kobe aka kuli Yawe temwaba ukutetekela kobe?
Elyo ne mikalile iya bololoke bobe temo emwaba isubilo lyobe?
7“Tala tontonkanya. Bushe walimonapo umuntu umo uwaololoka umutima aloba?
Nangu umuntu uwakaele aonaika?
8Ine ifyo namonapo nifi.
Umuntu uulima ifyabupondamishi
no kutandamo ubucushi, ifi fine efintu asombola.
9Ku mupu wakwa Lesa balaloba,
na ku mwela wa bukali bwakwe alabonaula.
10Ukubuluma kwa nkalamo
no musowa wa nkalamo iyikali nganshi,
na meno ya twana twa nkalamo, nafyonaika.
11Inkalamo iyamaka nganshi naifwa pantu taikwete ifyakulya,
no twana twa nkalamo iyikota natusalangana.
12“Nomba kwalishile kulesokelela icebo kuli ine,
ukutwi kwandi kwapokelele ishiwi balentotosha.
13 Cali mu nshita ifiloto fipoka amano,
ilyo utulo utwingi twikata umuntu.
14Kanshi naliketwe no mwenso uukalamba nalatutumafye,
ecalengele nokuti amafupa yandi yalesokona.
15Umupashi waisa leluka ku menso yandi,
awe no bupipi bwa pa mubili wandi bwaiminina.
16Umupashi waiminina shika,
lelo ine nafilwa ukwishiba icata calimo.
Kwena naumfwile cimo naciminina pa ntanshi yandi.
Patalala na tondolo, elyo naumfwa ishiwi.
17‘Bushe umwinakufwa kuti aba umololoke pa cinso cakwa Lesa?
Bushe umuntunse kuti aba uwakaele pa Wamubumba?
18Nga cakuti na mu babomfi bakwe bene tapaba abo atetekela,
na muli bamalaika bakwe bene alisangamo icilubo,
19nga palibufi abantu ababumbwa ukufuma ku lukungu,
abekala mu mayanda ya maloba,
abo bashonaula nga kashishi.
20Akacelo epo bali, icungulo baonaika,
balobelela ukwabula no wakubikako amano.
21Na fyonse ifyo bakwata fyaonaikila pamo nabo,
bena bafwa ukwabula amano.’”