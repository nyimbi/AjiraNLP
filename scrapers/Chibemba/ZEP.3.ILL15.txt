Ishamo lya musumba wa Yerusalemu
1Walishama we musumba uwatalama,
uwakowela kabili uunkalwe.
2Taumfwa kabili taupokelela na mafunde nakalya.
Taucetekela Yawe nangu ukupalama kuli Lesa wauko.
3Intungulushi ishabamo ni nkalamo ishilebuluma,
abapingushi ababamo baba nge mimbulu iyabuuka,
iyishishako ifupa lyakukolokotako ulucelo.
4Bakasesema bauko ni bacilande lande,
tababa na cishinka.
Bashimapepo bauko balikowesha ifintu ifyamushilo,
no kucita ubuluku ku mafunde yakwa Lesa.
5Lelo Yawe uwaba mu musumba, acitamofye ifyabololoke,
tatala acitamo ulufyengo.
Cila lucelo acitila abantu bakwe umulinganya,
ubwaca no bwaca tafilwa, iyoo.
Lelo abantu ababifi bena bakonkanyapofye ukulabifya ukwabula ne nsoni.
6Yawe aletila ati,
“Ine nalilofya imishobo ya bantu,
nalyonaula ne mpungu shabo shine,
imisebo yabo yalibuma tapaba na upitamo,
Imisumba yabo yalyonaika,
tamwaba bantu, tamwashala wakwikalamo.
7Naletila nati, ‘Nomba abantu bakulantiina,
no kulapokelela amafunde yandi,
kabili tabakalabe imiku iyo nabalimuna.’
Nomba nakalya, bwangu bwangufye batampa ukulaenda mu myendele yabo iyabubifi pamo nga kale.”
8Eico Yawe aletila ati, “Cisuma mulolelefye.
Mulolele ubushiku nkesa mukulubulwisha abantu.
Pantu ine nalipanga ukulonganya imishobo,
ne shamfumu sha mu fyalo ifyalekana lekana,
no kupongolwela pali bena icipyu candi conse,
no bukali bonse ubwa kufulwa kwandi.
Isonde lyonse likabilima,
no kupya ku mulilo wa kufulwa kwandi.
9Elyo nkapilibula imisosele ya bantu ba mishobo yonse,
pakuti bonse bakalepepa ishina lyakwa Yawe,
no kumubombela no mutima umo.
10Abantu bandi abampepa,
abasalanganina kwishilya lya mimana ya mu Kushi,
nabo bakalandetela ifya bupe.
11Mu bushiku bulya, we musumba, tawakabe na nsoni
mu fyabubifi fyonse ifyo wacita kuli ine,
pantu nkafumya mukati kobe abamataki na bacilumba,
mukaleka no kulaitutumuna pa lupili lwandi ulwamushilo.
12Lelo muli iwe nkashamofye abantu abafuuka, kabili abanakilila,
abakalacetekela kwishina lyandi ne Yawe.
13 Abakashalamo mu bena Israeli tabakalecita ulufyengo,
kabili tabakalelanda ubufi,
tabakalelanda ifyabucenjeshi mu tunwa twabo.
Bakalashuka no kuikalila ku matwi tondolo,
ukwabula nangu umo uwakubatiinya.”
Ulwimbo lwansansa
14Imba ne nsansa we Mwana mwanakashi wa Sioni.
Aula utupundu we Israeli.
Sangalala no kusamwa no mutima obe onse,
we Mwana mwanakashi wa Yerusalemu.
15Yawe nafumyapo ifyo akupingwile,
nafumyapo na balwani bobe bonse.
Yawe, Imfumu ya bena Israeli, aba mukati kobe,
kanshi tawakatale autiina icintu nelyo cimo.
16Mu bushiku bulya bakasosa mu Yerusalemu abati,
“Witiina we Sioni,
witompoka mu maboko yobe.
17Yawe Lesa obe ali mukati kobe,
impalume iyaba na maka yakupususha.
Akasansamukila muli iwe,
no kukutalalika ku citemwiko cakwe,
kabili akakusekelela mu nyimbo no tupundu,
18nga pa nshita ya nshikunkulu iyasontwa.”
Yawe asosa ati, “Nkatalusha ishamo kuli iwe,
kabili tawakatale ausebana nakabili.
19Mona inshita ikesa ilyo nkemina bonse abakucusha,
nkapususha bonse abalemana,
no kubwesha bonse ababa muli bunkole kuno mwabo.
Nkapwisha umusebanya wabo,
ne nko shonse pano isonde shikalabalumbanya no kubacindamika.
20Inshita ikesa ilyo nkamulonganya,
nkamubwesesha kuno mwenu.
Nkamupeela ubucindami no lulumbi,
mu fyalo fyonse umo balemusebanya.
Nkamubwesesha ishuko lyenu ku cinso cenu nakabili.”
Efyasosa Yawe.