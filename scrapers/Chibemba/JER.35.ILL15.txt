Yeremia na bena Rekabu
1 Ilyo Yehoyakimu mwana Yosia ateekele icalo ca Yuda, ishiwi lyakwa Yawe lyaishile kuli Yeremia aliti, 2“Kabiye ku ba mu lupwa lwa bena Rekabu, uye landa nabo. Elyo wise nabo, ubengishe na mu muputule umo uwa mu ŋanda yakwa Yawe, ubapeeleko no mwangashi, banwe.”
3 Na ine epakuya buula Yasania mwana Yeremia umwana wakwa Habasinia, na bamunyina, na bana bakwe abaume bonse, na bonse aba mu lupwa lwa bena Rekabu, 4naisa batwala na ku ŋanda yakwa Lesa. Nabengisha na mu muputule wa bamwana Hanani mwana Igidalia, umuntu wakwa Lesa. Uyo muputule wali mupepi no muputule wa bacilolo, pa mulu wa muputule wakwa Maaseya mwana Shalumu, kalinda mulakamba wa pa mpongolo sha ŋanda yakwa Lesa. 5Elyo natekela abena Rekabu inkombo ne mitondo paa iya mwangashi, no kubeba nabeba nati, “Aleni akunweni umwangashi.”
6Nomba bena baasuka abati, “Awe ifwe tatunwa mwangashi iyoo, pantu icikolwe cesu Yonadabu mwana Rekabu alitukonkomeshe ifwe pamo na bana besu ukukananwa umwangashi inshiku shonse. 7Alitulesha no kulakuula amayanda, no kulalima amabala, no kulalimba imyangashi, nangufye ukufikwata. Alitukonkomesha ukulaikalafye mu matenti ukufikafye na pa kufwa kwesu, epakuti tuleikalilila pe mu calo umo twikala nga beni. 8Ifwe tulakonka bwino ici cebo ca cikolwe cesu Yonadabu mwana Rekabu umo atukonkomeseshe. Ifwe tatunwa nelyo limo umwangashi, na bakashi besu bene nabo tabanwa, pamo pene na bana besu abaume na banakashi. 9Ifwe tatukuula mayanda yakwikalamo, tatwakwata mabala ya myangashi nangu amabala ya filime fimbi ifyakutandamo imbuto. 10Ifwe twikalafye mu matenti. Ifwe tulabaka nganshi amashiwi yonse ayo icikolwe cesu Yonadabu atukonkomesha. 11Nomba ili Nebukadinesa imfumu ya ku Babiloni aishile kukulwisha cino calo, elyo twapingushenye ukwisa muno Yerusalemu, pakufulumuka ifita fya bena Kaludea ne fya bena Siria. Kanshi e mulandu wine ulengele ukuti twise twikale muno Yerusalemu.”
12Elyo ishiwi lyakwa Yawe lyaishile kuli Yeremia aliti, 13“Yawe umwine wa fita, Lesa wakwa Israeli asosa ati, ‘Kebe abaume abena Yuda na bantu ba mu Yerusalemu ukuti, bushe tamwasambilileko nangu cimo pakuti mwambe ukulabeela amashiwi yandi, efyasosa Yawe. 14Mwamona, bamwana Yonadabu mwana Rekabu balisunga icebo icakukananwa umwangashi, no kunwa tabanwa ukushinta na lelo, pantu balanakila icebo ico shibo abakonkomesha. Lelo imwe tamumbeela nakalya, nakansha ine ne wabikapofye ukulamweba ukwabula no kutendwa. 15Ine ndamutumina libili libili ababomfi bandi bonse bakasesema, nabo balamweba ukuleka imisango yenu iyabipa. Balamweba no kulacita ifisuma. Balamusoka ukukanapepa imilungu imbi imbi, no kukanaibombela, pakuti mumone ukulaikalilila pe muli cino calo ico ine namupeela imwe pamo na bashinwe. Lelo imwe, awe tamufwaya kulaŋumfwa, nangufye ukulamposako amano nakalya. 16Tamumwene, aba mu lupwa lwakwa Yonadabu mwana Rekabu bena balasunga icebo ico cikolwe cabo cabapeele, nomba imwe tamufwaya kulambeela ine nakalya. 17Kanshi ine ne Yawe Lesa umwine wa fita, ne Lesa wakwa Israeli, ndeti umfweni. Imwe mwe bena Yuda, na imwe bonse mwe bekala mu Yerusalemu, nkamuponesha ifinkunka fyonse ifyo nasosele ukuti nkacita. Neco nkacitila ifyo, nico ine natila ntinti ukulamweba, awe imwe tamumfwa, kabili tamunjasuka nakalya ilyo ine mwita.’”
18Nomba Yeremia epakweba aba mu lupwa lwakwa Rakebu ukuti, “Yawe umwine wa fita, Lesa wakwa Israeli, asosa ati, ‘Pa mulandu wakuti imwe mulasunga icebo ico Yonadabu icikolwe cenu amukonkomeshe, mulakonka na mafunde yakwe yonse, no kulacitafye fyonse ifyo amukonkomesha, 19kanshi ine ne Yawe umwine wa fita, ne Lesa wakwa Israeli, nalaya ukuti Yonadabu mwana Rekabu akalakwatapo lyonse mwane umo umwaume uwakumombela.’”