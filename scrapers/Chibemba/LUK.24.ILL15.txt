Yesu ashukuka ku bafwa
(Mateo 28:1-10; Mako 16:1-8; Yoani 20:1-10)
1Pa bushiku bwakutampa umulungu, ku macacafye, abanakashi babuulile amafuta ya cena cisuma bapekenye, baya na ku nindi. 2Basanga nabakunkulushapo icilibwe ukufuma pa nindi. 3Ilyo baingilamo, basanga icitumbi ca Mfumu Yesu tamuli. 4Awe cabapesha amano. Elyo apopene kwamoneka abaume babili bafwele insalu ishabengeshima, baiminina apo bali. 5Awe abanakashi umwenso wabekata, bainamina panshi. Elyo abaume babeba abati, “Cinshi mulefwaila umumi mu bafwa? 6Yesu muno talimo, nabuuka. Mwibukishe ifyo amwebele ilyo ali na imwe ku Galile. 7Amwebele ati, ‘Umwana wa muntu ali nokuposwa mu minwe ya bantu ababi, bakamutanika, elyo mu bushiku bwalenga shitatu, akabuuka.’ ” 8Awe abanakashi epakwibukisha amashiwi Yesu abebele. 9Cilya babweluluka ku nindi, awe baisa shimika ifi fyonse ku basole ikumi limo na umo, elyo na kuli bambi bonse. 10Na banakashi abashimike ifi ku basole, ni Maria Mandalena, Yoana, Maria nyina kwa Yakobo, elyo na banakashi bambi. 11Nomba abasole ilyo baumfwile ifi, bena baleti fyakusabailafye. Bakaana no kusumina ifyo abanakashi babebele. 12Petelo wena aima abutukila na ku nindi. Ainamina mu nindi alolesha, awe amonafye insalu bapombelemo icitumbi. Awe abwelelamo ku mushi, camupesha amano pa ficitike.
Yesu na basambi babili mu nshila ya ku Emausi
(Mako 16:12-13)
13Pali ubu bwine bushiku, abasambi babili abakwa Yesu bali mukuya ku mushi umo, uo baleti Emausi. Paba cikanga imilundu cine lubali ukufuma ku Yerusalemu. 14Mu nshila balelanda pali fyonse ifyacitike. 15Kanshi ilyo balelanshanya, no kwipushanya pali ifi fyonse, Yesu umwine nao abapalama, balaya nankwe. 16Nomba amano yabo yalikupilwe, tabamwishibe nakalya. 17Yesu abepusha ati, “Bushe lyashi nshi mulelandapo ili muleenda?” Awe baiminina, na pa menso yabo palifye bulanda bulanda. 18Elyo umo ishina lyakwe ni Kilopasi amwasuka ati, “Ukuba niwe mwenifye weka mu Yerusalemu uushishibe ifintu ifyacitika muli ishi nshiku?” 19Yesu aipusha ati, “Nga fintu nshi?” Bamwasuka abati, “Ni pali Yesu umwina Nasaleti. Ku fintu alelanda nefyo alecita, alilanga pali Lesa na ku bantu bonse ukuti ni Kasesema uwamaka. 20Lelo bashimapepo bacindami, ne ntungulushi shesu, balimuposa kuli Pilato pakuti amupingwile ukufwa, asuka amutanika. 21Ifwe twaletetekela ukuti ewali nokulubula Israeli! Nomba teico ceka, lelo e bushiku bwalenga shitatu apo ifi fintu fyacitikila. 22Kwena abanakashi bamo aba mwibumba lyesu bacisa tucilimusha, ilyo bacicelela ku nindi. 23Nomba tabacisanga citumbi cakwe. Elyo babwela baisa tweba abati, bamalaika nababamonekela nababeba ukuti Yesu ali umumi. 24Elyo abanensu bamo nabo baciya ku nindi. Bayasanga fyonse ngomo abanakashi bacisosela! Nomba Yesu umwine wena tabacimumona.”
25Elyo Yesu abeba ati, “Mwe mpelwamano mwe, mwafina imitima pakusumina fyonse ifyo bakasesema basosa! 26Bushe teifyo fine cali nokuba, ukuti Kristu ali nokucula, epakuti amone ukwingila mu bucindami bwakwe?” 27Elyo Yesu alabalondolwela fyonse ifyalembwa pali ena mu Malembo Yamushilo. Atampila kufyo Mose alemba, apituluka na muli bakasesema bonse.
28Cilya bafika mupepi na ku mushi balungeme, Yesu ena aba nga uwalapitilila. 29Elyo balamupapata abati, “Awe ikalafye kuno na ifwe, pantu bwalaila, na kasuba kaba kukuwa.” Awe Yesu aingila, aikala nabo. 30Cilya bali pakulya, Yesu abuula umukate, aupaala, aumokaula, elyo abapeela. 31Awe amano yabo yakupuluka, baishiba Yesu. Lelo Yesu ena aongoloka, bafilwa no kumumona. 32Elyo balaebana abati, “Bushe imitima yesu tayacilacilimukila mu nda shesu, ilyo acilatulansha mu nshila, aletulondolwela na Malembo Yamushilo?”
33Awe apopene baima babwelelamo ku Yerusalemu. Basanga abasole ikumi limo na umo na basambi bambi nabalongana pamo. 34Abalongene balabeba abati, “Cine cine, Imfumu naishukuka ku bafwa, naimonekela na kuli Simoni!” 35Nabo abafumine ku Emausi balabashimikila ifyacimoneka mu nshila, nefyo bacishiba Yesu ilyo amokaula umukate.
Yesu amonekela abasambi bakwe
(Mateo 28:16-20; Mako 16:14-18; Yoani 20:19-23; Imilimo 1:6-8)
36Ilyo bacili balelanda ifi, Yesu umwine aishile iminina apo bali. Abebele ati, “Umutende ube na imwe!” 37Abasambi umwenso wabekata, batiina nganshi. Bena balatontonkanya ukuti, “Cipuku tulemona.” 38Yesu abeba ati, “Ni shani imitima yafuma, mwalatwishika no kutwishika? 39Moneni ndupi na makasa yandi, ala nine wine. Njikatenimo, ndolesheni, ala icipuku tacakwata minofu na mafupa ngefi mulemona ine nkwete.” 40Cilya alanda ifi, elyo alabalanga indupi shakwe na makasa yakwe. 41Abasambi ku mulandu wakusansamukisha, cabansha ukusumina, balasungukafye. Elyo Yesu abepusha ati, “Bushe namukwatapo icakulya?” 42Elyo bamupeela icipimfya ce sabi ilyaocewa. 43Yesu abuula, alalya, ninshi nabo balemonako.
44Yesu elyo alabeba ati, “Ilyo nali na imwe, nalimwebele ukuti, fyonse ifyalembwa pali ine mu Mafunde yakwa Mose, muli bakasesema na mu malumbo, fili nokufikilishiwa.” 45Elyo alenga ukuti beluke mu mano yabo bomfwe ifyalembwa mu Malembo Yamushilo. 46Alabeba ati, “Kanshi efyo calembwa ukuti, Kristu ali nokucula, elyo mu bushiku bwalenga shitatu, akabuuka ku bafwa. 47Kabili ukuti bali nokutampila mu Yerusalemu, ukuya balebila ku bantu ba mishobo yonse ifyo Kristu alefunda ukuti, bali nokulapila no kupilibuka pakubelelwa uluse ku fyabubifi fyabo. 48Imwe muli bakambone pali ifi fintu fyonse. 49Kabili nkamutumina neco Tata alaya. Kanshi imwe mushale mu musumba, mpaka ilyo mukapoka amaka ukufuma ku mulu.”
Yesu asendwa ku mulu
(Mako 16:19-20; Imilimo 1:9-11)
50Kabili Yesu abafumishe mu musumba abasendele ku Betani. Elyo aimishe amaboko abapaala. 51Ilyo line alebapaala, awe abasha, asendwa na ku mulu. 52Awe nabo bamupakata. Elyo baima babwelela ku Yerusalemu ne nsansa ishingi. 53Inshiku shonse baleikala mwi Tempele, balelumbanya Lesa.