Kuli kembisha mukalamba. Ulwimbo lwakwa Davidi.
1Wingomfwa ishiwi lyandi ilyakulilishika, we Lesa,
upokolole no mweo wandi ku balwani abalentiinya,
2Umfise ukufuma kuli bantalamisoka,
aba mapange ya mu bumfisolo,
kwibumba lya congo ilya bacita ifyabipa.
3Abanona indimi shabo ngo lupanga,
na mashiwi yabo ayakali bayafwinta nge mifwi.
4Balabelama pakulasa uwakaele,
bapumikisha pakumulasa, ababula no mwenso.
5Balakoseleshanya ilyo bapanga ukucita icabipa,
balomfwana ukwakuya teya ifiteyo fyabo,
balanda nokuti, “Takuli uuletumona.”
6Ilyo balepangana ukucita ifyabipa batila,
“Eya mwandi twatontonkanya ifisuma.”
Cine cine munda na mu mutima wa muntu mwaba ubucenjeshi.
7Lelo Lesa akalasa umufwi pali bena,
no kubalasa ukwabula ukubasoka.
8Akabalofya pa mulandu wafyo balanda,
na bonse abakamonako bakakunta imitwe.
9Elyo na bantu bonse bakatiina,
bakashimika ifyo Lesa acita,
no kulatontonkanya palwa micitile yakwe.
10Lekeni umuntu onse umololoke asekelele muli Yawe,
no kubutukila uko ali!
Lekeni na bonse abalungama imitima bamulumbanye.