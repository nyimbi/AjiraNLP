Ulwakwa Davidi.
1Yawe e lubuuto lwandi, kabili Ipusukilo lyandi,
bushe nani ningatiina?
Yawe ekwakushina umweo wandi,
nani ningakwatilako umwenso?
2Ilintu ababifi banjimina pakuti bonaule umubili wandi,
ilyo abalwani ne fipondo bonse banjiminina,
bakatalansuka no kuwa.
3Nelyo ifita finganjimina ne fyanso,
umutima wandi tekuti utiine.
Nangu inkondo ingema,
nakulabafye uwatetekela.
4Icintu cimofye ico nalomba kuli Yawe,
kabili ico nakulatwalilila ukulomba cakutila,
ndeikalilila mu ŋanda yakwa Yawe,
inshiku shonse isha mweo wandi.
Ndefwaya ukulalolesha ubusuma bwakwe,
no kupandwa mano ya mwi Tempele.
5Pantu mu nshita yakucula
eukansunga mu ŋanda yakwe,
akamfisa mu cintelelwe ce Tenti lyakwe,
no kunsansabalika pa libwe ilyacindama.
6Nomba umutwe wandi wasumbuka,
ukucila pa balwani bandi abanshinguluka.
Nakulaimba ne nsansa pakutuula ilambo mwi Tenti lyakwe,
nakulaimba inyimbo ishakulumbanya Yawe.
7Umfwa inkuuta ye shiwi lyandi we Yawe,
unangulukileko no kunjasuka.
8Umutima wandi watila, “Fwaya icinso cakwe.”
Icinso cobe we Yawe eco ndefwaya.
9Wifisa icinso cobe kuli ine,
winkaana ne mubomfi obe ilyo ucili no bukali,
we wangafwa pe.
Wintamfya nangu ukunsuula,
we Lesa, Umupusushi wandi.
10Nangu tata na mayo bengandekelesha,
we Yawe tekuti undekeleshe.
11Umfunde inshila shobe we Yawe,
untungulule mu nshila ishalungama
pa mulandu wa balwani bandi.
12Wilamposa ku balwani bandi kukunjimina,
ico baba no bufi pamo no kumpangila.
13Icintu cimo nasumina cakuti
nkamona ubusuma bwakwa Yawe mu calo ca bamweo.
14Lolela pali Yawe,
shipa kabili tekanya.
Ee ulelolelafye pali Yawe.