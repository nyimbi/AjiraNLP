Abanakashi balekonka Yesu
1Panuma ya ifi, kabili Yesu alepitana mu misumba na mu mishi alebila Imbila Nsuma ya Bufumu bwakwa Lesa. Ali pamo na basole ikumi limo na babili. 2Elyo na banakashi bamo abo atamfishemo imipashi yakowela no kubaposha ku malwele, nabo bali pamo nankwe. Ni Maria uwitwa Mandalena, uo Yesu atamfishemo imipashi yakowela cine lubali, 3elyo na Yoana muka Cusa mushika wakwa Herodi, na Susana, na bambipo abengi abaleyafwilisha mukusunga Yesu na basambi bakwe. Balebomfyafye ifintu fyabo abene.
Umulumbe wakwa katanda wa mbuto
(Mateo 13:1-9; Mako 4:1-9)
4Elyo kwalongene ibumba ilikalamba. Abantu balafuma muli uyu musumba na muli uyu, balaisa kuli Yesu. Elyo Yesu abomina uyu mulumbe ati, 5“Katanda aile kukutanda imbuto shakwe. Cilya alatanda, imbuto shimo shaponena mumbali ya nshila. Abantu bashinyantaula, ne fyuni fya mu mulu fyashikompaula. 6Shimo shaponena mu mushili wa nsakalabwe. Nomba cilya shamena, awe shauma, ico pashali mutonshi. 7Imbuto shimbi shaponena mu myunga ne myunga yashitabilila, shatusa. 8Shimbi shena shaponena mu mushili usuma. Awe shena shakula shatwala ne fisabo, cila lubuto umwanda umo.” Elyo Yesu aikatisha ishiwi asosa ati, “Uuli na matwi yakumfwa, naomfwe!”
Umwalola imilumbe
(Mateo 13:10-17; Mako 4:10-12)
9Elyo abasambi baipusha Yesu umulolele uyu mulumbe. 10Yesu nao abeba ati, “Imwe mwalipeelwa ukwishiba inkaama sha Bufumu bwakwa Lesa, bambi bena ni mu milumbe. Epakuti, nangu balelolesha lelo bemona, nangu bomfwe lelo beiluka.
Yesu alondolola umulumbe wakwa katanda wa mbuto
(Mateo 13:18-23; Mako 4:13-20)
11“Kanshi umu emulolele uyu mulumbe. Imbuto lishiwi lyakwa Lesa. 12Imbuto shaponene mumbali ya nshila e bantu abomfwa ishiwi lyakwa Lesa. Elyo Ciwa aisa, nao afumya ishiwi mu mitima yabo, pakuti besumina, bemona ukupusuka. 13Ishaponene mu mushili wa nsakalabwe, e bantu abomfwa ishiwi, balipokelela ne nsansa. Nomba ico lyafilwa ukwanda imishila, basuminafye pa kashita akanono. Ilyo kwaisa intunko, banenuka. 14Ishaponene mu myunga, e bantu abomfwa ishiwi, lelo umuila inshiku, isakamika, ifyuma no bwangashi bwa pano calo fyatusha ishiwi, lyafilwa no kutwala ifitwalo. 15Nomba ishaponene mu mushili usuma, e bantu abomfwa ishiwi lyakwa Lesa no kulisunga ne mitima isuma, mu bufumacumi. Balemenena mwishiwi no kuibikilishapo basuka batwala ifitwalo.
Umulumbe wa cisaniko
(Mako 4:21-25)
16“Tapaba muntu nelyo umo uusanika icisaniko, elyo acikupikila mu nongo, nangu acibika mwifungu lya busanshi. Awe kuti acibika apasanseme, pakuti bonse balaingila umwabuuta. 17Pantu takwaba nelyo cimo icafisama icishakasokoloke. Kabili takwaba nelyo cimo icankaama icishakeshibikwe no kucileta pa bwelu. 18Kanshi mulecenjela kufyo muleumfwa. Pantu umuntu uwakwata akapeelelwapo na fimbi. Elyo no ushakwata bakamupoka nefyo aitunga ukukwata.”
Nyina na bamunyina bakwa Yesu
(Mateo 12:46-50; Mako 3:31-35)
19Elyo nyina na bamunyina bakwa Yesu baishile, nomba bafililwe ukufika apo ali ku mulandu we bumba. 20Kanshi bamweba abati, “Banoko na bamunonko bali panse, balefwaya ukukumona.” 21Yesu ena abasuka ati, “Bamayo na bamunyinane ni abo abomfwa ishiwi lyakwa Lesa no kulikonka.”
Yesu atalalika icikuuku
(Mateo 8:23-27; Mako 4:35-41)
22Ubushiku bumo Yesu aingilile mu bwato pamo na basambi bakwe. Elyo aebele abasambi bakwe ati, “Natwabukile kwishilya lya bemba.” Awe baima balaya. 23Ilyo baleya mu bwato, Yesu apona mu tulo. Awe icikuuku caima, cawila pali bemba. Amenshi yalaingila mu bwato, no bwato bwalafwaya ukubunda. 24Abasambi epakuya kuli Yesu, balamushibusha abati, “Shikulu, ala twafwa!” Elyo Yesu abuuka, akalipila icimwela ne fimatamba. Awe nafyo fyaleka, patalala na tondolo. 25Elyo abeba ati, “Nge cisumino cenu cili kwi?” Awe umwenso wabekata, balapapafye, baleipushanya abati, “Ngoyu nani, uwakuti akalipila icimwela na matamba, nafyo filemubeela?”
Yesu atamfya imipashi yakowela
(Mateo 8:28-34; Mako 5:1-20)
26Bayashika ubwato mu calo ca bena Gerasa icalungatana ne calo ca Galile. 27Cilyafye Yesu afuma mu bwato, akumanya umuntu wa mu musumba uwali ne mipashi yakowela. Uyu muntu ni kale alekele ukufwala, kabili taleikala mu ŋanda lelo aleikala mu nshinshi. 28Cilya amona Yesu, alakuuta, awa na panshi apali Yesu. Elyo apunda ne shiwi ilikalamba ati, “Cinshi ulefwaya ukucita kuli ine, iwe Yesu we Mwana wakwa Lesa Mukulu? Ndekupapata wincusha!” 29Pantu Yesu aebele umupashi wakowela ukuti ufume mu muntu. Imikufye iyingi umupashi wakowela walemwikata. Elyo pakumusunga, balemukaka mu minyololo na mu makoli, nomba alefiputaula. Elyo umupashi wakowela nao walemutwala mu matololo. 30Yesu amwipusha ati, “Ishina lyobe niwe ani?” Nao amwasuka ati, “Nine Mulalo.” Pantu uyu muntu imipashi yakowela yamwingilemo iyingi. 31Imipashi yakowela elyo yalapapata Yesu ukuti eitamfisha ku ncende yaiko.
32Kanshi mumbali ya lupili mwali no mukuni ukalamba uwa nkumba shalelya. Imipashi yakowela yalapapata Yesu ukuti aileke ingile mu nkumba. Yesu nao aisuminisha. 33Awe imipashi yakowela yafuma mu muntu yaya ingila mu nkumba. Elyo umukuni wa nkumba wakunkunyala pa mukunkuluko, waipuupa muli bemba, wanwena no kunwena.
34Bakacema cilya bamona ifyacitika, bafulumuka, baya shimika no mulandu mu musumba na mu mishi ya mumbali. 35Abantu epakuya kukumona ificitike. Cilya bafika kuli Yesu, basanga umuntu umwafumine imipashi yakowela naikala lwa pa makasa yakwa Yesu. Basanga nafwala, na mano yonse nayabwela. Awe umwenso wabekata. 36Abo abaimwenene, balashimikilako abantu ifyo uwali ne mipashi yakowela apolele. 37Abantu bonse aba mu calo ca Gerasa baikatwa no mwenso ukalamba, balalomba Yesu ukuti afume mu calo cabo. Yesu epakwingila mu bwato pakuti abwelelemo uko afumine. 38Umuntu umwafumine imipashi yakowela alapapata Yesu ukuti akonke. Nomba Yesu amukaanya, amweba ati, 39“Iyoo, bwelelamofye kumobe, uye shimika fyonse ifyo Lesa akucitile.” Awe afumako, aya aleshimika mu musumba fyonse ifyo Yesu amucitile.
Yesu abusha umukashana nokuposha no mwanakashi wamukunko
(Mateo 9:18-26; Mako 5:21-43)
40Nomba cilya Yesu abwelelemo, ibumba lyonse lyamusekelele, pantu bonse ninshi balemulolela. 41Elyo paisa umuntu umo, ishina lyakwe ni Yailo, ewali ntungulushi ya mu sinagoga. Afukama apali Yesu, alamupapata ukuti aye nankwe kumwakwe. 42Pantu ali no mwana umukashana umofye mpo, uwa myaka ikumi limo na ibili, uwali mupepifye no kufwa.
Ilyo Yesu ali mukuya, amabumba ya bantu yena yalamutitikisha konse konse. 43Elyo mwibumba mwalimo umwanakashi uwalwele umukunko pa myaka ikumi limo na ibili. Nomba bonse balifililwe ukumuposha. 44Uyu mwanakashi epakwisa lwa kunuma yakwa Yesu, akumya na ku nsenkebele sha nsalu yakwe. Awe apopene no mukunko waleka. 45Elyo Yesu aipusha ati, “Nani uwankumya?” Ilyo bonse bakaana, elyo Petelo asosa ati, “Shikulu, ala amabumba yakushingulwike eyalekutitikisha.” 46Lelo Yesu ena asosa ati, “Awe, umo nankumya. Pantu naumfwa ukuti amaka yamo yafuma muli ine.” 47Elyo umwanakashi amona ukuti naishibikwa. Awe aisa fukama apali Yesu aletutumafye. Elyo pa cinso ca bantu bonse alashimikila Yesu icilengele ukuti amukumye nefyo apolele apopenefye. 48Yesu amweba ati, “We mwana, icisumino cobe ecakuposha, kabiye umutende.”
49Ilyo Yesu acili alelanda, awe kwafuma umuntu umo ku ŋanda kwa Yailo intungulushi ya mu sinagoga. Alaeba Yailo ati, “Umwana obe umukashana nafwa. Kanshi lekafye Kafundisha abe.” 50Nomba Yesu aumfwa ifyo alelanda, aeba Yailo ati, “Iwe suminafye witiina, mwano alepola.” 51Cilya afika ku ŋanda, tasuminishe nangu umo ukuti bengile nankwe mu ŋanda, kanofye Petelo na Yoani na Yakobo, elyo na wishi na nyina kwa mwana. 52Ninshi bonse mu ŋanda balelila, baleloosha. Elyo Yesu abeba ati, “Lekeni ukulila, umukashana tafwile, alifye mu tulo.” 53Awe bena balamuseka, ico bashininkishe ukuti nafwa. 54Yesu amwikata mu minwe, aikatisha ne shiwi ati, “We mwana buuka!” 55Awe no bumi bwabwela, aima apopene. Yesu epakubeba ukuti bamupeeleko icakulya. 56Awe abafyashi ba mukashana cabapesha amano. Nomba Yesu ena abakonkomesha ukuti tabali nakwebako nelyo umo icicitike.