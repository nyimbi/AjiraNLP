Yehu asubwa ukuba imfumu ya bena Israeli
1Kasesema Elisha aitile umuntu umo ukufuma pa mpuka ya bakasesema nokumweba ati, “Kaka umushipi pa cakufwala, usende umusukupala wa mafuta uye ku Ramoti Gileadi. 2Ilyo uleya fika kulya uye ufwaye ukuli Yehu, mwana umwaume wakwa Yehoshafati, mwana Nimushi. Uye kuli ena, uye umufumye pa banankwe uye mwingisha mu muputule wa mukati.
3“Elyo uye ubuule umusukupala uminsulwile amafuta pa mutwe wakwe elyo ulande auti, ‘Ifi efyo Yawe asosa ati, nakusuba ukuba imfumu ya bena Israeli.’ Elyo wisuleko iciibi ufume nokubutuka, wishingashinga.”
4Kanshi umulumendo kasesema epakuya ku Ramoti Gileadi. 5Ilyo afika, asanga abashilika nabekala pamo. Asosa ati, “Ninkwata amashiwi aya pali iwe we mukalamba wa fita fya nkondo.”
Yehu aipusha ati, “Ninani pali ifwe?”
Nao ayasuka ati, “Yobe iwe we mukalamba wa fita.”
6 Yehu aima aya ingila mu ŋanda. Elyo kasesema aminsulwila amafuta pa mutwe wakwa Yehu, alanda nokuti, “Ifi efyo Yawe, Lesa wa bena Israeli, asosa ati, ‘Nakusuba ukuba imfumu pa bantu bakwa Yawe abena Israeli. 7Uli nokulofya iŋanda yakwa Ahabu sokulu, pakuti nkalandule pa umulopa wa babomfi bandi bakasesema na pa mulopa wa babomfi bonse abakwa Yawe abo Yesebele aipeye. 8Iŋanda yonse iyakwa Ahabu ili nokuloba. Ndi nokuputula ukufumya kuli Ahabu umwana mwaume onse uwalekeleshako mu bena Israeli, umusha nangu umuntungwa. 9Ndi nokulenga iŋanda yakwa Ahabu ukuba nge ŋanda yakwa Yeroboamu umwana mwaume wakwa Nebati, kabili nge yakwa Baasha umwana mwaume wakwa Ahiya. 10Nomba Yesebele ena, imbwa eshili nokumulya mu ncende ilya iya mu Yesireli, kabili takwakabe no wakumushiika.’” Elyo aisulako iciibi abutuka no lubilo.
11Ilyo Yehu afuma abwelela kuli bacilolo banankwe aba fita, umo pali bena aipusha ati, “Bushe ifintu fili bwino? Cinshi lilye shilu lyacilafwaya kuli iwe?”
Yehu ayasuka ati, “Iwe walimwishiba umuntu ulya no musango wa fintu alanda.”
12Bonse bayasuka abati, “Ubo bufi, iwe twebefye icishinka.”
Yehu epakubeba ati, “Acinjeba ukuti, ‘Ifi efyo Yawe alanda ifyakuti nakusuba ukuba imfumu ya bena Israeli.’”
13Ukwabula ukuposa inshita, babula imingila yabo bayansa pa makasa yakwe pa matabo pene. Elyo balisha ipenga bapunda nokuti, “Yehu e mfumu.”
Yehu aipaya Yoramu na Ahasia
14Kanshi Yehu umwana mwaume wakwa Yehoshafati, umwishikulu wakwa Nimushi, alipangila Yoramu. Nomba Yoramu na bena Israeli bonse ninshi balecingilila Ramoti Gileadi kuli Hasaeli imfumu ya bena Aramu, 15lelo imfumu Yoramu yalibwelele ku Yesireli kukundapwa ifilonda abena Aramu bamucenene mu nkondo balelwa na Hasaeli imfumu ya bena Aramu.
Yehu asosa ati, “Ifi ngefyo uleumfwa, wileka umuntu nangu umo afulumuke mu musumba ukuya sosa ifi fintu ku Yesireli.” 16Elyo anina mwiceleta lyakwe aya ku Yesireli pantu Yoramu eko aikele aletensha ifilonda, elyo na Ahasia imfumu ya bena Yuda eko aile mukumumona. 17Ilyo malonda uwali pamulu we linga lya mu Yesireli amona ifita fyakwa Yehu fileisa, akuuta aiti, “Namona ifita fileisa.”
Yoramu apeela icipope ati, “Tumeniko umushilika wa pali kabalwe, mumutume aye abakumanye pa nshila no kubepusha ati, ‘Bushe mwaisa mu cibote?’”
18Umushilika wa pali kabalwe epakuya kumanya Yehu, amweba ati, “Ifi efyo imfumu yalanda ukuti, ‘Bushe waisa mu cibote?’”
Yehu ayasuka ati, “Bushe mulandu obe nga cakuti takuli mutende? Ingila kunuma ya mu mulongo wandi.”
Kanshi malonda alanda ku mfumu ukuti, “Inkombe naiya fika nomba tailebweluluka.”
19Elyo imfumu yatuma umuntu wacibili uwa pali kabalwe. Nao aya bakumanya, abeba ati, “Imfumu yasosa aiti, ‘Bushe waisa mu cibote?’” Yehu ayasuka ati, “Bushe mulandu obe nga cakuti takuli mutende? Ingila kunuma ya mu mulongo wandi.”
20Nakabili malonda asosa ati, “Inkombe naiya fika, nomba tailebweluluka nayo ine. Imyendele ili kwati yakwa Yehu mwana Nimushi pantu aleenda kwati lishilu.”
21Yoramu apeela icipope ati, “Pekanyeni iceleta lyandi.” Elyo panuma yakupekanya, Yoramu imfumu ya mu Israeli elyo na Ahasia imfumu ya bena Yuda banina mu maceleta bafuma cila umo mwiceleta lyakwe, baya mukukumanya Yehu. Baya mukumanya pa ncende apali ibala lyakwa Naboti umwina Yesireli. 22Ilyo Yoramu amona Yehu amwipusha ati, “Bushe waisa mu cibote Yehu?”
Yehu ayasuka ati, “Kuti kwaba shani umutende ilyo kucili ubulalelale, no buloshi bwakwa noko Yesebele bucili buletwalililafye!”
23Yoramu epakupilibuka abutuka, abilikisha kuli Ahasia ati, “Uyo ni cisanguka, iwe Ahasia.”
24Elyo Yehu abuula ubuta no kulasa umufwi pakati ka mabeya yakwa Yoramu. Umufwi waya lasa mu mutima, aponena na panshi mwiceleta lyakwe.
25Yehu aeba Bidika, cilolo wakwe uwe celeta ati, “Mwimye uye umupose mwibala lilya ilyali lyakwa Naboti umwina Yesireli. Wibukishe ifyo iwe na ine twaleensha amaceleta panuma yakwa Ahabu wishi ilyo Yawe apeele ubusesemo ubu palwa ena. 26Yawe alanda ukuti, ‘Ubushiku bwafumineko ubwa mailo, namwene umulopa wakwa Naboti no mulopa wa bana bakwe abaume. Eico na ine nkamona ukuti nkaulandwila pali lino line ibala.’ Eico nomba mwimye uye umupose pali ilya ine ncende ukulingana ne shiwi lyakwa Yawe.”
27Ilyo Ahasia imfumu ya bena Yuda amona ifyacitika, abutuka akonka umusebo waya ku Beti Hagani. Yehu amukunkunika, alepunda ati, “Mwipayeni nao wine.” Bamucena mukati ke celeta lyakwe ninshi ali mukuya ku Suri mupepi na ku Ibileamu, lelo abutukila ku Megido eko aya fwila. 28Ababomfi bakwe bamusendela mwiceleta ku Yerusalemu no kuya mushiika pamo ne fikolwe fyakwe mu nshinshi yakwe mu musumba wakwa Davidi. 29Mu mwaka walenga ikumi limo na umo (11) uwa bufumu bwakwa Yoramu mwana Ahabu, elyo Ahasia atendeka ukuba imfumu ya bena Yuda.
Yesebele bamwipaya
30Elyo Yehu aile ku Yesireli. Ilyo Yesebele aumfwa palwa ifi, apenta pa menso yakwe, awamya imishishi yakwe, elyo afumya umutwe pa windo. 31Lilya Yehu aingila pa mpongolo, uyu mwanakashi aipusha ati, “Bushe waisa mu cibote, Simuri we wakomene sokulu?”
32Yehu ainwina umutwe ku windo elyo abilikisha ati, “Bushe uuli ku lubali lwandi ni nani?” Elyo bamutungwi babili nangu batatu bamulolesha. 33Elyo asosa ati, “Muposeni panshi.” Nabo bamuposa panshi, no mulopa wakwe wasabukila ku cibumba na kuli bakabalwe lintu balemunyantaula panshi.
34Yehu aingila mu ŋanda alya no kunwa anwa. Elyo asosa ati, “Sungeni uyo mwanakashi watipwa, elyo no kumushiika pantu ali mwana wa mfumu.” 35Lelo ilyo baile kukumushiika, basanga tapali icitumbi. Pashelefye icipanga, amakasa elyo ne minwe. 36Babwelelamo mukuya eba Yehu, nao atila, “Ili lishiwi lyakwa Yawe ilyo alandile mu mubomfi wakwe Eliya umwina Tishibe ilyakuti pa mushili wa ncende ya ku Yesireli epo imbwa shikalila umubili wakwa Yesebele. 37Umubili wakwa Yesebele ukaba kwati ni citindi pa mushili wa ncende ya mu Yesireli, pakuti pekaba nelyo umo uwakumwishiba ukuti, ‘Uyu ni Yesebele.’”