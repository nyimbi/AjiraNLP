Ulwimbo lwakutasha.
1Imbileni Yawe mulemwawila utupundu pano isonde lyonse
2Bombeleni Yawe ne nsansa,
iseni pa cinso cakwe ne nyimbo shansansa.
3Ishibeni ukuti Yawe e Lesa.
Ewatubumba, na ifwe tuli bakwe,
tuli bantu bakwe kabili nifwe mpaanga sha bucemi bwakwe.
4Ingileni mu mpongolo she sano lyakwe no kutotela,
mulemulumbanya pakwingila mu mansa shakwe,
mulemutotela no kulumbanya ishina lyakwe.
5Pantu Yawe musuma, ne citemwiko cakwe camuyayaya.
Icishinka cakwe citwalililafye umwakonkanina inkulo.