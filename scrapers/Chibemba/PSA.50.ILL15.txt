Ulwimbo lwakwa Asafu.
1Umwine wa maka yonse Yawe Lesa
alelanda mukubilikisha kwisonde lyonse,
ukufuma ilyo akasuba katula mpaka uko kawila.
2Lesa alebengeshima ukufuma mu Sioni,
umusumba uwawama nganshi.
3Lesa wesu aleisa,
kabili tatalale tondolo iyoo.
Umulilo uukali naumutangilila,
ne cimwela icamaka nacimushinguluka.
4Aita bonse aba mu mulu na pano isonde,
pakupingula abantu bakwe.
5Aleti, “Nonganikileni abantu bandi bonse,
abo napangene nabo icipangano ice lambo.”
6Umulu uleimininako ubulungami bwakwe,
ico ni Lesa eupingula.
(Selah)
7“Mwe bantu bandi umfweni ifyo ndelanda,
mwe bena Israeli nine ndemushinina,
ine ndi Lesa, Lesa wenu.
8Nshilemwebaula pa mulandu wa mituulo yenu,
nelyo pa mulandu wa malambo yakoca ayo muntuula lyonse.
9Ala ine nshikabila bacilume ba ŋombe,
abafuma mu matanga yenu,
nelyo basawe abafuma pa mikuni yenu.
10Pantu inama shampanga shonse shandi,
pamo ne fitekwa amakana na makana ifyaba mu mpili nafyo fyandi.
11Ifyuni fyonse pamo ne fipeema fyonse nalifishiba,
ne fikulika pa mushili, fyandi.
12“Nga cakuti insala yansuma tekuti mwebe,
pantu isonde pamo na fyonse ifintu ifyabamo fyandi.
13Bushe ine ndalya iminofu ya bacilume ba ŋombe,
nelyo ukunwa umulopa wa mbushi?
14Tuulila Lesa ilambo lyakumutotela,
no kufikilisha ifilayo ifyo walaya Uwapulamo.
15Kabili mulendilila mu nshita ya mafya,
na ine nakulamupokolola pakuti na imwe mulencindika.”
16Lelo ku babifi Lesa aletila,
“Bushe cinshi mulelandila pa mulandu wa mafunde yandi,
kabili cinshi mulelandila palwa cipangano candi?
17Tamufwaya ukusalapulwa,
nelyo ukukonka amashiwi yandi.
18Imwe mutila nga cakuti mwamona umupupu,
ninshi mwamusangula umunenu,
kabili abacende ebo mwenda nabo.
19Utunwa twenu tulandafye ifyabipa,
kabili pakubepa ubufi tamumfwa na nsoni.
20Mwaikalilafye ukwamba bamunyinenwe,
no kubabepesha imilandu pakuti basebane.
21Pali fyonse ifyo mwacita naikele tondolo,
na imwe mwatontonkenye ukuti ine naba nga imwe!
Nomba ndemukalipila,
kabili ndemwebelapo pa lwalala.
22“Eico mwe balaba kuli Lesa cenjeleni
epali namusantaula, no wakumupokololako tekuti kube nakalya.
23Umuntu uuntotela mukutuula ilambo lyakutasha alancindika,
kabili uwenda mu nshila iyalungama, ndi nokumulanga ipusukilo lyakwa Lesa.”