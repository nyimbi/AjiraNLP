Yobo ayasuka nakabili
1Elyo Yobo ayasuka ati,
2“Nalyumfwa ifintu ifingi ifya musango uyu,
nimwe bakatalalika abawelewele bonsefye.
3Bushe mukaleka lilali ukulanda amashiwi yenu ayaba ngo mwela weka weka?
Kanshi amaka yakutwalilila ukulanda ifi muyafumya kwi?
4Pantu na ine wine kuti nalanda amashiwi yamo yene,
nga cakuti imwe mwali mwipunda lyandi.
Kuti nalanda amashiwi ayengi ayakumwimina,
ndekunta no mutwe wandi apo muli.
5Kuti nalanda amashiwi yakumukoselesha,
na mashiwi ya pa kanwa kandi kuti yamuletela icitalaliko.
6“Nomba nga nalanda, ubucushi bwandi tabutalele iyoo,
nga natalala tondolo, cimo cinefye ubucushi tabulepwa iyoo.
7Cine cine we Lesa naungonaula,
naulofya no lupwa lwandi lonse.
8Elyo kabili naunkaka, cili kwati e cikambone cakunshinina,
imfundabuteshi shandi nashinjimina no kupeela ubunte pa cinso candi.
9Lesa alencusha mu cipyu cakwe, nandepaula,
alesumanya na meno yakwe pali ine,
na balwani bandi bantontelefye amenso yabo pali ine.
10Nabanjasamwina utunwa twabo pakungwela,
balenguma na mapi mu masaya.
Nabekatana pakunjimina.
11Lesa namposa mu minwe ya bantu ababifi,
nambika mu minwe ya bantu ababi.
12Ne mwine naleikalafye bwino, aisa nsansaula,
Lesa ankama pa mukoshi no kumputaula tupimfya tupimfya,
kabili ninefye alungeme.
13Nandasaula imifwi ukufuma mu tupinda tonse.
Ukwabula no luse, napulinkanya imfyo shandi.
Naitila ne ndusha yandi panshi.
14Nandasaula imiku ne miku,
nalulunkana palwa ine kwati cita ca nkondo.
15Ninsuka nimbila ne nsalu shabulanda, esho ndefwala,
no kushiba impumi mu lukungu.
16Amenso yandi nayasuka nayakashika na cee kukulila ifilamba,
ne fikumbi fya menso yandi nafifimba, fifitilepo na fititi.
17Nangu line mu minwe yandi tamwaba lufyengo,
elyo ne pepo lyandi lyacishinka.
18“We calo wishiika umulopa wandi,
ne nkuuta shandi shikatala ashileka ukumfwika.
19 Na nombaline kambone wandi aba mu mulu,
no wakunandilako aba mwa Lesa.
20Kebela wandi e cibusa wandi,
ilyo amenso yandi yaletibinta ifilamba kuli Lesa.
21Kebela eusoseleko umuntu kuli Lesa,
nga filya umuntunse asoselako cibusa wakwe.
22“Kushelefye imyaka inono,
ninshi natoola inshila iyakuya uko bashibwela.”