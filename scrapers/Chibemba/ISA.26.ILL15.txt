Ulwimbo lwakutatakula Yawe
1Pali ubo bushiku abantu ba mu calo ca Yuda bakemba ulwimbo ulu ulwakutila:
Ifwe twalikwata umusumba uwamaka.
Lesa umwine eucingililako amalinga yauko.
2Isuleniko ifiibi fya pa mpongolo,
muleke bengile abantu ba mushobo uucita ifyalungama,
umushobo uwatetekela.
3We Yawe, abantu ababikisha amano kuli iwe,
kabili abakutetekela,
ulabalenga ukwikala mu mutelelwe uwine wine.
4Ala muletetekela Yawe lyonsefye,
pantu ni Yawe, cine cinefye ni Yawe umwine e cilibwe cesu ca pe.
5Alacefya abantu bacilumba abaisansabalika,
alonaula umusumba wamaka uwasansuka,
alawisha amalinga yauko no kuyatobaula mu lukungu.
6Aleka amakasa yaunyantaule,
amakasa ya bapina na balanda.
Ukulumbanya umulinganya wakwa Yawe
7We Yawe, ulalungika inshila ya bololoke,
inshila yabo ulailinganya bwino bwino,
pantu uli mulungami.
8Cacine we Yawe, mukukonka amafunde yobe emo tukulolela,
kwishina lyobe ne cibukisho cobe ekwalola ukukabila kwa mitima yesu.
9Ine ndakufuluka nganshi pa nshita ya bushiku,
icine cine umweo wandi ulakufwaisha;
Ilyo ukalubulwisha abekalacalo,
elyo bonse bakeshiba ifyo ubololoke bwawama.
10Nangu kwena iwe utentemba abantu ababifi,
bena tabeshako ukucita ifyalungama nakalya.
Nangufye muli cino calo ca bantu abawamya,
awe namo mwine balufyanyamofye,
balakaana ukusumina ubufumu bobe ubwalulumbi we Yawe.
11 We Yawe nawimya ukuboko kobe,
nomba abalwani bobe tabaishiba ukuti iwe ulalimuna.
Leka bamoneko ifyo iwe wapimpa pa bantu bobe,
epakuti bekatwe ne nsoni.
Leka umulilo uo wapekanishisha abalwani bobe uboce.
12We Yawe niwe utuletela umutende,
pantu fyonsefye ifyo ifwe tumona mukubomba,
niwe ulenga tulefimona.
13We Yawe, we Lesa wesu, nangu imfumu shimbi shalituteekapo,
lelo ishina lyobefye elyo tucindika.
14Pali nomba ishamfumu isho shalifwa,
tashakabwele kukwisa ikala pano calo nakabili.
Imipashi yashiko tayakatubuukile nakalya,
pantu iwe walishikanda, no kushonaula walishonaula.
Takwaba nangu umo nomba uushibukisha.
15We Yawe naukusha umushobo wesu,
na pakucita ifi, nauicindamika,
pantu naukusha imipaka ya calo cesu.
16We Yawe, mu kucucutika kwabo emo bakufwaile,
nabo epakulakupapata pa nshita walebalimuna.
17We Yawe, walileka tulekulilila,
nga filya fikuuta umwanakashi ilyo alecula no kushikitika pakupapa.
18Twali nga fwe baimita no kukomwa amafumo,
lelo tatwamwenepo cintu twafyele nakalya,
mwelafye weka wafumine.
Tatwamonapo ico twabombela isonde nakalya,
Tatwacitapo nelyo cimo icakulenga ukupususha.
19 Abantu bobe abafwa, bakaba abomi nakabili,
ne fitumbi fyabo fikabuuka.
Bonse abalala mu nindi shabo bakabuuka,
bakalaaula no tupundu.
Pantu nga filya fine umume utalalika icalo no kulenga ifimenwa ukupuuka,
efyo nobe we Yawe ukabuusha abafwa kale.
Ukupingulwa kwa bena Israeli no kubukuluka kwabo
20Mwe bantu bandi, aleni ingileni mu mayanda yenu,
mwisaleko ne fiibi.
Mubelameko pa kashita kanono,
cisuke icipyu cakwa Lesa cipwe.
21Pantu Yawe afuma uko ekala,
alaisa kukukanda abantu ba pano isonde pa mulandu wa bubifi bwabo.
Ubupondo ubwacitika mu bumfisolo pano isonde bwalasokoloka,
umushili tawakafise kabili imibili ya bantu abo baipailapo.