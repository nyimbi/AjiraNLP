Yobo
1“Ala moneni, fyonse ifi ilinso lyandi lyalifimonapo,
na matwi yandi yalifyumfwapo, no kufishiba nalifishiba.
2Ifintu mwaishiba na ine nalifishiba,
tekuti muncile nangu panono.
3Lelo ine ndefwaya ukulanda no Mwine wa maka yonse,
Lesa eo ndefwaya ukulubulula nankwe.
4Pantu imwe mulebepekesha ukulanda icishinka kanshi muli babufi,
mwaba nga bashiŋanga abashaishiba nangu cimo.
5Shi talalenifye tondolo,
pantu ecingabafye icamano ukucita.
6Umfweni kanshi kufyo nalatantika umulandu wandi,
kutikeni ifyo nalalubulula na kanwa kandi.
7“Bushe cinshi mulebepela ubufi mwishina lyakwa Lesa?
No kumusoselako nomba mu fyabufi?
8Bushe mulefwaya ukuwila ku lubali lwakwe?
Bushe kuti mwalubulwilako Lesa umulandu?
9Bushe imwe muleti kuti camuwamina nga amuceceta ifyo ubumi bwenu bwaba?
Nangu bushe kuti mwamubepa ngefyo umuntu abepa umubiye?
10Ala Lesa akamukalipila,
nga cakuti mulawila ulubali lumo mu bumfisolo.
11Bushe ubucindami bwakwa Lesa tabumutiinya,
na katiina kakwa Lesa takamwishila?
12Amapinda yenu ala mapinda ya mito,
na mu nsoselo shenu ishakuipokololako ala namo mulifye iloba.
13“Talaleni lekeni na ine nkwate inshita iyakuilandila,
ne calacitika kacicitike.
14Nshikene, nomba bushe mulandu nshi ndebikila umweo wandi mu bwafya pakulanda?
Ine ndi uwaipekanya ukulofya umweo wandi.
15Lesa nga alefwaya ukunjipaya kuti anjipaya,
nomba ine nkaipokololako palwa myendele yandi pa cinso cakwe.
16Ici ecikampususha pantu nalishiba ukuti,
uwamulandu kuti afilwa ukwiminina pa cinso cakwa Lesa.
17Mumfwe bwino bwino amashiwi yandi,
kutikeni kufyo ndesosa.
18Moneni ninjipekanya nganshi ukulubulula umulandu wandi,
pantu ninjishiba ukuti bakansanga ndi wakaele.
19Nani engampeela umulandu,
naese pakuti ntalalefye tondolo no kufwa mfwe.
20“Nomba ndelomba ifintu fibili,
lyena nshafisame ku cinso cobe.
21Fumya ukuboko kobe pali ine,
kabili wileka umwenso wakutiina ubukali bobe umpwishe amaka.
22Elyo lyena nga wanjita ndeisa,
nangu leka nsosefye, na iwe unjasuke.
23Bushe ifyabupulumushi ne fyabubifi nacita fyaba finga?
Unange ifyo nalufyanya nefyo nabifya.
24Cinshi wafishila icinso cobe kuli ine,
no kumbika pa balwani bobe?
25Bushe kuti watiinya ibuula ilileululuka mu mwela,
nangu ukukunkunika icani icauma?
26Wampingula buluku buluku,
wankalipila na pa fyabupulumushi fya ku bwaice bwandi.
27 Wabika amolu yandi mwikoli,
ulengula na monse umo ndepita,
ulapima na monse umo amakasa yandi yanyanta.
28Efyo no bumi bwa muntu bonaikafye nge cintu icilebola,
atemwa insalu iyaliiwa ku cipelebesha ca bushiku.”