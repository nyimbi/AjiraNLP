Yesu atamfya imipashi yakowela
(Mateo 8:28-34; Luka 8:26-39)
1Awe basuka bafika kwishilya lya bemba mu calo ca bena Gerasa. 2Cilyafye Yesu afuma mu bwato, no muntu uwali ne mipashi yakowela uwaleikala mu nshinshi, aisa mukumukumanya. 3Uyu muntu aleikala mu nshinshi, kabili takwali nangu umo uwingamukaka nangufye ku minyololo ine. 4Pantu imiku iyingi balemukaka amaboko na makasa, lelo aleputula iminyololo balemukaka ku maboko, alefunaula ne fyela balemukaka ku makasa. Eico takwali nangu umo uwali na maka yakumunasha. 5Kabili lyonsefye akasuba no bushiku aleendauka mu nshinshi na mu mpili, alekuuta, aleitetaula ku mabwe.
6Nomba cilya amona Yesu akatalamukila abutukilako, amufukamina. 7Apunda ne shiwi likalamba ati, “Cinshi ulefwaya kuli ine, iwe Yesu Mwana Lesa mukulu? Nakupapata na pali Lesa, wincusha!” 8Ico asosele aya mashiwi, nico Yesu amwebele ati, “Fuma mu muntu we mupashi wakowela!” 9Elyo Yesu amwipusha ati, “Ishina lyobe niwe ani?” Nao amwasuka ati, “Ishina lyandi nine Mulalo, pantu twabamo abengi.” 10Kabili yalapapata Yesu apakalamba nganshi ukuti eitamfya muli cilya calo.
11Nomba mumbali ya lupili mwali umukuni ukalamba uwa nkumba ishalelya. 12Elyo imipashi yakowela yalapapata Yesu aiti, “Tutamfishe mu nkumba, emo tuye twingile.” 13Nao aisuminisha. Elyo ne mipashi yakowela yafuma yaingila na mu nkumba. Awe no mukuni wa nkumba, cikangafye amakana yabili, wakunkunyala pa mukunkuluko, waipuupa na muli bemba, wanwena no kunwena.
14Elyo bakacema ba nkumba bafulumuka, baya shimika no mulandu mu musumba na mu mishi ya mumbali. Abantu epakuya kukumona ificitike. 15Ilyo bafika kuli Yesu, basanga umuntu uwali no mulalo wa mipashi yakowela naikala nafwala, na mano yonse nayabwela. Awe umwenso wabekata. 16Abo abaimwenene balashimikilako abantu ificitike ku wali ne mipashi yakowela, na ku nkumba. 17Elyo batendeka ukupapata Yesu ukuti afume mu calo cabo.
18Ilyo Yesu alaingila mu bwato, ulya muntu atamfishemo imipashi yakowela alamupapata ukuti nao akonke. 19Yesu amukaanya, lelo amweba ati, “Kabiye kumwenu ku bantu bobe, uye mukulabashimikilako fyonse ifyo Imfumu yakucitila nefyo yakumfwila uluse.” 20Awe nao aya alashimika mu calo conse ica Dekapoli fyonse ifyo Yesu amucitile, na bantu bonse balapapa nganshi.
Yesu abusha mwana Yailo nokuposha no mwanakashi
(Mateo 9:18-26; Luka 8:40-56)
21Elyo Yesu nakabili ayabukile kwishilya lya bemba mu bwato. Ibumba ilikalamba lyalongana lyamushinguluka ninshi acili pa lulamba lwa bemba. 22Kwaisa no muntu umo, intungulushi ya mu sinagoga, ishina lyakwe ni Yailo. Ilyo amona Yesu, aisa mufukamina. 23Alamupapata nganshi ati, “Akamwana kandi akakashana ni mfwafye. Shi wingesa katambalikilapo amaboko yobe, uleke kapole, kabe no bumi.” 24Awe Yesu epakuya nankwe.
Kabili ibumba ilikalamba lyamukonka, lilemutitikisha konse konse. 25Elyo mwibumba mwalimo umwanakashi uwalwele umukunko pa myaka ikumi limo na ibili. 26Aculile nganshi nangu bashiŋanga abengi baeseshe ukumuposha. Kabili aposele ifyuma fyakwe fyonse nokuti apole iyoo, ubulwele bwaleyafye ntanshi. 27Uyu mwanakashi alyumfwile ifyo balelanda pali Yesu. Kanshi epakwisa alepeka mwibumba, apalama na kuli Yesu kunuma, akumya na ku nsalu shakwe. 28Pantu wena mu mutima wakwe aletila, “Nga nakumyafye nangu ni ku nsalu shakwe, ninshi ndepola.” 29Awe apopene no mukunko waleka, aumfwa na mu mubili wakwe ukuti ubulwele bwakwe bwapola. 30Apopene Yesu aishiba mu mutima wakwe ukuti amaka yamo yafuma muli wena. Elyo acebukila kunuma mwibumba aipusha ati, “Nani uwankumya ku nsalu?” 31Abasambi bamwasuka abati, “Bushe taumwene ibumba lilekutitikisha konse konse, kabili wipushe auti, ‘Uwankumya nani?’ ” 32Lelo Yesu ena akonkanyapofye ukulolesha konse konse ukuti amone uumukumishe. 33Awe umwanakashi alatutumafye ku mwenso, ico eshibe icimucitikile. Aisa mufukamina alondolola ne fishinka fyonse. 34Nao Yesu amweba ati, “We mwana, icisumino cobe ecakuposha, kabiye umutende, upolelele na ku bulwele bobe.”
35Ilyo acili alelanda, kwaisa abantu bamo ukufuma ku ŋanda yakwa Yailo, intungulushi ya mu sinagoga. Balamweba abati, “Umwana obe umukashana nafwa. Cinshi ulepamfisha kafundisha?” 36Lelo Yesu wena no kuposako amano nakalya ku mashiwi ayo balelanda, aebafye intungulushi ya mu sinagoga ati, “Iwe suminafye witiina.” 37Elyo alesha abantu bonse ukumukonka, asuminishafye Petelo na Yakobo na Yoani munyina kwa Yakobo. 38Cilya bafika ku ŋanda ya ntungulushi ya mu sinagoga, Yesu asanga kukabile na see, abantu balelila no kuloosha. 39Elyo aingila mu ŋanda abeba ati, “Cinshi mulekafisha ifi, no kulila imisowa? Umwana tafwile, alifye mu tulo.” 40Awe bena balamuseka. Elyo abafumya bonse, abuula wishi na nyina na basambi bakwe abo ali nabo, aingila nabo umwali umwana. 41Aikata no mwana ku minwe amweba ati, “Talita, kumi!” Calola mukutila, “We kakashana, nakweba nati buuka!” 42Apopene akakashana kaima kalaenda no kwenda. Pantu kali ne myaka ikumi limo na ibili. Abantu pakumona ifi, cabapesha amano. 43Elyo abakonkomesha nganshi ati, “Mwileka umuntu nangu umo eshibe ici cintu.” Kabili abeba ati, “Mupeeleniko icakulya.”