Kasesema Esaya akalipila abantu pa fyabubifi fyabo
1Moneni ukuboko kwakwa Yawe takwaipipa ukwakuti kufilwe ukumupususha imwe iyoo,
kabili te nkomamatwi uwakuti akaane ukumumfwa ilyo imwe mulekuuta mutuule.
2Ala, ifyabubifi fyenu efyamupaatula kuli Lesa wenu
ukubifya kwenu ekulenga alefisa icinso cakwe nokuti alekaana ukumumfwa.
3Amaboko yenu yalikowela ku mulopa wa abo mwafyenga,
ne minwe yenu kulwa kubifya.
Mulandafye ifya bufi bweka,
ne ndimi shenu nasho shisosafye ifyabupondo.
4Nga mwaya ku cilye, tapali uulubulwisha aba mulandu mu cishinka,
kabili tapali no ulubulula mu bufumacumi.
Bonse bakoselelafye ukubepa ubufi pakuti ebo ciwamine.
Ilyo baleya ninshi nabapanga umwakufyengela bambi.
5Batota amani aya mafwafwa,
no kupikula amasumbu yakwa tandabube ayashakosa.
Uwalyapo limo pa mani yabo ninshi kufwa,
kabili nga patobeka limo mutotwa insoka na imbi.
6Ifyo bapikula teti nangu umo afwalwe nge nsalu iyoo,
ifyo bapanga ukucita tekuti baifimbeko nakalya.
Imilimo yabo yabubififye epela,
kabili ifyakucita ulubuli efyaisula mu minwe yabo.
7 Amakasa yabo lyonse yabutukila ukucita ifyabipa,
kabili tabalindila pakwipaya abantu abakaele nakalya.
Amapange yabo mapange yabupondofye,
monse umo bapita mushalafye uboni no koomona.
8Bena tabaishiba inshila yamutende iyoo,
tamwaba ukucita ifyalungama mu nshila shabo.
Inshila isho bapitamo, shintu shashokana,
na onse uupita muli isho nshila awe ninshi takamone umutende.
Abantu bayebelela ifyabubifi fyabo
9Twashininkisha ukuti ecalenga ukuti umulinganya ube ukutali na ifwe,
kanshi ecalenga nokuti ubololoke bwilamoneka muli ifwe.
Ifwe tulafwaya ulubuuto ulwakuti tuleendamo,
lelo ni mfififye eibako,
nga twati kubutishe elyo twenda mu kafifi nga bashakwata amenso,
efyo tuya tulepampanta.
10Tupampantilafye icibumba nge mpofu,
tupampantila ku minwe nga bashaba na menso.
Tulepulumpunta akasuba pakati,
kwati tuli mu calo cabafwa umwafiita fititi.
11Bonse tubuluma nge fiswango fya bea,
no kulila tulila nge nkunda.
Tulolela ubupingushi ubwalungama,
lelo tabumoneka.
Tulolela Lesa ukuti ese atupususheko,
nomba tapaba nangu cimo icicitikapo.
12We Yawe, ifyakupula amafunde ifyo ifwe twacita kuli iwe, ala fingi.
Ifyabubifi fyesu efiletushinina.
Cinefye bumpulamafunde bwesu bwaba pali ifwe,
nefwe bene natushininkisha ukubifya kwesu.
13Ifwe twalikusangukila we Yawe, twalikufumyako amano,
twalikaana no kulakukonka we Lesa wesu.
Ifwe tulacusha bambi, no kukusangukila twalikusangukila.
Ifyo ifwe tutontonkanya, fyabufifye,
nefyo ifwe tulanda, nafyo fine fyabufi.
14Umulinganya ifwe twaliuleka,
ne fintu fine ifyalungama tatufyangwako nakalya.
Tulafundawila ifyacishinka ilyo tuba mu fisankano,
temwakusangamo na mufumacumi iyoo.
15Icishinka nacicepesha,
icakuti umuntu umo nga aleka ukubifya awe ninshi uyo muntu apyako.
Yawe apanga ukulaafwako abantu bakwe
Yawe alamona ifi fyonse,
no kufulwa alifulwa pa mulandu wakuti takwaba nelyo umo uucita umulinganya.
16 Lesa alasunguka pakumona ukuti takwaba nelyo umo uutulanyako abo balecusha.
Kanshi nomba ni Lesa fye umwine ewalasakatuka pakuti abapususheko,
no kucimfya akacimfya mukucita ifyalungama.
17 Akulafwala ubulungami kwati e cakufwala cakwe icakucinga icifuba.
Kabili ku mutwe wakwe akulafwalako ukupususha, nge cimpompo icakuicingililako umutwe.
Kabili akulafwala ifyakufwala fyacilandushi kubacusha abanabo,
ukululunkana kwakwe akufimbene nga tandabube.
18Akalimuna abalwani bakwe pakulinganya pafyo bacita,
akacita icipyu ku balwani bakwe
ne cilandushi ku bamusangukila.
Akalimuna na bantu bene aba ku lulamba lwa pali bemba.
19Eico abantu bakatiina Yawe ukufuma ku masamba konse,
kabili bonsefye bakalatiina no bucindami bwakwa Yawe ukutula ku kabanga konse,
pantu akesa nafulumbana ngo mumana uwapongolwa
uo icimwela icamaka icakwa Yawe cisunkilisha.
20 Yawe aleeba abantu bakwe ati,
“Kalubula akesa mu Sioni,
akesa lubula abo bonse bamwana Yakobo abalapila pa fyabubifi fyabo.
21“Elyo kabinge ine napangana nabo icipangano icakuti, ine pano ndi, namupeela Umupashi wandi na mashiwi yandi ayo nabika mu kanwa kenu. Kanshi imwe muli nokulayabeela, no kulafundako na bana benu na beshikulu benu ukufuma pali lelo ukushintafye no kukapela inshiku.” Efyasosa Yawe.