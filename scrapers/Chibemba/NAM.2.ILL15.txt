Ukuwa kwa musumba wa Ninife
1Uwakukusansa aleisa kuli iwe we musumba wa Ninife.
Lindeni amalinga yenu mwe bena musumba.
Lenguleni inshila.
Fwalileni, kalabaneni,
longanyeni ifita fya nkondo.
2Pantu Yawe alebweseshapo ululumbi lwakwa Yakobo,
nga filya fyaba ululumbi lwakwa Israeli.
Nangu abalwani baishile bakufya,
no konawila kumo ne misambo ya myangashi yabo.
3Abashilika abalesansa imwe bali ne nkwela ishakashika,
ne fyakufwala ifyo bafwele, nafyo fintu fyakashika ce.
Amaceleta yabo aya fyela yabengeshima ngo mulilo,
ilyo batantama pakuti batampe inkondo.
Bakabalwe babo nabo balya balesumpaukila.
4Amaceleta yalya yalulunkanina mu misebo,
yalebutaukafye mu mansa shonse,
yalemoneka nge myenge ileaka,
na pakupitana yalebyata nge myele ya nkuba.
5Baita ifita ifyasobolwa,
fyaya filetalansuka pakuya.
Ifita filya fyabutukila kwilinga kukuya lisansa,
fyaimikako ne fyakubamo pa nshita filebongolola ilinga.
6Impongolo ishabela ku mumana shilya shaisulwa,
kwisano abantu bali no mwenso.
7Namfumu ulya basenda bunkole,
ababomfi bakwe abanakashi baleshinshimukila,
balelukusha ne filamba nge nkunda,
baleyombawilafye pakuililila ubulanda.
8Abantu balya baomoka mu Ninife,
kwati menshi yapongwela,
ilintu babongolola icishiba ico bayabikamo.
Bamo abo balepunda abati,
“Iminineni imwe! Lekeni ukufulumuka!”
Nomba abantu nabo tapali no ulebweluluka nakalya.
9Batapeni silifa.
Batapeni na golide wine.
Pantu mu musumba mwatuntumana ifyuma imina ne mina,
ifyuma ifyamutengo ifyalekana lekana.
10Eya, umusumba wa Ninife bautapa, baubongolola no kuonaula.
Abantu bafwilefye icipense pense,
mu makufi namupomponteka, imisana naiputuka,
na pa menso palifye cimbi cimbi.
11Bushe nomba uli kwi umwimba uwakwikalako inkalamo,
na lulya lucengo shalelishishako utwana twashiko?
Uko inkalamo shalenyangala pamo no twana twashiko,
no kulaikalila ku matwi tondolo,
ukwabula nelyo cimo icakushitiinya.
12Iyilume yaleti nga yaipaya inama,
yasantawilako iyikota no twana,
na mu mwimba mwaisulafye imipusa ya nama.
13Yawe umwine wa fita aletila ati, “Moneni, ine nimwalukila. Nalaoca amaceleta yenu. Inkondo eikalofya utwana twenu utukalamo, na ine nkamupoka fyonse ifyo mwatapile bambi. Pano isonde ponse tapakatale apomfwika nakabili amashiwi ya nkombe shenu nakalya.”