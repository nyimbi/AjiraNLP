Kuli kembisha mukalamba. Ifyo Davidi alumbenye Lesa
1Lekeni Lesa eme no kulenga abalwani bakwe basalangane,
no kuleka abamupata bafulumuke.
2Nga filya fine icushi cisalangana ku mwela,
efyo nabo bene ubasalanganye,
nga filya fine ipula lisunguluka ku mulilo,
efyo na babifi bene balobelele pa cinso cakwa Lesa.
3Lelo abololoke bena balesansamuka pa cinso cakwa Lesa,
uleke balesekelela no kwanga.
4Imbileni Lesa inyimbo shakulumbanya ishina lyakwe,
lumbanyeni uwendela pa makumbi,
ishina lyakwe ni Yawe,
akwangeni pa cinso cakwe.
5Lesa e wishi wa bakashiwa,
kafwa wa bamukamfwilwa,
e Lesa uwaikala mu cifulo cakwe icamushilo.
6Eulanga abo balekelesha apakwikala,
eukakula abafungwa no kubatwala ukwakuikalila,
lelo abasangu bena bekala mu mpanga iyakabisha.
7We Lesa ilyo watungulwile abantu bobe,
ilyo waendele nabo mu matololo,
(Selah)
8icalo calitentele no mulu walosha imfula,
pa cinso cobe, we Lesa, we kateeka wa Sinai
pa cinso cobe we Lesa, we Lesa wakwa Israeli.
9Niwe Lesa uwalokeshe imfula iyingi,
wakosha na bantu bobe ilyo banakwike.
10Na bantu bobe emo baikele,
mu busuma bobe emo wayafwilishe abalanda we Lesa.
11Yawe abilikishe ishiwi,
na banakashi abengi baile balelisabankanya abati,
12“Ala bashamfumu abengi ne fita fyabo nababutuka,
na mu nsakwe abanakashi bena baleakana ifitapwa.
13Ilyo mwe baume mwaletuusha mu fibumba fya macinka,
kwali amapindo ya nkunda ayakupwa na silifa,
na masako yayako yabengeshima nga golide.”
14Ilyo Lesa wa maka yonse apasangenye shamfumu mu calo,
cali kwati ubunga bwa mfula ubwaponena pa lupili lwa Salimoni.
15Ulupili lwa Bashani, bushe nalo lupili lwakwa Lesa?
Ulupili lwa Bashani, bushe nalo lwa cilumba?
16Mwe mpili sha cilumba cinshi ico muleshulukila ulupili apo Lesa asalile ulwakuteekapo,
ulo Lesa akekalililapo umuyayaya.
17Yawe afumine ku Sinai na maceleta imyandamishila,
ali na maceleta amakana na makana,
aisa mukwikala mu cifulo camushilo.
18Ilyo aninine pamulu apasansama
ninshi nasenda na bankole abengi imilongo,
alepokelela ne fyabupe ku bantu na ku basangu bene,
apo pene epo Yawe Lesa akulaikalilila.
19Napaalwe na matotelo Lesa uututulako ifyafina,
Lesa uutupususha.
(Selah)
20Lesa wesu ni Lesa uutupususha,
ku Mfumu Yawe ekwaba umwakupusukila ukufuma ku mfwa.
21Cine cine Lesa akatobaula imitwe ya balwani bakwe,
abantu ababikapofye ukulacita ifyabipa.
22Yawe asosa ati, “Ine nkababweshako ukufuma ku Bashani,
nkababweshako ukufuma ku matenga ya bemba,
23pakuti imwe mukalepita mu mulopa wa balwani benu,
ne mbwa shenu shikalemyanga umulopa wabo apo shilefwaila.”
24We Lesa ala bonse balamonako uko balesefya pakukushindika
pakukwingisha mu cifulo cobe icamushilo, we Lesa wandi, we Mfumu yandi.
25Abakwimba bali pantanshi, abakulisha ifilimba nabakonkapo,
pakati napo abakashana balelisha insombo.
26Paaleni Lesa na matotelo, mwe lukuta ulukalamba,
imbileni Yawe, mwe batuntuka muli Israeli.
27Epo bali aba luko ulunono ulwa bena Benjamini ebalebatungulula,
elyo pakonka na bacilolo ba bena Yuda mu milongo yabo,
na bacilolo ba bena Sebuloni na ba bena Naftali.
28Ulange amaka yobe we Lesa,
we Lesa langa ubulamba bobe,
bulya wabomfeshe pakutulubula kale.
29Pa mulandu we Tempele lyobe ilyaba mu Yerusalemu,
emo bashamfumu bakulakuletela ifyabupe.
30Ukalipile filya fiswango fya mu matete,
ukalipile ne mishobo ya benafyalo
abenda ibumba nga bacilume wa ŋombe abali ne fiponti,
bakasuke abakunakila bonse no kulatula silifa yabo.
Salanganya imishobo ya benafyalo iyatemwa ukulwa inkondo.
31Inkombe shikafuma ku Egupto,
abena Kushi bakaipeela kuli Lesa.
32Imbileni Lesa inyimbo mwe shamfumu sha pano isonde,
imbeni inyimbo shakulumbanya Imfumu.
(Selah)
33Kuli ena uwenda pa mulu wa myulu,
iyakale na kale,
umfweni kufyo asansula ishiwi ilyamaka.
34Mulelondolola ubulumbwa bwa bulamba bwakwa Lesa,
ewateeka abena Israeli,
na maka yakwe yabela mu mulu.
35Walicindama we Lesa mu cifulo cobe icamushilo,
Lesa wa bena Israeli, eupeela amaka no bulamba ku bantu bakwe.
Lesa apaalwe na matotelo!