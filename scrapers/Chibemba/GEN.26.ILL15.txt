Isaki na Abimeleki
1Kanshi mu calo mwaliponene icipowe na cimbi nga cilya caponene kale mu nshita yakwa Abrahamu. Isaki epakuya ku Gerari kuli Abimeleki imfumu ya Bafilisiti. 2Elyo Yawe amonekela kuli Isaki, amweba ati, “Wikaya ku Egupto, ukekale mu calo ndekweba ukwikalamo. 3Pa nshita ino ikala muli cino cine calo ngo mweni, kabili nakulaba nobe, no kupaala nkakupaala. Kabili ni kuli iwe na ba mu lupwa lobe eko nkapeela ifi fyalo fyonse, efyo nkafikilisha umulapo nalapile kuli wiso Abrahamu. 4Nkasandulula aba mu lupwa lobe nge ntanda sha mu mulu, kabili ebo nkapeela ifi fyalo fyonse. Elyo imishobo yonse pano calo ikapaalilwa mu ba mu lupwa lobe, 5pantu Abrahamu alembeela kabili alebaka ifyo mfwaya, amafunde yandi, ifipope fyandi elyo ne fyebo fyandi.”
6Kanshi Isaki epakwikala mu Gerari. 7Nomba ilyo abantu ba kuli ilya ncende bamwipwishe pa mukashi wakwe, Isaki abebele ati, “Ni nkashi yandi.” Asosele ukuti ni nkashi yandi ico aletiina ukulanda ati “Mukashi wandi.” Atontonkenye ukuti, “Abantu ba ino ncende kuti banjipaya pa mulandu wakwa Rebeka pantu aba uwayemba.”
8Cilya aikalako inshiku ishingi, ubushiku bumo Abimeleki imfumu ya Bafilisiti yalolesha pa nsolokoto, yamona Isaki alecenya umukashi wakwe Rebeka. 9Kanshi Abimeleki epakwita Isaki, amweba ati, “Rebeka cine cine mukashi obe. Nga cinshi wasosele auti, ‘Rebeka ni nkashi yandi?’” Isaki amwasuka ati, “Pantu natontonkenye ukuti nalimo kuti banjipaila pa mulandu wakwa Rebeka.” 10Elyo Abimeleki asosa ati, “Cinshi ico wacitila ici kuli ifwe? Umwaume nga cakuti aile sendama no mukashi obe, ninshi nga niwe watuletele umulandu.” 11Kanshi Abimeleki epakupeela icipope ku bantu bonse ati, “Umuntu onse uukacusha uyu muntu nangu umukashi wakwe akepaiwa.”
12Isaki alibyelemo imbuto muli cilya calo. Kabili muli uyo wine mwaka asombwelemo imbuto ishingi, imiku umwanda umo pafyo abyele. Yawe alipaalile Isaki, 13eico Isaki aba nomba umukankala ne fyuma fyakwe fyalafulilakofye, asuka aba umukankala nganshi. 14Akwata imikuni iyingi iya mpaanga ne mbushi ne ya ŋombe na babomfi abengi, icakuti Abafilisiti bamufimbila. 15Kanshi Abafilisiti baisushamo iloba mu fishima ababomfi bakwa wishi baimbile ninshi Abrahamu wishi acili umumi.
16Elyo Abimeleki aebele Isaki ati, “Fuma kuno mwesu, pantu naukwatisha amaka ukutucila.” 17Kanshi Isaki epakufumako aya cita inkambi mwishika lya ku Gerari, eko no kwikala aikala. 18Isaki afukula ifishima ifyaimbilwe ninshi Abrahamu wishi epo acili, ifyo Abafilisiti bashiikile panuma ya mfwa yakwa Abrahamu. Isaki afinika na mashina ayo yene wishi afinike.
19Kabili ababomfi bakwa Isaki balimbile icishima mwishika, basangamo na kamfukumfuku ka menshi. 20Lelo bakacema ba mu Gerari balaumanya bakacema bakwa Isaki, balabeba abati, “Aya menshi yesu.” Kanshi Isaki epakwinika icishima ishina lya Eseki, pantu abena Gerari balepusaninapo nankwe. 21Kabili ababomfi bakwa Isaki baimba icishima cimbi, lelo naco cine balaumaninapo. Kanshi Isaki epakucinika ishina lya Sitina. 22Kanshi epakufumako kulya, aya imba icishima cimbi. Pali ici cena tapali nelyo umo uwalemumanya, acinika ne shina lya Rehoboti, asosa ati, “Nomba Yawe natupeela incende iyifungulwike, kanshi tukasanduluka muli ici calo.”
23Ukufuma uko, Isaki aile ku Beresheba. 24Ubo bwine bushiku, mu nshita ya bushiku, Yawe amumonekela, amweba ati,
“Nine Lesa wakwa wiso Abrahamu.
Witiina nelyo cimo, pantu ndi nobe.
Nkakupaala, kabili nkasandulula no lupwa lobe,
pa mulandu wa mubomfi wandi Abrahamu.”
25Isaki epakukuulako ubulambo, elyo alapepa Yawe. Uku kwine acitile inkambi yakwe, na babomfi bakwe baimbako icishima.
Isaki na Abimeleki bapangana
26 Kanshi Abimeleki na Ahusati uwalemupandako amano, elyo na Fikoli umukalamba wa fita fyakwe, afumine ku Gerari aisa kuli Isaki. 27Isaki abepusha ati, “Cinshi mwaishila kuli ine apo mwalimpata, kabili mwalintamfya na kumwenu?” 28Bamwasuka abati, “Natumonafye bwino bwino ukuti Yawe aba na iwe. Kanshi twatile, ‘Pafwile ukuba umulapo wakusuminishanya pakati kesu,’ pakati kesu na iwe. Kanshi leka tupangane na iwe 29ukuti tawakatucite nelyo cimo icabipa, nga filya ifwe tatwacitile nelyo cimo icakukucusha. Lelo ifwe twalekusungafye bwino no kuleka ukuti ufume kumwesu umutende. Nomba Yawe nakupaala.” 30Isaki elyo abapekanishisha imitebeto, balya no kunwa banwa. 31Ubushiku bwakonkelepo ulucelocelo, cila muntu alapa umulapo ku mubiye. Isaki epakubaleka baya, nabo bafumako umutende.
32Pali ubo bwine bushiku ababomfi bakwa Isaki baishile mushimikila pa cishima baimbile. Bamweba abati, “Natusanga amenshi.” 33Isaki acinika ishina lya Shiba. Eico ukufika na lelo umusumba witwa Beresheba.
Esau aupa abanakashi Abenafyalo
34Ilyo Esau afikile pa myaka amakumi yane (40), aupile Yuditi mwana Beri umwina Hiti, elyo na Basemati mwana Eloni, nao umwina Hiti. 35Aba banakashi baleleta isakamika kuli Isaki na Rebeka.