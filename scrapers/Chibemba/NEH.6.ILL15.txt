Bapangila Nehemia
1Nomba cali ukuti ilyo Sanibalati, Tobia, Geshomu Umuarabu, elyo na balwani besu bambi, baumfwile ukuti ninkuulako ilinga, elyo tapali napashele akapunda, nelyo nali nshilabika ifiibi mu minshi yakwingilila nangu ukufuminapo, 2elyo Sanibalati na Geshomu nabo bantumina na mashiwi abati, “Isa bwangu tukumane bonse mu mushi umo uwabela mu nika ya Ono.” Lelo bena, baletontonkanya ukuncita ububi.
3Kanshi na ine epakubatumina inkombe nokutila, “Ine kuno ndi pa mulimo uukalamba nganshi, kanshi ine tekuti njise uko, iyoo. Cinshi ico umulimo wingafubalishiwa ilyo ine nafumako nokwisa uko muli?” 4Lelo bena bakonkanyapo ukuntumina aya mashiwi pa miku ine, elyo na ine nalebasukafye mu musango umo wine.
5Elyo Sanibalati atumine umubomfi wakwe kuli ine kwati fintu acitile pakutampa. Amutumine pa muku uwalenga isano ne nkalata iyabula ukwisalwa mu maboko yakwe. 6Elyo mu nkalata mwalembelwe ifyakuti,
“Mu mishobo ya benafyalo namusalangana akasebo, na Geshomu wine asosele ukuti, ‘Ici cacine,’ ukuti iwe na Bayuda mulepanga ukusanguka, eco kanshi mwakuulila ilinga cipya cipya. Kabili ukulingana ne shiwi ili, niwe ukaba imfumu. 7Elyo kabili wasonta na bakasesema abakubila pali iwe mu Yerusalemu abati, ‘Abayuda baba ne mfumu.’ Nomba aya mashiwi yali nokubwelela ku mfumu. Eico kanshi isafye, tumfwane bonse.”
8Kanshi ine nalimutumine amashiwi ukutila, “Takuli ifintu ifili ngefi ulesosa ifilecitika. Ifi fyonse ulefyelenganyafye mu mutima obe.” 9Pantu bonse balefwaya ukuti tube no mwenso uwakutila, “Amaboko yabo yakanakuka kukubomba imilimo, tabakatale abaipwisha.” Na ine epakupepa nati, “Nomba mwe Lesa kosheni amaboko yandi.”
10Ubushiku bumo naile ku ŋanda yakwa Shemaiya umwana mwaume wakwa Delaya, umwana mwaume wakwa Mehetabelo, uwaisalilwe mu ŋanda. Anjeba nokutila, “Shi natuleya tukumane pamo mu ŋanda yakwa Lesa, iyili mwi Tempele, elyo twisaleko ne fiibi fya mwi Tempele mwine, pantu baleisa kwipaya. Icine cine ubushiku baleisa mukukwipaya.”
11Lelo na ine natile, “Bushe umuntu uwaba nga ine kuti abutuka? Nangu bushe umo uuli nga ine kuti aya mwi Tempele pakuti apusushe ubumi bwakwe? Awe tekuti njemo iyoo!” 12Kwena nalishiba ukuti te Lesa amutumine ukulanda ifi, lelo ukuti ni Tobia pamo na Sanibalati ebamupeele amafisakanwa no kumutuma ukwisa nsembeleka. 13Ico bamutumine ni pakuti ese antiinye mbe no mwenso, elyo mbifye pakucita ici, elyo panuma bakese mpeela ishina ilibi no kunsebanya.
14“We Lesa wandi ibukisha Tobia pamo na Sanibalati, ukulingana neyi imilimo yabo. Ibukisha na ulya kasesema mwanakashi Noadia elyo na bakasesema bambi abalefwaya ukulantiinya.”
Bapwisha ukukuula ilinga
15Kanshi ilinga lyapwile ukulikuula mu nshiku amakumi yasano na shibili (52), pa bushiku bwalenga amakumi yabili na shisano (25) ubwa mweshi wa Eluli. 16Ilyo abalwani besu bonse baumfwile ifi, imishobo yonse iyashingulwike yali no mwenso. Kabili baisuulile nganshi abene, ico balishibe ukuti umulimo onse uwabombelwe wacitike ku maka yakwa Lesa epela.
17Kabili mu nshiku shilya abasambashi ba bena Yuda batumine amakalata ayengi kuli Tobia. Elyo amakalata yambi nayo yalefuma kuli Tobia no kuya kuli bena. 18Pantu abengi mu calo ca Yuda balilayene nankwe, pantu ali ni shifyala wakwa Shekaniya umwana mwaume wakwa Ara. Kabili umwana wakwe umwaume Yehohanani aupile umwana mwanakashi wakwa Meshulamu umwana mwaume wakwa Berekiya. 19Kabili baleta utusebo twakwe utusuma kuli ine, elyo no kumweba amashiwi nalelanda. Elyo Tobia nao aletuma no tusebo twacintiinya kuli ine.