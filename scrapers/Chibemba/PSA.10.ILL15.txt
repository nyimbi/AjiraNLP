1We Yawe, bushe mulandu nshi wiminina akatalamukila?
Bushe cinshi ufisamina pa nshita ya macushi yesu?
2Mu mataki emo umubifi acushisha abalanda,
balekatwa mu fiteyo ifyo abateya.
3Umubifi alaitakisha pa fya lunkumbwa lwakwe
Uwakaso alatuka no kupontela Yawe.
4Mu cilumba cakwe, umubifi tafwaya Yawe,
mu kutontonkanya kwakwe konse atila, “Takwaba Lesa.”
5Enda uwashuka lyonse mu micitile yakwe,
tasakamana no bupingushi bobe ubwacindama
na bonse abamulwisha alibasuula.
6Mu mutima atila, “Takwaba icankutiinya,
na mu nshita yonse iyabumi nshakakwatepo ubwafya.”
7Mu kanwa kakwe mufumafye intipu, ubufi pamo ne fyakutiinya,
ubwafya no bubifi efifuma panshi ya lulimi lwakwe.
8Alabelama mu mbali ya nshila sha mu mishi,
kukulalilila mukwipaya abantu abakaele,
alolela ukwikata abashama.
9Abelama pamo nga filya inkalamo ifisama,
afisama pakuti ekate umulanda.
Nga aikata mulanda, amukulila na mwisumbu lyakwe.
10Alateyamina no kubotelela panshi pakufwailisha,
no mulanda awila mu minwe yakwe.
11Mu mano yakwe, umubifi atila, “Yawe alilaba,
nalimo alifimba pa menso yakwe,
kabili tekuti amone.”
12Ala ima we Yawe,
imya ukuboko we Lesa wandi,
wilaba abalanda.
13Cinshi umubifi akwatila imisuula kuli Lesa,
no kulatontonkanya mu mutima ati, “Takandubulwishe?”
14Lelo we Yawe, ulamona amafya pamo no kulilishika,
ulatontonkanyapo pakufibika mu minwe yobe.
Abalanda balilila kuli iwe,
niwe kafwa wa bana banshiwa.
15Funa ukuboko kwa mubifi no kwa ushumfwa.
Kalipa pa bubi bwakwe ubwafisama mpaka bukapwe.
16Yawe ni mfumu pe na pe,
imishobo ikaloba ukufuma mu calo cakwe.
17We Yawe ulomfwa ukupapata kwa bantu abacucutika,
ulabakoselesha no kukutika ku kulila kwabo.
18Ulacita umulinganya kuli bakashiwa na ku balecululuka
pakuti aba pano isonde baleke ukuleta icintiinya.