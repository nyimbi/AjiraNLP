1  Solomoni ayambile ukumfwana na Farao imfumu ya mu calo ca Egupto icakuti aupa no mwana wakwe. Amuleta ukulaikala mu musumba wakwa Davidi mpaka ilyo apwile ukukuula isano lyakwe, iŋanda yakwa Yawe, elyo ne linga lyacingilila umusumba wa Yerusalemu. 

2  Lelo abantu bena pali ilya nshita balepeelela amalambo mu ncende shakupepelapo isho balecindika, pantu iŋanda yali tailakuulwa iya peshina lyakwa Yawe. 

3  Solomoni alangile ukutemwa Yawe ukupitila mukwendela mu fipope fyakwa wishi Davidi, nomba nao wine aletuulila amalambo no koca ububani mu ncende shakupepelapo. 

4  Imfumu elyo yaima no kuya ku Gibeoni mukutuula amalambo, pantu eyali incende yakupepelapo iyikalamba nganshi iyakutuulilako amalambo, kanshi eko Solomoni aile tuula amalambo ya cakoca ikana limo (

1  ,

2   Imilandu 

1  :

3  -

12  ) 

5  Ni ku Gibeoni eko Yawe amonekele kuli Solomoni mu ciloto pa nshita ya bushiku no kumweba ati, “Lomba icintu conse ico ulefwaya ukuti nkupeele.” 

6  Solomoni ayasuka ati, “Walilanga uluse ulukalamba nganshi ku mubomfi obe Davidi, tata wandi, ukulingana nefyo aendele pa cinso cobe mu cishinka, mu bulungami elyo na mu bololoke bwa mutima. Nakabili ucili uletwalilila ukulanga ulu luse ulukalamba kuli ena pantu naumupeela umwana uwakupyana pa cipuna cakwe ukufika na pali lelo. 

7  Apo iwe we Yawe Lesa wandi, naulenga ine ne mubomfi obe ukuba imfumu mu cifulo cakwa tata Davidi, nomba ine ncilifye umwana umunono elyo nshishibe ne fyakufikilishapo ukubomba bwino imilimo. 

8  Ine ne mubomfi obe ndi pano pakati ka bantu abo waisalila, abantu abengi abakufilwa no kupenda. 

9  Eico ine nalomba ukuti umpeeleko ne mubomfi obe umutima uwamano pakuti ndeteeka bwino kabili ndeiluka ukulekanya ububi no busuma. Pantu nani uwingabomba umulimo wakutungulula aba bantu bobe abashaicindamina?” 

10  Ici casekeshe Yawe icakuti Solomoni alomba amano. 

11  Na Lesa atile kuli ena, “Apo walomba amano, taulombele icuma nangu umweo wa pe nangu ukulomba ukuti wipaye abalwani bobe, lelo umutima uwamano yakupingula pa butungulushi, 

12  na ine nalakucitila ukulingana nefyo ulombele. Nalakupeela umutima uwamano no kwiluka ifyo umuntu nelyo umo tatala akwatako elyo kabili takwakabe uukakwatako. 

13  Na ine nomba nalakulundilapo nefyo ushacilomba. Nalakupeela icuma no kucindama icakuti mu nshiku sha bumi bobe takwakabe imfumu iyikalingana nobe. 

14  Kabili nga cakuti walaenda mu nshila shandi no kubaka ifipope fyandi na mafunde yandi ngefyo Davidi wiso acitile, nkalenga ukekale inshiku ishingi pano isonde.” 

15  Elyo Solomoni abuuka, aishiba nokuti aciba alelota. Awe abwelela ku Yerusalemu aya iminina na ku cinso ca Mbokoshi ya Cipangano cakwa Yawe, eko aya tuulila ne lambo lyakoca ne lyakwampana pamo. Elyo atebeta ababomfi bakwe. Solomoni apingula ifyamano 

16  Elyo kwaishile bacilende babili baisa iminina ku cinso ca mfumu. 

17  Umo asosa ati, “Kanabesa, uyu umwanakashi pamo na ine wine twikala mu ŋanda imo. Nalifyele umwana ninshi acili aleikala na ine. 

18  Panumafye ya nshiku shitatu ukutula apo umwana wandi afyalilwe, uyu mwanakashi nao akwata umwana. Twalifye fweka babili, tamwali umuntu umbi mu ŋanda. 

19  Pa nshita ya bushiku umwana wa uyu mwanakashi acifwa pantu acimwilikisha. 

20  Elyo aisa ima pakati ka bushiku no kwisa senda umwana wandi apo ine nacilala ne musha wenu. Acibuula umwana wandi amulalika pa cifuba cakwe no kubuula umwana wakwe uwafwa amulalika pa cifuba candi. 

21  Ilyo nacibuka ulucelo ukuti ŋonshe umwana, nacisanga ukuti nafwa. Nomba ilyo nacimulolekesha bwino ku lubuuto lwa kacelo, nacisanga ukuti te mwana wandi ulya nafyele.” 

22  Umwanakashi umbi nao ayasuka ati, “Awe, umwana wandi ine ni uyu umutuntulu, teuyu uwafwa.” Lelo umwanakashi wapakutampa akomailapofye ati, “Ala iyoo, ine uyu uwafwa te mwana wandi, umwana wandi ni uyu umutuntulu.” Ilyo line bayamba no kuumana pa cinso ca mfumu. 

23  Imfumu yasosa aiti, “Cila umo alelanda ukuti, ‘Uyu ufwile te mwana wandi, ine umwana wandi mutuntulu.’” 

24  Elyo imfumu yalanda aiti, “Ndeteleni ulupanga.” Awe baleta ulupanga ku mfumu. 

25  Nayo imfumu epakupeela icipope aiti, “Buuleni umwana umutuntulu mu muputule pakati, mubuule ciputulwa cimo mupeele umo elyo ne ciputulwa cimbi mupeele ku munankwe.” 

26  Nyina afyele umwana uyo uwali umutuntulu aumfwila umwana wakwe uluse epakulanda ku mfumu ati, “Napapata kanabesa mwiipaya umwana, mubuulenifye mumupeele kuli uyu.” Lelo uyu mwanakashi umbi ena asosafye ati, “Takuli uwakusenda uyu mwana, nabamuputulefye pakati.” 

27  Elyo imfumu yapingula ukuti, “Peeleni umwana uyo umutuntulu kuli uyo mwanakashi wantanshi pantu e nyina, mwimwipaya iyoo.” 

28  Ilyo Israeli yonse yaumfwile ubupingushi bwa mfumu, bapeela imfumu umucinshi pantu bamwene bonse ukuti ilebomfya amano ukufuma kuli Lesa mukupingula imilandu.

