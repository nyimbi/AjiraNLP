1  Shimapepo Pashuri mwana Imeri ali kalinda mukalamba wa ŋanda yakwa Yawe. Nao alyumfwileko uko kasesema Yeremia alesobela ifi fintu. 

2  Kanshi Pashuri epakupuma Yeremia, amukaka ne minyololo, amubika na pa mpongolo yakwa Benjamini iyabela lwapa mulu wa ŋanda yakwa Yawe. 

3  Ulucelo cilya Pashuri akakula Yeremia iminyololo, Yeremia nao alamweba ati, “Yawe takwinika iwe ishina lya Pashuri iyoo. Ishina lyobe ilyo akwinika lyakuti icakutiinya mpanga yonse. 

4  Ifi efyasosa Yawe ati, ‘Iwe Pashuri, ine nalaswa nkucite icakutiinya kuli we mwine na bacibusa bobe, wakulamonako na menso yobe uko abalwani bobe baleipaya bacibusa bobe bonse ku lupanga. Nalapeela icalo conse ica Yuda ku mfumu ya ku Babiloni, uukabasenda muli bunkole ku Babiloni, no kubepaya ku lupanga. 

5  Nkaleka na balwani babo ukwisa tapa ifyuma fyonse ifyaba muli uyu musumba, na mu matuka yonse, na fyonse ifyamutengo ifyabamo, ne fyuma fyonse ifya shamfumu sha muno mu Yuda, ala fyonse bakesa fisenda no kufitwala ku Babiloni. 

6  Nobe wine Pashuri pamo no lupwa lobe lonse bakamwikata no kumusenda ku Babiloni. Uko kwine eko ukaya fwila, no kushiikwa pamo na bacibusa bobe bonse abo usesemena ifyabufi.’” Yeremia ailishanya kuli Yawe Lesa 

7  We Yawe, kanshi ine walimbepele, na ine nasuka nabepwa. Iwe walincila amaka, no kuncimfya walicimfya. Bonsefye nine baleseka, no kungwela lyonse. 

8  Pantu lyonsefye ine nga ndelanda, awe ninshi ndepunda, ninshi ndebilikisha nati, “We mpasase nobe, kabili we bonaushi nobe ee.” We Yawe, ine lyonsefye abantu balanseka, kabili balinsuula ico nanda amashiwi yobe. 

9  Nomba nga nati, “Ine nshakulalumbula Yawe, nangu ukusosela nakabili mwishina lyakwe,” nomba ndomfwa amashiwi yobe, yabilima ngo mulilo mu mutima wandi, uwacilikilwa mu mafupa yandi. Ndesha ukushipikisha, awe ndafilwa. 

10  Ine ndeumfwa uko abengi balenyamba, “Icintiinya mpanga yonse!” Balesosa abati, “Kamusoseleleni. Aleni natuye musoselela!” Na bacibusa bandi bene nabo balelolela ukuti ndufyanyepo cimo. Balesosa abati, “Nalimo abantu balaswa bamubepeshepo fimo, elyo nefwe tumwikate, tumupeshe.” 

11  Kwena we Yawe waba ku lubali lwandi, uli impalume yandi iyabulamba, eico abalwani bandi bakulatalansukafye, ine bakamfilwa. Bakekatwa ne nsoni ishine shine, pantu ine bakamfilililwafye. Ukusebana kwabo kukabelelela pe, no kulabwa takwakalabwe. 

12  We Yawe umwine wa fita, we upituluka mu cishinka ca bantu. We umona ifiba mu mitima yabo na mano yabo. Kanshi leka ine moneko uko ulelandula abalwani bandi, pantu ine umulandu wandi niwe ntulileko. 

13  Akwimbileni Yawe! Aleni akulumbanyeni Yawe! Pantu alapususha abalanda ku bantu ababi abalukakala. 

14   Bube ubwatipwa ubushiku nafyelwepo. Bwiba ubwapaalwa ubushiku ubo mayo amfyelepo. 

15  Natipwe uyo muntu uwasansamwishe tata apakalamba, pakumwishibisha no kumweba ukuti, “Washukila umwana, nao umwana umwaume.” 

16  Uyo muntu kabefye nga ilya misumba, iyo Yawe aonawile ukwabula uluse. Aleumfwafye inkuuta shabulanda pa nshita ya lucelo, ne nkuuta sha nkondo pa nshita akasuba kafika pakati ka mutwe, 

17  pantu uyo muntu tanjipaile mwifumo, ifumo lyakwa mayo nga elyali inindi yandi, no kufyalwa nga nshatalile mfyalwa iyoo. 

18  Nga mulandu nshi ine nafyalilwe? Bushe kanshi ni pakuti ine ndecululukafye no kulilishika, no kufwa no musebanya, mwa?

