1  Elyo Biludadi umwina Shuha ayasuka ati, 

2  “Bushe iwe Yobo uleleka lilali amashiwi yakusabaila? Shikatala uleke na ifwe tulandepo. 

3  Cinshi uletumwena nge nama? Cinshi uletumwena nga bantu ababulwa amano mu menso yobe? 

4  Nelyo uleilepula we mwine ku cipyu cobe, bushe icalo kuti casunkana pa mulandu obe, nangu amabwe ukufuma pa ncende yaikalapo? 

5   “Ala cishinka ulubuuto lwa muntu umubi lulashima, no lubingu lwa mulilo wakwe lulaleka ukubilima. 

6  Ulubuuto mwi tenti lyakwe lulashima, ne cisaniko cine icimusanikila cilashima. 

7  Uwaleenda ne ntampulo ishamaka kale nomba aleongolokafye, ubucenjeshi bwakwe bwamuponya pa musao. 

8  Pantu amakasa yakwe umwine eyamutwala mukwikatwa mwisumbu, no kulenga ukuti anyante mu busafu bwe sumbu. 

9  Iciteyo camwikatila ku citende cakwe, icitembo calamufyenta. 

10  Intambo iyakumwikata ifishilwe mu mushili, no bucinga bwimbilwe mu nshila apitamo. 

11  Ifyakumutiinya fyalimutengamina konse konse, no kumukonka pa katende ka lukasa konse uko aleya. 

12  Ubonaushi bulemulolela, ne cinkunka caiteyanya ukumwikata nga awa. 

13  Ubulwele bulalya inkanda yakwe, solwesolwe wa mfwa alelya ifilundwa fyakwe. 

14  Nabamukululula ukumufumya mwitenti lyakwe ilyo acetekelamo, no kumutintila ku mfumu ya fintiinya. 

15  Mwitenti lyakwe tamwakashale icintu nelyo cimo, no kukuba bakakubamo amaluti. 

16  Imishila yakwe panshi nayuma, ne misambo yakwe nayuma ku mulu. 

17  Tabakamwibukishe pano isonde, ne shina lyakwe likaloba mu calo. 

18  Bakamufumya mu lubuuto no kumuposa mu mfifi, no kumufumya pano isonde. 

19  Takashe umwana nangufye icinshikulula mu luko lwakwe, takwakabe na kashimike. 

20  Abantu ba ku masamba bakasunguka pakumona ishamo lya uyu muntu, abantu ba ku kabanga bena bakekatwa no mwenso. 

21  Ee, ili eshamo iliponena pa ŋanda ya muntu umubifi, ici, e cifulo ca muntu uushaishiba Lesa.”

