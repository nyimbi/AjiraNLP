1  Ilyo Isaki akotele, na menso yakwe yanakuka icakuti alafilwa no kumona, aitile umwana mwaume mukalamba Esau, amweba ati, “We mwana wandi!” Nao mwane ayasuka ati, “Epo ndi.” 

2  Isaki amweba ati, “Mona, nomba ninkota, kabili nshishibe no bushiku ningafwa. 

3  Kanshi nomba buula ifyanso fyobe, imifwi yobe no buta bobe, uye mu mpanga mukulunga, unjipaileko inama. 

4  Elyo wise umpekanishisheko icakulya icanunkila, cilya natemwa, ulete njise ndye. Epakuti nkupaale ilyo nshilafwa.” 

5  Kanshi Rebeka aleumfwako ilyo Isaki alelanda kuli mwane Esau. Ilyo aile mu mpanga mukulunga inama nokuti alete, 

6  Rebeka aeba mwane Yakobo ati, “Mona, naumfwako ifyo bawiso bacilaeba munonko Esau, baleti, 

7  ‘Undetele inama elyo umpekanishishe icakulya icanunkila icakuti ndye, uleke nkupaale pa cinso cakwa Yawe ilyo nshilafwa.’ 

8  Kanshi we mwana wandi, umfwa bwino kuli ine, ucite nefyo ndekweba. 

9  Kabiye ku mukuni wa mbushi, undeteleko utwana twa mbushi tubili utusuma pakuti njise mpekanishishe bawiso icakulya icanunkila umusango bacitemenwamo. 

10  Elyo wise utwalile bawiso balye pakuti bakupaale ilyo bashilafwa.” 

11  Lelo Yakobo aebele nyina Rebeka ati, “Munyinane Esau muntu uwamapipi, lelo ine ndi muntu wa mubili uwatelela. 

12  Nga cakuti batata baya mpampanta, cileya moneka kwati ndebomfya ubucenjeshi. Lyena ninshi te paalo ndeya poka, lelo kuiletelelafye ukulapishiwa.” 

13  Nyina amweba ati, “We mwana wandi, leka uko kulapishiwa kukese pali ine. Iwe citafye ifyo nandile. Kabiye, kandetele utwana twa mbushi.” 

14  Kanshi Yakobo epakuya buula utwana twa mbushi, atuleta kuli nyina. Nyina nao epakupekanya icakulya icanunkila mu musango wishi atemenwe. 

15  Elyo Rebeka abuula ifyakufwala ifyawamishe ifyali mu ŋanda ifya mwana mukalamba Esau, afwika no mwana wakwe mwaice Yakobo. 

16  Elyo apomba impapa sha twana twa mbushi ku maboko yakwa Yakobo na mu mukoshi umushali mapipi. 

17  Apeela mwane Yakobo mu minwe icakulya icanunkila no mukate apangile. 

18  Yakobo aya kuli wishi, asosa ati, “Tata wandi!” Wishi nao ayasuka ati, “Epo ndi. Niwe ani we mwana wandi?” 

19  Yakobo ayasuka wishi ati, “Nine Esau ibeli lyenu. Nincita ifyo mwacinjeba. Aleni imeni mulyeko inama yandi, pakuti mumpeele ipaalo lyenu.” 

20  Isaki aipusha mwane ati, “We mwana wandi, apa pene epo wasanga inama?” Yakobo ayasuka ati, “Ni Yawe, Lesa wenu uwampeela ishuko.” 

21  Elyo Isaki aebele Yakobo ati, “Palama kuno mwana wandi uleke nkupampante, pakuti njishibe nga cine niwe mwana wandi Esau nangu iyoo.” 

22  Yakobo epakupalama kuli wishi Isaki. Wishi nao alamupampanta elyo asosa ati, “Ishiwi lyena lishiwi lyakwa Yakobo, lelo amaboko yena maboko yakwa Esau.” 

23  Isaki taishibe ukuti ni Yakobo pantu amaboko yakwe yali na mapipi kwati yakwa Esau munyina. Kanshi Isaki epakupaala Yakobo. 

24  Lelo Isaki amwipusha ati, “Bushe cine cine niwe mwana wandi Esau?” Yakobo ayasuka ati, “Ee nine wine.” 

25  Elyo Isaki asosa ati, “Mwana wandi, ndetelako inama wipeye mukulunga, uleke ndye, pakuti nkupaale.” Yakobo epakumuletela inama no kulya alya. Amuletelako no mwangashi, nao anwa. 

26  Elyo Isaki wishi amweba ati, “Palama kuno mwana wandi untomone pakumposha.” 

27  Kanshi Yakobo epakuya tomona Isaki pakumuposha. Cilya Isaki aumfwa icena ca nsalu shakwe, alamupaala, no kusosa ati, “Eya! Icena ca mwana wandi caba kwati cena ca mwibala ilyo Yawe apaala. 

28  Lesa engakupeela umume wa ku mulu, no mushili uwafunda, ne fisabo ifingi no mwangashi upya. 

29   Imishobo ingalakutumika na bantu bonse balekunakila. Niwe ube imfumu ya bamunonko, na bana abaume bakwa noko bengalakunakila. Abo abakulapisha nabo balapishiwe, na bakupaala nabo bapaalwe.” Esau nao alomba ipaalo kuli Isaki 

30  Atilefye cilya Isaki apwa ukupaala Yakobo, na Yakobo afuma pali wishi, Esau munyina nao abwela kukulunga. 

31  Esau nao apekanya icakulya icanunkila, atwala na kuli wishi. Elyo aeba wishi ati, “Tata wandi, imeni mulyeko inama njipeye kukulunga pakuti mumpeele ne paalo lyenu.” 

32  Isaki wishi amwipusha ati, “Bushe niwe ani?” Nao ayasuka ati, “Nine mwana wenu, ibeli lyenu Esau.” 

33  Isaki epakulakanka no mwenso ukalamba ati, “Nga kanshi uwacibamba inama no kundetela nani? Nalyafye ili line ninshi taulaisa elyo nimupaala, kabili nalala napaalwa.” 

34  Cilya Esau aumfwa ifyo wishi alanda, alila umusowa uukalamba kabili uukali, alaeba wishi ati, “Mpaaleni, na ine, tata wandi!” 

35  Lelo Isaki amweba ati, “Munonko acisa mu bucenjeshi, napoka ne paalo lyobe.” 

36  Esau epakusosa ati, “Bushe tacalungama ukumwinika ishina lya Yakobo? Nomba ancenjesha imiku ibili. Alimpokele insambu sha bubeli bwandi. Kabili apoka ne paalo.” Elyo aipusha ati, “Bushe tamunshilileko ipaalo?” 

37  Isaki ayasuka Esau ati, “Mona nimusonta ukuba imfumu yobe, kabili nimupeela ba lupwa lwakwe bonse ukuba ababomfi bakwe. Elyo nimupeela ifyakumusunga, ifisabo elyo no mwangashi upya. Kanshi finshi fimbi ningakucitila mwana wandi?” 

38  Esau aebele wishi ati, “Bushe tata mwakwatafye ipaalo limo epela? Tata wandi mpaaleniko na ine wine!” Elyo Esau asansula ishiwi lyakwe alalila. 

39   Isaki wishi epakwasuka mwane ati, “Icifulo cobe cikaba ukutali na ku mushili uwafunda, cikaba ukutali na ku mume wa mu mulu. 

40   Ni ku lupanga eko ukamwena ukwikala umumi. Kabili ukalatumika munonko. Lelo ilyo ukalwisha, lyena elyo ukafuma mwikoli lyakwe.” Yakobo afulumukila kuli Labani 

41  Kanshi Esau nomba alipatile Yakobo, pa mulandu we paalo wishi amupeele. Alaisosha umwine ati, “Inshiku shakuloosha batata shilifye mupepi. Elyo ninshi nkepaya munyinane Yakobo.” 

42  Ilyo Rebeka bamwebeleko ifyo umwana mukalamba Esau alandile, Rebeka epakutuma abakwita Yakobo umwana mwaice. Amweba ati, “Mona munonko Esau aleitalalika umutima ne pange lya kukwipaya. 

43  Kanshi nomba we mwana wandi, cita ifyo nalakweba, fulumukila kuli ndume yandi Labani ku Harani. 

44  Uye ikala nankwe pa nshita ino mpaka munonko icipyu cikapwe. 

45  Ilyo munonko akaleka ukukufulilwa kabili akalabe nefyo wamucita, elyo nkakutumina amashiwi ukabwelulukeko. Nga cinshi ningalekela ukuti ndufye abana bandi bonse babili mu bushiku bumo bwine?” 

46  Kabili Rebeka aebele Isaki ati, “Ine nintendwa ukuba umumi pa mulandu wa aba banakashi abena Hiti. Nga cakuti Yakobo nao aupa umwanakashi umo pa banakashi ba muli cino calo pali aba abena Hiti, ine ninshi no kufwa kwawama.”

