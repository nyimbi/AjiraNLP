1  Kabili nalimwene nakabili ukucula ukucitika pano isonde. Ine nalimwene ifilamba fya bantu abo bacusha, ukwabula nelyo umo uwakubatalalikako. Abalebacusha balekwatishapo amaka, tapaleba nangu umo uwakuti abatalalikeko iyoo. 

2  Ine nakumbilwepo na bantu abafwa, pantu bena balishuka ukucila abomi abacilipo pano isonde. 

3  Nomba abashilafyalwa, abashatala abaimwena ifibi ificitika pano isonde, bena balishuka ukucila abomi na bafwa bene. 

4  Nalimona nokuti icilenga abantu balebombesha pakumona ifintu, nico balafwaya ukukwatisha ifintu ukucila pa banabo bambi bonse. Ee, uyu musango nao wine ala kuicushafye, cimo cinefye no kutamfya inshiku. 

5  Umuwelewele aikumbatafye, asuka aondelapo, ayonaula. 

6  Kuti cawamishapo ukukwatapo tunono no mutima nawikala, ukucila ukulabombesha lyonsefye na maboko yonse yabili pakwesha ukutamfya inshiku. 

7  Kabili ine nalimonapo pano isonde icintu na cimbi icakuicushafye. 

8  Kuti wasanga umuntu aikalafye eka mpo, nao takwatapo mwana nangufye munyina. Ukubomba nako kabili abombafye pe, nomba ukuti ifyuma fyakwe fimuteke panshi, awe cena nakalya. Untu abula no kulaipusha umwine ati, “Nga kanshi nani uo ine ndeculila ifi ku milimo icakuti nalakaaninapo no kusansamuka?” Ala uyu musango nao wine kuicushafye, mikalilefye yabulanda. 

9  Caliwamishapo ukuba babili, ukucila ukuba wekafye mpo. Ukubombela capamo bonse babili, umulimo ulatunguluka. 

10  Pantu umo nga awa, umunankwe kuti amwimyako. Nomba uuli eka nga awa, ninshi cabulanda pantu takwete wakumwimyako. 

11  Nakabili abantu babili nga basendama pamo, kuti bakaba, nomba nga uli weka kuti wakaba mu musango nshi? 

12  We muntu nga uli weka, kuti icipondo cakwansha, nomba nga muli babili, apo lyena kuti mwashanshako. Umwando uwacitabataba untu washupa ukuputula. Ukulunduluka kuicushafye 

13  Umulumendo umupina uwamano awamishapo ukucila imfumu ya calo iyikote iyishakwata mano, iyishifwaya na kulapandwako mano. 

14  Umulumendo umo kuti afuma mu cifungo, aba ni mfumu ya calo, elyo nakalimo kuti afyelwefye umulanda mu calo cine ici. 

15  Ine namwene ukuti bonse abekala pano isonde bakonkele umulumendo uwapyene ubufumu. 

16  Nao nomba ewalatungulula abantu bakwe abashili bakupenda ku bwingi, lelo icabulanda inkulo yakonkelepo tayasekelele uyu uwapyene pa bufumu. Uyu musango nao wine kuicushafye, cimo cinefye no kutamfya inshiku.

