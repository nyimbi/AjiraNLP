1  Kabili Yobo abwekeshapo ukulanda ati, 

2  “Yangu ifyo nafuluka imyeshi yakale, muli shilya nshiku ilyo Lesa alensunga bwino. 

3  Yangu ifyo caweme ilyo cisaniko cakwe calesanika pa mutwe wandi, ilyo ku lubuuto lwakwe nalepitila umwafiita. 

4  Yangu ifyo kale nalesansamuka mu nshiku sha bulumendo bwandi, ilyo Lesa ali cibusa wandi alepaala itenti lyandi. 

5  Kale Umwine wa maka yonse twaleenda nankwe, na bana bandi balenshinguluka. 

6  Kale amakasa yandi yaleowa mwishiba ilyatikama, ne milonga ya mafuta ya miolifa yalefuma mu mabwe. 

7  “Kale naleya ku mpongolo ya musumba, no kuteka icipuna candi pa lubansa. 

8  Kale abalumendo baletifye cilya bamona, awe bamfumina mu nshila, na bakote bene baleiminina pakunanga umucinshi. 

9  Bacilolo baleleka ukulanda, babika ne minwe pa tunwa twabo. 

10  Na bakateeka nabo baleikala tondolo nga epo ndi, ne ndimi shabo shalalambatila mu tunwa twabo. 

11  Kale bonse abaleumfwa ukucindama kwandi baletasha, na bonse abalemona bantemwa. 

12  Pantu nalepususha umulanda uwalekuuta, naleyafwa bakashiwa abashaba no wakubafwa. 

13  Umuntu uuli pakufwa, nine alesha apaala, kabili nalesansamusha umutima wa bamukamfwilwa. 

14  Ubulungami naleenda nabo kwati cakufwala ca ku mubili, naleenda no mulinganya kwati lilaya ne cisote mfwele. 

15  Nali ilinso lya mpofu, kabili ulukasa lwa balemana. 

16  Nali wishi wa balekabila, na beni nine nalebalubulwilako. 

17  Kale naletobaula insekete sha bantu balufyengo, nalepokolola nefyo basuminemo ameno. 

18  “Ine kale naletifye, ‘Awe nkafwa no mucinshi wandi, ne nshiku shandi shikafula ngo musensenga.’ 

19  Kale nali ngo muti uwashinta imishila yaiko pa menshi, uo amabula yauko yakunga umume. 

20  Kale naleti ubucindami bwandi tabwakapwe, no buta bwa mu minwe yandi tabwakatompoke. 

21  “Nga ndelanda, abantu baleikala tondolo, balenengamina no kutesha ifyo ndebeba. 

22  Nelyo naleka ukulanda, tapaleba na umbi uwakulandapo, pantu amashiwi yandi yaleponena pali bena mu mutende. 

23  Bonse balendolela filya balolela imfula, balencindila kwati balecindila imfula ya pakuloboka. 

24  Ilyo nabasekela, tabalesumina ukuti cacine, nelyo nabalanga impumi yaluse baletemwa. 

25  Nine nalepingula abantu no kubeba ifyakucita, kwati ni mfumu iyili pakati ka fita fyaiko. Nalebafwa ngo muntu uwafwilisha abaleloosha.”

