1  Shefatiya mwana Matani, na Gedalia mwana Pashu, na Yukali mwana Shelemia, na Pashuri mwana Malikia, aba bonse balyumfwileko ifyo Yeremia aleeba abantu. Yeremia alebeba ukuti, 

2  “Yawe alesosa ati, ‘Onsefye uukashala muli uno musumba, akafwa ku nkondo atemwa ku cipowe nangu ku cikuko. Nomba onse uukafumamo no kuya cimba ku bena Kaludea, ena takafwe akaba nge citapwa ca mu nkondo, akashala umumi.’” 

3  Kabili Yeremia alebeba ukuti Yawe alisosa ati, “Uno musumba nkaleka ifita fya mfumu ya ku Babiloni fikaupoke.” 

4  Bacilolo nabo epakweba imfumu Sedekia abati, “Uyu muntu Yeremia wakwipayafye, pantu imilandile yakwe yalatompola ifita fya muli uno musumba, yalatompola na bantu bambi bonse abashelepo muli uno musumba. Uyu muntu talefwaya kwafwa bantu nakalya, lelo alefwayafye ubusanso ukubaponena.” 

5  Imfumu Sedekia nayo epakusosa ati, “Cisuma, kanshi mucitenipo cimo ico mulefwaya, ine teti muleshe imwe iyoo.” 

6  Kanshi nabo epakubuula Yeremia, bamuposa na mu cishima cakwa Malikia umwana wa mfumu, icali mu lubansa lwine ulwa bakalinda. Babomfya intambo pakumwingisha panshi. Lelo mu cishima tamwali menshi iyoo, mwalifye amatipa. Awe emo nao Yeremia abwindila. 

7  Nomba mutungwi umo umwina Etiopia, ishina lyakwe ni Ebedimeleki uwalebomba kwisano, aumfwa ukuti nabaposa Yeremia mu cishima. Pali iyo ine nshita ninshi ne mfumu naiteka ne cilye pa mpongolo yakwa Benjamini. 

8  Kanshi nao Ebedimeleki epakufuma kwisano, aya pa cilye, alaeba ne mfumu ati, 

9  “We mfumu, kanabesa, ici cintu aba bantu bacitile, awe cibi nganshi. Nabaposa kasesema Yeremia mu cishima, kabili emo akafwila ku nsala pantu mu musumba tamuli mukate uushelemo” 

10  Elyo imfumu Sedekia nayo yaeba Ebedimeleki umwina Etiopia ukuti, pa bantu abali palya pene, abuulepo abantu amakumi yatatu (

30  ) abakuya nabo kukufumya kasesema Yeremia mu cishima ilyo ashilati afwe. 

11  Kanshi Ebedimeleki epakusenda abantu, aya nabo mu muputule umo uwa kwisano umo balesungila ifyakufwala. Abuulamo insalu ishikote ne fisamu ifyalepauka, afikakila na ku fimyando, aishisha na mu cishima umwali Yeremia. 

12  Elyo Ebedimeleki umwina Etiopia aeba Yeremia ati, “Isho insalu ishikote ne fisamu ifyalepauka fibike mu mapa, epakuti ifimyando fikucena.” Nao Yeremia efyo acita, 

13  awe nabo balamutintila pamulu ku fimyando, bamufumya na mu cishima. Yeremia nomba epakulasungwafye mu lubansa lwa bakalinda. Yeremia apandako imfumu Sedekia amano 

14  Imfumu Sedekia yalitumine abakuya buula kasesema Yeremia, no kumuleta apo yali pa mpongolo yabutatu iyakwingililapo mwi Tempele lyakwa Yawe. Elyo imfumu yaeba Yeremia ati, “Ine nalakwipushapo fimo, wiesha kufisapo nelyo cimo kuli ine.” 

15  Yeremia nao amwasuka ati, “Ine nga nakweba icishinka, iwe ulenjipaya, conse ine nga nakupandako amano, awe nalyo line tawaumfwe.” 

16  Elyo imfumu Sedekia yalapa kuli Yeremia mu bumfisolo ati, “Mu cishinkafye icakwa Yawe Umumi uwatupeela buno bumi, ine nshakwipaye, kabili nshakupose ku bantu abalefwaya ukukwipaya nakalya.” 

17  Elyo Yeremia aeba Sedekia ukuti Yawe umwine wa fita, Lesa wakwa Israeli, atile ati, “Iwe Sedekia nga wacimba kuli bamushika ba mfumu ya ku Babiloni, ninshi lyena ukapusuka, ninshi na uno musumba tabakaoce iyoo. Iwe ukapusuka, no lupwa lobe lwine ninshi nalo lukapusuka. 

18  Lelo nga wakaana ukucimba kuli bacilolo ba mfumu ya ku Babiloni, awe lyena uno musumba Yawe akaleka abena Kaludea bakaupoke, no kuoca bakaoce, nobe wine tawakamone pakupusukila uko bali.” 

19  Imfumu Sedekia nayo yayasuka ati, “Ine ndetiinakofye Abayuda balya bafyukile ku bena Kaludea. Kuti limbi eko bamposa, no kuncusha kuti balancusha.” 

20  Yeremia nao ayasuka ati, “Iyoo tabakakuposeko nakalya. Ine nakupapata, iwe beelafye amashiwi yakwa Yawe ayo ine ndekweba, pantu ninshi lyena fyonsefye fikaba bwino kuli iwe, no kupusuka ninshi iwe ukapusuka. 

21  Yawe nananga ine mu cimonwa ifikakuponena, kumfwa iwe nga wakaanininafye ukucimba. 

22  Wamona. Abanakashi bonse abashala mu ŋanda ya mfumu ya cino calo ca Yuda, balya balebafumya no kulabatwala kuli bamushika ba mfumu ya ku Babiloni. Umfwa ifyo balesosa ilyo baleya, baleti, “‘Ababile ba mfumu nabakubepa kabili nabakucenjesha, no kunasha nabakunasha. Apo nomba utikile mu lutikiti, ababile bobe nabakusangukila.’” 

23  Elyo kabili Yeremia asosa ati, “Abakashi bobe bonse na bamwano, bakabafumya mumobe, no kubatwala ku bena Kaludea, nobe wine tawakapusuke ukufuma ku maboko yabo. Imfumu ya ku Babiloni ikakwikata, no kukusenda muli bunkole, na uno wine musumba ukonaika ku mulilo.” 

24  Elyo Sedekia aeba Yeremia ati, “Wileka nelyo umo omfweko ifi twalanda, ninshi nobe wine tawafwe iyoo. 

25  Bacilolo nga baumfwa ukuti natulanda nobe, baleisa kwipusha baleti, ‘Twebe ifyo ulandile ku mfumu nefyo imfumu ine isosele. Nga taufishile nangu cimo kuli ifwe, ninshi lyena tatwakwipaye.’ 

26  Awe iwe wise ubebefye ukuti, ‘Ine nalepapatafye ku mfumu pakuti imbwesesha ku ŋanda yakwa Yonatani, epali eko naya fwila.’” 

27  Awe na cine bacilolo bonse baisa kuli Yeremia. Balamwipusha, nao abasukilafye umo imfumu yamwebele ukwasuka. Awe bafilwa ne cakucitapo, pantu tapali nelyo umo uwaumfwileko ifyo imfumu Sedekia yalelanda na Yeremia. 

28  Nao Yeremia epakulasungwa mulya mwine mu lubansa lwa bakalinda ukushintafye no bushiku bapokele umusumba wa Yerusalemu.

