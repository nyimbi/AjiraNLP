1  Mu mwaka walengele ikumi limo na umo (

11  ), pa bushiku bwapakubala mu mweshi wabutatu, ishiwi lyakwa Yawe lyaishile kuli ine aliti, 

2  “We mwana wa muntu, ala kebe Farao, imfumu ya Egupto, pamo pene na bantu bakwe abafulisha, uyetila auti, “‘Ninani uo ine ningakupashanyako mu bucindami bobe? 

3  Mona iwe ndekupalanya ku muti wa keda uwalepesha ulya ukula mu Lebanoni, ulya wakwata imisambo iyisuma, kabili uwafumba. Umuti uutali, kabili wafika na mu makumbi. 

4  Amenshi eyalengele ukuti ulekula, ne mimana iyashika eyaukushishe. Eyaleleta umutonshi apo umuti walekulila, no kulalosha utumilonga twaiko ku miti yonse iya mu mpanga. 

5  Pa mulandu wakutapililwa bwino bwino, kanshi nao epakucila imiti imbi yonse ku butali. Imisambo yauko epakulakwata amampanda ayengi, ne misambo yalaandalala pa mulandu wa menshi ayengi. 

6  Fyasuka ne fyuni fya misango yonse, fyalapikula ifisansala mu misambo yauko, ne nama sha mpanga shalafyalila mwisamba lyauko, na bantu ba mishobo yonse iyikalamba iya pano isonde balatuusha na mu cintelelwe cauko. 

7  Wali umuti uwayemba ku busuma, wali uutali, ne misambo yauko yalyandalele, pantu imishila yauko yaile panshi, ukuya fikafye na pa menshi ayapita mutunta panshi. 

8   Mwibala lyakwa Lesa, tamwali umuti wa keda nelyo umo uwalepeshe ukulingana noyo muti. Imiti ya mipapa tayayandalele misambo ukulingana noyo muti, nangufye myengele iyikalamba nayo ine tayakumineko, iyoo. Ala mwibala lyakwa Lesa tamwali umuti uwapuuleme ngoyo muti. 

9  Ine nine naupulamike no kuwandalika imisambo. Ne miti yonse mu Edeni, mwibala lyakwa Lesa yaliufimbiile.’ 

10  “Kanshi ifi efyasosa Imfumu Yawe ati, ‘Pantu uyo muti walilepele icakuti wafika na mu makumbi, nomba ilyo walepelako elyo walecililako ukulakwata icilumba. 

11  Kanshi ine nomba uyo muti naupeele mu minwe ya ntungulushi iya mishobo ya benafyalo, eyo iucitile ukulingana no bubi bwaiko. Naliuposele, 

12  na benafyalo nabo abalulunkana baliuwishishe, no kuusha naulambalala apo pene. Imisambo yauko ikakobenkanina mu mpili shonse, na mu mikonko yonse mu calo apo yaponene. Abantu ba mishobo yonse aboba mu cintelelwe cauko bakafumamo, bakaye no kuya. 

13  Ifyuni fyonse fikesa tongama pali uyo muti uukawa, ne nama shonse isha mu mpanga shikesa mukulaendauka mu misambo yauko. 

14  Eico kanshi ukutula pali nomba, umuti onse nangu ukatapililwe shani, awe takwakabe nelyo umo uukalepa kabili ngoyo muti, ne cilumba icakuti na kantongolilo kauko kakapule mu makumbi. Pantu imiti yonse ili nokufwa, yakulafwafye nga bantu bambi bonse abenakufwa, ala yakulafwa no kuya nabo ku calo ca bafwa.’ 

15  “Ifi efyasosa Imfumu Yawe ati, ‘Ubushiku uyo muti ukaya ku calo ca bafwa, ine nkaleka amenshi ya mu mimana iyashika ukuuloosha. Nkacilika imimana, nshakaleke ilya mimana iyingi ikalepongwela. Pa mulandu wa uyo muti, ine nkaleta imfifi pa lupili lwa Lebanoni, nkaleka ne miti yonse mu mpanga ikome. 

16  Nalengele imishobo yonse ukuti itutume ku ciunda ca kuwa kwauko ilyo nauposele ku calo ca bafwa pamo nabo abaya ku nindi. Elyo imiti yonse iya mu Edeni, ne miti yonse iyapulama iya ku Lebanoni kabili iyitapililwa bwino ikatalalikwa kulya kwine panshi ya calo. 

17  Ikaya nankwe ku calo ca bafwa kukwikala pamo na bafwa kale, na bonse abaleikala mu cintelelwe ca uyu muti pakati ka mishobo ya benafyalo bakaya nao ku calo cabafwa, abafwile ku lupanga.’ 

18  “Uyo muti, ala ni Farao wine, imfumu ya Egupto, pamo na bantu bakwe abafulisha efyasosa Imfumu Yawe. Mu Edeni tamwali muti uwalepeshe no kupulamisha ngoyo muti. Elyo nomba ukaposwa mu calo ca bafwa pamo pene ne miti ya mu Edeni, kukuya ikala pamo na bantu abashasembululwa, balya abafwile ku lupanga. Ifi efyasosa imfumu Yawe.”

