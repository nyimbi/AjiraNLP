1  Nga filya balunshi abafwa bonaula umusukupala utuntulu uwa mafuta ya kacena akasuma, efyo no kutumpa panono konaula amano ayene yene. 

2  Umuntu wamano umutima wakwe umulosha kukucita ifyalungama, lelo umutima wa cipuba ucilosha ku kucita ifyabupuba. 

3  Ilyo cileenda mu musebo, imyendele yaciko ilalubana, ecilenga na bantu bonse ukwishiba ukutila cipuba. 

4  Kateeka nga akufulilwa, wilaleka mulimo obe, pantu ukufuka kulesha ifyabupulumushi ifingi. 

5  Paliba ububifi ubo namona pano isonde, ubo bakateeka bacita. 

6  Ifipumbu fya bantu filapeelwa imilimo iyingi iyacindama, lelo abakankala bena babapeelafye imilimo iyasaluka. 

7  Ine naliimwena uko abasha baleendela pali bakabalwe, ninshi abana ba mfumu bena baleendafye panshi kwati basha. 

8   Uwaimba icilindi, kuti mu cilindi mwine awilamo. Uuletula icibumba, kuti asumwa ne nsoka. 

9  Uusona amabwe, kuti amabwe yene yamucena. Uupandaula ifimuti, kuti ifimuti fine fyamulasaula. 

10  Isembe lyobe nga nalifuupa, no kulinona taulinonene, ninshi uli nokubomfya amaka nganshi pakukomenako. Lelo ukucenjela kulalenga imilimo ukubombeka bwino. 

11  Insoka nga yasuma ilyo tabalati bailafye ninshi ni cinshi uuleilafya atumbulamo? Ninshi kuicushafye. 

12  Umuntu wamano imilandile yakwe ilamucindamika, nomba icipumbu cena imilandile yaciko ilaciletelela. 

13  Icipumbu cena cipumininapofye ukulanda ifyabupuba, na pakulekelesha kulalandafye ifyabushilu, 

14  pantu icipumbu cena cilafusha amashiwi. Tapaba uwaishiba ifili nokucitika kuntanshi, nga nani uwingamwebako ifikacitika panuma yakufwa. 

15  Umulimo wa cipuba ulacitendusha, icakuti cilubila kumo ne nshila yakubwelelamo ku musumba. 

16  Icalo cilashama nga cateekwa ku mfumu iyaice, ne ntungulushi ishabamo shatemwa ukuipakisha kacelocelo. 

17  Icalo cilashuka nga cateekwa ku mfumu iyacindama, umo ne ntungulushi shilya pa nshita iyalinga, pakubweshakofye amaka, te pakuti shilekolwa iyoo. 

18  Umunaŋani alafilwa ukusomena umutenge wa ŋanda yakwe, ne iŋanda yakwe ilaloka ico alafilwa ukubomba, 

19  Amalila yalasekesha umuntu, no mwangashi nao ulasansamusha umuntu. Nomba ifi pakufimona, kano uli no lupiya. 

20  Wilatuka imfumu nangufye ni mu mutima obe, kabinge wilalapisha abakankala, nangufye mumobe kukati, pantu akoni ka mu lwelele kuti kasenda amashiwi yobe, na koni kuti kapupuka kaya bebako ifyo ulelanda.

