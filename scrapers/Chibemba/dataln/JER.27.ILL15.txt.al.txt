1   Ilyofye Sedekia mwana Yosia atendeke ukulateeka icalo ca Yuda, ili shiwi lyakwa Yawe lyaishile kuli Yeremia. 

2  Yawe anjeba ati, “Ipangile ikoli ku myando ne fimuti, no kulikakila mu mukoshi obe. 

3  Elyo utume amashiwi ku mfumu ya ku Edomu, na ku mfumu ya ku Moabu, ne ya ku Amoni, ne ya ku Turi, ne ya ku Sidoni, ukupitila mu nkombe shashiko isho ishaishile ku Yerusalemu kukumona Sedekia imfumu ya mu Yuda. 

4  Ukonkomeshe inkombe pakuti shiye eba imfumu shabo ukutila, ‘Ifi efyasosa Yawe umwine wa fita, Lesa wakwa Israeli. Muye eba bakateeka benu aya mashiwi. 

5  Ine ku maka yandi ayashaikulila na ku bulambafye bwandi, nine nabumba isonde na bantu ne nama ishaba mwisonde lyonse. Kabili ine kuti napeela onsefye uo ndefwaya ukupeela. 

6  Nomba nine wine mbuulile ifyalo fyonse ifi, no kufipeela ku mubomfi wandi Nebukadinesa imfumu ya ku Babiloni. Nine wine ndekele ne nama shine isha mpanga shilemubombela. 

7  Abantu ba mishobo yonse bakulamubombela, bakalabombela na mwane wine umwaume, no mwishikulu wakwe wine, ukushintafye napo abantu ba mishobo yakwe bakacimbila. Elyo ninshi abantu ba mishobo iyingi ne shamfumu ishikalamba bakamucita umusha wabo. 

8  “‘Nomba abantu ba mushobo umo, atemwa aba bufumu bwa calo cimo, nga bakaana ukulabombela Nebukadinesa imfumu ya ku Babiloni, nangufye ukulanakila amafunde yakwe, ninshi abantu ba uyo mushobo ine nkabalimuna pakubabushisha inkondo. Nkabaponesha icipowe, no kubaletela icikuko, elyo uyo mushobo nkaulofya ku kuboko kwakwa Nebukadinesa. 

9  Kanshi imwe mwilaumfwako kuli bakasesema benu, nangu kuli bakabuka benu, ku belula ifiloto atemwa ku fyakwipusha imipashi ya bantu abafwa, atemwa ku fyamalele yabofye, abamweba ukuti tamwakabombele imfumu ya ku Babiloni. 

10  Ala imwe bamusesemenafye ifyabufi, kabili ebakaleka nokuti bambi bakese mufumyamo mu calo cenu, bakamutwale na kumbi kumbifye. Kwena ine nkamutamfyamo, no kuloba mukalobelapo. 

11  Nomba abantu ba mushobo umo nga banakila imfumu ya ku Babiloni no kulaibombela, bena ine ninshi nkabaleka bakaleikalila ku matwi tondolo mu calo cabo. Nkaleka bakalelima ifyakulya, no kulaikalila.’ Ifi efyasosa Yawe.” Yeremia alanda na kuli Sedekia na bantu bakwe 

12  Aya yene amashiwi yamo yene nalyebeleko imfumu Sedekia iyaleteeka icalo ca Yuda nati, “Iwe ala nakilafye imfumu ya ku Babiloni, akuibombela, ulebombela na bantu baiko, pantu lyena ninshi walaikala umumi. 

13  Nga cinshi ico iwe pamo na bantu bobe mwingafwaila ukufwa ku nkondo, atemwa ku cipowe, atemwa ku cikuko? Pantu eifi fine fintu ifyo Yawe apanga ukuletela abantu ba mushobo onse uwakaana ukulabombela imfumu ya ku Babiloni. 

14  Iwe wilaumfwako kuli bakasesema abalekulesha ukubombela imfumu ya ku Babiloni. Ala fyabufifye balesesema kuli iwe. 

15  Yawe umwine ewasosa ukuti tewabatuma iyoo, bakubepafye pakulasesema mwishina lyakwe. E mulandu wine Yawe akakutamfisha muno muntu, no kukwipaila pamo na bakasesema abalekubepa mukusesema ifi fyonse.” 

16  Elyo kabili nalyebeleko bashimapepo na bantu bambi bonse nati, “Ifi efyasosa Yawe. Ala imwe mwilaumfwako kuli bakasesema benu abalemweba ukuti ifipe fya mu ŋanda yakwa Yawe balaswa bafibweshe bwangu ukufuma ku Babiloni pantu bufifye balemubepa. 

17  Mwilaumfwako mwe bantu mwe. Imwe akubombelenifye imfumu ya ku Babiloni, epakuti muleikala abomi. Nga mulandu nshi uno musumba wingasangukila amatololo? 

18  Nga ni bakasesema bene bene, kabili nga bali ne shiwi lyakwa Yawe, ninshi kanshi kabese bapapate Yawe pakuti ifipe ifyashalapo mu Yerusalemu mu ŋanda yakwe, ne fipe ifyashalapo mwisano lya mfumu ya cino calo, beleka nafyo bafisende ku Babiloni. 

19  Ifi efyo Yawe umwine wa fita alanda palwa inceshi no musambilo ne fyakutekapo ifipe na fimbipo ifyashele muli uyu musumba. 

20  Ifi fipe Nebukadinesa imfumu ya ku Babiloni tayafisendele ilyo yaikete Yekonia mwana Yehoyakimu imfumu ya bena Yuda, no kumusenda mu busha ku Babiloni ukumufumya mu Yerusalemu pamo pene na basambashi bakwe bonse aba mu calo ca Yuda na ba mu Yerusalemu. 

21  Kanshi imwe umfweni ifyo Yawe umwine wa fita Lesa wakwa Israeli alelanda palwa fipe ifyashalapo mu Yerusalemu mu ŋanda yakwe, ne fyashalapo mwisano lya mfumu ya mu Yuda na mu Yerusalemu. 

22  Ifyo fipe bakafibuula, bakafitwala na ku Babiloni no kwikala eko fikekala, ukushintafye napo ine nkafiposelako amano. Lyena elyo ine nkafibwesesha muno mu ncende. Efyasosa Yawe.”

