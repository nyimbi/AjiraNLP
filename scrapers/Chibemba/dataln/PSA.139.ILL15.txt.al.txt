1  We Yawe, walimfwailisha kabili walinjishiba. 

2  Uleshiba ilyo njikala nelyo njima, uleshiba amatontonkanyo nangu waba ukutali. 

3  Ilyo ine nyenda nelyo nsendama, uleshiba, walishiba inshila shandi shonsefye. 

4  Ilyo ine nshilati nande, ninshi we Yawe nawishiba fyonse. 

5  Iwe walincingilila kuntanshi na kunuma, walifimba no kuboko kobe pali ine. 

6  Umusango uo wanjishibilamo wakupapa, walimpesha amano, walisansuka, tekuti mfikepo. 

7  Bushe ni kwi uko ine ningaya pakufulumuka Umupashi obe? Bushe ni kwi uko ningafulumukila ku cinso cobe? 

8  Nga nati kanje ku mulu, ninshi eko uli. Nga nati kanje lala ku calo ca bafwa, nako kwine ninshi eko uli. 

9  Nga nati kampupuke ku macaca, nangu natila nje ikala kwishilya lya bemba, 

10  ala nako kwine niwe wingantungululako, no kuboko kobe ukwa ku kulyo eko winganjikatilako. 

11  Ine nga nasosa ati, “Cine cine imfifi yalamfisako, no lubuuto lusanguke imfifi ukunshinguluka.” 

12  Awe ne mfifi ine tayafiite kuli iwe nakalya, no bushiku bubalikafye nga kasuba, ne mfifi yaba ngo lubuuto kuli iwe. 

13  Niwe wabumba ifilundwa fyandi ifyamukati, niwe wampangile munda muli mayo 

14  Ine nakulakulumbanya pantu walimumba mu musango uwakupapusha kabili mu nshila yakutiina. Fyonse ifyo ubomba ala fyakupapa, ici cena nalishiba bwino bwinofye. 

15  Amafupa yandi tayafiseme kuli iwe, ilyo nalepangwa mu bumfisolo, ilyo nalepekanishiwa mu nda muli mayo. 

16  Amenso yobe yalimwene ilyo nshilapangwa. Inshiku shonse isho wampimina shalilembelwe mu citabo cobe, ilyo tashilati shibeko. 

17  Yangu ifyo yawamisha amatontonkanyo yobe palwa ine, we Lesa, kabili teyakupenda na kupenda iyoo! 

18  Nga nati kanja pende, ala yalifulisha ukucila umusensenga. Ilyo ine nabuka, nalyo line mbafye na iwe. 

19  Nga cakutifye kuti waipaya ababifi, we Yawe! Talukeni kuli ine mwe bepaya abantu! 

20  Bena balanda ifyamusaalula pali iwe, abalwani bobe balumbula ishina lyobe apafye. 

21  Bushe we Yawe, ine nshapata abakupata? Bushe kabili nshasuulisha abo abakwimina? 

22  Ine nalibapata umupwilapo, mbamonafye nga balwani bandi. 

23  We Yawe, nengula, wishibe ifyaba umutima wandi, unjeshe no kwishiba ifyo ntontonkanyapo. 

24  Umone nga muli ine mwaliba akabi nelyo kamo, elyo untungululefye mu nshila iyitwala ku mweo wape.

