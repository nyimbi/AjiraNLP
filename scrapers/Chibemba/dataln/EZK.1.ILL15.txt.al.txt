1   Mu mwaka walenga amakumi yatatu (

30  ) mu mweshi walenga bune, pa bushiku bwalenga shisano, ine ne Esekieli nali na bankole banandi abena Yuda mu Babiloni, ku mumana wa Keba. Awe umulu waisuka, namona ne fimonwa fyakwa Lesa. 

2  Cali mu mwaka walenga isano ukufuma apo imfumu Yehoiyakini asendelwe muli bunkole, na pa bushiku bwalenga shisano mu mweshi. 

3  Kulya ku calo ca bena Kaludea ku mumana wa Keba, eko ine ne Esekieli shimapepo mwana Busi naumfwilile uko Yawe alelanda kuli ine, no kuboko kwakwe kwali pali ine. 

4  Awe nalolesha namona umwela uwacikuku ulefuma ku kapinda ka ku kuso. Namona no mwele wa nkuba wabyata mwikumbi ilikalamba nganshi. Pakati ka mulilo palemoneka icabeeka nge cela. 

5  Pakati namwene pali ifyapala ifyamweo fine. Nafyo mukumoneka fyalemoneka ngo muntu. 

6  Nomba fyonse cimo cimo fyali ne finso fine na mapindo yane. 

7  Amolu yafiko yali ayaololoka, fyali ne mondo kwati ni mondo shakwa cilume wa ŋombe, kabili fyalebengeshima ngo mukuba uwawamishiwa bwino. 

8  Kabili mwisamba lya mapindo yafiko mu mbali shonse shine cimo cimo calikwetemo ifisansa nge fya muntu. Ifyamweo fyonse fine fyali ne finso na mapindo. 

9  Fyalisuntinkenye amapindo yafiko. Na pakwenda fyaleendelafye pamo ukwabula ukupindulukila nelyo kumo, fyonse fyalelungamafye uko filoseshe ifinso. 

10   Ifinso fyafiko fyalemoneka ngefi. Fyonse fine fyali ne cinso ca muntu kuntanshi, kabili lwa ku kulyo fyonse fine fyali ne cinso ca nkalamo, kabili lwa ku kuso lubali fyali ne cinso ca ŋombe, kabili kunuma fyonse cimo cimo fyali ne cinso cakwa kapumpe. 

11  Ifi efyali ifinso fyafiko. Kabili fyafungulwile amapindo yafiko ukulosha mumulu. Cila cimo cali na mapindo yabili ayasuntinkene na mapindo ya camweo cibiye ku mbali shonse, kabili na mapindo yabili yafimba umubili waciko. 

12  Fyonse cimo cimo fyalungeme uko fyaloseshe amenso, konse uko umupashi walola nafyo eko fyalola, tafyaleyalukila kumbi iyoo. 

13  Mu kumoneka kwa ifi fyamweo fyali kwati mulilo wa mafito uuleyaka nangu ifisaniko ifileyaka no kupitana apo fyali, ukuya kuntanshi na kunuma. Umulilo wali wabengeshima kabili mwalefuma ukubyasha kwa nkuba. 

14  Ifyamweo fyaleti fyaya kuntanshi fyabwelela kunuma, kwati kubyasha kwa nkuba. 

15   Ilyo nalolesha pa fyamweo namona umupeto nawiminina pa mushili lubali ku fyamweo, umupeto umo ku camweo icali ne finso fine. 

16  Ifi efyalemoneka ukupangwa kwa mipeto. Imipeto yalebengeshima nge libwe lyamutengo kirisaliti, yonse ine yalemonekafye umusango umo wine, kabili yonse umo yalemoneka kwati yapangilwa mu mupeto unankwe. 

17  Imipeto yena pakwenda kulungamafye ukuli konse mu tupinda tune ukulolele imipeto, ukwabula ukupilibukila uku noku. 

18  Ifingolongolo fya mipeto fyali ifyasansuka nganshi kabili ifyakusungusha, ne mipeto yonse yashingulwike na menso monse monse. 

19  Cilya ifyamweo fyalaenda, imipeto nayo ninshi yalaenda. Nga fyaima panshi, ne mipeto ine ninshi yaima. 

20  Konse uko umupashi waleya nafyo eko fyaleya, ne mipeto ninshi kwima pamo nafyo fine, pantu umupashi wa fyamweo wali na mu mipeto ine. 

21  Lyonsefye kuti ifyamweo nga fyalaenda nayo yalaenda, atemwa nga fyaiminina nayo yaiminina, atemwa nga fyaima panshi nayo imipeto yaima panshi, pantu umupashi wa fyamweo wali na mu mipeto ine. 

22   Icayanshile pa mulu wa mitwe ya fyamweo calemoneka ngo lwelele, naco cali icabengeshima nge cilola kabili icakusungusha. 

23  Mwisamba lya lwelele fyalifungulwile amapindo ya fiko no kusuntinkanya ku mapindo ya cinankwe, elyo na cila cimo cali na mapindo yabili ayafimbile umubili. 

24  Ilyo ifyamweo fyaleenda, naumfwile iciunda ca mapindo ngo kupooma kwa menshi, kwati lishiwi lya Mwine wa maka yonse, kwati kubolokota kwa fita. Kutifye cilya fyaiminina fyaponya amapindo yafiko. 

25  Elyo kwafuma ishiwi pa mulu wa lwelele ulwali pa mulu wa mitwe yafiko, ilintu fyaiminine ninshi nafiponya na mapindo. 

26  Pa mulu wa lwelele ulwali pa mulu wa mitwe yafiko pali icintu icalemoneka nge cipuna cabufumu, icapangilwe ne libwe ilya safile, no waikelepo alemoneka ngo muntu. 

27  Ine namwene icalemoneka ngo musana wakwe ukufika ku mutwe alebengeshima nge cela pakati ka mulilo, elyo ukutula mu musana ukushinta na ku makasa yakwe alebeka ngo mulilo. No lubuuto ulwabekesha lwalimushingulwike. 

28  Ulubuuto ulwamushingulwike lwali ngo mukolamfula mu makumbi pa bushiku bwa mfula, efyo ubucindami ubwamushingulwike bwalemoneka. Ici camoneke ngo bucindami bwakwa Yawe. Pakumona ifi nawile ubukupeme panshi, elyo naumfwa ishiwi lya umo uulelanda.

