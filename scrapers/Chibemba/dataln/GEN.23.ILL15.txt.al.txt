1  Sara aikele pano calo imyaka umwanda umo na makumi yabili na cine lubali (

127  ). 

2  Afwilile ku Kiriati Aba, emukutila ku Hebuloni mu calo ca Kenani. Elyo Abrahamu aingile mukuloosha Sara, alalila umukashi wakwe. 

3  Elyo Abrahamu aimine, asha icitumbi ca mukashi wakwe, aya kukulanda na bena Hiti. 

4  Abeba ati, “Ine kuno ndi mweni naisakofye. Kanshi nshitisheniko impanga kuno iyakuti ibe inshinshi umwakuti nje shiika umukashi wandi.” 

5  Abena Hiti bayasuka Abrahamu abati, 

6  “Shikulu! Umfwa kuli ifwe. Iwe uli kanabesa wamaka pakati kesu. Kanshi salapofye inindi iyiwamishe emo ushiike umuntu obe uyo afwile. Pali ifwe tapali nelyo umo uulekulesha ukushiika mu nindi yakwe uyo muntu obe afwile.” 

7  Elyo Abrahamu aima, akontamina abekalacalo abena Hiti. 

8  Abeba ati, “Kanshi umfweni nga mulefwaya ukuti nshiike umukashi wandi kuno, ninshi munandileko kuli Efuloni mwana Sohari 

9  pakuti anshitishe ulucengo lwakwe ulwa ku Makipela, ulwabela ku mpela ya mpanga yakwe. Mumwipushe ukuti anshitishe pa cinso cenu pa mutengo uulingene ne mpanga, pakuti na ine njikwatile inshinshi pakati kenu.” 

10  Kanshi Efuloni umwina Hiti ali palya pene pa bantu bakwe. Elyo ayasuka Abrahamu ninshi na bena Hiti bonse abaishile ku mpongolo ya musumba wakwe baleumfwako. 

11  Amweba ati, “Iyoo shikulu, umfwa kuli ine, nalakupeela ilya mpanga pamo pene no lucengo lwine ululimo. Nakupeela ilya mpanga pa cinso ca bantu bandi, kanshi shiikamo umuntu obe uufwile.” 

12  Nakabili Abrahamu akontamina abekalacalo, 

13  elyo aeba Efuloni ninshi abantu baleumfwako ati, “Nkutikeni nga kuti mwatemwa. Nalalipila umutengo impanga ili nokushitwapo. Iwe suminafye ukupoka indalama, pakuti ine nshiikemo umuntu wandi uufwile.” 

14  Efuloni epakwasuka Abrahamu ati, 

15  “Shikulu umfwa kuli ine, umutengo wa mpanga ni ndalama amashekeli ya silifa imyanda ine (

400  ). Nomba pakati kesu, ngesho ndalama ni cinshi? Kashiikefye umuntu obe uufwile.” 

16  Kanshi Abrahamu epakusuminisha umutengo Efuloni alandile. Amupimina indalama, umutengo alandile ninshi na bena Hiti baleumfwako. Amupimina amashekeli ya silifa imyanda ine ukukonka icipimo abamakwebo balebomfya pali ilya nshita. 

17  Efyo kanshi impanga yakwa Efuloni ku Makipela, iyalungatene na Mamure, yayalwike impanga yakwa Abrahamu. Emukutila impanga no lucengo lwalimo, elyo ne miti yonse iyali mukati ka mipaka ya mpanga, 

18  fyonse fyayalwike ifintu fyakwa Abrahamu pa cinso ca bena Hiti na bantu bonse abaliko pa mpongolo ya musumba. 

19  Ilyo ifi fyapwa, Abrahamu epakushiika umukashi wakwe Sara mu lucengo ulwa mu mpanga ya Makipela ukulungatana na Mamure, uwabela ku Hebuloni, mu calo ca Kenani. 

20  Kanshi impanga no lucengo ulwalimo ifya bena Hiti, fyayaluka fyaba fyakwa Abrahamu umwakuti aleshiika abantu bakwe.

