1  Ilyo umweshi walenga cine lubali wafikile, ninshi abena Israeli bonse balikala mu mishi yabo, elyo bonse balongene nga bana ba ŋanda imo ku Yerusalemu. 

2  Elyo Yeshua umwana mwaume uwakwa Yosadaki na bamunyina bashimapepo, na Serubabeli umwana mwaume wakwa Shealitieli na bamunyina, epakukuulila Lesa wa bena Israeli ubulambo bwakocelapo amalambo, ukulingana nefyo calembwa mu mafunde yakwa Mose umuntu wakwa Lesa. 

3  Bakuula ubulambo pa mufula wa pa ncende iyakale nelyo baletiina abantu abaleikala kuli ilya incende, elyo batampa ukulatulilapo Yawe amalambo yakoca ulucelo ne cungulo. 

4  Balasefya ne nshikunkulu ya Nsakwe ukulingana nefyo calembwa. Cila bushiku baletuula amalambo yakoca ukukonka ne mpendwa iya fyalefwaikwa cila bushiku. 

5  Kabili balikonkenyepo ukuleka amalambo yakoca. Balundapo na ya mweshi upya, na ya nshikunkulu shimbi ishakupepelamo Yawe elyo ne mituulo cila muntu ali nokutuula kuli Yawe kukuitemenwafye. 

6  Ubushiku bwakutampa umweshi uwalenga cine lubali batampile ukutuula kuli Yawe amalambo yakoca nelyo bali tabalapwa ukwimba umufula wakukuulilapo Itempele lyakwa Yawe. 

7  Elyo bapeela indalama ku bakasona wa mabwe na bakabasa wa mbao. Bapeela ifyakulya ne fyakunwa na mafuta ya miolifa ku bena Sidoni na bena Turi. Bacitile ifi fyonse pakuti batwale imilando ya fimuti ifyalepesha ifya keda pali bemba ukufuma ku Lebanoni ukutwala ku Yopa ukulingana ne nsambu bapeelwe kuli Sairasi imfumu ya ku Pesia. Bakuula Itempele cipya cipya 

8  Mu mweshi wabubili uwa mu mwaka wabubili apo babwelele ku ŋanda yakwa Lesa mu Yerusalemu, Serubabeli umwana wakwa Shealitieli, elyo na Yeshua umwana wakwa Yosadaki batampako ukubomba pamo na bamunyinabo bonse bashimapepo na bena Levi abo bafumine nabo mu busha no kubwelelamo ku Yerusalemu. Kanshi basala abena Levi ukwambila pa myaka amakumi yabili (

20  ) no kucilapo pakuti bangalile umulimo wakukuula iŋanda yakwa Yawe. 

9  Elyo Yeshua na bana bakwe pamo na bamunyina baikatana na Kadimieli na bamwane abaume abana bakwa Yuda pakwangalila umulimo wa mu ŋanda yakwa Lesa, pamo na bana baume abakwa Henadadi na bana baume ba bena Levi na bamunyinabo. 

10  Ilyo bakakuula bapwisha ukwimba umufula we Tempele lyakwa Yawe, bashimapepo baisa nabafwala ne fyakufwala fyabo, nabasenda na mapenga. Abena Levi bamwana Asafi nabo baisa nabasenda ne miwaya, baya ikala pa ncende yabo balalumbanya Yawe ukulingana nefyo Davidi imfumu ya bena Israeli asosele. 

11  Elyo baimba bonse capamo mukutasha no kutotela Yawe abati, “Ena musuma, ne citemwiko cakwe icishipwa cakubelelela ku bena Israeli.” Abantu bonse epakupunda apakalamba pakulumbanya Yawe pantu bapwisha ukwimba umufula wakukuulilapo iŋanda yakwa Yawe. 

12  Lelo bashimapepo abengi na bena Levi na bakalemba ba ndupwa, abakote abamwenepo iŋanda yakwa Yawe iyapakubala balila imisowa ikulu nganshi pakumona umufula wa iŋanda uko waimbwa, nomba abengi balepunda ne nsansa. 

13  Kanshi abantu balifililwe ukupusanya iciunda cansansa ne camisowa, pantu abantu balepundisha nganshi ne congo caumfwika ukutali.

