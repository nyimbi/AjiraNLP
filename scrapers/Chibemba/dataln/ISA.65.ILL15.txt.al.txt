1   Yawe nao epakwasuka, “Naliisokolwele ku bantu abashaleipusha palwa ine, abashalemfwaya ebansanga. Nangu abantu ba uyu mushobo bashalemfwaya, ine nalibaswike nati, ‘Ala epo naba, epo ndi.’ 

2   Naletambalika amaboko yandi inshiku shonse ku mushobo wa bantu abatalama, nangu bena bandufyanyafye ku mufulo, no kulacitafye ifyo abene batemenwe. 

3  Bena balankalifya umutima ku mufulo wabo. Bocela amalambo mu mabala yabo, kabili bafutumwina ububani pa bulambo bakuula ne njelwa. 

4  Baya mukwikala mu nshinshi na mu ncende ishafisama, emo bekala ubushiku bonse no kulacita ifyankaama. Balalya ne minofu ya nkumba, na mu mpoto shabo mubafye umuto wa nama ishakowela. 

5  Elyo kabili aba bantu bene, ebeba abanabo abati, ‘Ala ifwe muletutaluka, mwilatukumya, pantu ifwe tuli abasanguluka.’ Awe ine ne Yawe teti ntemwe na bantu ba uyu musango, bena baba nge cushi mu myona yandi, mulilo uushatala aushima. 

6  Moneni umulandu wabo walilembwa kale. Ine ne Yawe nshakalekepofye iyoo, nkabakanda, nkalandula pa fyabubifi fyabo, 

7  bonse ububifi bwenu no bwa fikolwe fyenu,” efyasosa Yawe. “Pa mulandu bena batuulila amalambo pa mpili, no kumpontela pa tumpili, kanshi na ine nalabakanda ukulingana nefyo bacita.” 

8  Lelo kwena ine ne Yawe ndetila nati, “Nga filya abantu bakaana ukonaula ifisansangu fya myangashi umuli ubusuma, kanshi na ine wine efyo nkacita. Nshakalofye bantu bandi bonse iyoo, nkapusushapo abamombela. 

9  Nkasenamina abana bakwa Yakobo, na ba mu luko lwakwa Yuda ebakaba e bene ba calo candi ica mpili. Abantu bandi abasalwa abamombela, emo bakalaikala. 

10   Bakalacemena impaanga shabo mu Sharoni, bakalacemena ne ŋombe shabo mwishika lya Ako, umwakutuushisha imikuni ya ŋombe, efyo cikaba kuli abo abamfwaya. 

11  “Nomba imwe mwe bafumya amano kuli ine ne Yawe, mwe balaba Sioni, ulupili lwandi ulwamushilo, mwe bapepa umulungu Gadi uo batila eupeela ishuko, no mulungu Meni uo batila eupekanya ifikesa citika, awe imwe cikaibela. 

12  Nkamupekanisha ukwipaiwa mu nkondo, bonsefye mukakontamina panshi no kwipaiwa, pantu imwe mwalekaana ukunjasuka ilyo ine nalemwita, mwalekaana no kumfwa ilyo ine nalemweba. Mwatemwishishepo ukuntalamina, no kusala ukucita ifishinsekesha.” 

13  Eico ine ne Yawe namwebelapo imwe ukuti, “Ababomfi bandi ebakalashukila ifyakulya ifingi, lelo imwe mukalaba ne nsala. Ababomfi bandi bakalakwata ifyakunwa nafyo ifingi, nomba imwe mukalaculafye ku cilaka. Imwe mukalaendafye nsoni nsoni, pa nshita ababomfi bandi bena bakalaenda ne nsansa. 

14  Ababomfi bandi bena bakalaimba inyimbo shansansa, lelo imwe mukalalilafye imisowa kulwa mutima ubukali, mukalaloosha pa mulandu wa kucucutika mu mupashi. 

15  Abantu bandi abasalwa bakalabuula ishina lyenu, no kulalilumbula nge cilai icakutipwilako bambi. Nine winefye ne Mfumu Yawe nkamwipaya imwe. Abamombela bena ine nkalabeta ishina limbi ilipya. 

16  Umuntu onse mu calo uukalalomba ipaalo, ine ne Lesa uwacishinka nine winefye akalalomba ukuti mupaale. No muntu onse mu calo uukalalapa, lishina lyandi ine ne Lesa uwacishinka elyo akalalumbula pakulapa. Ala ifinkunka fyakale nafilabikwako, ine nomba nimfifumyako na mano.” Icalo cipya no mulu upya 

17   “Mwamona, ine ndebumba umulu uupya ne calo naco icipya. Ifyakale fyonse tabakalefibukisha, nangu ukulafitontonkanyapo. 

18  Imwe lyonsefye muleanga ne nsansa pa fintu ifyo ine ndecita, pantu Yerusalemu umusumba uo ine ndecita wakulabamofye insansa sheka sheka, na bantu bauko bene bakulaba ne nsansa. 

19   Na ine wine nakulasansamuka icibi pa mulandu wa Yerusalemu, na pa mulandu wa bantu bandi. Tamwaleba wakulukusha filamba, nangufye uwakukuuta mutuule nakalya. 

20  Tamwakaleba tunya utwakulaikalafye inshiku ishinono ututeku nakalya, bonsefye bakulakota ukucila na pa myaka iyo bali nokufwilapo. Abakulafika pa myaka umwanda (

100  ) utuntulu, awe bakulamonekafye abamaka. Uushalefikako ninshi ena kwishibafye ukuti untu atipwa. 

21  Abantu bakulaikuulila amayanda, no kwikala emo bakulaikala. Bakulailimina amabala ya myangashi, no kulalya ifitwalo fyaiko. 

22  Tabakakuule amayanda elyo bambi ebaisa ikalamo iyoo. Kabili tabakalime elyo bambi ebaisa lya awe. Abantu bandi bakulakokola pa calo nge miti. Abasalwa bandi bakulailemena ifintu ifyo bakulaibombela. 

23  Bakulashuukilamo mu milimo yabo, na bana babo tabaleponenwa na mipamba nakalya. Pantu nine wine ne Yawe nakulabapaala lyonsefye, kumo kwine na bana babo. 

24  Nomba ilyo tabalati banjite, ine nalibaswike, ilyo bacili balelanda, ninshi nalibomfwile. 

25   Umumbulu no mwana wa mpaanga fikamba ukulila pamo, ne nkalamo shikalalya icani nge ŋombe, ne nsoka shine shikalalya ulukungu. Pa lupili lwandi ulwamushilo, awe tapakabe ubonaushi kabili tapalemoneka kabi nelyo kamo.” Efyasosa Yawe.

