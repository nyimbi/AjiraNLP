1   Mu mwaka walenga imyanda ine na makumi cine konse konse (

480  ) ukufuma apo abena Israeli bafumine mu Egupto, uyu wine e mwaka wakulenga bune ukutula apo Solomoni atendekele ukuteeka icalo ca Israeli, umweshi wabubili, emukutila umweshi washinde, Solomoni atendeka ukukuula iŋanda yakwa Yawe. 

2  Iŋanda iyo imfumu Solomoni yakuulile Yawe yalepele icipimo amakubiti amakumi mutanda (

60  ) mubutali, mubwipi amakubiti amakumi yabili (

20  ) elyo amakubiti amakumi yatatu (

30  ) ukulola mumulu. 

3  Umuputule wakwingililapo mu ŋanda walepele amakubiti amakumi yabili (

20  ) mukucilinganya, elyo mubwipi amakubiti ikumi limo ukufuma pa mwinshi we Tempele. 

4  Pa mawindo ya mu ŋanda apangilapo ifyakwikashapo ifyapikulwa. 

5  Ashintilishe ku cibumba ce Tempele icikuulwa cimbi icakwete utumiputule utunono utwa mumbali. 

6  Umuputule wa panshi mukucilinganya walepele icipimo amakubiti yasano, uwapakati wali amakubiti mutanda elyo uwa pa mulu wali amakubiti cine lubali. Ukushinguluka kunse ya ŋanda yakwa Yawe alicefeshe icibumba pakuti takuli icintu icingashimpwa mu cibumba ca ŋanda. 

7  Pakukuula ŋanda yakwa Yawe balebomfya amabwe ayabashilwa libela kuntu yalefuma, kabili takwali nangu ni nondo, nangu lisembe nangu conse icibombelo ca cela icakumfwika pa ŋanda pa nshita yakukuula. 

8  Umwinshi wakwingilila mu muputule wa panshi uwabelele ku kapinda ka ku kulyo, pali amatabo yakunininapo ukuya pa muputule wapakati, na yambi ukufuma pali uyu muputule ukuya fika pa walenga butatu. 

9  Efyo akuulile iŋanda yakwa Yawe no kulipwishishisha. Abomfya imilando ne mbao sha cimuti icalepesha ica keda pakupalika umutenge. 

10  Kabili akuula no tumiputule utunono ukushingulusha iŋanda. Ubutali bwacila kamo ukulola mumulu kali amakubiti yasano. Imilando ya fimuti fya keda eyaletusuntinkanya ku ŋanda. 

11  Elyo ishiwi lyakwa Yawe lyaisa kuli Solomoni aliti, 

12  “Pali iyi ŋanda ulekuula, nga cakuti uli nokukonka ifipope fyandi, no kucita amafunde yandi elyo no kusunga ifyebo fyandi no kufibaka, ndi nokufikilishapo ubulayo nalaile kuli wiso Davidi. 

13  Kabili ndi nokwikala pakati ka bana bakwa Israeli elyo nshakabapose aba bantu bandi abena Israeli.” 

14  Efyo Solomoni akuulile iŋanda yakwa Yawe no kuipwisha. 

15  Apopele mukati ka cibumba imbao sha cimuti icalepesha ica keda ukufuma panshi ya mu ŋanda no kufika mu mutenge, elyo akupa imbao shimbi isha paini panshi mukati ka ŋanda. 

16  Apaatulako umuputule umbi lwa mukati kunuma ya ŋanda yakwa Yawe uwalepele amakubiti amakumi yabili. Aimika imbao sha cimuti icalepesha ica keda mukati ka uyu umuputule ukufuma panshi mpaka mu mutenge. Uyu ewali Umuputule wamushilo icine cine. 

17  Incende ya kuntanshi ka uyu muputule yalepele amakubiti amakumi yane ubutali. 

18  Mukati ka ŋanda mwali imbao sha cimuti ca keda ishabaswapo inkombo na maluba ayabalula. Incende yonse yalifye imbao sha fimuti fya keda, tapali apalemoneka ilibwe. 

19  Apekanya bwino Umuputule uwamushilo icine cine mukati ka ŋanda umwakubika Imbokoshi ya Cipangano cakwa Yawe. 

20  Umuputule uwamushilo cine cine mukati wali amakubiti amakumi yabili mubutali, mukucilinganya amakubiti amakumi yabili no kulola mu mulu amakubiti amakumi yabili. Mukati monse ashingulamo golide wine wine kabili ashingula na ku bulambo bwa fimuti fya keda. 

21  Solomoni ashingula golide wine wine ku fibumba fyonse ifya mukati ka ŋanda, elyo atantika no tuminyololo twa golide kuntanshi yonse iya Muputule wamushilo uo ashingwilemo golide. 

22  Elyo mukati monse ashingulamo golide, pakuti iŋanda yonse ibe iyawama. Ashingula golide na ku bulambo bonse ubwa mu Muputule wamushilo icine cine. 

23  Mukati ka Muputule wamushilo icine cine apangilamo bakerubi babili ku cimuti ca miolifa abalepele amakubiti ikumi limo ukulola mumulu. 

24  Ipindo limo kuli Kerubi wantanshi lyalepele amakubiti yasano ne pindo libiye nalyo amakubiti yasano, emukutila amakubiti ikumi limo ukufuma pa mpela ye pindo limo ukufika kwipindo libiye. 

25  Kerubi wacibili nao alepa amakubiti ikumi limo pantu bonse babili bakerubi bali abapalana mu cipimo na mu nshiki. 

26  Kerubi umo alepele amakubiti ikumi limo ukulola mu mulu, kabili ifi fine efyali na Kerubi mubiye. 

27  Ateka bakerubi bonse babili mukati ka Muputule wamukati ka ŋanda, elyo atambalika na mapindo yabo pakuti ipindo lya umo lileshimpa mu cibumba nelya mubiye ku cibumba cibiye. Elyo amapindo yambi yasuntikana pakati ka Muputule. 

28  Kuli bakerubi ashingulako golide. 

29  Ku fibumba fyonse ifya mukati na kunse abashilako ifilengwa fya bakerubi, utuncindu na maluba ayabalula. 

30  Elyo panshi ya mu ŋanda yakwa Yawe na panshi lwa kunse ya ŋanda napo ashingulapo golide. 

31  Pa mwinshi wakwingilila mu Muputule wamushilo icine cine apangilapo ifiibi ifya mbao sha cimuti ca miolifa ne fimuti fya maingwe fisano. 

32  Kabili pa fiibi fibili ifya mbao sha miolifa akambatikapo bakerubi ababaswa, utuncindu elyo na maluba ayabalula, kabili ashinga golide kuli bakerubi na ku tuncindu. 

33  Mu nshila imo ine apanga amaingwe aya mbali shine aya ku fimuti fya miolifa pa mwinshi wa mu muputule ukalamba. 

34  Apanga ifiibi fibili ifya mbao sha ku fimuti fya paini cila cimo cali mu fipande fibili ifyapapikana nga baisula. 

35  Abashilapo bakerubi, utuncindu elyo na maluba ayabalula elyo ashingulako golide iyaengululwa bwino. 

36  Kabili akuula ulubansa lwa mukati mu mitande itatu ku mabwe ayabaswa bwino no mutande umo ku milando iyasukulwa iya cimuti icalepesha ica keda. 

37  Umufula wa ŋanda yakwa Yawe wapangilwe mu mwaka walenga bune mu mweshi wabubili ekutila umweshi washinde. 

38  Mu mwaka walenga ikumi limo na umo (

11  ) mu mweshi wa lusuba lunono emukutila umweshi walenga cine konse konse, emo bapwishishe ukukuula iŋanda muli fyonse ukulingana nefyo yapekanishiwe. Apwilepo imyaka cine lubali pakuti apwishe ukukuula.

