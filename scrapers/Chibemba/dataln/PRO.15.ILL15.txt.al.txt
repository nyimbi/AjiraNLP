1  Ukwasuka ukwafuka kubwesha icipyu, lelo ukotoka kulumya ubukali. 

2  Imilandile ya wamano ilanga ukwishiba, lelo akanwa ka cipuba kabwantailafye ifyakubwantaila. 

3  Yawe alamona mpanga yonse, alolesha ificita ababifi na basuma. 

4  Amashiwi yamutembo yaleta ubumi, lelo amashiwi yabi yafupula umutima. 

5  Icipuba cisuula amafunde yakwa wishi, lelo umuntu uupokelela ukusalapulwa ewacenjela. 

6  Mu ŋanda ya mololoke mulasungwa ifyuma ifingi nganshi, lelo indalama sha mubifi shileta ubwafya. 

7  Abamano balasalanganya amano yabo, ifipuba fyena awe nakalya. 

8  Ilambo lya babifi lilaselausha Yawe ku mukoshi, lelo ipepo lya muntu uwakaele elimusansamusha. 

9  Yawe alipata imyendele ya bantu ababifi, lelo alitemwa abakonkelela ubololoke. 

10  Uupatuka mu nshila alolela ukukandwa icabipisha nganshi, umuntu uwapata ukwalululwa akafwa. 

11  Icalo ca bafwa no bonaushi fyaba pa bwelu pa cinso cakwa Yawe, nga cikansha ifyaba mu mitima ya bantu. 

12  Uupumya tafwaya kwalululwa, teshako no kwipushako abamano nakalya. 

13  Umuntu uuli ne nsansa mu mutima alamoneka pa menso, lelo uuli no bulanda umusana ulaputuka. 

14  Umutima wamano ufwaisha ukwishiba ifyamano, lelo akanwa ka fipumbu kaipakisha ubupumbu. 

15  Inshiku shonse isha mulanda shalikosa, lelo abekala ne nsansa bena baipakishafye cila bushiku. 

16  Ukukwata utunono no kukwatila Yawe akatiina kwaliwamishapo, ukucila ukukwata ifyuma ifingi elyo no kulaculilapo. 

17  Ukutobela umusalu pamo na bakutemwa kwawamishapo, ukucila ukutobela iŋombe iyanona pa bakupata. 

18  Umuntu uufulwa bwangu alabusha ulubuli, lelo uushifulwa bwangu atalalika ifikansa. 

19  Inshila ya munaŋani yaba iyasapa ku myunga, lelo iya mulungami yena yaba iyatambala. 

20  Umwana wamano asansamusha wishi, lelo icipuba ca mwana cilasuula nyina. 

21  Ubupumbu busansamusha umuntu uwabula amano, lelo umuntu wamano alalungamika imyendele yakwe. 

22  Amapange tayafikilishiwa ukushili kupandwa amano, lelo ukufulile bampandamano yalafikilishiwa. 

23  Umuntu uwasuka amashiwi ayalolelemo alasekelela, ishiwi ililandwa pa nshita iyalinga lyaliwama. 

24  Umuntu wamano akonka inshila iyitwala ku bumi, pakukana tentemukila ku calo ca bafwa. 

25  Yawe alawisha iŋanda ya wacilumba, lelo alalinda umupaka wakwa mukamfwilwa. 

26  Yawe apata amatontonkanyo ya babifi, lelo aya basanguluka imitima yalamusansamusha. 

27  Uwalunkumbwa lwa fyuma aletelela ulupwa lwakwe, lelo uwapata amafisakanwa enda umumi. 

28  Umuntu uwaololoka umutima alasala ifyakwasuka ifisuma, lelo akanwa ka mubifi kapongololafye ifyabipa. 

29  Yawe alaitalusha ku babifi, lelo abololoke bena alomfwa amapepo yabo. 

30  Icinso icimoneka bwino cipeela insansa ku mutima, ne mbila nsuma ipeela ubumi ku mafupa. 

31  Umuntu uukutika ku mashiwi yabumi ayakumusalapula, akekala pamo na bamano. 

32  Umuntu uusuula ukumusalapula aisuulafye umwine, lelo uusumina kufyo balemusalapula alasanga amano. 

33  Ukuba na katiina kuli Yawe ekusambilila amano, elyo ukuicefya ekutangilila umucinshi.

