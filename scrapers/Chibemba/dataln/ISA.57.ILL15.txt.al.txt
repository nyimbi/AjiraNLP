1  Abantu abololoke balafwa, nomba tapaba nelyo umo uucitontonkanyapo mu mutima wakwe. Abantu abapimpa mukupepa Lesa mu cine balabafumyapo, lelo tapaba uwiluka, nakalya. Pantu ilintu abololoke bafwa, bena balapusukako ku bubifi. 

2  Abantu abekala imikalile iyalungama, balashukila ne nshita iyakutuusha ilyo bafwa, bena balashukila ukwikala umutelelwe. 

3  Lelo imwe iseni kuno mulubulule, imwe mwe bana ba mpulumushi shakantu, mwe bufyashi bwa bacende na bacilende. 

4  Nani uo muleseka imwe? Nani mulesenteka no kufumisha ululimi? Bushe tamuli bana ba bansangukila, ubufyashi bwa bantu babufi? 

5  Imwe mwaliba abapimpa ukucita ifyalunkumbwa mwisamba lya fimuti fya oki ifyalelema. Mulatuula na bana benu ilambo mu ncengo sha mabwe, ishaba mupepi ne milonga. 

6  Emo mutola amabwe ayatelela ayo mucindika ngo tulubi twenu, kabili eto mutemwisha. Muletulwilapo no mwangashi uo muya mukulatuula, mulabikapo ne mituulo ya cabunga. Bushe imwe mutila amuti ine nalitemwa, batini? 

7  Imwe muya pa mpili ishasansama epo mwaya bika imisengele yenu, kabili mwanina impili shimo shine mwaya tuulilapo na malambo. 

8  Ku numa ya fiibi fyenu lwamukati ku maingwe, eko mwaimika utulubi twenu utwacibukisho. Kuli ine mwalifumyako amano, mulafuula ifyakufwala fyenu, muya pa misengele yenu ikulu. Mwapangana nato mwe bene mwatemwa ne misengele yatuko, mwatampa no kulatulengela. 

9  Imwe mutala mulenda amalendo no kusenda amafuta ya miolifa na fimbipo ifinunka ubusaka, nokuya twalila umulungu Moleki. Imwe mulatuma inkombe shenu ishakuya konse konse, nako ukushailepela, shiya mukulafikafye na ku calo ca bafwa. 

10  Nangu munaka kulwa kufwaya fwaya imilungu, awe tamutila, “Shi natulekefye tapali ico tulesangamo nakalya.” Amaka nga yabwelelamo mwakonkanyapo, kanshi e mulandu wine imwe mushifupukila. 

11  Nani uo imwe muletiina no kusakamikwako pakuti mutampe no kulabepa kuli ine. Tamwibukisha na kuli ine nangu ukubikako amano? Bushe imwe nomba namuleka ukulantiina, pa mulandu wakuti palepa apo ine naikalila tondolo, batini? 

12  Nomba ine nalasosela pakabalika ifyaba imyendele yenu, ne micitile yenu nomba ifi tekuti fimwafwe nakalya. 

13  Mwakulati nga mwakuuta mutuule, utulubi twenu uto mwalonganika kanshi nomba etwakulamutulanyako. Lelo kwena umwela eukatuululafye tonse, umupufye eukatusenda. Nomba abafisama muli ine bena bakapyana icalo, no lupili lwandi ulwamushilo lukaba lwabo. Lesa alaya ukuundapa abantu bakwe no kulabafwako 

14  Kabili cikasoswa ukuti, “Aleni, panseni umusebo uukulu, uwamyeni, mufumyemo na fyonse ifibacilikila inshila.” 

15  Pantu efyo asosa uwasansama kabili uwapulama uwabapo pe na pe kabili Uwamushilo. “Ine naikala mu cifulo icasansama kabili icamushilo, kabili njikalamo na bantu abaicefya, abalapila mu mitima yabo, pakupuputula imyeo ya baicefya, no kubuukulusha ubulamba bwa balapila. 

16  Pantu nshakatwalilile ukubomanya, kabili nshakakalipe lyonse no kutwalilila ukubafulilwa. Pantu kuti bafwa icipupu ku cinso candi abantu abo napeela ubumi no kubabumba. 

17  Ine nalibafulilwe pa mulandu wakuba no lwinso lwa fyabubifi. Kanshi ine epakubalimuna cipyu cipyu, nabafumyako na mano nafisa ne cinso candi. Nalyo line imitwe yabo yakosele ndi, bakonkenyepofye ukulacita icicitecite. 

18  Ine nalimona ifyo bacita, lelo kwena nkabondapa. Nkalabatungulula, nkalabafwako, nkalatalalika na bakalaloosha. 

19   Pa milomo ya bantu bakwe abaloosha nomba pakaba icitwalo cakulumbanya, ine nkaletela bonse icibote, abamupepi na bakutali bene. Kabili ne Yawe nkondapa abantu bandi.” 

20  Nomba ababifi bena baba nga bemba uusunkana, uo amatamba yashileka kusunkana, ayemya amatipa no lutikiti. 

21   “Ababi, awe bena tabakamone mutende.” Efyo asosa Lesa wandi.

