1  “Bushe ubumi bwa muntu pano isonde tabwaba bwakubomba imilimo iyakosa, ne nshiku shakwe tashaba nge sha muntu uwalembwa incito yacibe? 

2  Kwati musha uulefwaya icintelelwe, ngo wa ncito uulelolela ukufola. 

3  Elyo na ine balimpimina imyeshi umushaba icakumwenamo, elyo ne nshiku shakucucutikamofye nga bwaila nasho nalipeelwa. 

4  Nga nasendama nati, ‘Yangu pakuti buce mbuuke!’ Ubushiku tepakulepa, kulapilibuka pilibukafye mpaka ku macaca. 

5  Mu mubili wandi namo mwiswile imititi ne nkuku. Inkanda yandi naikosa, nga yalepuka mulefuma na mafina. 

6  Inshiku shandi shilepita ulubilo ukucila na pa kakupikwilako insalu, shilepwa bwangu ukwabula no kumpeela isubilo. 

7  “Ibukisha we Lesa ukuti ubumi bwandi bwabafye ngo mupu, ine nshakamone nsansa nakabili. 

8  Ilinso ililendolesha nomba, talyakamone nakabili, amenso yobe yakamfwaya fwaya lelo nshakabepo ninshi ninja. 

9  Nga filya fine ikumbi lisalangana no kupita, efyo no muntu uuya ku calo ca bafwa apita ukwabula ukumoneka nakabili. 

10  Takatale abwelela ku ŋanda yakwe, ne cifulo cakwe cine cikamulabako. 

11  “Eico ine nshatalale tondolo iyoo, mfwile ukulanda pantu ndecula mu mupashi wandi, ndeilishanya pantu ndecululuka mu mweo wandi. 

12  Bushe nine bemba nangu shimweshimwe wa muli bemba pakuti mulenonda? 

13  Nga nalala pa musengele wandi nati, ‘Nalatuushako, no tulo twalantalalikako, mpemwineko ku macushi yandi.’ 

14  Elyo nomba iwe wandetela ifiloto ifyakuntiinya, ne fimonwa ifyakunsantamuna mu tulo, 

15  icakuti kuti natemwapo ukupwilila ku tulo no kufwa, ukucila ukulacula ifi muli uyu mubili. 

16  Ine napata ubumi bwandi, nshifwaya ukwikalilila pano calo, lekenifye mbe pantu inshiku shandi tashakwata ubupilibulo. 

17   “Ngo muntu wanshi uwakuti ulemucindamika, no kumubikishako amano, 

18  uwakuti ulemupempula cila kacelo, elyo no kumweshafye cila nshita? 

19  Bushe tekuti utale ufumyeko amenso kuli ine, no kundeka ne mwine pakuti na ine naminako amate pa kashitafye kanono? 

20  Nga nalibifya, finshi nacita kuli iwe we umona imitima ya bantu? Cinshi wansalile ukuba icakweseshapo fimo? Cinshi nasangukila icisendo kuli iwe? 

21  Cinshi teti umbeleleko uluse pa fyabupulumushi fyandi, no kufumyapo ifyabubifi fyandi? Pantu nombalinefye ndi nokuya lala mu manda, ukamfwaya nomba nshakabepo.”

