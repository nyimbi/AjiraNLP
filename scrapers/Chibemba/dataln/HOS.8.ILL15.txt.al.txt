1  Yawe alisosele ati, “Lisha ipenga ilyakwishibisha abantu ukuti inkondo yafika. Abalwani baisa mukusansa icalo candi nga bakapumpe. Abantu bandi nabonaula icipangano ico ine napangene nabo, nabatalamina na mafunde yandi. 

2  Nelyo abena Israeli balilila kuli ine abati, ‘We Lesa wesu, ifwe tuli bantu bobe.’ 

3  Abena Israeli balisuula ifintu ifisuma, E mulandu wine na balwani babo bakulabasupila. 

4  “Abantu bandi abenefye beka ebasonta ishamfumu shakubateeka ukwabula no kulanjipusha. Abene ebaisalila intungulushi, ukwabula nokuti ine ndebasuminisha. Balibuula silifa wabo na golide wabo, eo bapangamo utulubi, nato kabili utwakubonaulafye. 

5  Ine nalipata cilya ciponti ca golide, ico mupepa mwe bena Samaria. Ine nalibafulilwa nganshi. Bushe ni lilali bakaba abasanguluka imitima? 

6  Ni kabasa umo umwina Israeli ewapanga cilya cilubi ca ciponti, naco te cilesa nakalya. Cilya ciponti ca golide ico abantu bapepa mu Samaria, ala cikasansaika. 

7  “Abena Israeli baletandafye umwela, lelo kwena bakaseepa kankungwe. Iŋanu mwibala tashapakule, eico tekuti mufume bunga ubwakupangamo umukate. Nangufye shipakule, shipye, abenafyalo kuti ebalashilya. 

8  Abena Israeli ala balibamina, nomba balifye nga bantu ba mishobo imbi yonse iya benafyalo, kwati fyanangwa fya bantu, ifyabula incito. 

9  Bataleme nga bapunda wa mpanga, abalelolafye kumbi kumbi. Balebutukila ku calo ca Asiria pakuti baye bapokololako. Abena Efulemu balelipila abantu ba mitundu imbi pakuti ebo balebapokololako. 

10  Nelyo balelipila abenafyalo, ine nomba nkabalonganika pamo, Tapapite na nshita, balayamba ukonaika, pa nshita imfumu ya ku Asiria yakulabateeka buluku buluku. 

11  “Nelyo abena Efulemu balefusha ifibumbili fya malambo, pakuti epo baletulila imitulo yakupapata pa fibi fyabo, awe elintu balecililako ukulafusha ifibumbili fyakubifishamo. 

12  Nangu aba bantu ine nabalembela amafunde ayashaifulila, bena bayamonafye yambi yambi. 

13  Pa fyabupe fyandi ifya malambo, balepayapo inama no kuilya, lelo ine ne Yawe nshibekelwamo, Nomba ine ne Yawe nkebukisha ububi bwabo, no kubakanda pa fyabubifi fyabo, kabili bakabwelelamo ku calo ca Egupto. 

14  “Abena Israeli nabalaba Kabumba wabo nabakuula na mayanda ye sano, na bena Yuda nabakuula imisumba ya malinga, Cisuma, ine nkaposa umulilo uwakwisa oca imisumba yabo, no koca amalinga ya misumba ayakosa.”

