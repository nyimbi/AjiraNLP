1  Ishiwi lyakwa Yawe lyaishile kuli Sakaria mu mwaka walengele ine apo Dariusi abelele pa bufumu. Cali ni pa bushiku bwalenga shine ilyo umweshi walenga pabula watampile, umweshi wine uo baleita Kisilefu. 

2  Abantu ba mu mushi wa Betele kanshi balitumine Sharese na Regemu Meleki na bantu babo kukuya papata kuli Yawe. 

3  Baisa kukwipushako bashimapepo na bakasesema bakwa Yawe umwine wa fita abati, “Bushe tuli nokubikapofye ukulaloosha no kulafunga ukulya mu mweshi walenga busano nga fintu tucita lyonse mu myaka iyi yapita?” 

4  Elyo ishiwi lyakwa Yawe umwine wa fita lyaishile kuli ine aliti, 

5  “Ipusha abantu bonse mu calo, ebako na bashimapepo bene, ukuti, ‘ilyo muleleka ukulya ne lintu muleloosha mu mweshi walenga cisano no walenga cine lubali, pa myaka yonse iyi amakumi cine lubali (

70  ) iyapita, awe ukuleka ukulya kwenu takwalelola kukucindika ine iyoo. 

6  Ilyo mulelya ne lintu mulenwa, mulefwayafye ukulaipakisha mwe bene, epela.’ 

7  Bushe aya te mashiwi Yawe asosele ukupitila muli bakasesema bantanshi ilyo mu Yerusalemu ne misumba iyashinguluka baikele ku matwi tondolo kabili mu bunonshi, ninshi na bantu balikala mu Negebu na mu calo ca mpili?” Umulandu wakumalala eulenga ukuposwa muli bunkole 

8  Nakabili ishiwi lyakwa Yawe umwine wa fita lyaishile kuli Sakaria ilyakutila, 

9  “Ifi efyasosa Yawe umwine wa fita ati, ‘Ine ndemukonkomesha imwe ukulaputula imilandu no mulinganya wine wine. Muleba ne cikuuku no luse ku banenu. 

10  Mwilacusha bamukamfwilwa na bakashiwa na beni abenafyalo abaikala uko muli, mwilacusha na balanda bene. Kabili mwilapanga mu mitima yenu ukulacushanya.’” 

11  Lelo kwena abantu nabo kwitolo balakaana ukulaumfwa, bena babafye abaumalala, no kukanaposako amano kuli ifi fyonse. 

12  Imitima yabo balayumika ndi nge libwe, tebakufwaya na kulaumfwa, nangu ukulasakamana kufyo Yawe umwine wa fita alebafunda, ilyo aletuma Umupashi wakwe kuli bakasesema bantanshi, pakuti balesesema amashiwi yakwe ukutulafye na ku kale. Kanshi Yawe umwine wa fita nao epakulafulwa nganshi. 

13  Yawe umwine wa fita epakusosa ukuti, “Lilya naitile tabaleumfwa, kanshi nabo ilyo baitile nshabomfwile. 

14  Lelo nabasalangenye kuli kankungwe mu mishobo yonse iya benafyalo, bantu abo bashaishibe nabo tababeshibe. Efyo ne calo panuma cashele amatololo icakuti takwali umuntu uwakuyamo nangu ukufumamo. Ifi efyo balengele ici icalo icali icisuma ukushala amatololo.”

