1  “Ico namwebela ifi, ni pakuti mwikalufya cisumino cenu. 

2  Bakamutamfya, tamwakaleingila mu masinagoga. Kabili inshita ikesa ilyo onse uukamwipaya akalatontonkanya ukuti, alebombela Lesa. 

3  Ico bakalacitila ifyo, nico bashaishiba Tata nangu ine wine. 

4  Lelo namweba ifi fintu, pakuti inshita yafiko nga yafika, mukebukishe ukuti alitwebele. Nshamwebele ifi pakutampafye pene, pantu twali tucili na imwe. Umulimo wakwa Mupashi 

5  “Nomba nalaya ku wantumine. Lelo tapali nelyo umo uulenjipusha ati, ‘Bushe uleya kwi?’ 

6  Nomba ico namweba ifi, mu mitima yenu mwaisula ubulanda. 

7  Kanshi ndemweba icine cine ukuti cikamuwamina nga naya. Pantu nga nshile, ninshi Kafwa takese kuli imwe. Lelo nga naya, ninshi nkaya mutuma kuli imwe. 

8  Nomba ilyo akesa, akesa shinina abantu ba pano calo ifyo baluba pa mulandu wa bubifi, na pa mulandu wakucita ifyo Lesa afwaya, na pa mulandu wa bupingushi. 

9  Pa mulandu wa bubifi, pantu balikaana ukunsumina. 

10  Akabashinina pa mulandu wakucita ifyo Lesa afwaya, pantu ndeya kuli Tata elyo tamwakamone nakabili. 

11  Pa mulandu wa bupingushi, pantu kateeka wa ba pano calo alipeelwa umulandu kale. 

12  “Nali ne fyakumwebafye ifingi, lelo pali nomba teti mufiteshe. 

13  Nomba ilyo Mupashi wacishinka akesa, akamutungulula mu fyacishinka fyonse. Pantu ifyo akalalanda te fya pa mutwe wakwe, lelo akalalandafye ifyo aumfwa. Kabili akamushimikila ne fintu ifili nokwisa. 

14  Akalancindika, pantu fyonse ifyo akalamweba, fikalafuma kuli ine. 

15  Fyonse ifyo Tata akwata, fyandi. Kanshi eico namwebela nati, fyonse ifyo Mupashi akalamweba, fikalafuma kuli ine. Mu macushi mukafuma insansa 

16  “Pa kashita akanono tamwalemona, kabili pa kashita akanono elyo mukalamona.” 

17  Abasambi bakwe bamo balaipushanya abati, “Nga ici naco calola mwi? Atila ati, ‘Pa kashita akanono tamwalemona, elyo kabili pa kashita akanono mukamona.’ Kabili ati nokuti, ‘Pantu ndeya kuli Tata?’ ” 

18  Balaipushanya abati, “Nga aka ‘kashita akanono’ calola mwi? Tatwishibe umo alosha?” 

19  Yesu aishiba ukuti balefwaya ukumwipusha. Abeba ati, “Muleipushanya ici natila, ‘Pa kashita akanono tamwalemona’, kabili ‘pa kashita akanono mukamona?’ 

20  Ndemweba icine cine, mukalalila no kulaloosha, lelo abantu ba pano calo bena bakalasansamuka. Imwe mukaba no bulanda, lelo ubulanda bukaluka insansa. 

21  Umwanakashi uuli pakupapa alacuula, pantu inshita ya bucushi yafika. Nomba ilyo apapa umwana, alaba na ku bucushi. Alasansamukafye ico umuntu afyalwa pano calo. 

22  Kanshi na imwe pali nomba muli no bulanda. Lelo nkesa mumona nakabili, lyena imitima yenu ikesulafye insansa. Elyo isho nsansa, tapakabe nelyo umo uwakumupokolola. 

23  “Ilyo ubo bushiku bukafika, tamwakalenjipusha pa cintu nelyo cimo. Ndemweba icine cine, Tata akamupeela conse ico mwamulomba ico muli basambi bandi. 

24  Ukufika pali nomba, tamulomba Tata icintu nelyo cimo ico muli basambi bandi. Akulombeni, mwakulapeelwa, elyo mukaba ne nsansa ishapwililika. Yesu alanda pakubwelelamo kuli Wishi 

25  “Kanshi nalemweba ifi fintu mu mapinda. Lelo inshita ikafika ilyo nshakalebomfya mapinda pakumulandila. Lelo nkalamulandila pali Tata ukwabula ukushoka. 

26  Ilyo ubo bushiku bukafika, lyena mukalalomba Tata ico muli basambi bandi. Nshilemweba ukuti nkalamulombela kuli Tata, 

27  awe iyoo, pantu Tata umwine nao alimutemwa. Alimutemwa, ico na imwe mwalintemwa. Kabili mwalisumina nokuti ni kuli Lesa eko nafuma. 

28  Nafuma kuli Tata, naisa na pano isonde. Nomba ndefuma pano isonde, ndebwelelamo kuli Tata.” 

29  Elyo abasambi bakwe bamweba abati, “Eya, nomba walalandafye bwino ukwabula ukushoka, taulelandila mu mapinda. 

30  Nomba twaishiba ukuti walishiba fyonse. Kabili ici calenga nokuti tusumine ukuti wafuma kuli Lesa.” 

31  Yesu abasuka ati, “Nomba mwasumina mwa? 

32  Ala inshita yalaisa, no kwisa naisa, ilyo bonse mulepashika, mulensha. Cila umo alabutukila kumwakwe. Lelo nshiba neka, pantu tuba na Tata. 

33  Kanshi namweba ifi, epakuti mukuba na ine mukwate insansa. Pano calo mukalacula, lelo muleshipa, nalicimfya ifya calo.”

