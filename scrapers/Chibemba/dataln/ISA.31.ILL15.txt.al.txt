1  Bakacimona abaya ku calo ca Egupto pakuti eco cilebafwako. Bena batetekela ifita fya mu Egupto ifishaifulila, ifyendela pali bakabalwe, ne fyendela pa maceleta. Lelo ukutetekela Yawe Wamushilo uwakwa Israeli nangufye ukulamubutukila, awe kwena nakalya. 

2  Lesa alishiba ifyakucita. Alaleta ifinkunka. Tabweseshamo amashiwi yakwe, alema mukulimuna abatungilila abacita ifyabipa, kumo kwine na balya ababafwilishako mu bubifi bwabo. 

3  Abena Egupto te balesa iyoo, bantufye. Bakabalwe babo nabo bene ni namafye, te mipashi iyoo. Ilyo Yawe akacitapo cimo, impalume ikatalansuka, noyo ileyafwilishako ikawa na shonse shibili ninshi shikalobelela pamo. 

4  Yawe nanjeba ine ati, “Nga filya fine inkalamo ileŋaŋina inama iyo ikete, inkalamo iyamaka filya icita nga naikata, taitiina ne congo ce bumba lya bacemi, nangu ukusakamikwa ku kupunda kwabo, efyo na ine ne Yawe umwine wa fita nkekila kukulwa pa mulu wa lupili lwa Sioni, takwakabe icintu nangu cimo icikantiinya ilyo nkalapokololako ulupili lwa Sioni. 

5  Nga filya fine icuni cilelemba pa cisansala pakusunga utwana twaciko, efyo na ine ne Yawe umwine wa fita nkacingilila umusumba wa Yerusalemu. Nkaucingilila no kuupokololako, nkaucilila no kuulubula.” 

6  Imwe mwe bena Israeli, mwalibifya nganshi no kutalama. Kanshi nomba bweleleni kuli uyo mwapondokela. 

7  Pantu bulya ubushiku imwe bonse mukaposamo utulubi tushaibipila, uto imwe mwapangila na silifa na golide. 

8  “Elintu icalo ca Asiria cikonaika ku lupanga, nalo telupanga lwa muntunse iyoo. Abena Asiria bakafulumuka ulupanga, na balumendo babo bakekatwa no kulateekwa ubusha. 

9  Imfumu yabo ikafulumuka, ninshi ileitutuminafye ku mwenso, na bamushika baiko aba nkondo nabo bakatiina, icakuti nabo bakafulumuke no kusha uluunga lwabo ulwa nkondo. Nine ne Yawe nalanda, neo bapepa mu Sioni umwaka umulilo wandi, mu Yerusalemu umwaba ne lungu lyandi.”

