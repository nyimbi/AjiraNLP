1  Ubushiku bonse pa musengele wandi tepakufuluka umutemwikwa wandi. Namufwaya fwaya awe tewakumoneka nakalya. 

2  Nasuka nati, “Awe kanjimefye, mpitane mu musumba, nje ndefwaya mu misebo na mu mansa, ndefwaya fwaya uo umutima wandi watemwa.” Namufwaya fwaya awe tewakusanga nakalya. 

3  Bamalonda abapitana mu musumba basuka bansanga, na ine epakubepusha nati, “Bushe namumonako umutemwikwa wandi?” 

4  Kutifye cilya nafuma apo bali, awe namusanga umutemwikwa wandi. Na ine namwikatisha nshamulekeleko nasuka naya mwingisha mu ŋanda yakwa mayo, namutwala ku muputule wa mufyashi wandi. 

5  Imwe mwe bakashana ba mu Yerusalemu, ndemukonkomesha na pali impombo ne nsebula ishikota isha mu mpanga nati, “Mwibukulusha nangu ukusunkanya ukutemwa mpakafye ukwine kwaitemenwa.” Ulwimbo lwacitatu Inshindishi 

6  Cinshi cilya cilefuma mu matololo kwati ni ntumba ya cushi? Icushi icilimo cena ca muri ne ca cinyamuti ca fulankinisenshi, icileleta ne cena ca fintu fyonse ifinunka ubusaka filya filetwa na bamakwebo. 

7  Moneni! Ala licila lyakwa Solomoni. Pali ne mpalume amakumi mutanda nashilishinguluka, impalume shilya basala mu fita ifyapambana ifya bena Israeli. 

8  Impalume shonse shintu shacenjela kukulwa no lupanga, shintu shaishibila ukulwa inkondo. Impalume shonse imo imo nashipikila ulupanga, ulwakulwishishako abengashisansa pa nshita ya bushiku. 

9  Imfumu Solomoni eyaipangile amacila ayakusendelapo icipuna cakwe icabufumu, yacipangile ku fimuti ifyawamisha fya ku Lebanoni. 

10  Amolu yaciko apanga aya silifa. Apakushintilila pena cintu ca golide. Apakwikala paba insalu ishakashikila, isho abakashana ba mu Yerusalemu bapikula ubusaka no kushibilinkanya. 

11  Mwe bakashana ba mu Sioni, iseni mutambe imfumu Solomoni! Imfumu naifwala icilongwe ico nyina aifwikile ku mutwe, pa bushiku bwa bwinga bwaiko, pa bushiku ubo umutima waiko wasansamwike ukufikapo.

