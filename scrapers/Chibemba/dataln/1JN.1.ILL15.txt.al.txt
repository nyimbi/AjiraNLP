1   Uo twalalandapo ni Lishiwi upeela umweo. Wena ewabako ukufumafye na ku citendekelo. Twalimumfwa no kumumona twalimumona na menso yesu. Ee twalimumona no kumwikatamo ne minwe yesu. 

2  Ilyo uyu uupeela umweo aishile sokoloka, twalimumwene, kabili ifwe tuli bakambone. Tulemushimikila pa mweo uwape, uwali na Wishi uo aisa tusokolwela. 

3  Ifyo twamona no kumfwa, efyo tulemwebako na imwe, epakuti mukwampana na imwe tuleampana pamo na Tata na Mwane Yesu Kristu. 

4  Kanshi ico twamulembela aya mashiwi ni pakuti tube ne nsansa ishapwililika. Lesa Lubuuto 

5  Aya e mashiwi twaumfwa kuli Mwane, kabili eyo tulemweba ayakuti Lesa lubuuto, elyo muli ena tamwaba mfifi nakalya. 

6  Nga twasosa twatila ifwe twalyampana na Lesa ilyo tuli mu mfifi, ninshi tulebepafye ubufi, pantu tatwaba na cishinka mu bumi bwesu. 

7  Lelo nga twenda mu lubuuto nga filya Lesa aba mu lubuuto, ninshi lyena twalyampana na banensu no mulopa wakwa Yesu Umwana wakwe ulatusamba ifyabubifi fyesu fyonse. 

8  Nga tutila tatwaba na bubifi, ninshi tulaibepa ne cishinka tamwaba muli ifwe. 

9  Lelo nga tulayebelela ifyabubifi fyesu kuli Lesa, apo wena wacishinka alacita ifyo alaile. Alatubelela uluse ku fyabubifi fyesu fyonse, no kutusamba ku fibi fyonse ifyo tucita. 

10  Nga twatila tatwatala atubifya, ninshi tweba Lesa ukuti wabufi, na mashiwi yakwe tayabamo muli ifwe.

