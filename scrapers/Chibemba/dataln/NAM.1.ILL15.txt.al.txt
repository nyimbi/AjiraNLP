1   Muli ici citabo emwaba amashiwi aya pa fintu ifyo Nahumu umwina Elikoshi amwene mu cimonwa palwa musumba wa Ninife. Yawe afulilwa umusumba wa Ninife 

2  Yawe ni Lesa uwakwata ubufuba kabili alalandula, Yawe alalandula kabili aisulamo icipyu, Yawe alalandula pa balwani bakwe, Yawe alafulilwa abalwani bakwe icabipisha. 

3  Yawe tafulwa bwangu, lelo kabili alikwatisha ubulamba, tekuti alekefye abantu ababi ukwabula ukubakanda. Yawe apita mu cimwela icacikuuku na kankungwe, amakumbi e lukungu ulo amakasa yakwe yafutumuna. 

4  Alakalipila bemba no kumulenga ukukama, alakamya ne mimana imbi yonse. Ifimena mu Bashani pamo ne fimena pa lupili lwa Kameli filoma, na maluba ya mu lupili lwa Lebanoni nayo yalabonsa. 

5  Impili shilatenta pa cinso cakwa Yawe, utupili twena tulasunguluka. Ilyo amoneka, isonde lyonse lilatenkana, isonde na bantu bonse abekalapo balasunkana. 

6  Yawe nga afulwa, nani uwingashanshako? Nani uwingapusukako ku bukali ne cipyu cakwe? Icipyu cakwe ciba ngo lubingu lwa mulilo, cilalepaula ne fimabwe pa cinso cakwe. 

7  Yawe, ala musuma, e linga umo abantu bafisama ilyo bali mu mafya, kabili acingilila bonse aboba muli ena. 

8  Abalwani bakwe ena abapumikishafye nge lyeshi ilyamaka, elyo no kubalofyafye nakalya nakalya, kabili akatamfisha abalwani bakwe mu cifulo icamfifi. 

9  Bushe imwe bubi nshi mulepanga ukucitila Yawe? Ala imwe akamulofyafye nakalya nakalya. Ena tashingwana na balwani bakwe libili iyoo. 

10  Nge myunga iyakobana, kabili nga bakolelwe umwangashi wabo wine, efyo mukatutaika ku mulilo nge mpimbili ishauma. 

11  Muli iwe we musumba wa Ninife emwafuma umuntu umo, uwa mapange ayakucita ifibi kuli Yawe, uupanda amano mu fyabubifi. 

12  Nomba Yawe ifyo aleeba abantu bakwe nifi, aleti, “Nangu abena Asiria baba no bulamba shani, kabinge nangu bafula shani, ala bakalobafye bonse. Nangu ine namusalapula imwe mwe bantu bandi, iyoo nomba nshakabwekeshepo kumusalapula na limbi. 

13  Nomba nkakontaula ikoli ilyo bamubika mu mukoshi, nkaputaula ne minyololo iyo imwe bamukaka.” 

14  Yawe napeela icipope pa bena Ninife ati, “Ala bakalabikwako, pantu tabakakwate abakubapyana. Ine nkonaula utulubi utwabaswa no tulubi utwakwenga, utwaba mu mayanda umo bapepela imilungu yabo. Ine ndeimbila abena Asiria inindi, pantu baliba abasebana.” 

15   Lolesheni pa mulu wa mpili, epo yali amakasa ya uleleta imbila nsuma, uulebila amashiwi yamutende. Mwe bena Yuda, aleni akusefyeni inshikunkulu, mupeele na Lesa ifyo mwalaya ukumupeela. Abantu babi tabakabale abawililila icalo cenu nakabili, pantu nabalobelelafye nakalya nakalya.

