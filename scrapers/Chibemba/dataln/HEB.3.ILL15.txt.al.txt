1  Kanshi bamunyinane, mwe bamushilo, imwe ni Lesa ewamwita! Imwe mulebika amano pali Yesu, umusole kabili Shimapepo mukalamba wa mu cisumino cesu. 

2  Ali uwapetamina Lesa uwamusontele ukubomba uyu mulimo, nga filya Mose ali uwapetama mu milimo yonse iya mu ŋanda yakwa Lesa. 

3  Umuntu uwakuula iŋanda alacindikwa ukucila ne ŋanda ine. Efyo fine Yesu nao aliba nokucindikwa apakalamba ukucila Mose. 

4  Cacine, iŋanda yonse uukuula muntu, lelo uwapanga fyonse ni Lesa. 

5  Mose ali uwapetama mukubomba imilimo yonse mu ŋanda yakwa Lesa. Kabili ali kambone wa fintu Lesa ali nokwisa landa kuntanshi. 

6  Lelo Kristu wena apo ni Mwane, apetaminafye pakusunga iŋanda yakwa Lesa. Nifwe iŋanda yakwa Lesa, kulila twaikatisha ukukoselela no kutetekela mufyo tusubila. Pakwingila mu ncende yakutuushishamo kwakwa Lesa 

7   Kanshi Mupashi Wamushilo asosa ati, “Lelo line, nga mwaumfwa ishiwi lyakwa Lesa, 

8  mwiumalala mitima, nga filya bacitile ilyo bansangukile, pa nshita batunkilwe ilyo bali mu matololo, 

9  ilyo ifikolwe fyenu fyalenjesha no kunsonsomba, nangu pa myaka amakumi yane fyamwene ifyo nalecita. 

10  Kanshi eco nafulilwe ilya nkulo, nasosa nokuti, ‘Aba bantu tababika mitima yabo pakungumfwila. Kabili tabaishiba nefyo mfwaya.’ 

11  Kanshi nalifulilwe, nalapile no mulapo nati, ‘Tapakabe nelyo umo uwakwingila mu ncende yandi iyakutuushamo.’ ” 

12  Mwe bamunyinane, mulecenjela, peba nelyo umo pali imwe uwa mutima ubi, kabili uwabula icisumino icakuti aifumya na kuli Lesa wamweo. 

13  Mulekoseleshanya cila bushiku ilyo baleti, “Ni lelo,” epakuti nelyo umo pali imwe eumalala mutima no kubepwa no bubifi. 

14  Pantu ifwe twalyampana na Kristu, kumfwa nga twaikatilila pa maka mukutetekela kwine twakwete ukufumafye pakutampa pene, mpaka na ku mpela. 

15  Ngefyo calembwa ukuti, “Lelo line nga mwaumfwa ishiwi lyakwa Lesa, mwiumalala mitima nga filya mwacitile ilyo mwasangukile Lesa.” 

16   Bantu nshi baumfwile ishiwi lyakwa Lesa, kabili bamusangukila? Bantu bonse balya Mose afumishe mu Egupto. 

17  Nga ni bani balya Lesa afulilwe pa myaka amakumi yane? Bantu balya ababifishe ne fitumbi fyabo fyashele mu matololo. 

18  Ni bani Lesa alelandapo ilyo alapile no mulapo ati, “Tapakabe nelyo umo uwakwingila mu ncende yandi iyakutuushamo,” bushe teabo bakeene ukubeela? 

19  Kanshi twamona ukuti, ico abo bantu bafililwe ukwingila, nico bashasumine.

