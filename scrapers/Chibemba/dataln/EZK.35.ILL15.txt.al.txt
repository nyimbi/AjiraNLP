1   Kabili ishiwi lyakwa Yawe lyaishile kuli ine aliti, 

2  “We mwana wa muntu, sesema uloshe amenso ku lupili lwa Seiri, 

3  kabili usose auti, ‘Ifi efyasosa Imfumu Yawe ati, “‘Ine ninkwalukila we lupili lwa Seiri, ninkwimisha ukuboko kwandi kabili ndekusangula amatololo umushakabe kantu. 

4  Imisumba yobe ine nkaicita ifibolya, na mu calo cobe tamwakekale umuntu. Elyo ukashininkisha ukuti kanshi ine nine Yawe. 

5  “‘Pa mulandu wakuti wali ne mpatila iyamutatakuya iyakupata abena Israeli, no kuleka babepaye ilyo baponenwe ne shamo, pali ilya nshita ukukandwa pa kubifya kwabo kwakulishe. 

6  Kanshi napalifye ine ne Mumi, ne Mfumu Yawe ndeti, niwe nomba ukafwilapo, tawakamone pakulukuntila. Walikwata umulandu palwa bupondo bobe, no bupondo bobe tawakabukunte. 

7  Ulupili lwa Seiri ine nkalusangula amatololo umushakaleba kantu, kabili nkalaipaya na onse uukalapitamo. 

8  Pa mpili shobe ine nkafimbapo ifitumbi fya bantu, ne fitumbi fya bantu abakafwa mu nkondo fikakupa pa tupili tobe na mu mawanga na mu mikonko yobe mwine. 

9  Ine nkakusangula amatololo ya pe, takwakamoneke nelyo umo uukalaikala nakabili mu misumba yobe. Elyo ukashininkisha ukuti kanshi ine nine Yawe. 

10  “‘Umushobo wa bena Yuda, no mushobo wa bena Israeli kumo kwine ne fyalo fyabo, iwe walisosele ukuti e fyuma fyobe ifili nokuba mu maboko yobe, nangu ine ne Yawe naba nabo. 

11  Kanshi napalifye ine ne Mumi, ne Mfumu Yawe ndeti, ine nomba nkalandula pa cipyu cobe, na pa mufimbila obe, na pa mpatila yobe iyo wakwatila abantu bandi. Elyo nabo bakashininkisha ukuti ine ndekulimwina pafyo wabacitile. 

12  Elyo ukashininkisha ukuti kanshi ine ne Yawe ndomfwa uko iwe ulanda amashiwi yamusaalula auti, “Mu mpili sha mu Israeli ala tamwaba kantu nangu kamo, kabili shalipeelwa kuli ifwe kukonaulwa.” 

13  Ine ndomfwa amashiwi yobe yonse ayamataki, ayakuti ulanda icilande lande pali ine. Ala ndomfwafye fyonse.’ 

14  “Ifi efyasosa Imfumu Yawe ati, ‘Ilyo isonde lyonse lileyanga, ine nkakusangula amatololo. 

15  Nga filya fine nobe wine wasansamwike pakumona icalo ca bantu bandi aba ŋanda yakwa Israeli uko caonaika, iwe Seiri we calo ca mpili, ala iwe we calo conse ica Edomu, ukashala amatololo. Elyo na bantu bonse bakashininkisha ukuti kanshi ine nine Yawe.’”

