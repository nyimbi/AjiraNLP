1  Amashiwi yakwa Kafundisha mwana Davidi, uwali imfumu mu musumba wa Yerusalemu, ni aya ayakuti, 

2  “Kuicushafye, ala kuicushafye!” ekusosa kwakwa Kafundisha, “Fyonse tafyakwata nefyo fipilibula. Muli fyonse kuicushafye. 

3  Ni finshi umuntu engamwenamo mu milimo yakwe yonse iyo acucutikamo pano isonde?” 

4  Inkulo shilapita, kabinge paselela shimbi, icalo cena cishalafye pe umo cabela. 

5  Akasuba kalatula, no kuwa kawa, bwangu bwangu kabwelela noko kacitula nakabili. 

6  Umwela pakupuupa ulalola ku kapinda ka ku kulyo, walola na ku kapinda ka ku kuso. Washinguluka, nakabili washinguluka, wabwela uleshinguluka ifyo fine. 

7  Imimana yonse iwila muli bemba, nomba bemba wena tesula iyoo. Amenshi yalabwelela uko imimana yatampila, imimana nayo epakukonkanyapo ukulapita nakabili. 

8  Ifintu fyonsefye filatendusha, nako ukutendusha uko we muntu ushingalondolola. Amenso yesu nangu yaloleshe shani, lelo tayatendwa ukulolesha. Amatwi yesu nayo nangu yomfwe shani, lelo tayesula ukumfwa. 

9  Icalipo, cikabapo na limbi line. Icacitike, cikacitika na limbi line, pantu pano isonde tapaba cipya nakalya. 

10  Nangu bamo bengalatila abati, “Mwe, iseni mutambe ici cintu icipya!” Ala nalyo line nakalyafye, ninshi ico cintu na kale line epo cali, ilyo ifwe tushilafyalwa. 

11  Apo nomba kushaba muntu uwibukisha ifyaliko kale, na kuntanshi kwine takwakabe uukalaibukisha ifyalaswa fibeko ku bakesa bako. Ukufwaya fwaya amano kuicushafye 

12  Ine ne Kafundisha nali imfumu ya bena Israeli mu musumba wa Yerusalemu. 

13  Nalibikile umutima wandi kukuceceta na mano ifintu fyonse ifyaba pano isonde pakuti mfishibishe. Iye icisendo ukufina ico Lesa atwika pali ifwe fwe bantunse! 

14  Ine pano ndi nalimona fyonsefye ifyaba pano isonde. Mwe, ala fyonsefye kuicushafye! Cabafye kwati kutamfya inshiku. 

15  We muntu teti ololole icaolobana, nangu teti upende ifintu ifishilipo. 

16   Ine pano ndi naletifye nati, “Bonsefye abantangilila pa bufumu bwa muno Yerusalemu, awe mwandi ine nimbacila amano. Ine nimfikapo apo umuntu engapela ukukwata amano, napo engapela ukwishiba ifintu.” 

17  Kanshi efyo ine nabikishe umutima kukwishiba amano, elyo no kwishiba ubushilu no bupuba. Elyo kabinge nailuka ukuti kanshi naco cine cimo cinefye no kutamfya inshiku. 

18  Pantu ukukwatisha amano, ekuleta ubulanda. Ukwishibisha ifintu, kulundako ukusakamikwa.

