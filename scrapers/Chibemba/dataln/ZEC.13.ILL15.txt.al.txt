1  “Ubushiku bulya nga bwafika intulo ikapongwela amenshi aya kamfukumfuku, ayo aba ŋanda yakwa Davidi na bena Yerusalemu bakasambamo ifibi fyabo ne fyakowela fyabo. 

2  “Pali bulya bushiku ine nkalofya amashina ya tulubi mu calo, tamwakabe nelyo umo uukalayebukisha nakabili iyoo.” Efyasosa Yawe umwine wa fita. “Na bakasesema babufi nabo nkabafumyamo, nkapwishamo ne cikonkelelo cakufwaya umupashi wa fyakowela mu calo. 

3  Elyo umo nga akakonkanyapo ukusesema, wishi na nyina abamufyalilila bakamweba abati, ‘Ulefwafye iwe, pantu iwe uleitunga ukulandila mwishina lyakwa Yawe, kanshi fyabufifye ulelanda.’ Elyo nga abwekeshapo ukusesema, ninshi wishi na nyina abamufyalilila ebakumupulinkanyamo icanso pa mulandu wakusesema ifyabufi. 

4  “Pali bulya bushiku bakasesema bonse bakekatwe nsoni palwa fimonwa fyabo ilyo basesema nangu ukufwala ifyakufwala fya bukasesema, pakubepa ukuti ni kasesema. 

5  Kasesema onse akalatilafye, ‘Awe ine nshili kasesema, ndi mulimifye. Ine ukulima eko nakulilamo ukutulafye na ku bwaice bwandi.’ 

6  Umo akalati nga aipushapo kasesema umo ati, ‘Nga kanshi ifyo fibala fili pa mubili obe, wafikwata shani?’ Nao akalaasukafye ati, ‘Bancenene ku ŋanda ya bacibusa wandi.’” Yawe akonkomesha ukwipaya kacema wakwe 

7   “Ale we lupanga lwandi, sansa kacema wandi, sansa umuntu twaampana nankwe.” Efyasosa Yawe umwine wa fita. “Ipaya kacema, uleke ne mpaanga shisalangane, na ine nalasansapo utwana utunono.” 

8  Efyasosa Yawe. “Na mu calo consefye ifiputulwa fibili fikonaulwa no kuloba, lelo iciputulwa cimo cikashala mu calo. 

9  Iciputulwa cikashalapo eco ine nkaposa mu mulilo, no kuciwamya nga filya fine bengulula silifa mu mulilo, no kuciwaminisha nga golide. Bakalalumbula ishina lyandi pakunkuuta, na ine nkalabasuka. Nkalabeba nati, ‘Imwe muli bantu abandifye,’ nabo bakalatila, ‘We Yawe, niwe Lesa wesu.’”

