1   Ifi fintu fyacitike mu nshiku shakwa Asuelusi, uwateekele mu fitungu umwanda umo na makumi yabili na cine lubali (

127  ) ukutula ku India ukufika ku Kushi. 

2  Mu nshiku shilya imfumu Asuelusi ali pa cipuna cabufumu mu musumba wa Susa. 

3  Elyo mu mwaka walenga butatu uwa buteko bwakwe acitila bamushika na babomfi bakwe bonse imitebeto. Abakalamba ba fita fyakwe ifya ku Pesia na Media, elyo na bacilolo na bakankala aba mu fitungu eko bali. 

4  Kanshi alangisha ifyuma fya bufumu bwakwe ubwa lulumbi, ubucindami no bukata ubwa bufumu bwakwe, pa nshiku ukulingana umwanda umo na makumi cine konse konse (

180  ). 

5  Panuma ya ishi inshiku, imfumu yacitila abantu bonse abali mu musumba ukalamba uwa Susa umutebeto uwa nshiku cine lubali, abakankala na balanda bene. Imitebeto iyi bapekanishishe mu lubansa ulwali mwibala lye sano lya mfumu. 

6  Kwaliko ne nsalu ishabuuta ne shacifufya isho bacingileko ishaleselela. Bashikulikile ku tumyando twa nsalu ishatelela isha kolokondwe wabuuta no wakashikila, bakofya ku tumipeto twa silifa uto bakakile ku fyaimikwa ifya mabwe ayakulungilwa bwino aya marbo. Ifyakukuwamapo ifya golide na silifa fyena bafyanshile mu lukungu ulwateleshiwa no tumabwe utusuma nganshi, utwakashika porfuli, no twa marbo, no twa magariti no tumabwe tumbi utwauma umutengo. 

7  Ifyakunwa fyena balefinwena mu tumakapu utwa golide, utwa misango iyalekana lekana, no mwangashi uwa kwisano walifulile kabili baliupeele ku bantufye bonse ukulingana no kufwaya kwa mfumu. 

8  Ukulingana ne fyakonkomeshe imfumu, abalalikwe bonse balipeelwe insambu ishakunwa ifyo batemenwe, pantu imfumu yaebele ababomfi ba kwisano ukupeela abantu fyonse ifyo cila muntu alefwaya ukunwa. 

9  Namfumu Fashiti nao apekanishisha banamayo imitebeto mwisano lya mfumu Asuelusi. Namfumu Fashiti akaana ubwite 

10  Pa bushiku bwalenga cine lubali ico imfumu yasansamuka pa mulandu wa mwangashi yalenwa, yaeba Meumani, Bisita, Habona, Bigita, Abagita, Seta na Kakasi, bamutungwi cine lubali abaletumika pa cinso ca mfumu Asuelusi, 

11  ukuya buula namfumu Fashiti pakuti ese nafwala icisote ca bunamfumu no kwisa ilanga ku bantu ifyo ayemba pantu ali umusuma nganshi. 

12  Nomba namfumu ena akaana amashiwi imfumu yatumine bamutungwi ukuya mweba. Pali ici, imfumu yafulilwe icibi, yalabilimafye ku cipyu. 

13  Elyo imfumu yalanda na bampandamano waiko, pantu cali musango baleputwilamo imilandu ukwitako abacenjela mukuputula imilandu. 

14  Abo imfumu yaishibishe nganshi ni aba: Kashena, Sheta, Adimata, Tashishi, Meresi, Marisena na Memukani, bacilolo cine lubali abafumine ku Pesia na Media abo imfumu yalemona libili libili, abaleikala pa fipuna ifya pantanshi ifyabufumu. 

15  Yasosa aiti, “Ukulingana ne funde, finshi twingacita pali ifi namfumu Fashiti akaana ukubeela amashiwi imfumu Asuelusi amutumine ukupitila muli bamutungwi?” 

16  Elyo Memukani, pa cinso ca mfumu na bacilolo, ayasuka ati, “Uyu namfumu Fashiti talufyenye ku mfumu yeka iyoo, lelo nalufyanya na kuli bacilolo bene na ku bantufye bonse abekala mu fitungu fyonse ifya mfumu Asuelusi. 

17  Pantu ificitile namfumu ilyo fyaishibikwa kuli banamayo bonse, kuti baleka ukumfwila abalume babo. Balasosa ukuti, ‘Apo imfumu Asuelusi alipeele icebo icakwita namfumu Fashiti ukwisa pa cinso caiko, lelo alikene.’ 

18  Lelo line banamayo ba ku Pesia na Media abomfwile imibeele yakwa namfumu, balaeba bacilolo ba mfumu cimo cine. Kanshi imisuula ne cipyu fikatwalilila. 

19  Nga kuti casansamusha imfumu, kaileke balembe icebo mu mafunde ya bena Pesia na Media pakuti bekacalula ukuti, ‘Fashiti takatale amoneka nakabili pa cinso ca mfumu Asuelusi. Lekeni mfumu ipeele bunamfumu ku muntu uumucilile ubusuma.’ 

20  Pakuti ilyo ici cebo ca mfumu cikeshibikwa mu calo cakwe conse icishaikulila, banamayo bonse bakalacindika abalume babo abakankala na balanda bene.” 

21  Ili funde lyasekesha imfumu na bacilolo. Imfumu yacita ngomo mwine Memukani aipandileko amano. 

22  Atuma amakalata ku fitungu fyonse ifya bufumu bwakwe ukulingana no lulimi ulwaba muli cila citungu ukutila umwaume onse e mukalamba wa mu ŋanda yakwe.

