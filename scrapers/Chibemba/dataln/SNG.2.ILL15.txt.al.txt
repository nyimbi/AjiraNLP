1  Ine ndi luba lya ntongola mukoshi ilya mwiwanga lya Sharoni, ndi luba lya mu manika. Shibwinga 

2  Nga filya intongola mukoshi iba pakati ka myunga, efyo no mutemwikwa wandi nao aba pakati ka bakashana banankwe. Nabwinga 

3  Nga filya icitwalo cisuma ciba pakati ka miti ya mu mpanga, efyo umutemwikwa wandi nao aba pakati ka balumendo banankwe. Ine tepakutemwa ukwikala mu cintelelwe cakwe, ne fitwalo fyakwe tepakulowa mu kanwa kandi. 

4  Alantwala mu ŋanda yakwe iya malila, fyonse ificitwa fyakwe filanga ukutemwa kweka kweka pali ine. 

5  Ndishako ubukambi bwa myangashi, ndishako icitwalo icisuma uleke mbweshe amaka, pantu icitemwiko nacindwalika. 

6  Ninsaila umutwe wandi pa kuboko kwakwe ukwa ku kuso no kuboko kwakwe ukwa ku kulyo nakunkumbatila. 

7  Imwe mwe bakashana ba mu Yerusalemu, ndemukonkomesha na pali impombo ne nsebula ishikota isha mu mpanga nati, “Mwibukulusha nangu ukusunkanya ukutemwa, mpakafye ukwine kwaitemenwa.” Ulwimbo lwacibili Nabwinga 

8  Naumfwa ishiwi lya mutemwikwa wandi. Kwande! Ulya aleisa, alecilauka mu mpili, aletoloka no tupili. 

9  Umutemwikwa wandi aba nge nsebula, nangu nga kabushi mabwe. Moneni eulya eminine kunse ya cibumba cesu, alelengela mu mawindo, alelengela na mu nsolokoto mwine. 

10  Umutemwikwa anjita nokutila kuli ine, “Ima we mutemwikwa wandi, we wayemba wandi natuleya. 

11  Mona inshita yampepo naipwa, amainsa nayaya, nayapwa. 

12  Amaluba nayabalula mu mpanga inshita yakutungwilapo imiti naifika, no kulila kwa fipele kuleumfwika muno calo cesu. 

13  Amakunyu nayamba ukupya, ne myangashi ili no buluba, ileleta na kacena akasuma. Ima we mutemwikwa wandi, we wayemba wandi natuleya.” Shibwinga 

14  We nkunda yandi, iyabelama mu bwendo bwa cilibwe, umwabelamisha mukashila akasululukisha, leka moneko icinso cobe. Leka moneko impumi yobe, kabili leka ngumfweko ishiwi lyobe, pantu ishiwi lyobe lyaliwama, ne cinso cobe caliyemba. 

15  Twikatileniko bamumbwe, bamumbwe banono, abonaula imyangashi yesu iyaba no buluba. Nabwinga 

16  Umutemwikwa wandi, ala wandifye, na ine ndi wakwefye. Alitemwa ukulya mu maluba aya mu manika. 

17  Bwelulukila kuli ine, we mutemwikwa wandi, tube pamo ubushiku bonse, ukushintafye napo umwela wa ku macaca uleimina, ukushintafye napo ukufiita kwa bushiku ne finshingwa fileongolokela. Pakwisa utolauka amabaka nge nsebula nangu nga kabushi mabwe pa mpili sha miyenge apakula amaluba ayanunka ubusaka.

