1   Muli uyo wine mwaka, emukuti mu mwaka walengele ine iya buteko bwakwa Sedekia ukuba imfumu ku calo ca Yuda, mu mweshi walenga isano, emo kasesema Hanania mwana Asuri, umwina Gibeoni, alandile kuli ine mu ŋanda yakwa Yawe. Ni pa cinso ca bashimapepo na bantu bambi bonse epo Hanania anjebele atile, 

2  “Ifi efyasosa Yawe umwine wa fita, Lesa wakwa Israeli, atile ati, ‘Ine ne Yawe nimputula ikoli lya mfumu ya ku Babiloni. 

3  Pa myaka ibili ninshi nabwesesha muno calo ifipefye fyonse ifyafumine mu ŋanda ifyo Nebukadinesa imfumu ya ku Babiloni afumishe kuno no kutwala ku Babiloni. 

4  Na Yekonia wine mwana Yehoyakimu uwaleteeka cino calo ca Yuda, nao wine nkamubwesha pamo pene na bankole bonse abo bafumya muli cino calo ca Yuda no kubatwala ku Babiloni. Ala ine nimputula ikoli lya mfumu ya ku Babiloni. Efyasosa Yawe.’” 

5  Elyo nao kasesema Yeremia alaeba kasesema Hanania pa cinso ca bashimapepo, na bantu bambi bonse abaiminine mu ŋanda yakwa Yawe ati, 

6  “Ameni, ala na ine wine kwena kuti natemwa. Ndetetekela ukuti efyo Yawe akacita. Ndetetekela ukuti Yawe akafikilisha fyonse ifyo iwe walanda, nokuti ku Babiloni akafumyako ifipe fyonse ifya mu ŋanda yakwe, no kufibwesesha muno calo pamo na bantu bonse abasendwa muli bunkole. 

7  Lelo kwena iwe Hanania umfwa ifyo ine nalakweba pamo pene na bantu bambi bonse abaleumfwako. 

8  Bakasesema abaliko ilyo ine na iwe wine tushilati tubeko, ala balisobele ukutula na ku kale ukuti kukaba inkondo, ne cinkunka, ne cikuko, ifikeshila ifyalo ifingi ifyateekwa ne shamfumu ishikalamba. 

9  Nomba kasesema uulesobela palwa cibote, pakushininkisha ukuti ni Yawe eumutumine, awe ena kanofye ifyo alesobela fyatala fyamoneka.” 

10  Elyo Hanania akakula ikoli mu mukoshi wakwa Yeremia, alikontaula no kulikontaula. 

11  Kabili Hanania alaeba na bantu bonse ati, “Yawe alesosa ati, ‘Efyo na ine nkakontaula ikoli ilyo Nebukadinesa imfumu ya ku Babiloni yakaka mu mikoshi ya bantu ba mishobo yonse. Efyo nkacita nga papita imyaka ibili.’” Awe panuma ya ifi, Yeremia aima aya no kuya. 

12  Cilya papita inshita apo Hanania akontawilile ikoli ilyali mu mukoshi wakwa Yeremia kasesema, elyo ishiwi lyakwa Yawe lyaishile kuli Yeremia aliti, 

13  “Kabiye kuli Hanania, no kuya mweba amashiwi ayakutila, ‘Yawe nasosa ukuti iwe walikwata amaka ayakukontaula ikoli lya fimuti, lelo ena alepyanikishapo ikoli lya cela. 

14  Ifi efyo Yawe umwine wa fita, Lesa wakwa Israeli, asosa ukuti abantu ba iyi mishobo yonse alabakaka ikoli lya cela mu mikoshi yabo, uleke balebombela Nebukadinesa imfumu ya ku Babiloni. Nasosa ukuti ne nama sha mpanga shine nasho shakulabombela Nebukadinesa.’” 

15  Elyo kasesema Yeremia aeba Hanania ati, “Umfwa kuno iwe Hanania. Iwe Yawe tewakutuma iyoo, iwe ulelengafye ukuti aba bantu balesuminafye ifyabufi. 

16  Eico kanshi Yawe umwine alesosa ati, ‘Umfwa kuno. Nalaswa nkufumyepo mpanga yonse pano isonde lyonse. Iwe walafwa muli uno wine mwaka, pantu niwe ulengele ukuti abantu batalamine Yawe.’” 

17  Muli uyu wine mwaka, mu mweshi uwalenga cine lubali, awe kasesema Hanania afwa no kufwa.

