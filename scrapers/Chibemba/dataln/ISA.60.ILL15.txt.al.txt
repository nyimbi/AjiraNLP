1  Ima iwe Sioni, akubengeshima nga kasuba pantu nalwisa ulubuuto lobe, ubucindami bwakwa Yawe bulebengeshimina pali iwe. 

2  Pantu mona imfifi ikafimba pano isonde, ne kumbi ilyafiitisha likafimba abantu bonse, lelo iwe ulubuuto lwakwa Yawe lukalakubengeshimina, Yawe umucindami iwe eukalaba nobe, no bukata bwakwe bukaba pali iwe. 

3  Imishobo ya benafyalo ikaileta ku lubuuto lobe, ne shamfumu nasho shikaileta ku kubengeshima kwa lubuuto lobe ulukaba nga kasuba akaletula. 

4  Sansula amenso, lolesha konse konse, umone. Abantu bobe bonse nabalongana pakuti baleisa uko uli. Bamwano abaume bakulatula ukutali, bamwano abanakashi bakulaisa nabasendwa pa maboko nga bana. 

5  Iwe wakulati nga walolesha, awe tepakutemwa, wakulabilimafye ku nsansa. Ifyuma fya mishobo ya benafyalo niwe fyakulalungama, ifyuma fyabo filya bapisha pali bemba fikesa kuli iwe. 

6  Ingamila shakulaisa imilongo, imisepela ya ngamila ukutula ku calo ca Midiani ne ca Efah. Shakulatula ku Sheba pakukuletela golide no bubani. Abantu bakalalumbilisha Yawe pafyo akucitila. 

7  Impaanga shonse isha ku Keda ne sha ku Nebaiyoti bakashileta kuli iwe pakulashituula ilambo. Shikalatuulwa pa bulambo pakusansamusha ne Yawe, kabili nkacindamika ŋanda yandi iyapulamisha. 

8  Nga yalya mato yaleshunda nga makumbi, yalya yaleisa nge nkunda ishilebwelela mu citele, bushe mato nshi? 

9  Pantu ifyalo fya ku lulamba lwa pali bemba filenindila, ayaletangila ukufika mato ya ku Tashishi, kukuleta abana benu abaume ukufuma mu ncende shakutali, ninshi nabasenda silifa na golide ifyakwisa tuula Yawe Lesa wenu, ku Wamushilo Lesa wakwa Israeli pantu eulengele bamone ukuti Lesa nakucindika. 

10  Abenafyalo bakabuukulula amalinga yobe, ne shamfumu shabo shikalakubombela. Nangu ine nakulimwine cipyu cipyu, awe nomba lino lyena nakulakukwatila icikuuku, kabili nakulakulangulukilako. 

11   Inshiku shonse impongolo shobe shikalaba ishaisuka, akasuba no bushiku tashakesalwe, epakuti mishobo ya benafyalo bakaleleta ifyuma fyaiko, ne shamfumu shabo eshikalatangilila mukukucindika. 

12  Elyo abantu ba mishobo ne shamfumu shabo abakalakaana ukulakubombela, awe bena bakaloba, bakonaulwa umupwilapo. 

13  Imbao sha mipapa, ne sha mikula, ne sha paini, isha miti iyawamisha iya mu mitengo ya Lebanoni, esho bakaleta pakwisa kukuulilako cipya cipya Yerusalemu, pakwisa emfeshako icifulo candi icamushilo, na pakwisa puulamikilako icifulo ca makasa yandi. 

14   Abana ba bantu abakucusha, bakesa mukulakwinamina pakukucindika. Bonsefye abakusuulile kale, bakesa mukulafukankila apo uli. Bakalakwita abati, “We musumba wakwa Yawe.” Pambi bakalatila, “Sioni, we musumba wakwa Lesa Wamushilo uwakwa Israeli.” 

15  Nangu abantu bakusuulile no kukupata icakuti takwali no walepita mu calo cobe, ine nkakucindamika umuyayaya, inkulo ne nkulo shikalasekelela muli iwe. 

16  Iwe ukalaonka ibele lya mishobo ya benafyalo pamo ne shamfumu shaiko, nga filya fine nacifyashi asungilila mwane. Elyo ukashininkisha ukuti nine ne Yawe nakupususha, nine ne Lesa ne Mpalume yakwa Yakobo nakulubula. 

17  Pa mukuba obe, ine nkapyanikishapo golide, pa fyela, ine nkapyanikishapo silifa, pa mbao, ine nkapyanikishapo umukuba, pa mabwe, ine nkapyanikishapo ifyela. Bakateeka bobe tabakalekucusha nakabili iyoo, ine nkaleka bakaleteeka mu bololoke ne cibote. 

18  Icongo cabuluku tacakaleumfwika nakabili mu calo cobe, ubonaushi tabwakaponene nakabili icalo cobe iyoo. Yawe akalakulinda no kulakucingililako nge linga, ukalamulumbanya pa mulandu wakukupusushako. 

19   Te kasuba kakalakusanikilako ilyo bukalaca iyoo, te mweshi ukalakusanikilako ilyo bukalaila iyoo. Ala ni Yawe umwine akalakusanikilako pe na pe, ni Lesa umucindami, eukaba ulubuuto lobe. 

20  Akasuba kakulamubalikilafye lyonse ukwabula ukuwa, no mweshi wakulabalika ukwabula ukufimbwapo. Kabili Yawe akalaba ulubuuto lobe pe na pe, elyo inshiku shakulilishikamo shikapwa. 

21  Abantu bobe bakalabafye bonse abololoke, bakalakwata ne calo pe. Nine nabashimpamo, nine nababumba, pakuti baleebako na bambi ifyo ine napuulama. 

22  Nangu ulupwa lobe ulwaba ulwacepeshapo kabili ulwafyefye, awe nalo lwine lukaba umushobo wa bantu uukulu kabili uwamaka. Ifi fintu ine nkaficita bwangu inshita iilingile nga yafika, nine ne Yawe nalanda.

