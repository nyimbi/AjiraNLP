1  Ifi efyasosa Yawe. “Nga kanshi amapaso yakulekaninapo icupo ayo natamfishepo nyinenwe yali kwi? Nangu nani uo nakwatako inkongole uo namushitisheko? Bushe ilyo namuposele muli bunkole mutila nalimushitishe mwa? Awe iyoo. Imwe mwaposelwe muli bunkole pa mulandu wa fyabubifi fyenu. Ni pa mulandu wa bumpulamafunde bwenu eco namutamfishe. 

2  Cinshi pashasangilwe umuntu nelyo umo ilyo naishile? Cinshi ico imwe mushaleasukila ilyo ine nalemwita? Bushe ukuboko kwandi kwalipipisha ukwakufilwa ukumulubula mwa? Bushe ine nshakwata amaka ayakumupususha? Moneni nangufye ni bemba alakama no kuuma nga namukalipila, kabinge ine nalikwata amaka ayakukamya imimana, ne sabi ilyabamo kuti lyakaminwa lyabola lyanunka na piipi, lyafwa kukubulwa amenshi. 

3  Ine ndafwika umulu ifyafiita, nabuula ne nsalu shabulanda shaba ecakuufimbako.” Ukunakilila kwa mubomfi wakwa Yawe 

4  Yawe alimfunda ne mubomfi wakwe ifyakusosa, epakuti ndeishiba ishiwi ilyakukoseleshako abanakuka. Alambusha lyonse cila lucelo, aisula na matwi yandi pakuti ŋumfwe ifyo alefunda. 

5  Yawe alimpeela amano ayakwiluka ifintu, na ine nshakaana, nangu ukufutatuka iyoo. 

6   Inuma yandi nalipeele ku balempumaula. Amasaya yandi napeele ku balensusaula umwefu. Nshafishile icinso candi ku balentumfya, no kulansaka amate pa menso. 

7  Pantu ni Mfumu Yawe eungafwa ine nshakasebane nakalya. Eco nalengela impumi yandi ukukosa nge libwe, pantu nalishininkisha ukuti ine nshakasebane nakalya. 

8   Lesa uwakunandilako ukuti ine ndi wakaele ali mupepi. Nga nani uwingampeela umulandu? Natwiminine nankwe. Aleni natuleya bonse ku cilye. Nandubulwishe uuli no mulandu na ine. 

9  Ine ni Mfumu Yawe umwine eumpokako. Nga kanshi nani uwinganseka ngo wa mulandu? Bakacucuka bonsefye kwati ni nsalu, no kuliwa bakaliwa ku cipelebesha cilya cipupuka ubushiku. 

10  Kanshi imwe bonse mwe bakwatila Yawe akatiina, imwe bonse mwe bakonka amashiwi ya mubomfi wakwe, mwe benda umwafiita fitiiti ukwabula no kukwata ulubuuto, muletetekelafye Yawe, kabili muleshintililafye kuli Lesa wakwe. 

11  Nomba imwe bonse mwe bakosha umulilo, imwe mwe basonteka ifishishi no kucita imyenge. Akwendeni mu cengelo ca mulilo wenu, kabili pakati ka fishishi fya myenge yenu ifyo mwasonteka. Ici eco mukapokelela ukufuma kuli ine, mukalala panshi no kulungulushiwa.

