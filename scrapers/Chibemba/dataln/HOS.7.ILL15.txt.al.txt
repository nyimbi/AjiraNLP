1  “Kabili lyonse ilyo ine mfwaya ukuundapa abena Israeli, awe ine monafye ububifi bwa bena Efulemu, ne micitile iyabipa iya bena Samaria ilasokoloka. Balacenjeshanya, abapupu balatula amayanda no kwibamo ifintu, ifipondo nafyo filasansa abantu mu musebo. 

2  Mu mano yabo tabatontonkanya nangu panono ukuti, ine ndebukisha imicitile yabo yonse iyabubifi, pantu ububifi bwabo nabubashinguluka, no kubumona ine ndebumona.” Ukupangila imfumu ya calo 

3  “Abantu balasansamusha imfumu yabo ku bucenjeshi bwabo ububi, balasansamusha na bacilolo bene ku bufi bwabo. 

4  Bonsefye ni mpulumushi sha bantu. Ubukali bwabo bupya ngo mulilo wa cakufumbikilamo umukate, uyo kapanga wa mukate tasonkeleshapo ukufuma apo akashile umufuba mpaka watutumuka. 

5  Ubushiku bumo ilyo imfumu ya calo yalesefya inshikunkulu, abantu balilengele ukuti ikolwe pamo na bacilolo baiko, no kubafye nge fipuba pa mulandu wakunwensha umwangashi. 

6  Ilyo abantu balebapangila, imitima yabo yalebilima ngo lubingu lwa mulilo. Mu cifuba cabo mwakabile bushiku bonse kulwa cipyu cabo, elyo ulucelo icipyu cabo calabilima ngo lubingu. 

7  Epakulaipaya bakateeka babo, pa nshita imitima yabo ilebilima ku cipyu. Ishamfumu shabo epakulakonkanyafye ukushipaya, ukwabula nelyo imo iyakumpapata pakuti ine njipokololeko nakalya.” Abena Israeli ne mishobo ya benafyalo 

8  “Efulemu batobenkana ne mishobo ya benafyalo. Efulemu kapapatu ka mukate akapile ulubali lumo. 

9  Abeni nabamupoka amaka ukwabula ukwishiba. Teshibe nokuti mu mutwe wakwe muli mfwi nakalya. 

10  Kanshi icilumba ecileletelela abena Israeli. Nangu caba ifi, awe bena tebakubwelela uko ndi, nangu ukumfwaya, ine ne Yawe Lesa wabo. 

11  Abena Efulemu baba nge nkunda iyishakwata mano kabili iyatumpa, babutukila ku calo ca Egupto pakuti eco cibapokololeko, no kuya ku calo ca Asiria. 

12  Lelo ilyo baleya, ine nakulabateya isumbu, nakulabaponya panshi ngo tuni twa mu lwelele, nakulabalimuna pafyo balecita. 

13  “Ala nabashama pa mulandu wakufuma uko ndi. Bakaloba pantu nabansangukila. Ine nalefwaya ukubalubula, nomba balelanda ifyabufi pali ine. 

14  Tabalempapata ne mitima yabo yonse iyoo, nangu balendilila ilyo basendeme pa misengele yabo. Ilyo balomba iŋanu no mwangashi upya, balaitetaula imibili nga benafyalo. Aba bantu, awe tepakuntalamina. 

15  Nangu nine mbakansha no kubakosha, awe bena kunsangukilafye. 

16  Tabafwaya ukubwelela kuwapulamo, baumalala ngo buta ubwaonaika. Intungulushi shabo bakashipaya ku lupanga, pantu shilanda mataki mataki. Pali ici bakabaseka nganshi mu calo ca Egupto.”

