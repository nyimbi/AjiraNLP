1  Mose pamo na bakalamba ba mu Israeli bakonkomeshe abantu ati, “Mulebaka amafunde yonse ayo namupeela ilelo. 

2  Ilyo mukaabuka Yordani no kwingila mu calo Yawe Lesa wenu alemupeela, mukemike amabwe yamo ayakulu, elyo mukayamase. 

3  Mukalembepo pa mabwe amashiwi ya mafunde aya ilyo mukaabuka pakwingila mu calo Yawe Lesa wenu alemupeela, icalo umufumfumuka umukaka no buci ngefyo Yawe Lesa wa fikolwe fyenu amulaile. 

4  Kanshi ilyo mukaabuka Yordani, mukemike aya mabwe pa lupili lwa Ebali, ngefyo namukonkomesha ilelo, kabili nokuyamasa 

5  Mukakuule palya pene ubulambo bwakwa Yawe Lesa wenu ubwa mabwe. Mwikabomfya icibombelo ca cela pali aya mabwe. 

6  Mukakuule ubulambo bwakwa Yawe Lesa wenu na mabwe ayashaputulwa ayatuntulu, epo mukatuulile amalambo yakocela Yawe Lesa wenu. 

7  Palya pene epo mukalekele amalambo yakwampana, ukuyalya no kusansamuka pa cinso cakwa Yawe Lesa wenu. 

8  Pali ayo mabwe mukemika, mukalembepo bwino bwino amashiwi ya mafunde aya.” Abakasuula amafunde bakalapishiwa 

9  Elyo Mose na bashimapepo abena Levi baebele Israeli onse ati, “Ikala tondolo, we Israeli, kabili umfwe! Imwe nomba mwaba abantu bakwa Yawe Lesa wenu. 

10  Mulebeela Yawe Lesa wenu no kulakonka amafunde ne fipope ifyo namupeela ilelo.” 

11  Pa bushiku bwine bulya, Mose akonkomeshe abantu ati, 

12  “Ilyo mukaabuka Yordani, ishi nko shikeminine pa lupili lwa Gerisimu no kupaala abantu. Ne nko ni ishi: Abena Simeoni, abena Levi, abena Yuda, abena Isaka, abena Yosefu na bena Benjamini. 

13  Kabili ishi nko shena shikeminine pa lupili lwa Ebali pakulapisha abantu. Ne nko ni ishi: abena Rubeni, abena Gadi, abena Asheri, abena Sebuloni, abena Dani na bena Naftali. 

14  Abena Levi bakekatishe pakwankula aya mashiwi, bakebe abena Israeli bonse abati, 

15   “‘Abe uwalapishiwa umuntu uubasa icakupashanya nangu ukwenga akalubi, akapangwa na maboko ya bantu, elyo no kulakapepa mu bumfisolo, icintu ico Yawe apata.’ “Elyo abantu bonse bakaasuke abati, ‘Ameni!’ 

16   “‘Abe uwalapishiwa umuntu uukasuula wishi na nyina.’ “Elyo abantu bonse bakaasuke abati, ‘Ameni!’ 

17   “‘Abe uwalapishiwa uukasesha ilibwe lya mupaka wa mubiye.’ “Elyo abantu bonse bakaasuka abati, ‘Ameni!’ 

18   “‘Abe uwalapishiwa umuntu uukalenga impofu ukuluba inshila.’ “Elyo abantu bonse bakasuka abati, ‘Ameni!’ 

19   “‘Abe uwalapishiwa uukalafyengelesha abenafyalo, bakashiwa nangu bamukamfwilwa.’ “Elyo abantu bonse bakasuka abati, ‘Ameni!’ 

20   “‘Abe uwalapishiwa uukasendama na bamuka wishi pantu asebanya ubusanshi bwakwa wishi.’ “Elyo abantu bonse bakasuka abati, ‘Ameni!’ 

21   “‘Abe uwalapishiwa uukasendama ne nama iyili yonse.’ “Elyo abantu bonse bakasuka abati, ‘Ameni!’ 

22   “‘Abe uwalapishiwa uukasendama na nkashi yakwe uwafyalwa kuli wishi nangu kuli nyina.’ “Elyo abantu bonse bakasuka abati, ‘Ameni!’ 

23   “‘Abe uwalapishiwa uukasendama na nyinafyala.’ “Elyo abantu bonse bakasuka abati, ‘Ameni!’ 

24  “‘Abe uwalapishiwa uukepaya umubiye nangu ni mu bumfisolo.’ “Elyo abantu bonse bakasuka abati, ‘Ameni!’ 

25  “‘Abe uwalapishiwa uukapoka amafisakanwa pakuti epailepo umuntu uwakaele.’ “Elyo abantu bonse bakasuka abati, ‘Ameni!’ 

26   “‘Abe uwalapishiwa uukakaana ukubika umutima ku mafunde aya yonse no kukanayakonka.’ “Elyo abantu bonse bakasuka abati, ‘Ameni!’”

