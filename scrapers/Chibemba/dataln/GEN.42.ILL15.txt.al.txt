1  Ilyo Yakobo aumfwile ukuti mu Egupto mwena iŋanu emo shali, aebele bamwane abaume ati, “Bushe cinshi mwikalile muleloleshanyafye? 

2  Ine nalyumfwa ukuti mu Egupto mwena iŋanu emo shili. Kanshi eko muye, mukaye tushitilako shimo, epakuti tukabe abomi twikafwa ku nsala.” 

3  Kanshi bamunyina kwa Yosefu ikumi limo epakwima balaya ku Egupto kukushita iŋanu. 

4  Lelo Yakobo talekele Benjamini, umwaice wakwa Yosefu, ukuti aye na bamunyina. Aletiina ukuti epali icibi cimo camuponena. 

5  Kanshi bamwana Israeli pamo na bantu bambi balile kukushita iŋanu, pantu na mu Kenani mwine mwaliponene icipowe. 

6  Nomba Yosefu ewapeelwe amaka yakuteeka icalo conse ica Egupto. Kanshi ewaleshitisha iŋanu ku bena Egupto bonse. Awe bamunyina kwa Yosefu ilyo bafika, bamufukamina, bakontamina panshi. 

7  Cilya Yosefu abamona, abeshiba apopene, lelo acita kwati tabeshibe iyoo. Abalansha bukali bukali, abepusha ati, “Bushe imwe mwafuma kwi?” Bamwasuka abati, “Twafuma ku calo ca Kenani, twaisa kukushita ifyakulya.” 

8  Nangu Yosefu wena aishibe bamunyina, bena tabamwishibe iyoo. 

9  Elyo Yosefu aibukisha ifiloto alotele pali bena, elyo abeba ati, “Muli nengu imwe! Mwishilefye kukulengula apakusanshila icalo cesu.” 

10  Nabo bamwasuka abati, “Iyoo shikulu, ifwe fwe babomfi bobe twishilefye kukushita ifyakulya. 

11  Kabili ifwe bonse pano tuli bana ba muntufye umo. Fwe babomfi bobe tuli bantu bacishinka, tatuli nengu iyoo.” 

12  Yosefu wena abeba ati, “Awe iyo! Muli nengu mwishilefye mukumona umo mwingasanshila icalo cesu.” 

13  Bamwasuka abati, “Fwe babomfi bobe tuli bamunyina. Twaba ikumi limo na babili, abana abaume aba muntufye umo uwikala mu calo ca Kenani. Kasuli ena ali na shifwe, lelo umbi ena tabapo.” 

14  Yosefu abeba ati, “Ala nifyo fine nandile ukuti imwe muli nengu. 

15  Kabili muleeshiwa muli ici cintu. Napali Farao umumi! Imwe tamwakafume kuno kano kasuli wenu akese kuno. 

16  Tumenipo umo pali imwe uwakuya buula munyinenwe. Imwe bonse mulesungwa mu cifungo epakuti tumone nga ifyo mulelanda cine cine fyacishinka, lelo nga teifyo na pali Farao ninshi muli nengu.” 

17  Elyo ababika mu cifungo pa nshiku shitatu. 

18  Pa bushiku bwalengele shitatu Yosefu abeba ati, “Citeni ici nga mube abomi, pantu ine naliba na katiina kuli Lesa. 

19  Imwe nga muli bantu bacishinka, lekeni munyinenwe umo ashale kuno mu cifungo. Elyo imwe bambi bonse mubwelelemo, mutwale iŋanu ku ndupwa shenu ishili mu cipowe. 

20  Lelo muli nokuleta kasuli wenu kuli ine pakuti nkashininkishe amashiwi yenu, no kufwa ninshi tamwakafwe.” Awe nabo efyo bacita. 

21  Balalanshanya abati, “Cine cine tulekandilwa pa mulandu wakwa munyinefwe. Twalimwene ifyo ali no bulanda ilyo aletupapata ukuti twimulofya, lelo ifwe tatwamumfwile nakalya. E mulandu wine ili shamo litwishile.” 

22  Rubeni epakubeba ati, “Bushe nshamwebele ukuti mwicita mwaice cibi nelyo cimo? Lelo tamwateseshe nakalya. Awe nomba tuli nokukandwa pa mulandu wakumwipaya.” 

23  Bamunyina bena tabaishibe ukuti Yosefu aletesha ifyo balelanda umo filolele, pantu pali uwalemwalwila ifyo balanda. 

24  Yosefu afuma apo bali, aya mukulila. Elyo kabili abwela uko bali, alalanda nabo. Afumya Simeoni apo bali, amukaka ninshi balemonako. Bamunyina kwa Yosefu babwelelamo ku Kenani 

25  Yosefu akonkomeshe ukwisusha iŋanu mu mifuko ya bamunyina, no kubwesesha cila umo indalama shabo mu mufuko wakwe. Kabili akonkomesha ukubapeelako ifyakulya fya pa bulendo. Awe fyonse ifyo fyalicitilwe. 

26  Bamunyina kwa Yosefu bakakila imifuko ya ŋanu pali bapunda babo, balaya nokuya. 

27  Apo basendeme, umo pali bamunyina akakula umufuko wakwe pakuti abuulemo ifyakulisha punda wakwe, elyo amona indalama shakwe pa mulu wa ŋanu. 

28  Aebele bamunyina ati, “Ine nabambwesesha indalama shandi, ishi shili pamulu mu mufuko.” Awe imitima yafuma, balaipushanya balekankafye ku mwenso abati, “Cinshi ici ico Lesa atucitila ifi?” 

29  Ilyo bafikile kuli shibo Yakobo mu calo ca Kenani, bamushimikileko fyonse ifyabacitikile. Bamweba abati, 

30  “Umuntu uteeka icalo ca Egupto alandile kuli ifwe bukali bukali, atucitile kwati ifwe tuli nengu sha calo. 

31  Lelo ifwe twamwebele twati, ‘Ifwe tuli bantu bacishinka, tatuli nengu iyoo. 

32  Tuli bamunyina ikumi limo na babili (

12  ) na shifwe umofye. Umo wena tabapo, elyo kasuli ali na shifwe mu calo ca Kenani.’ 

33  Elyo uyo muntu ateeka icalo ca Egupto atweba ati, ‘Pakuti njishibe ukuti muli bantu bacishinka, mulenshila munyinenwe kuno, elyo bambi musende iŋanu ku ndupwa shenu ishili mu cipowe, nokuya muleya. 

34  Lelo muli nokuleta kuli ine munyinenwe kasuli wenu, lyena elyo nkeshiba ukuti tamuli nengu, muli bantu bacishinka. Elyo na ine nkamubwesesha munyinenwe, lyena kuti mwacita amakwebo muli cino calo.’” 

35  Ilyo batampile ukufukumuna iŋanu mu mifuko yabo, cila muntu asangamo akafunda ka ndalama shakwe mu mufuko wakwe. Cilya shibo na bamwane bamona utufunda twa ndalama, awe baikatwa no mwenso. 

36  Shibo Yakobo abeba ati, “Imwe namumpwila abana bandi. Yosefu tabapo, elyo na Simeoni nao talipo, kabili nomba mulefwaya ukusenda Benjamini. Fyonse nafimbipila!” 

37  Elyo Rubeni aeba wishi ati, “Ine nga nshibweseshe Benjamini kuli imwe, ninshi mukepaye abana bandi abaume babili. Mubikeni mu minwe yandi, nkamubwesha kuli imwe.” 

38  Lelo Yakobo abeba ati, “Umwana wandi wena tamwakaye nankwe. Munyina alifwa, elyo uyu wine eka ewashalapo. Pantu nga aponena mu busanso pa bulendo bwenu ninshi nimwe mukalenga nkaya ku calo ca bafwa ne cikonko mu bukote bwandi.”

