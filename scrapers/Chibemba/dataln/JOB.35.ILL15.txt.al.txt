1  Kabili Elihu akonkanyapo ukulanda ati, 

2  “Bushe iwe Yobo, emukuti ulemona ukuti naciwama ici ulelanda icakuti, ‘Ine ndi wakaele pa cinso cakwa Lesa?’ 

3  Kabili uleipusha auti, ‘Ni cinshi mwenamo, cangafwilisha shani mukukanabifya?’ 

4  Kanshi ine nalakwasuka, pamo pene na bacibusa bobe. 

5  “Inwina amenso ku mulu umone, umone no butali apabelele amakumbi ya ku mulu. 

6   Nga wacita ububifi, ninshi bubi nshi wacita kuli Lesa? Nangu wafusha bumpulamafunde bobe, bushe kuti wamulenga ukucula? 

7  Nangu nga wawamya, bushe fisuma nshi wamupeela? Fisuma nshi Lesa engapokelela kuli iwe? 

8  Ukubifya kobe kuletelela umuntu nga iwe wine, no kuwamya kobe kuwaminafye umwana wa muntu. 

9  “Pa mulandu wa cisendo cakutitikishiwa abantu balailishanya, balapunda pakuti bambi bese babatuuleko ku bamaka. 

10  Lelo tapaba uutontonkanya no kwipusha ati, ‘Bushe Lesa uwamumbile ali kwi, uupeela inyimbo shansansa ubushiku?’ 

11  Ni Lesa ewalenga ukuti tucenjele ukucila inama sha mu mpanga, no kuba na mano ukucila ifyuni fya mu mulu. 

12  Nelyo abantu bakuuta mutuule, nomba ena tabasuka, pa mulandu wa cilumba ca babi. 

13  Cine cine Lesa tomfwako ku kukuuta kwa aba bantu, kabili Umwine wa maka yonse teti asakamaneko. 

14   Pali bufi bushe Lesa kuti akumfwa nga wasosa auti, ‘Awe ine nalifilwa ukumona Lesa! Umulandu wandi uli pa cinso cakwe.’ Eico iwe nomba ulelolelafye. 

15  Kabili ulesosa auti, ‘Nangu Lesa afulwa, takanda abantu. Aba ngo ushasakamana ilyo abantu bamusangukila.’ 

16  Kanshi Yobo asosafye amashiwi yacilandelande, afusha ifyakulanda pantu takwata mano.”

