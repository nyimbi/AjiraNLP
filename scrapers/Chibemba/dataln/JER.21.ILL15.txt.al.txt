1  Yawe alandile kuli Yeremia ilyo Sedekia atumine Pashuri mwana Malikia, na shimapepo Sefania mwana Maaseia, kuli Yeremia kukuya mwipusha abati, 

2  “Mukwai, twipushisheniko kuli Yawe, pantu Nebukadinesa imfumu ya ku Babiloni natubushisha inkondo. Nakalimo Yawe kuti atucitilapo icipeshamano cakwe cimo pamo nga kale, no kulenga Nebukadinesa abwelelemo.” 

3  Elyo Yeremia ayasuka ati, “Kebe Sedekia 

4  Ifi efyasosa Yawe, Lesa wakwa Israeli ati, ‘Ine ndebwesesha ifyanso fyabulwi ifyo fili mu minwe yenu, ifyo mulelwishishako imfumu ya ku Babiloni, pamo na bena Kaludea abashingulwike amalinga ya musumba. Ne fyanso fya fita fyakwa Sedekia nalafitulika umwina pakati ka musumba. 

5  Ne mwine nine nalamulwisha imwe ku kuboko ukwafunguluka kabili ukwamaka, mu bukali, mu cipyu no kufulwa ukukali nganshi. 

6  Bonsefye abaikala muli uyu musumba ine ndebepaya, abantu kumo kwine ne nama balefwa ku cikuko icabipisha nganshi. 

7  Panuma ya ifi, ine nkapeela Sedekia imfumu ya calo cino ica Yuda, pamo na bacilolo bakwe, pamo pene na bantu abakapusukako ku cikuko na ku nkondo na ku cipowe, mu maboko yakwa Nebukadinesa imfumu ya ku Babiloni na mu maboko ya balwani babo, abalefwaya ukubepaya. Akabakomaula ku lupanga, takashepo nelyo umo nakalya, takabelelepo nelyo umo uluse nangufye ukulangulukilapo umo nakalya.’ Ifi efyasosa Yawe.” 

8  Kabili Yawe aeba Yeremia amashiwi na yambi ayakwebako abantu ayakutila, “Umfweni kuno. Ine ne Yawe ndefwaya pali ifi fibili imwe musalepo cimo, musalepo inshila iyalola ku bumi, atemwa musalepo inshila ibiye iyalola ku mfwa. 

9  Onsefye uwaikala muli uyu musumba ali nokufwa ku nkondo, atemwa ku cipowe, nangu ku cikuko. Nomba onse uuleya cimba ku bena Kaludea balya bashingulwike uyu musumba, awe ena takafwe akaba nge citapwa ca mu nkondo, alepusukako umumi. 

10  Pantu nimpanga ukuti uyu musumba ine nshaupanye iyoo, ndeonaula. Ndelekela imfumu ya ku Babiloni pakuti eyo yoce uyu umusumba nakalya nakalya. Ifi efyasosa Yawe.” Ishamo ilikaponena ulupwa lwabufumu ulwa mu Yuda 

11  “Nakabili kabiye kalande ku ŋanda yabufumu iya bena Yuda ukuti, umfweni amashiwi yakwa Yawe. 

12  Imwe mwe ba mu ŋanda yakwa Davidi, ifi efyasosa Yawe. “Imwe ala mulelungika pakupingula imilandu cila lucelo. Mulepokololako abantu abo incenjeshi shakantu shilecenjesha. Pantu nga tamulecita ifyo, ninshi imicitile yenu iyibi ikabilimuna icipyu candi, naco cikapya ngo mulilo uushakamone uwakuushimya. 

13  Ine ninkwalukila iwe we musumba wa Yerusalemu, we waikala apasansama pamulu we shika, waba nge cilibwe icalungumana mu nika.” Ifi efyasosa Yawe. “Iwe ulaitutubula ukuti takwaba nangu umo uwingakusansa, nangu uwingapula mu malinga yobe. 

14  Nomba ine ne Yawe nkakulimuna ukulingana nefyo iwe ucita. Ine nkoca umulilo mu mpanga yobe, uukocafye fyonse ifyabamo.” Ifi efyasosa Yawe.

