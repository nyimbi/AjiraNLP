1  We Yawe niwe ndekuutako mutuule, endesha ukwisa kuli ine! Umfwa kwishiwi lyandi ilyo ndekuuta kuli iwe. 

2  Uleka ipepo lyandi lise uko uli nge cushi ca bubani, no kwimya kwa maboko yandi kube nge lambo lya cungulo. 

3  We Yawe, ulesunga akanwa kandi, ulelinda no lulimi lwandi. 

4  Wileka umutima wandi ulelola ku fyabipa, nangu ukuiposa mu micitile iyabipa. Wileka ndebifya pamo na bantu abacita ifibi, nangu ukulya ku malila yabo. 

5  Umuntu mololoke angumemo pakuncenjeshako, leka ankalipile, ekusuba amafuta ku mutwe wandi, na ine nshakaane. Lelo ine ipepo lyandi kulwisha imicitile ya babifi inshita yonse. 

6  Bakateeka babo bakabafwinta mu mikonko, elyo ababifi bakasumina ukuti amashiwi yandi yali yacishinka. 

7  Elyo bakasosa abati, “Nga filya shibulimi alepula umushili pakulima, efyo na mafupa yesu yasalangene pa kanwa ka calo ca bafwa.” 

8  Lelo ine ni pali iwe we mfumu Yawe natonta amenso yandi, ni muli iwefye ine mfisama, wilekelesha umweo wandi. 

9  Ulensunga ku fiteyo ifyo banteya, na ku fyakunjikatilako ifyo abantu ababi banteya. 

10  Leka ababifi ebo bekatwe mu masumbu yabo abene, ilyo ine ndeipitilafye bwino bwino.

