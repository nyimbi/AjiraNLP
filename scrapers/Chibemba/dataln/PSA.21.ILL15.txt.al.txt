1  We Yawe, ni mu maka yobe imfumu isansamukila na mu kwafwilisha kobe ikalila iyasansamuka. 

2  Waliipeela ico umutima waiko wafwaile, kabili tawamutana conse ico alomba na kanwa kakwe. (Selah) 

3  Walimupokelela na mapaalo ayakalamba nganshi, no kumufwika icisote cabufumu ica golide uwalopololwa. 

4  Akulomba ubumi na iwe wamupeela, ubumi bwa nshiku ishatantalila pe na pe. 

5  Pa mulandu wa kucimfya uko wapeele alicindama, alipulama no kuba umukankala nganshi. 

6  Cine cine walimupeela amapaalo ayamuyayaya, no kumulenga ukusangalala ico waba nankwe. 

7  Pantu imfumu yatetekela muli Yawe, na pa mulandu wa citemwiko icishipwa ica Wapulamo taitelentenshiwa. 

8  Ukuboko kobe kukasanga abalwani bobe bonse, kabili ukuboko kobe ukwa kulyo kukekata bonse abakupata. 

9  Ilyo ukamoneka, ukabacita nge cininkwa ca mulilo. Yawe akabalofya ku cipyu cakwe, no mulilo wakwe ukabalofya. 

10  Ukalofya ubufyashi bwabo pano isonde, ukapwishishisha no luko lwa bana babo mu bantu. 

11  Nelyo baelenganya ifibi pali iwe, nangu bakwata amapange ayabi, lelo bakafilwa. 

12  Pantu ukabafulumuna, no kubalasa imifwi pa menso. 

13  Ube uwasumbulwa we Yawe mu maka yobe, twakulakwimbila inyimbo shakulumba ubulamba bobe.

