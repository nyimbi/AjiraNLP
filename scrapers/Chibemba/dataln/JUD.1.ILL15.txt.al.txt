1  Ine Yuda ne musha wakwa Yesu Kristu kabili munyina Yakobo, namulembela imwe mwebo Lesa aita, imwe mwebo Lesa Shifwe atemwa, kabili mwebo Yesu Kristu asunga. 

2  Lesa engamukwatila uluse ulwingi, alemupeelesha umutende, ne citemwiko cakwe cibe na imwe. Bakafundisha babufi 

3  Mwe batemwikwa bandi! Ala nalefwaisha nganshi ukumulembelako pepusukilo twashukila bonse. Nasangile ukuti cilefwaikwa ukumukoselesha pakuti mulelwila icisumino ico Lesa apeela umupwilapo ku bantu bamushilo. 

4  Pantu abantu bamo abashapetamina Lesa baisa pakati kesu mu bumfisolo. Aba bantu bafulunganya amashiwi aya pa cikuuku cakwa Lesa no kuyalosha ku bulalelale. Elyo basuula na Yesu Kristu Imfumu yesu kabili Shikulwifwe uwabafye umo. Aba bantu ebo ukupingulwa kwabo kwalembelwepo na kalefye. 

5   Pantu nangu kwena mwaishiba ifi fintu fyonse kale, lelo ndefwaya ukumwibukishako ifyo Imfumu yalubwile abena Israeli ukufuma mu calo ca Egupto, elyo panuma abashasumine yalibonawile. 

6  Ibukisheni bamalaika balya abashasungile amaka yabo ayakuteeka, lelo bashile ne fifulo fyabo fine. Aba bena, Lesa abakakila ne minyololo ya pe iyishiputuka mu ncende umwafiita fititi mpaka no bushiku bwakukandwa. 

7  Ibukisheni Sodoma na Gomora, ne misumba imbi iyapalemeko. Mu musango umo wine, abantu ba muli iyo misumba balecita ubulalelale ne misango imbi imbifye iyakulungana. Abo bantu Lesa alibaposa mu mulilo wape, pakuti babe icilangililo kuli bonse. 

8  Kabili mu musango umo wine, aba bantu balalota ifiloto ifilenga ukuti balebifya ne mibili yabo. Basuula na maka ayakuteeka, elyo basaalula na bamalaika ba mu mulu. 

9  Nangu ni malaika Mikaeli umukalamba wa bamalaika, ilyo baleumanina icitumbi cakwa Mose na Ciwa, tabomfeshe mashiwi yamusaalula pakumushinina. Lelo asoselefye ati “Imfumu ikakukanda!” 

10  Nomba aba bantu bena balanda no musaalula pa fintu ifyo bashumfwile umo filolele. Elyo ifintu baishiba mu musango inama ishabula amano shishibilamo ifintu, ifyo fine efilebonaula. 

11  Aba bantu bakacimona! Pantu bakonka imisango yakwa Kaini. Pa mulandufye wa ndalama, baiposa mu cilubo cacitile Balamu. Kanshi nabo balisangukila Lesa nga filya Kora acitile, eico pamo pene nga Kora nabo bakonaulwa. 

12  Aba bantu baba kwati matoni ya fiko pa nsalu, ilyo muli pakulya icakulya cakulanga ukutemwana. Baisakamanafye ukuipakisha ukwabula insoni. Baisakamanafye abene beka. Baba kwati makumbi yalesendwa no mwela ukwabula ukulokesha imfula. Baba kwati miti iyishitwala fitwalo na pa nshita ine ifwile ukutwala, yena iyo miti nga baishula kumo ne mishila, lyena ninshi yafwa libili. 

13  Baba kwati matamba ya pali bemba, basha ifulo lya ficitwa fyabo ifibi. Baba kwati ni ntanda ishenda endafye. Icifulo Lesa abapekanishisha umwakwikala pe, ni mu ncende umwafiita fititi. 

14   Enoki uwa mu nkulo yalengele cine lubali ukufuma pali Adamu, aseseme pali aba bantu ati, “Moneni, Imfumu ikesa na bamalaika baiko abamushilo amakana na makana. 

15  Ikesa kukupingula abantu bonse. Ikesa kanda ababifya pa fibi fyonse ifyo bacita mu kubifya kwabo. Ikesa kanda ababifya bonse pa mashiwi yonse ayabi balandile pali Lesa!” 

16  Aba bantu bailishanyafye lyonse no kwebaula abantu bambi. Bakonkelelafye ulunkumbwa lwabo. Baishibafye ukuitakisha no kusembeleka abantu pakuti bamwenemo ifyo balefwaya. Ukusoka abena Kristu 

17  Lelo imwe mwe bacibusa bandi muleibukisha ifyo abasole ba Mfumu yesu Yesu Kristu bamwebele kale. 

18  Bamwebele ukuti, “Mu nshiku shakupelekeshako, kukaba abantu abakalamupumya, abantu abakalakonkelelafye ulunkumbwa lwabo.” 

19  Abantu ba uyu musango abaleta ukupatulukana, bakonkelelafye ifyabuntunse, tababa na Mupashi wakwa Lesa. 

20  Lelo imwe, mwe bacibusa bandi muleshangila no kulakoselako mu cisumino cenu icamushilo, mulepepa mukwampana na Mupashi Wamushilo. 

21  Muleikala mu citemwiko cakwa Lesa, ilyo mulelolela ne nsansa ukuti Imfumu yesu Yesu Kristu ku luse lwakwe akamupeele umweo wape. 

22  Mulelangulukila abo abacili baletwishika. 

23  Mulepusushako bamo mukubasompola ukufuma mu mulilo. Bambi bena mulebakwatila uluse no mwensopo. Lelo muletaluka ku fyakufwala fyabo ifyakowela ku bubifi bwabo ubwa lunkumbwa lubi. Ipepo lyakusondwelela kalata 

24  Lesa nacindikwe uwaba na maka yakumubaka pakuti mwiwila mu fibi. Kabili aba na maka yakumuleta pa cinso cakwe icacindama ababula akabi nangu kamo, abansansa nganshi. 

25  Lesa uwabafye umo mpo, uwatupususha pa mulandu wakwa Yesu Kristu Imfumu yesu, eco kanshi nalecindikwa, abe no bufumu, amaka no kulateeka, ukufuma kale ilyo isonde talilabako, na pali nomba ne myaka pe na pe! Ameni.

