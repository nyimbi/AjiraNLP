1  Ishiwi lyakwa Yawe lyaishile kuli ine aliti, 

2  “We mwana wa muntu, eba kateeka wa Turi ukuti, ifi efyasosa Imfumu Yawe ati, “‘Mu mutima obe iwe ulaitutumuna ukuti uli mulungu, pantu iwe walikwatisha icilumba. Ulasosa ukuti iwe uli kateeka uwaikala pa cipuna cabulesa mukati ka menshi ya muli babemba. Ala nakalyafye, nangu uitunga ukuba umulungu, mu cine uli muntufye, tauli mulungu iyoo. 

3  Bushe kuti wacila Daniele amano, mwa? Bushe takwaba ifyankaama ifyafisama kuli iwe? 

4  Walinonka ifyuma ifingi ku mano yobe na ku bucenjeshi bobe. Walitutila golide na silifa mu matala yobe. 

5  Walicenjela mukucita amakwebo, na mufyo ubomba walifusha icuma. Elyo na pa mulandu wa cuma, walikwata icilumba mu mutima.’ 

6  “Kanshi ifi efyo Imfumu Yawe asosa ati, “‘Apo iwe ulaitunga ukuba na mano ngo mulungu, 

7  ine nkakuletela abenafyalo umushobo wa bantu abashaba na luse. Bakasomona impanga shabo bakonaula ubusuma bobe na mano yobe, no kukowesha ubucindami bobe. 

8  Bakakuposa panshi ku nindi, ukafwa imfwa iyakukwipayafye, bakakushiike na mukati ka menshi ya muli babemba. 

9  Ilyo bakesa kwipaya, bushe nakabili ukabwekeshapo ukulaitutubula ukuti iwe uli mulungu, batini? Ilyo ukashingwana ne fipondo, elyo ukamona ukuti uli muntufye, nokuti kanshi tauli mulungu nakalya. 

10  Ukafwa ngo ushasembululwa mu minwe ya benafyalo. Pantu nine nandile.’ Efyasosa Imfumu Yawe.” Imfumu ya Turi ikaloba 

11  Kabili ishiwi lyakwa Yawe lyaishile kuli ine aliti, 

12  “We mwana wa muntu, lilila imfumu ya ku Turi ubulanda. Kayebe ukuti, ifi efyasosa Imfumu Yawe ati, “‘Iwe niwe kale abantu balemwenako ifyo umuntu uwapwililika aba. Wali na mano kabili uwayemba nganshi. 

13  Waikele mu Edeni mwibala lyakwa Lesa, walefwala utumabwe utukankala utwa misango yonse, utwa rubi, no twa topasi, no twa emeradi, no twa kirisaliti, no twa onikisi, no twa yasipeli, no twa safile, no twa tokisi, no twa bereli. Ifisamo fyobe fyali ifya golide, ifyo fyonse niwe bapangiile ubushiku wabumbilwe. 

14  Wasubilwe nga kerubi kalinda, pantu efyo nakupekenye. Waikele pa lupili lwakwa Lesa ulwamushilo, no kwenda waleenda mu tumabwe utwamutengo utwalebalabata. 

15  Imibeele yobe tayakwete ububi, ukutula ubushiku wabumbilwemo, mpaka ubushiku batampile ukusanga ububi muli iwe. 

16  Mukupekapeka kwa makwebo yobe ayengi wasukile waisulamo ubunkalwe kabili wabifya. Kanshi na ine epakukutamfya pa lupili lwakwa Lesa, we Kerubi kalinda, nakufulumuna na mu tumabwe utwamutengo utwalebalabata. 

17  Mu mutima obe waleitakisha pa busuma bobe, no kucindama kobe kwalengele amano yobe ukonaika. Na ine epakukuposa panshi, no kukusha epo nakusha, pakuti ishamfumu eko shimwene, shicenjele. 

18  Mu makwebo yobe ayabula icishinka no kubifya apakalamba incende shobe ishamapepo shasuka nasho shakowela. Eico nalengele umulilo ukufuma mu kati kobe, nao wakocafye nakalya nakalya. Nalenga nokuti ushalefye imito yeka yeka panshi, pa menso ya bonse abakumwene. 

19  Abantu ba mishobo imbi abakwishiba balepapafye, naufika ku mpela yobe iyabipisha, nacipwa naulala naulobelela.’” Ubusesemo bwa fikaponena abena Sidoni 

20   Kabili ishiwi lyakwa Yawe lyaishile kuli ine aliti, 

21  “We mwana wa muntu, kaseseme palwa fikaponena Sidoni. 

22  Kawebe ukuti ifi efyasosa Imfumu Yawe ati, “‘Ine nomba ndi mulwani obe, we Sidoni, abantu bakalantasha pafyo ine nkakucita. Bakashininkisha ukuti ine nine Yawe ilyo nkalimuna abaikala muli iwe we musumba, pakulanga ifyo ine naba uwamushilo. 

23  Nkakuletela icikuko, nkaleka no mulopa obe ukasuumine mu misebo yobe. No lupanga lukafuma konse konse, na bantu bobe bakabepaila mukati kobe. Lyena elyo ukashininkisha ukuti kanshi ine nine Yawe.’” Aba ŋanda yakwa Israeli bakalubuka 

24  “Pa mishobo yonse iyashinguluka aba ŋanda yakwa Israeli, kabili iyabasuula, awe tapakabe nomba nelyo umo uukalabacusha nangufye ukubekatamo. Elyo bakashininkisha ukuti kanshi ine nine Imfumu Yawe.” 

25  “Ifi efyasosa Imfumu Yawe ati, ‘Ine nkafumya aba ŋanda yakwa Israeli mu mishobo umo basalanganina, nkababwesesha na kumyabo, elyo ne mishobo yonse ikashininkisha ukuti kanshi ine ndi wamushilo. Aba ŋanda yakwa Israeli bakekala mu calo cabo ico napeele umubomfi wandi Yakobo. 

26  Bakalaikalamo ukwabula ukutiina nelyo cimo. Bakalakuulamo amayanda, no kulalimamo imyangashi. Nkakanda abena mupalamano babo bonse ababasuulile, lyena abena Israeli bakalaikalila na ku matwi tondolo. Elyo bakeshiba ukuti kanshi ine nine Yawe Lesa wabo.’”

