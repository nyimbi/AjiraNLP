1  Sangalaleni muli Yawe imwe bonse mwe bololoke, calilinga abololoke ukumulumbanya. 

2  Akulisheni iseese pakutotela Yawe, mulelisha insango iya nsale ikumi pakumwimbila. 

3  Mwimbileni ulwimbo ulupya, akulisheni insango ubusaka, kabili muleaula no tupundu. 

4  Pantu ishiwi lyakwa Yawe lyacishinka, fyonse ifyo acita fyalilungama. 

5  Yawe atemwa ubulungami no mulinganya, kabili ukutemwa kwakwe ukushifilwa kwakumana isonde lyonse. 

6  Ni kwishiwi lyakwa Yawe eko apangile imyulu ku mupu wa ku kanwa kakwe eko apangile fyonse ifyabamo. 

7  Ewalongenye amenshi ya muli bemba kwati yali mu musukupala, ewacita na matenga umwakwikala amenshi. 

8  Kwateni akatiina kuli Yawe, mwe bantu ba pano isonde bonse, na bantu bonse abaikalamo baleitutuminafye. 

9  Pantu ni panuma ye shiwi lyakwe elyo fyaishilebako, kabili ni panuma ya kukonkomesha kwakwe elintu fyamoneke. 

10  Yawe eonaula amapange ya bantu, eupasa ifyo abantu bapanga ukucita. 

11  Lelo amapange yakwa Yawe yalabelelela pe na pe, ifyo atontonkanya filafika ku nkulo shonse. 

12  Walishuka umushobo uo Yawe e Lesa wabo, abantu abo aisalile kukuba impyani shakwe. 

13  Ukufuma ku mulu Yawe alolesha pesonde, kukumona umuntu onse. 

14  Ukufuma kwisano lyakwe alolesha pali bonse abekala pa calo. 

15  Eupanga imitima yakwa cila muntu, no kulolekesha fyonse ifyo bacita. 

16  Takwaba imfumu iyipusukila mu bukulu bwa mulalo yakwata, kabili takwaba umushilika uupusukila mu bulamba bwakwe. 

17  Kabalwe tewakucetekelamo pakuti upusuke, amaka yakwe yonse tayengacita nangu cimo. 

18  Lelo amenso yakwa Yawe yaba pa bantu abamukwatila akatiina, abo abakwata isubilo mu kutemwa kwakwe ukushifilwa. 

19  Eubapokolola ukufuma ku mfwa, pamo no kubasunga umutende mu nshita ya cipowe. 

20  Ifwe tulelolela Yawe, ico ni kafwa wesu kabili inkwela yesu. 

21  Muli ena imitima yesu ilasangalala, pantu twatetekela mwishina lyakwe ilyamushilo. 

22  Uleke ukutemwa kobe ukushifilwa kube pali ifwe, we Yawe, ukulingana nefyo twasubila muli iwe.

