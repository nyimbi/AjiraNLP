1  Elyo Davidi atile, “Iŋanda yakwa Yawe Lesa ili nokuba pano, pamo no bulambo bwakocela ubwa bena Israeli.” Ukupekanya ifyakukuulila Itempele lyakwa Yawe 

2  Kanshi Davidi epakupeela icipope cakulonganika abenafyalo bonse abaleikala mu Israeli. Elyo pakati kabo asontapo abakutoba amabwe pakuti balepekanya amabwe ayabaswa bwino ayakukuulila Iŋanda yakwa Lesa. 

3  Elyo Davidi apekanya ifyela ifingi ifyakupangamo imisomali iyakupangilako ifiibi fya pa mpongolo ne fyakwikatanya ifimiti, pamo no mukuba uushingapimwa. 

4  Kabili apekanya na imbi imilando ya fimuti fya keda imintapendwa, pantu abena Sidoni na bena Turi baliletele impendwa iyingi nganshi iya milando kuli Davidi. 

5  Davidi asosa ati, “Umwana wandi Solomoni mwaice kabili muteku, elyo ne ŋanda ali nokukuula iyakwa Yawe ili nokuba iyacindama mu menso ya mishobo yonse. Eico nalapekanya ifyakubomfya.” Kanshi Davidi epakupekanya ifintu ifingi ilyo talafwa. 

6  Elyo aita umwana wakwe Solomoni no kumupeela umulimo wakukuula iŋanda yakwa Yawe Lesa wa bena Israeli. 

7  Davidi aeba Solomoni ati, “We mwana wandi, ine cali pa mutima wandi ukukuula iŋanda iye shina lyakwa Yawe Lesa wandi. 

8  Lelo ishiwi lyakwa Yawe lyaishile kuli ine aliti, ‘Walisumya umulopa uwingi no kulwa inkondo ishingi. Tauli nakukuula iŋanda iye shina lyandi, pantu walisumya umulopa uwingi pano isonde mu menso yandi. 

9  Lelo uli nokukwata umwana uukaba umuntu uwamutende. Kabili nkamulenga ukutuusha ukufuma ku balwani bakwe mu ncende shonse. Ishina lyakwe likaba ni Solomoni pantu nkapeela umutende kuli Israeli ne cibote mu nshita ya bufumu bwakwe. 

10  Ni ena, euli nokukuula iŋanda ye shina lyandi. Ali nokuba umwana wandi, na ine ndi nokuba wishi. Kabili ndi nokwimika ubufumu bwakwe pa bena Israeli umuyayaya.’ 

11  “Eico we mwana wandi, shi Yawe engalaba na iwe. Kabili ukashuke pakuti ukakuule iŋanda yakwa Yawe Lesa obe, pamo ngefyo asosele pali iwe. 

12  Shi Yawe engakupeela amano no kwiluka, ilyo akakubika pa cipuna ca bena Israeli, pakuti ukabe uwakusunga amafunde yakwa Yawe Lesa obe. 

13  Elyo uli nokukwata ishuko, nga cakuti watekanya mukubaka ifipope na mafunde ifyo Yawe apeele Mose ifya bena Israeli. Ube uwashuka kabili uwashipa. Wikwata mwenso nangu ukunenuka. 

14  “Nimomba no mukoosha nganshi pakupekanya ifyakukuulila iŋanda yakwa Yawe amatalanta amakana umwanda umo (

100  ,

1  ,

15  Naukwata ababomfi abengi bakabasa wa mabwe, abaishiba ukukuula ku mabwe na baishiba kubasa imbao. Elyo naukwata na bantu bambi abaishiba imilimo abashingapendwa, abacenjela mu milimo iyalekana lekana 

16  iya muli golide, silifa, umukuba ne fyela. Eico ima, tampako ukubomba Yawe nao aleba na iwe.” 

17  Elyo Davidi apeele cipope ku bakalamba bonse aba mu Israeli ukwafwa umwana wakwe Solomoni. 

18  Abeba ati, “Bushe Yawe Lesa wenu tali na imwe? Kabili bushe tamupeele ukutuusha ku mbali shonse? Pantu nabuula abekalacalo bonse nampeela, elyo ne calo nacipeelwa mu minwe yakwa Yawe na ku bantu bakwe. 

19  Nomba bikeni umutima wenu na mano yenu mukufwaya Yawe Lesa wenu, pakuti mukalete Imbokoshi ya Cipangano cakwa Yawe elyo ne fipe fyamushilo ifyakwa Lesa mu ŋanda iyili nokukuulwa mwishina lyakwa Yawe.”

