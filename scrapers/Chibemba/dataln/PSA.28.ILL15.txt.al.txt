1  Kuli iwe, eko nalilila we Yawe, wikaana ukunjasuka, we Cilibwe candi. Pantu nga cakuti taunjaswike, ndeba pamo ngabo abaleya ku nindi. 

2  Umfwe ishiwi lyandi ilyakupapata, ilyo nakuuta ukuti untuuleko, ilyo nasumbwila amaboko mu mulu, ukuyalosha ku muputule obe uwamushilo icine cine. 

3  Winsendela mu cipyu pamo na babifi, mwibumba limo na bacita ifyabipa, abalanda pa mutende ku banabo, kanshi mu mitima yabo muli ubulwani. 

4  Landula pali bena pa mulandu wa ficitwa fyabo, pa micitile yabo iyabubifi, balimune pafyo iminwe yabo yacita, ubalipile pafyo babomba. 

5  Pa mulandu wakuti tabacindika Yawe pa milimo intu acita, nefyo iminwe yakwe yabomba, akabapasa no kubalofya umupwilapo. 

6  Yawe napaalwe na matotelo, ico naumfwa ukupapata kwandi. 

7  Yawe e maka yandi kabili inkwela yandi, umutima wandi wacetekela muli ena no kupokelela ubwafwilisho. Umutima wandi ulatasha, kabili nakulamutotela mu lwimbo. 

8  Yawe e maka ya bantu bakwe, ecakushinamo ice pusukilo ku wasubwa wakwe. 

9  Pususha abantu bobe no kupaala ubupyani bobe, ube kacema wabo no kulabatungulula pe na pe.

