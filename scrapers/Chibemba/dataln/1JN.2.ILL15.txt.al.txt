1  Mwe bana bandi namulembela ifi, ni pakuti mwilabifya. Lelo umo nga abifya, twalikwata Yesu Kristu ndubulwila wesu uwakaele uutupapatilako kuli Wishi. 

2  Kristu umwine ewaba ilambo ilifumya ifyabubifi fyesu, kabili te fyabubifi fyesu fyekafye lelo ne fya bantu bonse pano calo. 

3  Nga twalakonka amafunde yakwa Lesa, ninshi kuti twashininkisha ukuti twalimwishiba. 

4  Umo nga atila, “Nalimwishiba” nomba takonka mafunde yakwe, ninshi uyo muntu wabufi, taba na cishinka. 

5  Lelo uunakila amashiwi yakwa Lesa, ninshi icitemwiko cakwa Lesa caba mu mutima wakwe umupwilapo. Kuli ici eko twingashininkishisha ukuti twalyampana na Lesa. 

6  Uyo onse uulanda ukuti aba na Lesa, afwile ukukwata imibeele Kristu akwete. Icebo cipya 

7   Mwe batemwikwa bandi ici cebo nalamulembela, te cipya iyoo, lelo cakale. Ni cilya cine mwaba naco ukufumafye ku citendekelo. Icebo cakale, e mashiwi ya Mbila Nsuma mwaumfwile. 

8  Lelo kwena icebo nalamulembela cipya, ne cishinka caciko cimoneka muli Kristu na muli imwe. Pantu imfifi ileya ilepwa, no lubuuto lwine lwine lulebengeshima. 

9  Uyo onse uutila aba mu lubuuto lelo alipata munyina, ninshi acili mu mfifi. 

10  Onse uwatemwa munyina, ewaba mu lubuuto, muli ena tamwaba nangu cimo icakumulenga ukubifya. 

11  Nomba uwapata munyina ena aba mu mfifi, kabili no kwenda emo enda. Teshiba noko aleya, pantu imfifi yalimupofusha. 

12  Namulembela mwe bana bandi, pantu mwalibelelwa uluse ku fyabubifi fyenu pa mulandu wakwa Kristu. 

13  Namulembela mwe bafyashi, pantu mwalimwishiba uyo uwabako ukutula ku citendekelo. Namulembela mwe misepela, pantu mwalicimfya umubi. Namulembela mwe baice, pantu mwalishiba Lesa Tata. 

14  Namulembela mwe bafyashi, pantu mwalimwishiba uyo uwabako ukutula ku citendekelo. Namulembela mwe misepela, pantu mwalishipa, mwalisunga amashiwi yakwa Lesa no kucimfya umubi. 

15  Mwilatemwa calo nangu ifintu fya pano calo. Nga watemwa icalo, ninshi tekuti utemwe Lesa Tata. 

16  Pantu ifintu fyonse ifya pano calo, ulunkumbwa lubi, ulunkumbwa lwa menso na mataki ya fyuma, ifi fyonse tafifuma kuli Lesa, fifuma ku calo. 

17  Icalo ne fintu fyonse ifyo abantu bakumbwa fileya kukupwa. Lelo abacita ifyo Lesa afwaya bena bakabelelela pe. Umulwani wakwa Kristu 

18  Mwe bana bandi ino nshita, yakupelekeshako. Umulwani wakwa Kristu ali nokwisa nga fintu mwaumfwa. Nombaline abalwani bakwa Kristu eko bali abengi. Ici eco tuleishibilako ukuti ino ni nshita yakupelekeshako. 

19  Abo balwani bakwa Kristu abafumine mwibumba lyesu, tabatalile ababa aba mwibumba lyesu icine cine. Pantu ababa aba mwibumba lyesu, na nombaline nga tuli nabo. Bafumine mwibumba lyesu, epakuti cimoneke apabuuta tuutu ukuti abo bene bonse tabatalile ababa aba mwibumba lyesu icine cine. 

20  Lelo imwe Kristu alimusuba na Mupashi Wamushilo, eico kanshi nomba mwalishiba fyonse. 

21  Nshimulembele ifi pa mulandu wakuti tamwaishiba cishinka, lelo ni pa mulandu wakuti mwalicishiba kale. Kabili mwalishiba nokuti mu cishinka teti mufume bufi iyoo. 

22  Nga kanshi uwabufi nani? Uwabufi muntu onse uutila Yesu tali e Kristu Umuntu wa musango uyu uukaana Wishi na Mwana e mulwani wakwa Kristu. 

23  Pantu uukaana Mwane ninshi taba na Wishi, lelo uusumina Mwane ninshi aba na Wishi wine. 

24  Kanshi mulesunga mu mitima yenu ayo mashiwi mwaumfwa ukutulafye ku citendekelo. Nga mwalasunga ayo mashiwi, lyena mwakulaikalila mukwampana pamo na Mwane na Wishi. 

25  Kabili umweo wa pe e cintu Kristu umwine atulaya. 

26  Ico nalembela ifi kuli imwe ni pa mulandu wa abo abalefwaya ukulamufulunganya. 

27  Lelo imwe Kristu alimusuba Mupashi Wamushilo uwaikala muli imwe. Kanshi nomba tamukabila nelyo umo uwakumufunda. Mupashi wakwe eumufundafye fyonse. Aba uwacishinka no kubepa tabepa iyoo. Kanshi mulenakila ifyo alemufunda, mwikale na mukwampana na Kristu. 

28  Eico kanshi mwe bana bandi ikaleni mukwampana pamo nankwe, pakuti ilyo akamoneka twikaba na mwenso, kabili twikekatwa ne nsoni apo ali pa Bushiku ubo akesamo. 

29  Mwalishiba ukuti Kristu acita lyonse ifyo Lesa afwaya, kanshi mufwile no kwishiba ukuti umuntu onse uucita ifyo Lesa afwaya e mwana wakwa Lesa icine cine.

