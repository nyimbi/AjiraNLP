1  Ilyo ifi fyapita, Yesu nakabili amonekele ku basambi bakwe kuli bemba wa Tibelia. Kanshi cali nifi. 

2  Simoni Petelo, Toma uo baleti, Mpundu, Natanaeli umwina Kana mu calo ca Galile, bamwana Sebede, elyo na basambi bakwa Yesu bambi babili balongene pamo. 

3  Simoni Petelo abeba ati, “Ine nalaya kukwipaya isabi.” Nabo bamweba abati, “Twalayafye bonse.” Awe baya, baingila na mu bwato. Nomba ubo bushiku tabaipeye nangu kamo. 

4  Cilya bwaca lucelocelofye, Yesu aisa iminina pa lulamba lwa bemba. Nomba abasambi tabaishibe nakalya ukuti ni Yesu. 

5  Yesu abepusha ati, “Mwe bana, bushe tamwipeye isabi nangu limo?” Nabo bayasuka abati, “Awe iyoo.” 

6  Elyo Yesu abeba ati, “Teyeni isumbu lyenu lubali lwa ku kulyo kwa bwato, lyena mwalaipaya.” Awe bateya ne sumbu. Ifimasabi ifingi nganshi fyaikatwa, icakuti bafilwa no kutintila isumbu ku bwato. 

7  Elyo umusambi umbi ulya Yesu atemenwe, aeba Petelo ati, “Ala ni Mfumu!” Simoni Petelo cilya aumfwa ukuti ni Mfumu, abuula icakufimbana akaka mu musana, pantu alisamwinine. Awe aiposa na pali bemba. 

8  Abasambi bambi bena baisa mu bwato, baletinta isumbu ilyaisulamo ifimasabi. Tabali patali ukufuma ku mulundu, palifye cikanga intampulo umwanda umo. 

9  Ilyo bafika ku mulundu, bamona isabi lilepya pa mulilo wa malasha, elyo no mukate. 

10  Elyo Yesu abeba ati, “Letenipo isabi limo pali ilyo isabi mwaipaya nombaline.” 

11  Simoni Petelo epakuya mu bwato. Alakulila isumbu ku mulundu, umwiswile ifimasabi ifikulu fyeka fyeka, umwanda umo na makumi yasano na fitatu (

153  ). Nangu ifimasabi fyafulile ifi, isumbu lyena talyalepwike. 

12  Yesu abeba ati, “Iseni mwikule.” Pa basambi tapali nangu umo uwapamine ukumwipusha ati, “Bushe niwani?” Balishibe ukuti ni Mfumu. 

13  Elyo Yesu aya buula umukate abapeela, ne sabi nalyo abapeela. 

14  Uyu e muku wabutatu Yesu amonekele ku basambi bakwe, panuma yakushukuka ku bafwa. Yesu aipusha Petelo imiku itatu 

15  Cilya bapwa ukulya, Yesu aipusha Simoni Petelo ati, “Simoni mwana Yoani, bushe walintemwa ukucila aba?” Petelo amwasuka ati, “Ee we Mfumu, walishiba ukuti nalikutemwa.” Yesu amweba ati, “Ulecema abana ba mpaanga shandi.” 

16  Yesu amwipusha umuku wabubili ati, “Simoni mwana Yoani, bushe walintemwa?” Nao amwasuka ati, “Ee we Mfumu, walishiba ukuti nalikutemwa.” Yesu amweba ati, “Ulecema impaanga shandi.” 

17  Yesu amwipusha umuku wabutatu ati, “Simoni mwana Yoani, bushe walintemwa?” Awe Petelo camusakamika ico Yesu amwipusha umuku wabutatu ati, “Bushe walintemwa?” Kanshi amweba ati, “We Mfumu, iwe walishiba ifintu fyonse. Walishiba ukuti nalikutemwa!” Yesu amweba ati, “Ulecema impaanga shandi. 

18  Ndekweba icine cine, ilyo wali umulumendo walesamwina ifyakufwala no kuya konse uko ulefwaya. Lelo ilyo ukakota, lyena ukatambalika amaboko. Elyo umbi eukakufwika no kukutwala uko ushilefwaya.” 

19  Mukulanda ifi, Yesu alelanga umusango wa mfwa untu Petelo ali nokufwa no kucindikilako Lesa. Cilya apwa ukulanda ifi, elyo aeba Petelo ati, “Nkonka.” Umusambi Yesu atemenwe 

20  Petelo elyo apilibukila kunuma, amona no musambi umbi ulya Yesu atemenwe alekonka. Uyu musambi eulya wine washintilile pa cifuba cakwa Yesu ilyo balelya umulalilo, uwaipwishe Yesu ati, “We Mfumu, nga nani alekuposa ku balwani?” 

21  Ilyo Petelo amumona aipusha Yesu ati, “Nga uyo wena ni shani?” 

22  Yesu amwasuka ati, “Nga ndefwaya ukuti abe umumi mpaka nkabwele, bushe uyo mulandu obe? Ala iwe nkonkafye!” 

23  Kanshi ecalengele nokuti ilyashi lisalangane mu basambi bakwa Yesu ukuti uyu musambi wena takafwe. Lelo Yesu talandile ukuti ulya musambi takafwe. Awe atile, “Nga ndefwaya ukuti abe umumi mpaka nkabwele, bushe uyo mulandu obe?” 

24  Uyu musambi e kambone pali ifi fintu fyonse. Kabili no kulemba ewafilemba. Twalishiba nokuti bukambone bwakwe bwacishinka. Amashiwi yakupelekeshako 

25  Kwaliba na fimbi ifintu ifingi ifyo Yesu acitile. Ine ndemona ukuti, fyonse ifyo Yesu acitile afilembwa nga tekuti pabe incende pano isonde apakubika ifitabo fingalembwa.

