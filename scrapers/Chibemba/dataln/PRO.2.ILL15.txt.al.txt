1  We mwana wandi, nga wapokelela amashiwi yandi, walabaka na mafunde yandi mukati ka mutima obe, 

2  kabili nga walateya amatwi yobe ku fyamano, no kulafyumfwikisha no mutima obe, 

3  kabili nga walomba ukwiluka, walilila no kulaumfwikisha, 

4  kabili ulefwaishafye amano nga filya fine ufwaisha silifa, atemwa nga filya fine ufwaisha icuma icafisama, 

5  elyo ninshi ukeshiba umo ukukwatila Yawe akatiina kwalola, kabili ukafikapo na pa mano yakwishiba Lesa. 

6  Pantu uupeela amano ni Yawe, kabili mu kanwa kakwe emufuma amano yakwishiba no kwiluka. 

7  Ukucimfya kwa bololoke kwaba muli ena, e nkwela yabo abenda mu cishinka. 

8  Pantu eulinda inshila sha balungami, kabili eucingilila umupita abantu bakwe abamushilo. 

9  Elyo ukeshiba ubulungami no mulinganya, pamo ne fintu ifyabula umucishacinani, ukeshiba ne nshila isuma yonse. 

10  Pantu amano yakaba mu mutima obe, kabili no kwishiba kukalasansamusha umweo obe. 

11  Ukucenjela ekukakucingilila, kabili no kumfwa kukakusunga. 

12  Amano yakakupusushako ukufuma mu nshila sha babifi, no kukutaluka ku bantu ba milandile ibi, 

13  abaleka imikalile iyaololoka pakuti baleenda mu nshila ya mfifi. 

14  Bena balasansamuka mukucita ifyabipa, no kusamwa mu kuulungana kubi. 

15  Ee, ni ncenjeshi sha bantu, kabili inshila shabo nisho ushingacetekela nakalya. 

16  Amano yakakupususha ku mpulumushi ya mwanakashi, muka mwine umbi umbi uwingakulansha amashiwi yakusembeleka, 

17  uwasangukila mulume wa ku bukashana bwakwe, kabili uulaba ne filayo alaile pa menso yakwa Lesa. 

18  Pantu i≈ãanda yakwe itwala ku mfwa, ne nshila shakwe shilosha ku milungulwa ya bafwa. 

19  Pa baume abaya kuli ena tapabwela nelyo umo nakalya, tabashisanga nakabili nshila ishitwala ku bumi. 

20  Kanshi iwe uleendela mu nshila sha bantu abasuma, kabili ulesunga imibeele ya balungami. 

21  Pantu abantu abololoke ebakalaikala muli cino calo, kabili abakaele ebakekalililamo. 

22  Lelo ababi ba bantu tabakasangwemo muli ci calo, kabili abashaba na cishinka bakabanukulamo.

