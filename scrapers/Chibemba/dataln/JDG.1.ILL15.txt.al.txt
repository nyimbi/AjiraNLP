1  Panuma ya mfwa yakwa Yoshua, abena Israeli baipwishe Yawe abati, “Bushe ni bani abali nokubalilapo ukuya lwisha abena Kenani.” 

2  Elyo Yawe ayaswike ati, “Bena Yuda ebalabalilapo. Pantu Ine nimpeela icalo mu maboko yabo.” 

3  Elyo abena Yuda baeba abena Simeoni bamunyinabo abati, “Natuleya bonse mu calo twapeelwa no kuya lwisha abena Kenani. Elyo panuma na ifwe tukamwafwako ukuya lwisha mu calo cenu ico mwapeelwa.” Awe abena Simeoni epakuya nabo. 

4  Ilyo abena Yuda baile mukulwa, Yawe apeele mu minwe yabo abena Kenani na bena Perisi, kabili baipeye abantu ukulingana ne mpendwa amakana ikumi limo (

10  ,

5  Ni uku kwine ku Beseki eko basangile imfumu Adoni Beseki nao bamulwisha, elyo bacimfya na bena Kenani na bena Perisi. 

6  Lelo Adoni Beseki wena alifulumwike, nomba balimukonkele no kuya mwikata, elyo bamuputaula ifikumo pamo pene ne fikondo. 

7  Elyo Adoni Beseki atile, “Bakateeka amakumi cine lubali (

70  ), abaali ne fikumo fyabo elyo ne fikondo fyabo ifikulu ifyaputulwako, ebaletola ifyakulya mwisamba lye tebulo lyandi. Nomba cakupapa pafyo Lesa nao ancita, pantu abwesesha kuli ine ifyo nacitile kuli bena.” Awe balimusendele no kumutwala ku Yerusalemu, no kufwa eko aile fwila. 

8  Kabili abena Yuda balwishishe umusumba wa Yerusalemu no kuupoka. Baipeye abantu ku lupanga, basha baoca no musumba. 

9  Panuma ya ifyo, abena Yuda baile kabili mukulwisha abena Kenani abaleikala mu calo ca mpili, ku matololo ya Negebu na bali mwishika lya mpili. 

10  Kabili batwalilile mu bulwi bwabo ku bena Kenani abaleikala mu musumba wa Hebuloni, uyu musumba kale waleitwa ati, “Kiriati Aba,” no kucimfya imfumu Sheshai na bantu baiko, imfumu Aimani na bantu baiko elyo ne mfumu Talimai na bantu baiko. 

11  Ukufuma kulya, batwalilile mukulwisha abekashi ba mu Debi, uyu musumba kale waleitwa ukuti, “Kiriati Sefe.” 

12  Elyo Kalebu atile, “Ine ndi nokupeela umuntu onse uuli nokucimfya Kiriati Sefe ukuti eo akope umwana wandi umwanakashi Akisa.” 

13  Awe Otinieli mwana Kenasi, umwaice wakwa Kalebu, ewacimfishe. Elyo na Kalebu abuulile umwana wakwe umwanakashi Akisa no kumupeela aba umukashi wakwe. 

14  Ilyo Akisa akuukile ku mulume wakwe, Otinieli aile mupamfya ukuti aye alombeko ibala kuli Kalebu wishi. Cilya Akisa aikila pali punda, wishi Kalebu amwipusha ati, “Bushe cinshi ulefwaya nkucitile?” 

15  Nao ayaswike ati, “Tata ndefwaya mumpeeleko icilambu cimo icikankala. Apo ni mu matololo ya Negebu mwampeela impanga, mpeeleniko no tumfukumfuku twa menshi.” Elintu Kalebu wishi amupeeleko utumfukumfuku twa pa mulu wa lupili elyo no twa mwishika lya lupili. 

16  Balupwa bakwa shifyala wakwa Mose, umwina Keni, bafumine mu musumba wa Tuncindu pamo na bantu bakwa Yuda no kuya ikala na bantu ba mu matololo yakwa Yuda aya mu Negebu mupepi na Aradi. 

17  Elyo abena Yuda na bena Simeoni bamunyinabo baile bonse no kuya sansa abena Kenani abaleikala mu Sefati, baonaula no musumba onsefye. Elyo bainike noyu musumba abati ni Homa. 

18  Abena Yuda kabili bapokolwele ne misumba itatu, Gasa, Ashikeloni elyo na Ekironi, ukubikapo ne fyalo fya cila musumba. 

19  Awe Yawe alyafwilishe abena Yuda kabili balicimfishe no kupokolola icalo ca ku mpili. Lelo balifililwe ukufulumuna abantu abaikala mu mawanga pa mulandu wa maceleta ayo bakwete yali aya fyela. 

20  Pamo ngefyo Mose alaile, Hebuloni yapeelwe kuli Kalebu, elyo nao afulumunamo bamwana Anaki batatu. 

21  Abena Benjamini balifililwe ukutamfya abena Yebusi abaleikala mu Yerusalemu, eico ukufika na lelo line abena Yebusi bacili baleikala pamo na bena Benjamini. 

22  Nomba aba ŋanda yakwa Yosefu baile sansa umusumba wa Betele, kabili Yawe alibafwilisheko. 

23  Aba mu ŋanda yakwa Yosefu batumine inengu ku Betele, uyu musumba kale waleitwa ukuti Lusi. 

24  Ilyo inengu shamwene umuntu umo alefuma mu musumba, shamweba ashiti, “Tulangeko ifyo twingengila mu musumba, elyo na ifwe tuli nokulanga uluse kuli iwe.” 

25  Nao epakubalangilila bwino ifyakwingila. Elyo baipeye abantu bonse mu musumba ku lupanga, no kushamofye uyu wine muntu pamo no lupwa lwakwe lonse. 

26  Awe uyu muntu aile na ku calo ca bena Hiti, uko aile kuula umusumba no kuwinika ati ni Lusi. Kabili ifi fine efyo ucili uleitwa na lelo line. 

27   Kabili abena Manase balifililwe ukufulumuna abena Beti Shani, nangu abena Tanaki, nangu abena Dori, nangu abena Ibileamu nangu abena Megido, pamo pene ne mishi iyabashingulwike. Pantu abena Kenani bakoselepofye ukulaikala muli cilya calo. 

28  Lelo ilyo abena Israeli bakosele, batitikishe abena Kenani ukulabomba imilimo ya mulaasa, lelo ukubatamfya tababatamfishe iyoo. 

29   Nangufye abena Kenani abaleikala mu musumba wa Gesa, abena Efulemu tababafulumwinemo muli uyu musumba, lelo batwalililefye ukwikala nabo. 

30  Nangu na bena Sebuloni bene tabafulumwine abena Kenani abaleikala mu Kitiloni, nangu mu Naaloli, abo abashele pakati kabo, lelo babapeelefye umulimo wakubomba umulaasa. 

31  Abena Asheri nabo tabafulumwinemo abaleikala mu Ako, nangu aba mu Sidoni, nangu mu Alabu, nangu mu Akisibu, nangu mu Eliba, nangu mu Afeki kabili nangu mu Reobu. 

32  Na pa mulandu wa ici abena Asheri baikele pamo na bena Kenani, abali abakaya ba calo. 

33  Abena Naftali nabo bene tabafulumwine abo bonse abaleikala mu Beti Shemeshi nangu mu Beti Anati, lelo baikele pamo na bena Kenani abali abakaya ba calo. Nomba bonse abaleikala mu Beti Shemeshi na mu Beti Anati, bena babapatikishe ukulabomba umulaasa kuli bena. 

34  Kabili abena Amoli batamfishe abena Dani ku calo ca mpili no kubalesha ukulaisa ku mawanga. 

35  Awe abena Amoli bena bakonkenyepofye ukulaikala mu fyalo fya mpili ifya Heresi, Aiyaloni na Shalibimu. Lelo ilyo aba ŋanda yakwa Yosefu baishile kwatisha amaka, babapatikisha no kulabomba umulaasa kuli bena. 

36  Umupaka wa bena Amoli watulile pa mupokapoka wa Akarabimu, ukuya fika ku Sela elyo no kucilapo.

