1  Kanshi imfumu na Hamani baingila mu malila na namfumu Esta. 

2  Pali ubu bushiku bwacibili, elyo balenwa umwangashi panuma ya malila, imfumu yaipusha Esta nakabili aiti, “Bushe cinshi ulelomba iwe namfumu Esta? Ndekupeela. Cinshi ulefwaya? Nangufye ukufika kukwakanya ubufumu bwandi pakati, cilefikilishiwa!” 

3  Elyo namfumu Esta ayasuka ati, “Nga cakuti ninsanga uluse, we mfumu, elyo kabili nga cakuti kuti casansamusha imfumu, kankwate ubumi ifyo ndefwaya, pamo na bantu bandi efyo ndelomba. 

4  Pantu balitushitisha ine na bantu bandi pakuti batonaule, ukutwipaya no kutulofya. Abatushitishafye nga basha, abaume na banakashi, nga kuti nasunga icibote candi, pantu ukucula kwa musango uyu takwalinga ukuti twingacusha imfumu no mulandu wesu.” 

5  Elyo mfumu Asuelusi aipusha namfumu Esta ati, “Nani uyo wine, elyo ali kwi uulefwaya ukucita ifi?” 

6  Esta epakwasuka ati, “Umulwani ne cipondo ni uyu Hamani, uwabipisha!” Kanshi Hamani umwenso uukalamba wamwikata pa cinso ca mfumu na namfumu. 

7  Elyo imfumu yaleka ukunwa umwangashi, yaima mu cifukushi yaya ingila na mwibala lya kwisano. Hamani ena ashala alepapata namfumu Esta pa bumi bwakwe pantu alimwene ubukali bwa mfumu ubwali nokumuponena. 

8  Ilyo imfumu yabwelele ukufuma mwibala lye sano, yafika mu muputule wa mitebeto, yasanga Hamani nawila pa ncende apaikele Esta. Imfumu epakusosa aiti, “Bushe tacene namfumu mu menso yandi, kabili mu ŋanda yandi?” Ilyo ishiwi lyafuminefye pa kanwa ka mfumu, bafimba Hamani pa menso. 

9  Elyo Habona umo pali bamutungwi abaletumika imfumu asosa ati, “Nakuba pa ŋanda yakwa Hamani paliko icimuti ico Hamani apekanishishe ukukulalikapo Modekai uyo amashiwi yakwe yakupuswishe, we mfumu. Ici cimuti cilepele amakubiti amakumi yasano (

50  ).” 

10  Imfumu epakusosa ati, “Mukulikileni pali ico cine.” Kanshi bakulika Hamani pa cimuti apekenye ukwipailapo Modekai. Elyo ubukali bwa mfumu bwapwile.

