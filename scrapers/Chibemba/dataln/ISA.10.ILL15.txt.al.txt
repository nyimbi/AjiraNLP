1  Mukacimona imwe, mwe bapanga amafunde ayashalolamo, mwe bashika ifipope ifyakufyengelesha abalanda. 

2  Mufwaya ukuti abalanda bapokwe insambu shabo shonse, kabili mufwaya ukuti abacuula belapingulwa mu mulinganya. Epakuti mulefinsha bamukamfwilwa, no kulapoka bakashiwa ifyuma fyabo. 

3  Imwe mukacita shani ubushiku Lesa akamulimuna? Mukacita shani ilyo akamuletela ifyakumulofya ifikatula ukutali? Mukabutukila kuli ani ukwakuti mukaye shina? Nikwi uko mukafisa ifyuma fyenu? 

4  Imwe mukafwa ku nkondo, atemwa bakalamutintanya pakumusenda muli bunkole. Ala nalyo line ninshi icipyu cakwa Yawe tacilati cipwe, kabili acilifye napangula ukuboko. Yawe akalimuna imfumu ya ku Asiria 

5   Yawe alisosele ati, “Ukacimona we calo ca Asiria, weo ine njikata mu minwe nge nkonto iyakupaminako abantu abo mfulilwa. 

6  Nine natumine abena Asiria pakuti basanse umushobo wa bantu abansuula, abankalifya umutima. Nine natumine abena Asiria kukubatapa, kukubebila, na kukubanyantaukapo kwati fisoso balenyantaukapo ifili mu misebo. 

7  Nomba imfumu ya bena Asiria yena tailuka ukuti nine njituma. Yaba na mapange yambi yambi mu mutima waiko, nayo amapange ayabukali. Yalipanga ukulofya abantu ba mishobo iyingi. 

8  Yena ilaitakisha aiti, ‘Ine bamushika ba fita fyandi bonse ni mfumu. 

9  Nine nacimfya umusumba wa Kalino no wa Kakemishi. Nine nacimfya umusumba wa Hamati no wa Apadi. Nine nacimfya umusumba wa Samaria no wa Damasiko wine. 

10  Nine nalimuna ifyalo filya fipepa utulubi, ne fimpashanya ifyaengwa ifyacila na pali filya ifyaba mu Yerusalemu na mu Samaria ku bwingi. 

11  Nine naonaula Samaria kumo kwine no tulubi tonse utwalimo, efyo kanshi nkacita na Yerusalemu wine, kumo kwine ne fimpashanya ifyo abantu ababamo bapepa.’ ” 

12  Nomba Yawe aletila ati, “Ine nga napwishishisha fyonse ifyo ndebomba pa lupili lwa Sioni na mu Yerusalemu, ine nkashitila imfumu ya Asiria palwa cilumba caiko na pa mataki yaiko, 

13  pantu ena alailumbanya aiti, “‘Ninefye nacita ifi fyonse, pantu ine ndi wamaka, ndi wamano, kabili nalundapo no kucenjela. Nine napasa imipaka ya mishobo ya bantu, no kutapa ifyuma fyaiko. Nali nga cilume wa ŋombe ilyo nalenyantaula abo bantu. 

14  Imishobo ya bantu bonse yali kwati cisansala ca koni, nalekusa ifyuma fyabo kwati mani ya koni ndekusa. Nako tekakwesha no kwimyako nangu lipindo lyakako pakundesha, nangu ukwasamuna umulomo wakako pakundilila nakalya.’” 

15  Bushe isembe kuti lyasosa ukuti lyalicila uulibomfya? Bushe icela cakucekela imbao calicindama ukucila umuntu uucibomfya? Inkonto ala taisenda muntu, muntu eusenda inkonto, no mutambu tawingaimya uwine nga tapali umuntu uwakuwimya pantu wena cimutifye. 

16  Kanshi nomba Imfumu Yawe umwine wa fita alaswa aletele abantu abaina ubulwele bwakondoloka. Kabili mu bucindami bwakwe akatimuna umulilo uukalabilima. 

17  Yawe uusanikila Israeli akasanguka umulilo. Lesa Wamushilo uwakwa Israeli akasanguka ulubingu ulwakoca fyonsefye pa muku umo mpo, imyunga na bacilasa fyalapiila kumo. 

18  Imitengo umwaba imiti isuma, yonse kumo kwine na mabala yene fikapyafye nakalya nakalya, cikaba nga filya fine ubulwele bwakwipaya umuntu bucita. 

19  Paleshalafye imiti iyancepela, iyakuti na kaice kuti kapenda. Abanonofye ebakabwelela 

20  Inshita imo ikafika ilyo abena Israeli na ba ŋanda yakwa Yakobo abakashalapo bakaleka ukulatetekela umutundu wa bantu uwapene ubalofye. Mu cine cine bakatetekela Yawe, Uwamushilo uwakwa Israeli. 

21  Bamwana Yakobo abanonofye abakashalapo ebakabwelela kuli Lesa Wamaka. 

22  Nangu abena Israeli bafulisha ngo musensenga wa mu lulamba lwa bemba, awe banonofye bakabwela, pantu ukuloba kwa bantu ukwapingulwa, kwamaka kabili kwamulinganya. 

23  Imfumu Yawe umwine wa fita akaleta ubonaushi mu calo consefye, nga mulya mwine apangila ukucita. Yawe akalimuna icalo ca Asiria 

24  Eico Imfumu Yawe umwine wa fita akasosa ati, “Mwe bantu bandi, mwe baikala mu Sioni, mwilatiina abena Asiria, nangu bengalamucusha nga filya fyalemucita abena Egupto. 

25  Pantu pashalafye akashita akanono ninshi ine naleka ukulamufulilwa, elyo ninshi ni bena ebo nkalofya. 

26  Ine ne Yawe umwine wa fita, nine nkabafopaula amembya, nga filya fine nacitile abena Midiani ku cilibwe ca Olebu. Ine nkatambalika umutambu wandi pali bemba nga filya fine nacitile mu Egupto. 

27  Iyo nshita nga yafika, ine ninshi namulubula imwe ku bena Asiria, ne koli lyabo ninshi lyaleka ukulamufininina pa mabeya yenu. Ili ikoli likonauka no kufuma pa mikoshi yenu.” Abalwani basansa umusumba wa Yerusalemu 

28  Ala abalwani balya bali pa Aiati. Nabacilinganya Migiloni. Nabasha ifipe fyabo pa Mikimashi. 

29  Nabapita pa mupata, balesendama pa Geba. Abantu ba mu mushi wa Rama baleitutuminafye ku mwenso, na bantu ba mu Gibea, umushi umwafyalilwe imfumu Saulo, nabo nababutuka. 

30  Pundisha we Mwana mwanakashi wa Galimu. Kutikeni mwe bena Laisha. Asukeni mwe bena Anatoti. 

31  Abena Madimena nababutuka, na bena Gebimu nabafulumukila kumo. 

32  Abalwani lelo bali mu mushi wa Nobu, balepangila umwana mwanakashi Sioni, ulupili lwine ulwakuulwapo umusumba wa Yerusalemu. 

33  Moneni, Imfumu Yawe umwine wa fita, alebakunta panshi nge misambo iyo balesaila ku muti. Abakwatishapo icilumba pa banabo na bacindamishapo bena ebalabungulwa no kulambalala panshi. 

34  Yawe alababungula nge miti, nga filya fine babungula kwisembe imiti iyaba pakati ke teshi, nga filya fine imiti iyawamisha iya ku Lebanoni baitema no kuwa.

