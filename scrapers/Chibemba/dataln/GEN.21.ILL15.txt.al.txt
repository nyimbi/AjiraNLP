1  Kanshi Yawe alangulukile Sara pamo ngefyo asosele. Kabili Yawe epakucitila Sara ico amulaile. 

2  Sara epakuba pabukulu, pa nshita ine ilya Lesa alaile epo Sara afyalile Abrahamu umwana umwaume ninshi Abrahamu mukote. 

3  Abrahamu nao epakwinika umwana umwaume uo Sara amufyalile ishina lya Isaki. 

4  Ilyo ubushiku bwalenga cine konse konse apo Isaki afyalilwe bwafikile, Abrahamu amusembulula ukukonka nefyo Lesa amukonkomeshe. 

5  Abrahamu ali ne myaka yakufyalwa umwanda umo (

100  ) ilyo mwane Isaki afyelwe. 

6  Sara epakusosa ati, “Lesa nandetela inseko, elyo na onse uukomfwako akaseka pamo na ine.” 

7  Kabili alundapo nokuti, “Nga nani ali nokweba Abrahamu ukuti Sara akonshapo abana? Lelo mu bukote bwakwe nimufyalila umwana.” 

8  Umwana asuka akula, asumuka. Ubushiku Isaki asumwike, Abrahamu acitile imitebeto iyikalamba. Batamfya Haga na mwane 

9  Lelo Sara amwene ukuti umwana wakwa Haga umwina Egupto uo afyele kuli Abrahamu, alayangala pamo na Isaki, 

10  elyo Sara aeba Abrahamu ati, “Tamfya uyu mwanakashi umusha pamo no mwana wakwe, pantu uyu mwana wa musha tekuti akapokeko ifyuma ukasha pamo no mwana wandi Isaki.” 

11  Ifi fyasosele Sara fyacushishe Abrahamu, pantu mwana Haga nao wine ali mwana wakwe. 

12  Lelo Lesa aebele Abrahamu ati, “Wileka aya mashiwi pa mwaice no musha obe Haga yakucushe. Umfwa fyonse ifyo Sara akwebele pantu ni kuli Isaki eko ukakwatila abantu ba mu lupwa lobe. 

13  Umwana wa musha nao nkalenga ukuti akabe umushobo uukalamba, pantu nao wine mwana obe.” 

14  Ubushiku bwakonkelepo, lucelocelofye Abrahamu abuula icakulya ne nyambi umwali amenshi apeela Haga. Afibika pa kubeya kwakwa Haga, amweba no kuya pamo no mwana. Elyo Haga afumapo, aya alelulumba mu matololo ya Beresheba. 

15  Ilyo amenshi yapwa mu nyambi, Haga asha alalika umwaice mu cimpusa. 

16  Elyo afumapo aya ikala apataliko, pantu mu mutima wakwe aleti, “Nshilefwaya kumonako uko umwaice alefwa.” Elyo ati ekale nga filya, atampa ukulalila. 

17  Lesa alyumfwile uko umwaice alelila. Elyo malaika wakwa Lesa abilikisha Haga ukufuma ku mulu amweba ati, “Haga cinshi cilekucusha? Witiina nelyo cimo. Lesa naumfwa ukulila kwa mwaice palya alele. 

18  Ima, buula umwaice umutalalike, pantu nkalenga ukuti akabe umushobo ukalamba.” 

19  Elyo Lesa aisula amenso yakwa Haga nao amona icishima ca menshi. Kanshi elyo ayako, aisusha amenshi mu nyambi, apeela no mwaice anwa. 

20  Lesa alesunga umwaice ilyo alekula. Aleikala mu matololo, kabili ali fundi uwacenjela ukwipaya inama mukubomfya ubuta ne mifwi. 

21  Ilyo aleikala mu matololo ya Parani, nyina amufwaila umwanakashi umwina Egupto, eo aupa. Abrahamu apangana Icipangano na Abimeleki 

22   Pa nshita ilya Abimeleki no mukalamba wa fita fyakwe Fikoli baishile kuli Abrahamu, bamweba abati, “Iwe Lesa aba nobe muli fyonse ifyo ucita. 

23  Kanshi nomba lapa pa cinso cakwa Lesa ukuti, iwe tawakancenjeshe ine nelyo abana bandi nangu aba mu lupwa lwandi. Ulange uluse kuli ine na ku calo cino uleikalamo ngo mweni ngefyo ine nakulanga.” 

24  Abrahamu epakusosa ati, “Ee, nalapa.” 

25  Elyo Abrahamu ailishenye kuli Abimeleki pa mulandu wa cishima ca menshi ico ababomfi bakwa Abimeleki bamupokele ku maka. 

26  Lelo Abimeleki asosa ati, “Ine nshishibe abantu abacita ifyo. Iwe tawanjebako ici cintu. Ni lelofye naumfwa pali ici cintu.” 

27  Elyo Abrahamu abuula impaanga ne ŋombe apeela Abimeleki. Aba bantu babili epakupangana icipangano. 

28  Elyo Abrahamu apatula pa mukuni wa fitekwa utwana twa mpaanga utukota cine lubali. 

29  Elyo Abimeleki aipusha Abrahamu ati, “Bushe walosha mwi pakupatula utwana twa mpaanga utukota cine lubali no kutubika tweka?” 

30  Abrahamu amwasuka ati, “Iwe buula utu twana twa mpaanga twandi utukota cine lubali, etwakwiminina bukambone ukuti nine naimba ici cishima.” 

31  Kanshi eico iyi ncende baita Beresheba, pantu eko aba bantu babili balapile umulapo. 

32  Ilyo bapwile ukupangana icipangano ku Beresheba, Abimeleki no mukalamba wa fita fyakwe Fikoli babwelelemo ku calo ca Bafilisiti, 

33  Abrahamu ena alimbile umuti wa tamarisiki mu Beresheba, epo alapepela Yawe, Lesa wa pe na pe. 

34  Kabili Abrahamu aikele ngo mweni inshita iikalamba mu calo ca Bafilisiti.

