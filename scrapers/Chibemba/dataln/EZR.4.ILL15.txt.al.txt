1   Ilyo abalwani ba bena Yuda na Benjamini baumfwile ukuti abantu abali mu busha nabatampa ukukuulila Yawe, Lesa wa bena Israeli, Itempele, 

2  baya kuli Serubabeli na bakalamba ba ndupwa sha bashibo, babeba abati, “Lekeni tukuule bonse Itempele pantu na ifwe bene tupepa Lesa wenu ngefyo mucita. Elyo tulamutuula na malambo ukutampafye pa nshita yakwa Esahadoni imfumu ya ku Asiria uwatuletele kuno.” 

3  Nomba Serubabeli, Yeshua na bambi abakalamba ba ndupwa sha bena Israeli bayasuka abati, “Ifwe tatulefwaya ukuti tukuule nenu iŋanda yakwa Lesa. Tukakuulila Yawe, Lesa wakwa Israeli, Itempele fwe bene ukulingana nefyo Sairasi imfumu ya ku Pesia atukonkomeshe.” 

4  Elyo abekalacalo batampile ukunenuna abena Yuda no kubatiinya pakuti baleke ukukuula. 

5  Elyo bapeela bashicilye amafisakanwa abakubemininako pakuti bafupule imilimo na mapange ya bena Yuda. Kabili batwalililafye ukulacita ifi pa nshita yonse yakwa Sairasi mfumu ya ku Pesia, mpakafye ne nshita Dariusi aishile ba imfumu ya ku Pesia. Balembela imfumu Atakisesi kalata 

6   Mu nshiku shakwa Asuelusi, ku kwambafye kwa bufumu bwakwe, balemba kalata wakupeela imilandu ku bekashi ba mu calo ca Yuda na Yerusalemu. 

7  Kabili mu nshiku shakwa Atakisesi, Bishilamu na Mitiredata na Tabeli na banankwe bonse balembela Atakisesi imfumu ya ku Pesia uyu kalata, alembelwe mu filembo fya lulimi lwa Aramaiki, na pakubelenga balemubelenga mu Ciaramaiki. 

8  Reumu umukalamba wa bashilika na Shimushai kalemba balemba kalata walupato pali Yerusalemu ku mfumu Atakisesi mu musango uyu. 

9  “Ukufuma kuli Reumu umukalamba wa bashilika na Shimushai kalemba na banabo bambi, bakapingula wa milandu, abalashi, bacilolo, abakalamba, abena Ereki, aba ku Babiloni, abena Susa emukutila abena Elamu, 

10  ne mishobo yonse iyo umuntu umo uwacindama kabili uwalulumbi Osinapa, atamfishe elyo baisa ikala mu Samaria na mu calo conse icabela kwishilya lya mumana wa Yufurate.” 

11  Ifi efyali kalata batumine, “Ku mfumu Atakisesi ukufuma ku babomfi bobe abantu ba mu calo ca kwishilya lya mumana, icantanshi twatuma ukuposha. 

12  Tulefwaya ukwishibishako imfumu ukuti Abayuda abali uko kale, abo pali nomba abaisa kuno mwesu ku Yerusalemu nabambako ukukuula cipya cipya ulya umusumba wabusangu kabili uwabubifi. Balekuula ifibumba no kuwamya imifula. 

13  Kabili nacilinga ukwishibisha imfumu ukuti umusumba nga wakuulwa nakabili, ne fibumba nga fyapwa, aba bantu tabakalepeela umutuulo nangu ukusonka imisonko iya misebo, nangu iya fipe ifilefuma ku ncende shimbi. Ici cikonaula icipao ca bashamfumu. 

14  Apo kwisano ekufuma imilile yesu, kabili teti tutemwe ukumona umusebanya ku mfumu, ecalenga ukuti tutume uyu kalata no kwishibisha imfumu. 

15  Mufwailishe ifyalembwa mu fitabo fya fikolwe, mwalasanga ukuti uyu musumba usangu, kabili wabonaushi ku mfumu na ku fitungu fimbi, elyo ni ncende iyabwafya ukufumafye nakale. Ecalenga nokuti baonaule. 

16  Tulefwaya ukuti imfumu ishibe ukutila umusumba nga wakuulwa cipya cipya ne fibumba fyakuulwa, ninshi amaka yobe ayakuteeka cilya citungu ca kwishilya lya mumana wa Yufurate yapwa.” Imfumu yabwesha kalata ne milimo yaiminina 

17  Elyo imfumu yatuma ubwasuko, aiti: “Kuli Reumu umukalamba wa bashilika, Shimushai kalemba na banabo bambi bonse abaleikala mu Samaria na bonse aba mu citungu ca kwishilya lya mumana. “Icantanshi namuposha bonse. 

18  Kalata mwantumine baliipilibwila mu lulimi lwesu no kumbelengela balimbelengela. 

19  Nalipeela icipope icakuti bafwailishe bwino palwa uyu mulandu, elyo natusanga nokuti abantu ba muli uyu musumba ukufumafye na kale baleimina no kutalamina imfumu. Uyu musango wabusangu ne micitile ibi fyalitwalilila ukucitwa muli uyu umusumba. 

20  Elyo kabili kwaliko imfumu ishamaka ishaleteeka mu Yerusalemu, ukufikafye na kwishilya lya mumana baleshipeela imituulo no kulasonka imisonko ya misebo nangu iya fipe ifilefuma ku ncende shimbi. 

21  Kanshi nomba mupeele icipope kuli abo bantu icakuti baleke ukubomba, pakutila umusumba wikuulwa nakabili mpakafye nkapingule. 

22  Mucenjele mwifilwa ukucita ifi namweba pali uyu mulandu. Cinshi twingalekela ukuti ubonaushi bwabipa ifi bulecusha imfumu mukutwalilila.” 

23  Panumafye yakubelenga kalata uwafumine ku mfumu Atakisesi, Reumu na Shimushai kalemba na banabo bambi bwangu bwangu baya ku Yerusalemu ku Bayuda no kubalesha ku maka ukukuula. 

24  Efyo baleseshe umulimo wakukuulila Lesa iŋanda mu Yerusalemu mpakafye mu mwaka wabubili uwa buteeko bwakwa Dariusi imfumu ya ku Pesia.

