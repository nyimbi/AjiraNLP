1  “Kanshi nomba iwe Yobo, umfwa kufyo ine nalakweba. Ukutike bwino ku mashiwi yandi. 

2  Mona, ine nomba natampa ukulanda, no lulimi lwandi elwalafumya amashiwi ya mu kanwa. 

3  Mu mutima wandi mwalafuma insoso ishaololoka, akanwa kandi kalalanda ifyacishinka fyeka. 

4  Pantu Umupashi wakwa Lesa ewabumba ine, umupu wa Mwine wa maka yonse ewampeela ubumi. 

5  Nga wafwaya ukunjasuka, wasuke, ubefye uwaipekanya pali fyonse ifyo ulefwaya ukulandapo. 

6  Ine nshili Lesa, ndi muntu munobefye, iwe na ine twabumbilwe bonse kwiloba. 

7  Peba nangu cimo icakulenga ukuti untiine, ine nshakutitikishe nakalya. 

8  “Lelo ine ninjumfwila fyonse ifyo ulandile, ŋumfwile ulandile amashiwi ayakuti, 

9  ‘Ndi wakaele uwabula ububifi, nshacitapo akabi nangu kamo, no mulandu nshakwata. 

10  Nomba Lesa alafwailishafye icakumpeelelapo umulandu, kabili alemona ine kwati ndi mulwani wakwe. 

11   Abikile amakasa yandi mwikoli, no kulengula konse uko ndeya.’ 

12  “Eico nakweba ukuti pakusosa ifi nauluba, pantu Lesa alicila pa bantu. 

13  Nga cinshi ico uleebawila Lesa, pa mulandu wakuti takwaswike? 

14  Pantu Lesa alalanda mu musango umo, nakabili mu musango umbi, nomba abantu tabasakamana. 

15   Kuti alandila mu ciloto na mu fimonwa mu nshita ya bushiku, ilyo umuntu acili napona mu tulo utwingi, ninshi nalala mu musengele wakwe. 

16  Limbi kuti amutotoshafye, elyo amutiinya pakumusoka, 

17  pakwalula umuntu ukufuma ku fyabipa, no kumupwisha icilumba. 

18  Pakuti apusushe umweo wakwe ku nindi, no kupususha ubumi bwakwe ukufuma ku kuloba. 

19  “Limbi Lesa alakalipila umuntu ilyo alecula ku bulwele, ilyo ubukali bulesosota mu molu yakwe. 

20  Ilyo umutima wakwe taulefwaya kulya, icakuti apata ne cakulya atemwisha. 

21  Ilyo umubili wakwe waonda umupwilapo, na mafupa yakwe ayafiseme yashala pa mbilibili. 

22  Ilyo ubumi bwakwe bwapalama ku nindi, no mweo wakwe ku cifulo ca bafwa. 

23  “Lelo nga cakuti malaika ali mupepi, umo pa bali ikana limo (

1  ,

24  Uwakumulangulukila no kumweba ati, ‘Mwimuleka uyu mulwele aye ku nindi, pantu ninsanga icakulubwilako ubumi bwakwe.’ 

25  Lyena ninshi kuti umubili wakwe wapuputulwa, abafye ngo mwaice, abwelela ku bulumendo bwakwe. 

26  Lyena kuti apepa Lesa ico amukwatila uluse, kuti amonekela pa cinso cakwe ne nsansa. Lesa amuposha, abwelela na ku cifulo cakwe icabololoke. 

27  Lyena kuti aisa pa bantu nokusosa ati, ‘Nalibifishe kabili nalilufyenye, nomba Lesa tankalipile ukulingana no bubi bwandi. 

28  Alubula umweo wandi ukufuma mukuya ku nindi, ndi nokwikala uwasansamukila ulubuuto.’ 

29  “Ifi fyonse efyo Lesa acitila umuntu, pa miku ibili nangufye itatu, 

30  pakuti apusushe umweo wakwe ku nindi, no kuleka icisaniko cabumi cimusanike. 

31  “Eico iwe Yobo, bika amano kuli ine uŋumfwe bwino, wikale tondolo pakuti nkwebe. 

32  Nga naukwata ifyakulanda unjasuke, pantu ine kuti natemwa ukukulungamikila umulandu obe. 

33  Nga taukwete fyakwasukapo, kanshi kutika kufyo ine ndesosa, wikalefye tondolo pakuti nkupandeko amano.”

