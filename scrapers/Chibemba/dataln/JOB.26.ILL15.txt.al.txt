1  Elyo Yobo ayasuka ati, 

2  “Yangu iwe ifyo wampokololako ine ne wabula amaka, ifyo wakosha ukuboko kwandi ukwanaka. 

3  Cine cine iwe walishiba ukufunda impelwamano iyaba nga ine, walishiba ukupanda umuntu amano ayene yene! 

4  Nomba aya mashiwi yobe yalefunda ani, kabili mupashi wakwa nani uulelanda muli iwe? Ubukulu bwakwa Lesa 

5  “Imilungulwa iyaba mu calo ca bafwa ilatutuma, panshi ya menshi pamo ne fyabamo fyonse. 

6  Icalo ca bafwa caba ubwamba ku mulola wakwa Lesa, takwaba ne cifimbo ku baloba. 

7  Ayansa mu lwelele umulu wa ku kapinda ka kuso akobeka ne sonde pa mbilibili. 

8  Alibika amenshi mu makumbi yakwe ayatikama, alisunga amenshi pakuti ukufina kwayako takutulile amakumbi. 

9  Afimba pa mweshi ilyo wabulungana, akupapo ikumbi lyakwe. 

10  Lesa alishingulusha icishilwa pa menshi, palya palekanina ulubuuto ne mfifi. 

11  Apaikala umulu palasunkana, palasokona ku mwenso ilyo Lesa apakalipila. 

12  Amaka yakwa Lesa eyatalalika bemba, na ku mano yakwe aipeye Rahabu. 

13  Umupu wakwa Lesa ewalengele ukuti umulu uwame, ukuboko kwakwe ekwapulinkenye icisoka ilyo calefulumuka. 

14  Nomba ifi fyonse fya ku nse ya micitile yakwe, tumfwafye ukutepelesha kwakwe. Lelo icibulukutu ca maka yakwe nani engacitesha?”

