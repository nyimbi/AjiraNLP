1  Ukacimona iwe Arieli, iwe Arieli we musumba uo Davidi akuulilemo insakwe. Lekeni papitepo umwaka umo nangu ibili, pakuti ne nshikunkulu shikalamba ne shinono shipwe ukupita, 

2  ninshi Lesa aisa kukonaula umusumba uwitwa “Arieli.” Kukaba imisowa no kutibinta ifilamba, elintu no musumba wine nomba ukaaluka ubulambo. 

3  Ni Lesa eukesa tantika ifita fyakwe nge linga pakulibila umusumba, eukesa ushinga no kuusansa eukausansa. 

4  Nomba iwe we Yerusalemu ukatelentenshiwa, ukalanda ninshi uli panshi, ukufuma mu mushili ishiwi lyobe likomwfika panonofye. Ukaba ngo mulungulwa uuleyakashako ukulandapo fimo pa nshita uli mu mushili, uuletusaila pakulanda pa nshita uli mu lufukutu. 

5  Iwe Yerusalemu, abalwani bobe bonse abakusansa bakolululwa ngo lukungu, ne fita fyabo ifikali fikolululwa nge misungu. Elyo iwe ukwabula no kwenekela, 

6  ukapulikilwafye icibulukutu icamaka, ne cinkukuma, ne congo icikalamba, fyatula kuli Yawe umwine wa fita pakwisa kukukupusushako. Akatuma ne cimwela, na kankungwe, no lubingu lwa mulilo ulwakocafye icoce oce. 

7  Ifita fya bantu ba mishobo yonse ifiwililila umusumba wa Arieli, kumo kwine ne fyanso fyabo ifya nkondo, ne fipe fyabo fine fimbi, emukuti fyonsefye, ala fikongoloka nge ciloto, nangu nge cimonwa ca mu nshita ya bushiku. 

8  Cikaba ngo muntu uulele utulo kulwa kufwa ulushile, elyo mu tulo alota ukuti nomba alelyapo icakulya, elyo cilya abuuka mu tulo, asanga ukuti ali ne yakuluka umulopa. Nangu cikaba ngo muntu uulefwaya ukufwa kulwa cilaka, elyo mu tulo alalota ukuti nomba alenwa amenshi, elyo cilya aisa santamuka mu tulo kabili asanga ukuti ku mukoshi kucili nakulatauka kulwa cilaka. Efyo cikaba ku bantu aba mishobo yonse abalongana kukuwililila ulupili lwa Sioni. Abantu tabasakamanako kufyo Yawe abacenjesha 

9  Aleni mutiine kabili mupape. Aleni ipofwishenifye mwilamona. Mulekolwafye, lelo te ku mwangashi! Muletalansukafye, nangu mushinwenepo bwalwa ubwalumisha! 

10   Pantu Yawe nalenga ukuti imwe muleshipula, pakuti mupone mu tulo utwine twine. Bakasesema alibashibatika amenso, na bakamona babo Lesa alibafimba amenso. 

11  Umulolele ifimonwa fyonse ifyo kasesema amona, imwe cakulakaana ukulamwebako. Umulolele ifimonwa imwe cikaba kwati ni kalata uwapetwa, uwaisalwa bwino bwino ne nshimbi. Nga wamutwala ku muntu umo uwaishiba ukubelenga pakuti eo akubelengeleko, uyo muntu kuti aya kwebafye ati, “Awe ine nafilwa, pantu kalata alikomenenwa ne nshimbi.” 

12  Nga wamutwala ku muntu umo uushaishiba kubelenga, ena kuti aya kwebafye ati, “Awe ine nshaishiba kubelenga.” 

13   Yawe aletila ati, “Aba bantu bena batila abati balampepa, kanshi bancindikafye pa tunwa twabo, lelo imitima yabo yataluka nganshi kuli ine. Ifyebo fya bantunse ne fishilano fyabo, efyo bebukishafye ku mutwe, bena e pepo lyabo. 

14   Kanshi ine nakulabapapusha ilyo nakulakonkanya ukulabalimuna. Abakwatapo amano balesanguka ifipuba, no bucenjeshi bwabo tabwalebombapo kasuma nelyo kamo.” Abapandako abanabo amano yabufi 

15  Bakacimona abantu abesha ukulafisa Yawe ifyo bapanga ukucita. Ifyo bapanga ukucita, bena baficitilafye mu mfifi mu bumfisolo, no kutontonkanya ukuti takwaba nelyo umo uubamona, nangu uwishiba ifyo balecita. 

16   Bena fyonse bafiloshafye mumbi mumbi. Bushe pa ubumba inongo ne bumba line, icacindamapo cinshi? Bushe icintu ico umuntu umo apanga, kuti ecalaeba umuntu uwacipanga aciti, “Ala tewe wa mpanga.” Nangu bushe kuti inongo eyalaeba uwaibumba aiti, “Iwe, awe tawaishiba kantu.” 

17  Abantu balasosa ukuti apaba iteshi, teti pakokole kuba ibala, na paba ibala, teti pakokole kuba iteshi. Bushe Lebanoni takalulwe ukuba ibala ilyafunda? 

18  Ilyo ubo bushiku bukafika, bankomamatwi bakalaumfwako ilyo bakalabelenga icitabo cimo, ne mpofu isho pa menso pafiita fititi, nasho nomba shikalalolesha. 

19  Abantu abafyefye na balanda bene bakalashukila nakabili insansa isho Yawe Lesa Wamushilo uwakwa Israeli apeela abantu. 

20  Abankalwe bakaloba, abasaalula Lesa nabo tabakekalilile pe iyoo, na bonse abasekelela mukucita ifyabubifi bakonaulwa no kuloba. 

21  Lesa akalofya bonse ababepesha abanabo imilandu, akalofya na balya bonse abalesha ukulimuna bampulamafunde, na balya bonse ababepa ubufi pakufyengelesha abantu abakaele mu milandu yabo iyalungama. 

22  Kanshi nomba efyo Yawe alanda palwa ba ŋanda yakwa Yakobo, Lesa uwalubwile Abrahamu, aletila ati, “Mwe bakwa Yakobo, awe tamwakasebane na limbi iyoo, tamwakalefulika menso nakabili kulwa nsoni iyoo. 

23  Pantu mukalamona abana benu abo ine nkalamupeela, mukalacindika ishina lyandi. Elyo mukalashininkisha nokuti kanshi ine nine Lesa Wamushilo uwakwa Yakobo, mukalacindika ne Lesa wakwa Israeli mukulankwatila na katiina. 

24  Abalubantika bakalakwata amano, na bantu abailishanya apo shicela nabo bene bakalaumfwa insansa ilyo bakalafundwako.”

