1  Bamalaika balya babili bafikile icungulo mu Sodoma, Loti aikele pa mpongolo ya musumba. Cilya abamona, Loti aima, aya na kukubakumanya, abafukamina, akontamina panshi. 

2  Loti abeba ati, “Mwe mfumu shandi, shimwingesa ku ŋanda ya mubomfi wenu, eko musendame, musambe na ku makasa. Elyo mailo lucelocelo kuti mwatola ubulendo bwenu mwalaya.” Nabo bayasuka abati, “Awe, ifwe tulesendamafye panse.” 

3  Lelo Loti apamfya nganshi icakuti basuka baya nankwe kabili baingila na mu ŋanda yakwe. Elyo abapekanishisha icakulya, abapangila imikate iyabulamo intutumushi, nabo balya. 

4  Ilyo abeni tabalati baye na kukusendama, abaume bonse ukufuma mu fitungu fyonse ifya musumba wa Sodoma, abaice na bakalamba, baisa shinguluka iŋanda. 

5  Elyo balabilikisha kuli Loti abati, “Bushe abantu beshile kumobe muno bushiku bali kwi? Balete pano panse uleke tubembuke nabo.” 

6  Loti epakufumina panse kukubakumanya, asha aisalako ne ciibi. 

7  Abeba ati, “Iyoo bane, mwicita icabipa ifyo. 

8  Moneni ninkwata abana bandi babili abakashana abashatala abakuma ku mwaume. Kanshi lekeni ebo muletele, elyo mwe bene mubacite ico mulefwaya. Lelo mwicita nelyo cimo kuli aba baume, pantu beni bandi na ine ndi nokubasunga bwino.” 

9  Nabo bayasuka abati, “Fumako!” Kabili batile, “Uyu muntu aisafye kuno ngo mweni, elyo nomba alefwaya no kulatupingula! Tulekucita icabipisha ukucila na pa beni bobe.” Elyo balasunkila Loti kunuma, basuka baba mupepi nokuti bapankule iciibi. 

10  Lelo balya bantu babili abali mukati, bafumya amaboko batintila Loti mu ŋanda, baisalako ne ciibi. 

11  Kabili baleta akafifi pa menso ya bantu abali pa mwinshi wa ŋanda, abaice na bakalamba, icakuti bafilwa no kusanga apali iciibi. Loti afuma mu Sodoma 

12  Balya bantu babili baebele Loti abati, “Bushe nukwatamo abantu bobe bambi muli uno musumba, basofyala, nangu abana bobe abaume na banakashi, nangu aba mu lupwa lobe bambi? Bafumyemo muli uno musumba 

13  pantu twalaonaula ino ncende. Ukuilishanya pa bantu ba mu musumba uyu kuli Yawe nakukula, eico Yawe atutumine kukonaula umusumba.” 

14  Kanshi Loti epakufuma, ayalanda na bashifyala abakobekele bamwane, abeba ati, “Endesheni, fumeni muno musumba, pantu Yawe alaonaula uno musumba.” Lelo bashifyala bena balatontonkanya ukuti alesekafye. 

15  Ilyo cafikile ku macaca, bamalaika balacincisha Loti abati, “Ala endesha! Senda umukashi obe na bamwano babili abakashana abali pano, epali na imwe mwalobela kumo ilyo umusumba walakandwa.” 

16  Ilyo alashingashinga, balya bantu babili epakwikata Loti no mukashi wakwe na bamwane babili abakashana pa maboko babafumisha na kunse ya musumba, pantu Yawe alibomfwilile uluse. 

17  Ilyo babafumisha kunse ya musumba, umo pali balya abeba ati, “Butukeni mwalafwa! Tecakwesha ukucebukila kunuma, nangu ukwiminina pa ncende imo mwiwanga! Butukilenifye ku mpili, epali na imwe mwalobelamo.” 

18  Loti wena abasuka ati, “Iyoo, mwe mfumu shandi napapata! 

19  Umubomfi wenu nasanga uluse pa cinso cenu kabili namunanga icikuku icikalamba pakupususha ubumi bwandi. Lelo ku mpili kwena teti mbutukileko, pantu ndefwa nshilafikako nge cinkunka ici cafika. 

20  Moneni umusumba uyu mupepi, eko mbutukile, kabili musumba uunono. Lekeni eko mbutukile, kamusumbafye akanono, teifyo fine? E mulandu betila aka kamusumba Sowa. Lyena ninshi ndepusuka.” 

21  Umo pali balya amwasuka ati, “Cisuma kanshi, neci cine walomba nakusuminisha. Akamusumba walandapo kena nshakonaule iyoo. 

22  Kanshi endesha eko ubutukile. Pantu ine nshacite nelyo cimo kanofye ilyo wafikako.” Ukonaulwa kwa misumba ya Sodoma na Gomora 

23  Loti afikile mu Sowa ninshi akasuba nakatula, 

24  Elyo Yawe alokesha pali Sodoma na Gomora umulilo wa fyanunka nga maluti. Fyafumine kuli Yawe ku mulu. 

25  Efyo Yawe aonawile iyi misumba, iwanga lyonse, abantu bonse abaleikala muli iyi misumba, elyo na fyonse ifyamenene mu mushili. 

26  Lelo muka Loti acebukila kunuma, kabili asanguka impinda ya mucele. 

27  Ubushiku bwakonkelepo, lucelocelofye, Abrahamu aima aya ku ncende iyo aimininepo pa cinso cakwa Yawe. 

28  Alolesha mwisamba lwa ku Sodoma na ku Gomora ne calo conse ice wanga, amona uko icushi cilefutumuka kwati cushi cilefuma mwilungu lya mulilo. 

29  Kanshi ilyo Lesa aonawile imisumba ya mwiwanga, aibukishe Abrahamu, afumya na Loti mu busanso ubwaonawile imisumba Loti aleikalamo. Bamwana Loti abanakashi babifya 

30  Loti ali no mwenso wakwikala mu Sowa. Kanshi epakufuma mu Sowa, aya ikala ku mpili mu lucengo pamo na bamwane babili abanakashi. 

31  Ubushiku bumo uwamukalamba aebele uwamwaice ati, “Batata nabakota, elyo mu calo conse tamuli umwaume nangu umo uwakutuupa ngefyo caba mu fyalo fyonse. 

32  Kanshi leka tunwenshe batata umwangashi, elyo tulale nabo pakuti ulupwa lwesu lukatwalilile ukupitila muli batata.” 

33  Kanshi cilya bwaila balenga shibo ukukolwa umwangashi. Elyo uwamukalamba epakuya lala na wishi. Lelo wishi taishibe ilyo aishile lala nangu ilyo afuminepo. 

34  Ubushiku bwakonkelepo, uwamukalamba aebele uwamwaice ati, “Mailo ubushiku nalilala na batata. Kanshi na lelo ubushiku tubanwenshe umwangashi bakolwe, elyo na iwe uleya lala nabo pakuti ulupwa lwesu lukatwalilile ukupitila muli batata.” 

35  Kanshi ilyo caba ubushiku, balenga wishi ukukolwa umwangashi. Elyo uwamwaice nao aya lala na wishi. Lelo wishi taishibe ilyo aishile kukulala nangu ilyo afuminepo. 

36  Kanshi bamwana Loti bonse babili epakwimita kuli shibo. 

37  Uwamukalamba asuka apaapa umwana umwaume, amwinika ne shina lya Moabu. Moabu e cikolwe ca bantu abo na lelo beta abena Moabu. 

38  Uwamwaice nao asuka apaapa umwana umwaume, amwinika ne shina lya Ben Ami, nao e cikolwe ca bantu abo na lelo beta abena Amoni.

