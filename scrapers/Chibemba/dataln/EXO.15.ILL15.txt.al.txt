1  Elyo Mose pamo na bena Israeli baimbile Yawe ulwimbo abati, “Kanyimbile Yawe pantu nacimfya apakalamba. Kabalwe no wendelepo nabebisha muli bemba. 

2  Yawe e maka yandi, kabili e lwimbo lwandi. Kabili nasanguka ipusukilo lyandi. Yawe e Lesa wandi, na ine eo nakulalumbanya, ni Lesa wakwa tata, na ine eo nakulatatakula. 

3  Yawe cita ca bulwi, Yawe e shina lyakwe. 

4  “Yawe naposa muli bemba amaceleta yakwa Farao ne fita fyakwe, Bakangalila ba fita abacenjela nabanwena muli Bemba Wakashika. 

5  Amatenga ayashika nayabebisha. Bebile panshi ya matenga kwati libwe. 

6  “We Yawe ukuboko kobe kwa ku kulyo maka ayakupapisha, We Yawe ukuboko kobe kwa ku kulyo nakushonaula abalwani. 

7  Ku kucindamisha kobe eko ucimfisha abalwani bobe, Watuma icipyu cobe icikali caboca kwati ni mpimbili. 

8  Wafumya umupu mu myona yobe na menshi yatuntumana, amenshi yaiminina kwati cibumba. Amenshi ya panshi yetenga lya bemba yakosa ndi. 

9  Umulwani epakutila, ‘Kambasupile, ndebasanga. Ndeyakanya ne fitapo, no mutima wandi ulefikuta. Ndesomona ulupanga lwandi, ukuboko kwandi kulebonaula.’ 

10  Lelo, we Yawe, ilyo wabaputa umupu obe, awe bemba abebisha. Baponena mu menshi yakali ngo mutofwe. 

11  Nani, we Yawe, uwaba nga iwe pa milungu yonse? Nani uwaba nga iwe ku bucindami bwamushilo, uwakutiina ku fintu ifikankala acita na ku fyakupapa acita? 

12  Watambalike ukuboko kobe kwa ku kulyo no mushili wabamina. 

13  Ku citemwiko cobe icishipwa watangilila abantu abo walubula. Ku maka yobe ubatungulula ku cifulo cobe icamushilo. 

14  Imitundu ya bantu yaumfwa, yalatutuma ku mwenso, Abafilisiti baikatwa no mwenso ukalamba nganshi. 

15  Imfumu sha bena Edomu shatiina nganshi. Intungulushi sha bena Moabu shalakankafye ku mwenso. Abena Kenani bafwa umutombo ku mwenso. 

16  Baikatwa no mwenso uukalamba no kutiinisha nganshi. Ku maka ya kuboko kobe babafye tondolo nge libwe, mpaka we Yawe abantu bobe bapita, mpaka abantu bobe abo walubula bapita. 

17  Ulebengishamo nokuleka bekale pa lupili lobe, pa ncende we Yawe iyo wacita ukuba icifulo cobe, icifulo camushilo ico we Mfumu wakuula ne minwe yobe. 

18  We Yawe ukateeka imyaka ne myaka pe.” 

19  Abena Israeli bapitile muli bemba pa mushili uwauma. Lelo Yawe abweseshe amenshi no kwibisha bakabalwe bakwa Farao na maceleta ne fita fya pali bakabalwe ilyo baile muli bemba. 

20  Elyo kasesema mwanakashi Miriamu nkashi yakwa Aroni abuula insombo alalisha, na banakashi bonse balamukonka panuma balelisha insombo, balecinda nokucinda. 

21  Miriamu asamuna no lwimbo ati, “Imbileni Yawe pantu nacimfya apakalamba. Kabalwe no wendelapo nabebisha muli bemba.” Amenshi ya pa Mara 

22  Elyo Mose atungulwile abena Israeli ukufuma kuli Bemba Wakashika, baya mu matololo ya Shuri. Baendele mu matololo inshiku shitatu ukwabula ukusanga amenshi. 

23  Ilyo bafikile ku Mara, amenshi ayali kulya yali ayalula. Kanshi bafililwe no kuyanwa. Ici ecalengele palya bapenike ishina lya Mara. 

24  Elyo abantu balailishanya kuli Mose ati, “Bushe nomba tulenwa nshi?” 

25  Elyo Mose akuutile kuli Yawe, elyo Yawe nao amulanga icimuti cimo. Mose aciposa mu menshi, na menshi yaba ayasuma ayakunwa. Palya pene epo Yawe abapeele icipope na mafunde, kabili no kubesha epo abeseshe. 

26  Abebele ati, “Nga cakuti mwaba ne cumfwila kwishiwi lyakwa Yawe, ine ne Yawe Lesa wenu, nga mwalacita ifyalungama pa cinso cakwe, kabili mwalakonka na mafunde yakwe, no kusunga ifipope fyakwe fyonse, ninshi na ine nshakamuletele malwele yalya naletele abena Egupto, pantu nine Yawe uumundapa.” 

27  Elyo baile ku Elimu, ukwali utumfukumfuku twa menshi ikumi na tubili (

12  ) no tuncindu amakumi cine lubali (

70  ). Kulya eko bacitile inkambi mupepi na menshi.

