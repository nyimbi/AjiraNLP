1   Elyo imfumu Solomoni yaitile kwisano ku Yerusalemu abakalamba bonse aba mu Israeli, intungulushi sha nko shonse elyo na bakalamba ba ndupwa sha bena Israeli ukuti baye senda Imbokoshi ya Cipangano cakwa Yawe ukufuma ku Sioni, umusumba wakwa Davidi. 

2  Abaume bonse abena Israeli baisa longana pamo ku mfumu Solomoni pa nshita ya nshikunkulu mu mweshi uwalenga cine lubali ekutila umweshi wa Etanimu. 

3  Ilyo abakalamba bonse aba mu Israeli bafikile, elyo bashimapepo baimishe Imbokoshi ya Cipangano iyakwa Yawe 

4  no kuleta Imbokoshi ya cipangano cakwa Yawe, Itenti lyakukumaninamo ne fipe fyonse ifyamushilo ifyali mukati. Bashimapepo na bena Levi ebasendele. 

5  Imfumu Solomoni no lukuta lonse ulwa bena Israeli abalongene kulya ali, batangila pa ntanshi ya Mbokoshi no kutuula impaanga ne ŋombe ishingi isho bashingebukisha nangu ukupenda. 

6  Bashimapepo epakuleta Imbokoshi ya Cipangano cakwa Yawe pa cifulo caiko mu Muputule wa mukati ka ŋanda uwamushilo icine cine no kuiteeka mwisamba lya mapindo ya bakerubi. 

7  Amapindo ya bakerubi yayanshile pa mulu wa Mbokoshi icakuti yafimbilikisha kumo ne fimuti fyakupingilako fyaiko. 

8  Ifi fimuti fyali ifitali icalengele nokuti impela yafiko ilemoneka ku bali mu Muputule wamushilo, lwa kuntanshi ya Muputule wamushilo icine cine, nomba tashalemoneka ku bali kumbi iyoo. Kabili eko fyaba ukufika na nomba. 

9  Tamwali cintu cimbi mu Mbokoshi kanofye amabwe ayapapatala yabili ayo Mose abikilemo pa ncende ya ku Holebu palya Yawe apangile icipangano na bena Israeli ukutula apo bafumine mu Egupto. 

10   Ilyo bashimapepo bafumine mu Muputule wamushilo elyo ikumbi lyaishile isula mu ŋanda yakwa Yawe. 

11  Na pa mulandu we kumbi ili bashimapepo bafilwa no kubomba imilimo yabo pantu ubucindami bwakwa Yawe bwaisula mu ŋanda yakwa Yawe. 

12   Elyo Solomoni atila, “Yawe alilanda ukuti akulaikala mwikumbi ilyafiita. 

13  Ine ninkukuulila iŋanda iyacindama, incende iyakuti iwe uleikalamo pe na pe.” Amashiwi yalandile Solomoni 

14  Ninshi ulukuta lwa bena Israeli lucili nalwiminina palya pene, imfumu yapilubuka no kulupaala. 

15  Elyo yalanda aiti, “Napaalwe na matotelo Yawe, Lesa wakwa Israeli, uyo ku maka ya kuboko kwakwe afikilisha ubulayo alaile kwishiwi lyakwe kuli Davidi, tata. Pantu atile, 

16  ‘Ukufumafye pa bushiku nafumishe abantu bandi abena Israeli ukufuma mu calo ca ku Egupto, nshatala nsalapo umusumba nangu umo uwa nko sha bena Israeli umwakukuula iŋanda umwakwikala ishina lyandi, lelo nalisala Davidi ukuteeka abantu bandi abena Israeli.’ 

17  Cali pa mutima wakwa tata Davidi ukukuula iŋanda umwakwikala ishina lyakwa Yawe, Lesa wakwa Israeli. 

18  Nomba Yawe atile kuli tata Davidi, ‘Pa mulandu wakuti cali mu mutima obe ukuti ukuule iŋanda umwakwikala ishina lyandi, na iwe wacitile icawama pakuba neci mu mutima obe. 

19  Nomba teiwe uli nokukuula iŋanda, lelo umwana obe umwaume uwakuifyalila uwa mulopa obe, kabili umubili obe, euli nokukuula iŋanda umwakwikala ishina lyandi.’ 

20  “Yawe nafikilisha ubulayo alaile. Nine napyana Davidi tata kabili nine naikala na pa cipuna ca bufumu bwa bena Israeli, ngefyo Yawe alaile. Kabili ninkuula Iŋanda umwakwikala ishina lyakwa Yawe, Lesa wakwa Israeli. 

21  Nimpekanya ne ncende ya Mbokoshi iyabamo icipangano Yawe apangene ne fikolwe fyesu ilyo abafumishe mu Egupto.” Solomoni atuula Itempele lyakwa Yawe mwipepo 

22  Elyo Solomoni aiminine ku cinso ca bulambo bwakwa Yawe kuntanshi ukwalongene abena Israeli, asumbwila amaboko mu mulu, nokutila, 

23  “Iwe Yawe Lesa wakwa Israeli, takwaba umbi Lesa uwaba nga iwe mu mulu nangu pano isamba lya calo uusunga icipangano cobe icacitemwiko na babomfi bobe abo abekalilila mu nshila shobe ne mitima yacishinka. 

24  Naufikilisha ubulayo walaile umubomfi obe Davidi tata. Ku kanwa kobe eko walaile elyo ku kuboko kobe wafikilishapo nga fino fine caba ilelo. 

25   “Lelo iwe Yawe Lesa wakwa Israeli, sungila umubomfi obe tata Davidi ifyo wamulaile ilyo wasosele auti, ‘Tawakatale aufilwa ukukwata umwana uwakwisa ikala pa cinso candi pa bufumu bwa bena Israeli ubwaba ku cinso candi. Ifi fikacitika nga cakuti abana bobe abaume bapetama muli fyonse ifyo bakulacita ngefyo iwe wacitile.’ 

26  Eico nomba, we Lesa wakwa Israeli, leka ishiwi walaile umubomfi obe Davidi tata lifikilishiwe. 

27   “Nomba bushe Lesa kuti aikala pano calo? Apofye imyulu nangufye imyulu ya pamulu teti imukumane, bushe iyi ŋanda nkuulile eingamukumana? 

28  Lelo kutika kwipepo lya mubomfi obe na ku kupapata kwakwe ukwakubelelwa uluse, we Yawe Lesa wandi. Kutika ku nkuuta na kwipepo mubomfi obe alepepa ku cinso cobe muli buno bushiku. 

29  Shileka amenso yobe yesukile no kulalolesha pali iyi ŋanda ubushiku na kasuba, pali ino ncende walanda ukuti, ‘Epo ishina lyandi likaba,’ pakuti uleumfwa amapepo ya musha obe aya pali ino ncende. 

30  Umfwa ukupapata kwa mubomfi obe nokwa bantu bobe abena Israeli ilyo bapepa pali ino ncende. Shi wingalaumfwa ukufuma ku mulu uko waikala kabili ilyo waumfwa ulebelela uluse. 

31  “Umuntu nga abifya umwina mupalamano wakwe kabili alefwaikwa ukwisa lapa, elyo aisa lapa umulapo pa ntanshi ya bulambo muli iyi ŋanda, 

32  lyena uleumfwa ukufuma ku mulu no kucita icilefwaikwa. Ulepingula pakati ka babomfi bobe no kupeela umulandu ku ulubile, no kuleta pa mutwe wakwe ububi acitile. Ulefumya uwakaele mu mulandu, no kubalambula pali bucishinka bwabo. 

33  Ilyo abantu bobe abena Israeli babacimfya ku balwani babo pa mulandu wa bubifi bwabo kuli we Yawe, kabili babwela no kulumbula ishina lyobe, bapepa no kupapata kuli iwe muli ino ŋanda, 

34  lyena uleumfwa ukufuma ku mulu no kubelela abantu bobe abena Israeli uluse pa fyabubifi fyabo. Kabili ukababweshe na ku calo wapeele ifikolwe fyabo. 

35  “Ilyo imyulu yaisalika ne mfula yaleka ukuloka pantu abantu bacita ifyabubifi kuli iwe, nabo baisa pali ino ncende mukupepa no kulumbula ishina lyobe no kupilibuka ukufuma ku fibi fyabo lintu wabakanda, 

36  elyo uleumfwa ukufuma ku mulu no kubelela ababomfi bobe abena Israeli uluse pa fyabubifi fyabo. Elyo ukabafunde ne mbela isuma iyakwikalilamo, no kutuma imfula pa calo wapeele abantu bobe ukuba icuma cacishilano. 

37  “Ilyo icipowe nangu icikuko caisa pa calo, nangu ukukunkutana kwa mabula nangu ukufufuma, makanta nangu ifipaso, nangu abalwani babashinguluka mu musumba uuli onse, ifinkunka ifili fyonse nangu ubulwele nga bwaisa, 

38  kabili ilyo abantu bobe abena Israeli bapepa no kupapata, na cila umo nashininwa mu mutima wakwe, kabili atambalika na maboko yakwe kuli ino ŋanda, 

39  elyo ukaleumfwa ukufuma ku mulu, incende waikalako. Ulebomba umulimo wakubelela uluse no kucitila cila umo umwabela imibeele yakwe, apo iwe walishiba umutima wakwe, pantu niwe weka waishiba imitima ya bantu bonse. 

40  Ulecita ifi pakuti balekutiina ne nshita yonse iya bumi bwabo mu calo wapeele ifikolwe fyesu. 

41  “Na pa mulandu wa mweni uushili mu bantu bobe abena Israeli, lelo afuma ku calo ca kutali pa mulandu wa kucindama kwe shina lyobe, 

42  pantu abantu bali nokumfwa ubukulu bwe shina lyobe na maka ya kuboko kobe nefyo kwatambalala. Ilyo aba bantu baisa pali ino ŋanda mukupepa, 

43  nalyo line uleumfwa ukufuma ku mulu, incende waikalako, no kucita conse ico umwinafyalo alomba, pakuti abantu bonse aba pano isonde bakeshibe ishina lyobe no kukutiina, nge ficita abantu bobe abena Israeli kabili bakeshibe nokuti ino ŋanda nkuulile mwikala ishina lyobe. 

44  “Ilyo abantu bobe baya ku nkondo mukulwisha abalwani babo, mu musango onse uo wabatuminamo, elyo bapepa kuli Yawe pali uno musumba wasala na pa ŋanda nkuulile umwakwikala ishina lyobe, 

45  lyena uleumfwa ukufuma ku mulu amapepo yabo no kupapata kwabo elyo no kubapeela ukucimfya. 

46  “Abantu nga bakubifya, pantu takwaba umuntu nangu umo uushibifya, na iwe wabafulilwa no kubapeela mu minwe ya balwani babo, nabo babasenda bunkole ku calo cabo, kube ukutali nelyo mupepi, 

47  kabili nga cakuti bapilibula imitima ilyo bali muli cilya calo muli bunkole, elyo balapila no kupapata kuli iwe ninshi bacili mu calo babasendamo bunkole no kutila, ‘Natucita ububifi, natulufyanya, natucita icabipa,’ 

48  elyo bapilibukila kuli iwe ne mitima yabo yonse ne myeo yabo mu calo ca balwani ababasenda bunkole, kabili bapepa kuli iwe pali cino calo wapeele ifikolwe fyabo pali uno musumba wasala na pa ŋanda iyi nkuulile umwakwikala ishina lyobe, 

49  elyo uleumfwa ukufuma ku mulu incende waikalako, uleumfwa amapepo no kupapata kwabo no kubafwa. 

50  Kabili ulebelela abantu bobe uluse abacitile ifyabubifi kuli iwe, ulebabelela uluse pali bumpulamafunde bonse ubo bacitile kuli iwe, no kulenga abalwani babo babakwatila uluse, 

51  pantu bantu bobe kabili abacishilano cobe, abo wafumishe mu calo ca Egupto umwali nga mwilungu lya mulilo. 

52  “Uleke amenso yobe yesuke ku kupapata kwa babomfi bobe na ku kupapata kwa bantu bobe abena Israeli, no kulabomfwa inshita yonse bakuuta kuli iwe. 

53  Pantu walibapatula ukufuma mu nko shonse isha pano isonde kukuba abacishilano cobe ngefyo wakonkomeshe ukupitila mu mubomfi obe Mose ilyo iwe we Mfumu Yawe, wafumishe ifikolwe fyesu ukufuma mu Egupto.” 

54  Ilyo Solomoni apwile ukupepa no kulomba kuli Yawe, elyo aiminina kuntanshi ya bulambo bwakwa Yawe pa ncende pene aciba afukeme ninshi nasumbula amaboko yakwe ku mulu. 

55  Aiminina no kupaala ibumba lyonse ilya bena Israeli mwishiwi ilikalamba no kutila, 

56   “Napaalwe na matotelo Yawe, uupele ukutuusha ku bantu bakwe abena Israeli ukulingana nefyo alaile. Tapaba ishiwi nangu limo ilyafilwa ukufikilishiwapo pa fisuma fya bulayo bonse ubo apeele ukupitila mu mubomfi wakwe Mose. 

57  Yawe Lesa wesu abe na ifwe ngefyo ali ne fikolwe fyesu, kabili ekatusha nangu ukutuposa. 

58  Alenge imitima yesu ukupilibukila uko ali, no kulaenda mu nshila shakwe shonse, no kulasunga ifyebo fyakwe, ifipope elyo na mafunde wapeele ifikolwe fyesu. 

59  Kabili na mashiwi yonse ndelanda, ayo nabomfya pakupepa kuli Yawe, yapalame kuli Yawe Lesa wesu akasuba no bushiku pakuti afikilishepo inshila ya mubomfi wakwe no kufikilisha iya bantu bakwe abena Israeli iyo iya cila bushiku, 

60  pakuti na bantu bonse aba pano isonde beshibe ukuti Yawe ni Lesa kabili takwaba na umbi. 

61  Lelo imitima yenu ifwile ukuba iyacishinka kuli Yawe Lesa wesu, mukulaikala mu fipope fyakwe no kubeela amafunde yakwe nga fino cili nomba.” Ukulubwila Yawe Itempele 

62   Elyo imfumu na bena Israeli bonse abalipo batuulile amalambo pa cinso cakwa Yawe. 

63  Solomoni atuula amalambo yakwampana kuli Yawe, iŋombe amakana amakumi yabili na makana yabili (

22  ,

120  ,

64  Pa bushiku bwine bulya, imfumu yasangulula incende ya pakati ka lubansa ulwali ku ntanshi ya ŋanda yakwa Yawe, epo atuulila amalambo yakoca, umutuulo wa cabunga na mafuta ya mituulo yakwampana, pantu ubulambo bwa mukuba ubwakwa Yawe bwali ubunono ubwakutuulilapo amalambo yakoca, imituulo ya cabunga na mafuta ya mituulo yakwampana. 

65  Kanshi Solomoni na bena Israeli bonse ali nabo pali ilya nshita epakusefya inshikunkulu. Abantu bali abengi abafumine ukutendekela ku Lebo Hamati ukufika na ku kamana mainsa aka pa mupaka wa calo ca Egupto. Basefeshe iyi nshikunkulu pa cinso cakwa Yawe Lesa wesu pa nshiku cine lubali ukulundapo na shimbi cine lubali, shonse pamo ikumi limo na shine (

14  ). 

66  Pa bushiku bwakonkelepo asalanganya abantu bonse. Abantu nabo batasha imfumu, babwelela ku mayanda yabo abasansamuka no kusekelela mu mitima pa fisuma fyonse Yawe acitile umubomfi wakwe Davidi na bantu bakwe Abena Israeli.

