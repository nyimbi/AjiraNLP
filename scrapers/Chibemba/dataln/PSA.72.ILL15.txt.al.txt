1  Wingapeela imfumu amano ayakupingula nga iwe, we Lesa, no bulungami bobe ku mwana wa mfumu. 

2  Pakuti akalepingula abantu bobe mu bulungami, no kupingula abalanda mu mulinganya. 

3  Impili shikaleta ubukankala ku bantu, no tupili tukaleta ifisabo ifyabulungami. 

4  Akalapokololako abalanda pakati ka bantu, no kupususha abana ba balanda, elyo nokukanda abalebacusha. 

5  Akabelelela pa nshita yonse ilyo akasuba no mweshi fikabako, umwakonkanina inkulo. 

6  Uleke imfumu ilecita nga filya imfula iloka mu mabala, ngo kumima kwa mfula iyilelokela pa mushili. 

7  Mu nshiku shakwe uleke abalungami bakashuke, ne cibote cikabepo inshita yonse, ukushinta apo umweshi ukalekela ukubapo. 

8  Imfumu ikateeka ukufuma kuli bemba umo ukufika kuli bemba munankwe, ukufuma ku mumana ukuya fika no kwapela isonde. 

9  Ne mitundu ya bantu abaikala mu matololo bakulafukamina apo ili, na balwani baiko bakulamyanga ulukungu. 

10  Imfumu sha mu calo ca Tashishi, ne sha mu fyalo fya ku lulamba lwa bemba, shakulaleta umutuulo kuli yena. Imfumu sha mu calo Sheba na Seba, shakulaleta ifyabupe kuli yena. 

11  Imfumu shonse shakulaifukamina, na bantu ba mishobo yonse bakulaibombela. 

12  Pantu imfumu eikalapokolola abalanda abakuuta mutuule, kumo kwine na bapina abashakwata bakubasunga. 

13  Imbulwamaka na balanda yakulabakwatila uluse, no kulayafwilishako abantu abakabila ukupusuka ku mfwa. 

14  Yakulabapokololako ku babulwi na bamucusha, pantu umulopa wabo waba uwacindama pa cinso caiko. 

15  Imfumu ya mu calo naileenda umutende! Na bantu baleituula golide wa ku Sheba! Kabili abantu baleipepelafye inshita shonse, ne paalo lyakwa Lesa lileba pali yena pe. 

16  Lekeni mu calo caiko muleba ifyakulya, ne fisabo filekupa na mu mpili shine. Ifisabo filelelema nge fya mu Lebanoni, mu misumba namo abantu bafulishemo, bapake nge cani ca mu mpanga. 

17  Lekeni ishina lyaiko libeko pe na pe, no lulumbi lwaiko lubelelele nga kasuba. Abantu ba mishobo yonse bakapaalilwa muli yena, na bantu bonse bakalaiita ati uwapaalwa. 

18  Napaalwe na matotelo Yawe, Lesa wakwa Israeli, ena ekafye eucita ifintu ifyakupapusha. 

19  Ishina lyakwe ilyacindama lipaalwe na matotelo pe, no bucindami bwakwe bukumane isonde lyonse, Ameni kabili ameni. 

20  Pano epapwila amapepo yakwa Davidi mwana Yese.

