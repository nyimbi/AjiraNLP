1  Awe ine, pali iwe we musumba wa Sioni, nshatalalepofye iyoo, ine nshaleke kukulandapo, mpakafye ulubuke we Yerusalemu. Mpakafye ubololoke bobe busame nge mibengelele ya kasuba, no kulubulwa kobe kube ngo mwenge uulesanika ubushiku. 

2  Abantu ba mishobo bakulamonako ifyo iwe ucita ifyalungama, ne shamfumu shabo shonse shakulatamba ifyo iwe wacindama. Ukalaitwa ishina ilipya ilyo Yawe umwine akakwinika. 

3  Kuli Yawe, iwe ukaba nge ngala yabufumu iyayemba, ukaba nge citebo cabufumu mu maboko yakwa Lesa obe. 

4  Abantu nomba tabalekwita “Uwalekeleshiwa,” ne calo cobe tabaleciita “Icaonaulwa,” iyoo. Nomba bakulakwita “kacele wakwa Lesa,” icalo cobe bakulaciita “Icaupwa bwino.” Pantu Yawe alekucankilwa, kabili icalo cobe calaba kwati mwanakashi uwaupwa. 

5  Pantu nga filya fine umulumendo abuula umukashana uushabala opwa eo aupa, efyo na bana bobe bakakubuula, nga filya shibwinga asekelela pali nabwinga wakwe, efyo na Lesa obe akasekelela pali iwe. 

6  “Iwe Yerusalemu, pa malinga yobe ine nimbikapo bamalonda, nabo tabakulaikala tondolo ubwaca no bwaila. Bali nokulanjibukisha palwa filayo fyandi, kabili tabakulaesha no kutuusha nakalya. 

7  Belaleka ine ndeiikalilafye, mpakafye nkakubuukulule iwe Yerusalemu, nkakucite umusumba uwakuti abantu icalo conse bakalelumbanya.” 

8  Yawe nalapa umulapo wa kuboko kwakwe ukwa ku kulyo, kabili ukuboko kwakwe ukwamaka atile ati, “Napalifye ine nalapa ukuti ine nshakaleke balwani bakalemuliila icakulya iyoo, na benafyalo ine nshakabaleke bakalemunwena umwangashi wenu uupya uo imwe muculila. 

9  Lelo imwe mwe balima iŋanu no kushiseepa, nimwe mwakulalya imikate, mwakulalumbanya Yawe. Mwe basaba ifitwalo fya myangashi, nimwe mwakulanwena umwangashi mu mansa sha cifulo candi icamushilo.” 

10  Imwe mwe bena Yerusalemu, aleni imeni fumineni pa minshi, kasebeleni abantu benu umusebo abalebwela. Kaciteni icimusebo icikulu, mushulemo na mabwe. Imyeni uluunga pakuti imishobo ya benafyalo beshibe ifi. 

11   Lekeni beshibe ukuti Yawe alebilikisha ku bantu bonse pano isonde ati, “Mwebe umwana mwanakashi Sioni amuti, ala umupusushi obe aleisa, ne cilambu cakwe ali naco, ala ulya aleisa na bantu abo alubwile. 

12  Imwe mwakulaitwa ‘Abantu bakwa Lesa abamushilo,’ ‘Abantu abo Yawe alubula.’ Yerusalemu akulaitwa ‘Umusumba uo Yawe atemwa’ ‘Umusumba uo Lesa ashalekelesha.’ ”

