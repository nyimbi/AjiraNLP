1   We mucemi wa bena Israeli wingatumfwa, we utungulula Yosefu ngo mukuni wa mpaanga, we waikala pakati ka bakerubi. 

2  Uisokolole ku nko sha bena Efulemu, abena Benjamini na bena Manase, ulange ubulamba bobe no kwisa tupokololako. 

3  Utubwekeshe mufyo twali we Yawe, lenga icinso cobe ciloleshe luse luse pali ifwe pakuti tupusuke. 

4  We Yawe Lesa umwine wa fita, bushe uli nokufika lilali ukwikala uwakalipa nelyo abantu bobe balekupepa? 

5  Amacushi e cakulya ico wabapeela ukulalya, ulukombo umwaba ifilamba elo wabapeela ukulanwamo. 

6  Kabili walenga na bena mupalamano besu baleumanina icalo cesu, na balwani besu baletuseka. 

7  Utubweseshe mufyo twali we Lesa umwine wa fita, lenga icinso cobe ciloleshe luse luse pali ifwe pakuti tupusuke. 

8  Niwe walimbwile umwangashi mu Egupto, waisa tamfya abantu ba mishobo mu calo cabo, emo waisa ulimba. 

9  Walautungwila pakuti ulekula bwino, ne mishila yauko yaya bwino panshi, elyo wakumana icalo conse. 

10  Icintelelwe ca mwangashi calakupa pa mulu wa mpili, wakupa ne misambo ya fimuti ifyalepesha ifya keda. 

11  Imisambo yauko yayandalala ukufika kuli Bemba, no kuya fikafye ku Mumana. 

12  Nga kanshi cinshi ico wabongolwela ifibumba fya mwangashi, tepapa nomba bonse abalepitapo baleibako ifitwalo? 

13  Na bakapoli ba mu mpanga baleonaula ne nama sha mu mabala shileulyako. 

14  We Lesa umwine wa fita ala ubwelele kuli ifwe, ukufuma uko waba ku mulu, lolesha pano tuli panshi, lolesha pali uyu mwangashi, 

15  uyo uo we mwine walimbile no kuboko kobe ukwa ku kulyo, umusambo uyo waikushisha we mwine. 

16  Nabatema umwangashi obe, baoca na mu mulilo. Wakalipila abantu bobe, no kuloba nabaloba. 

17  Uleke ukuboko kobe kube pa muntu wa ku kulyo kobe, pa mwana wa muntu uo washimpa we mwine. 

18  Ifwe tatwakatale atukusangukila nakabili iyoo, tupuputulefye na ifwe tuli nokwita peshina lyobe. 

19  Utubwekeshe mufyo twali we Yawe Lesa umwine wa fita, lenga icinso cobe ciloleshe luse luse pali ifwe pakuti tupusuke.

