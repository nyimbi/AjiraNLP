1  Nomba Ahabu aya eba Yesebele fyonse ifyo Eliya acitile nefyo aipeye bakasesema bonse ku lupanga. 

2  Kanshi Yesebele epakutuma amashiwi kuli Eliya ati, “Imilungu ikancitile icili conse, nangu cikabipa shani, nga cakuti mailo pa nshita nga ino ine nshicitile cimo cine umweo obe ukuba nga umo pali abo wipeye.” 

3  Eliya aumfwa umwenso, abutuka ukutiina ukufwa. Ilyo afika ku Beresheba mu Yuda, eko asha umubomfi wakwe, 

4  nomba ena aya mu matololo pa lwendo lwa bushiku bumo. Afika apali icimuti, aikala mwisamba apepa nokuti cawama afwe. Alanda nokuti, “Nacula pafula we Yawe. Njipayafye, pantu ine nshacila ifikolwe fyandi ubusuma.” 

5  Elyo alala mwisamba lya cimuti, apona na mu tulo. Pa nshita ine ilya malaika amwikata no kumweba ati, “Buka ulye.” 

6  Lilya aceba ceba, elyo amona umukate lwa ku mitwe uwapangilwe pa mabwe ayakaba, elyo no lukombo lwa menshi. Alya elyo anwa na menshi, abwela alala nakabili. 

7  Malaika wakwa Yawe abwela umuku wacibili aisa mwikata elyo amweba ati, “Ima, ulye pantu ulwendo ulu nalukukosela.” 

8  Elyo aima, alya no kunwa. Cilya ifyakulya fyamupa amaka, aima ubulendo ubwakwendapo inshiku amakumi yane (

40  ) akasuba no bushiku mpaka aya fika ku Holebu, ulupili lwakwa Lesa. 

9  Aya ingila mu lucengo emo asendama. Yawe amonekela kuli Eliya Elyo ishiwi lyakwa Yawe lyaishile kuli ena no kutila, “Finshi ulecita kuno, Eliya?” 

10   Ayasuka ati, “Naliba uwapimpa mukubombela Yawe, Lesa umwine wa fita. Abena Israeli balikaana icipangano cobe, balitobaula ifibumbili fya malambo fyobe, no kwipaya bakasesema bobe bonse ku lupanga. Ninefye neka nshele elyo kabili na ine wine balefwaya ukunjipaya.” 

11  Yawe amweba ati, “Kabiye uye wiminine pa lupili pa cinso cakwa Yawe, pantu Yawe alefwaya ukupita.” Elyo icimwela icikulu capupa no kulepula ulupili pakati pa cinso cakwa Yawe, lelo Yawe talimo mu mwela. Panuma ya cimwela, kwaisa icinkukuma, lelo Yawe talimo mu cinkukuma. 

12  Panuma ya cinkukuma kwaisa umulilo, lelo Yawe talimo mu mulilo. Panuma ya mulilo elyo kwaisa ishiwi ilyakutotosha. 

13  Ilyo Eliya aumfwa ishiwi, afimba umwingila pa menso, afumina panse aiminina pa mwinshi wa lucengo. Elyo ishiwi lyamweba ati, “Finshi ulecita pano Eliya?” 

14  Ayasuka ati, “Naliba uwapimpa mukubombela Yawe, Lesa umwine wa fita. Abena Israeli balikaana icipangano cobe, balitobaula ne fibumbili fya malambo fyobe, no kwipaya bakasesema bobe bonse ku lupanga. Ninefye neka nshele, elyo kabili na ine wine balefwaya ukunjipaya.” 

15   Yawe amweba ati, “Bwekelamo uye mu nshila wafumininemo, uye ku matololo ya ku Damasiko. Nga wafika kulya, uye suba Hasaeli ukuba imfumu ya bena Aramu. 

16  Kabili uye suba Yehu umwana umwaume wakwa Nimushi, ukuba imfumu ya bena Israeli. Kabili usube na Elisha umwana umwaume wakwa Shafati ukufuma ku Abeli Mehola ukukupyana pali bukasesema. 

17  Yehu ali nokwipaya umuntu onse uukapusumuka ku lupanga lwakwa Hasaeli, na Elisha ali nokwipaya umuntu onse uukapusumuka ku lupanga lwakwa Yehu. 

18  Lelo ninsungapo abantu amakana cine lubali (

7  ,

19  Elyo Eliya afumine kulya, aya sanga na Elisha umwana mwaume wakwa Shafati. Ali mwibala, balelima ne ŋombe ikumi limo na shibili (

12  ), umwine alelima na shibili ishalekelesheko. Eliya amupalamina amuposela umwingila wakwe wamukupa. 

20  Elisha elyo asha iŋombe shakwe akonka Eliya. Elisha alanda ati, “Ndeka nje nshalikepo batata na bamayo elyo njise nkukonke.” Eliya amweba ati, “Bwelelamo, nga ine finshi ncitile kuli iwe.” 

21  Elisha epakufumako no kubwelako. Aya buula ne ŋombe shakwe ishabulimi aipaya. Abuula ifibombelo fyakulimina efyo akoseshako umulilo, aipikilapo inama apeela na bantu bakwe, no kulya balya. Elyo aimine akonka Eliya, aba umubomfi wakwe.

