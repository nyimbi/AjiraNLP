1  Uletekanya nga waya ku ŋanda yakwa Lesa. Ulepalaminako pakuti uleumfwa, pantu e musango wawamishapo ukucila ukulatuula amalambo nge fiwelewele fya bantu ifishaishiba bubi ficita. 

2  Pakulandapo cimo kutala watontonkanya, wilasuswa mu mutima obe ukulanda amashiwi ayakulaya icilayo kuli Lesa. Lesa aba mu mulu, nobe waba pano calo, kanshi ulelingafye ifyo uli nokulanda. 

3  We muntu, nga wakwatisha amasakamiko, ninshi ne filoto ulefikwatisha, ifyo fine, nga walandisha ifingi ninshi ne fyakusabaila filefulisha. 

4   Nga walaya Lesa icilayo, ulecita ifyo walaya, pantu Lesa tatemwa ifipumbu fya bantu. Ulecita ifyo walaya. 

5  Cawamishapo ukukanalaya icilayo, ukucila ukulaya icilayo elyo kabili panuma wakaana ukucifikilisha. 

6  Wilaleka misosele yobe ilekutwala kukubifya, icakuti kabili limbi waya eba shimapepo auti, “Awe nalubilefye.” Nga cinshi icakuti Lesa akufulilwe pa mulandu wa misosele yobe, akonawilepo nefyo waibombela we mwine? 

7  Kanshi nangu ulelotalota ifintu shani, nangu usosesose shani, fyonse kuicushafye. Iwe ulekwatilafye Lesa akatiina. Pa mulandu wa ndalama 

8  Te cakupapa nga wamona uko ababuteeko balecusha abalanda mu calo, uko balekaana ukubalungikila imilandu yabo no kulabapeela insambu shabo. Uwa mu buteeko onse alikwatapo umukalamba wakwe umo uumwangalila, na bonse bene babili balikwatapo abakalamba babo bambi ababangalila. 

9  Abekalacalo bonse balanonkelamo mu bukumu bwa calo. Elyo imfumu yena inonkela mu fisabo fya mu mabala. 

10  Uwatemwisha indalama tatila shafula, no watemwa ifyuma tatila nafifula, ifi fintu nafyo fine kuicushafye. 

11  We muntu nga wakwatisha ifyuma, ninshi na bantu bafulisha abakulyako. Cisuma nshi ico umwine engasangamo? Ena kulafitambafye ati ndi mukankala. 

12  Utulo twa mubomfi twaliwama, nangu ena alye utunono nangu ifingi. Lelo umukankala ena utulo tatumona, pa mulandu wakusakamana ifyuma fyakwe ifishaifulila. 

13  Kwaba ulufyengo ulukalamba namona pano isonde, icakuti umuntu kuti asunga ifyuma, lelo fyakwisa muletelela. 

14  Elyo ubushiku atola umupamba ne fyuma fyaloba, icakuti tashelepofye nelyo cimo icakushila mwane. 

15   Muno calo fwe bantu tufyalwa ukwabula ifyakufwala, kabili no kufumamo tufumamo ukwabula nangu kamo. Nangulafye twingalabomba shani, awe tatwakasendepo nelyo kamo. 

16  Awe kwena ici cintu tacawama, icakuti we muntu wabwelelamofye mu musango umo winefye uo waishilemo. Nga finshi ifyo fwe bantu tumwenapo, pakulatamfya inshiku? 

17  Mu nshiku shakwe shonse aba mu mfifi, mukucula, mu masakamika, ne cipyu icikalamba. 

18  E mulandu wine ine nasangila ukuti cawamapo, we muntu, ukulya no kunwa, no kulilapo pafyo uleculila pano isonde pa kashita ako Lesa akupeela, pantu takuli cimbi ico we muntu wingacitapo. 

19  Kabili Lesa nga akupeela ifyuma we muntu, akuletela ne shuko, aleka nokuti ulesansamukilamo, uletotelafye Lesa no kulaliila pafyo uleculila pantu ninshi fyonse ifi bupe bwakwa Lesa. 

20  Pantu tawakasakamane apakalamba nshiku sha bumi bobe ishakwikala pano calo, pa mulandu wakuti Lesa alenga ukuti umutima obe ulabikilwe mu kusekelela ukwete.

