1  Elyo Hana apepele kuli Yawe ati, “Umutima wandi wayangila muli Yawe, amaka yandi yacindamikilwa muli Lesa wandi. Calenga nokuti akanwa kandi kaitakishe pa balwani bandi, pantu nasansamukila mwipusukilo lyenu. 

2  “Takwaba uwamushilo nelyo umo, uwaba nga Yawe, takwaba nelyo umo uwacila imwe. Takwaba icilibwe icakosa icaba nga Lesa wesu. 

3  Tecakwesha nakabili ukulanda ifyakuitakisha, nangu ukuleka akanwa kobe ukulanda ifyacilandelande. Pantu Yawe ni Lesa uwaishiba fyonse, kabili wena eupituluka muli fyonse ificitwa. 

4  “Amata ya bamaka nayakontaika, lelo abashaba na maka bena balepeelwa amaka. 

5  Abo abalelya no kwikuta, ebatendeke ukubombela ifyakulya, lelo abali ne nsala bena nabaleka ukumfwa insala. Umwanakashi uwali iŋumba, aba na bana cine lubali, lelo umwanakashi uwali na bana abaume abengi, ashalafye ukwabula nangu umo. 

6  “Yawe eulenga ukufwa, kabili eulenga ukuba no mweo, eupingula abakuya ku calo ca bafwa elyo no kubusha abafwa. 

7  Yawe eulenga ubupina, kabili eupeela ubunonshi, eucefya elyo no kupuulamika. 

8  Ewimya abapina ukubafumya mu mito. Ewimya umulanda ukufuma mu lukungu, no kulenga ukuti bekale pamo ne shamfumu, no kubaleka ukwikala pa fipuna fyabukankala. Pantu imifula ye sonde lyonse yakwa Yawe, kabili apa pene epo aimika ne calo conse. 

9  “Yawe ali nokubaka abamushilo bakwe, lelo abawelewele bena bakaposwa mu mfifi. Pantu te ku bulamba bwa muntu umwine engabela uwakucimfya. 

10  Bonse abapinkana na Yawe bena bakonaulwa. Akabatumina iciunda cakubulukuta ukufuma mu mulu. Yawe akapingula abantu bonse aba pano isonde. Eukapeela imfumu amaka yakwe, kabili akasumbula amaka ya wasubwa wakwe.” 

11  Elyo Elikana abwelelamo kumwabo ku Rama, lelo akalumendo ka Samwele kena kashala mukubombela Yawe, kaleyafwilishako Eli shimapepo. Ububifi bwa bana bakwa Eli 

12  Nomba abana baume bakwa Eli bali ifiwelewele, bena tabasakamene ukwishiba Yawe, 

13  nangu ukwishiba imilimo ya bashimapepo iyo bali nokubomba pakati ka bantu. Nomba cali lutambi lwa bashimapepo ulwakuti inshita yonse ilyo umuntu aletuula ilambo, ninshi nabepika inama ilepya, umubomfi wakwa shimapepo ali nokusenda umutunkwilo wa mpanda shitatu mu minwe yakwe. 

14  Uyu mubomfi ali nokulasa muli conse ico bepikemo inama, cibe ni mu nongo, muli pani, mu mupika nangu mu kalongo. Kanshi conse ico umutunkwilo walasa ninshi shimapepo alesenda. Ifi efyo balecita kuli onse umwina Israeli uwaleisa ku Shilo. 

15  Kabili balecita ifi ukuti ilyo tabalaoca amafuta, umubomfi wakwa shimapepo ali nokwisa no kusosa ku muntu uuleleka ilambo ati, “Peelapo shimapepo inama yakoca, pantu tasumine ukupoka inama iyaipikwa ukufuma kuli iwe kanofye iyibishi.” 

16  Lelo uyu muntu nga atila kuli ena, “Shileka batale boce amafuta, elyo lyena walasendapo conse ico ulefwaya.” Lelo umubomfi wena kwasuka ati, “Iyoo, mpeelafye nombaline, pantu nga wakaana ukumpeela ninshi nalapokelafye ku maka.” 

17  Kanshi ububifi bwa bana baume bakwa Eli bwali ubukalamba nganshi pa cinso cakwa Yawe. Pantu tabapeele umucinshi kuli conse icaletuulwa kuli Yawe. 

18  Umulumendo Samwele alefwala insalu isha kolokondwe pakubomba imilimo pa cinso cakwa Yawe. 

19  Elyo cila mwaka nyina nao alemubilila umwingila unono, no kumutwalila ilyo baleya na balume kukutuula ilambo lya pa mwaka. 

20  Awe Eli alepaala Elikana no mukashi wakwe mu mashiwi ayakuti, “Shi, Yawe engakupeela abana muli uyu mwanakashi, abengaba abakukonka pali uyu alombele mwipepo, kabili untu aisa peela kuli Yawe.” Elyo na panuma ya ifi balebwelelamo kumwabo. 

21  Awe Yawe akwatile Hana icikuuku, nao aimita no kufyala abana abaume batatu, na banakashi nabo babili. No mulumendo Samwele atwalililafye ukulakula pa cinso cakwa Yawe. 

22  Nomba Eli alikotele nganshi, elyo aumfwa fyonse ifyo abana bakwe abaume balecita ku bena Israeli bonse. Kabili aumfwa nefyo balesendama na banakashi abalebomba pa mwinshi we tenti lyakukumaninamo. 

23  Eli epakweba abana bakwe ati, “Bushe cinshi ico mulecitila ifintu fyonse ifi ndeumfwa? Ine ndeumfwa ukufuma ku bantu bonse pa mulandu wa ubu buwelewele bwenu mucita. 

24  Iyoo, mwe bana bandi abaume, kwena te cintu icisuma icili muli aka kasebo ako ndeumfwa, akasalangene monse mu bantu bakwa Yawe. 

25  Ala nga cakuti umuntu abembukila umuntu munankwe, umbi kuti amupapatilako kuli Yawe. Lelo nga cakuti umuntu abembukila Yawe, nani engamupapatilako?” Awe abana bakwe abaume, nangu cali ifi, tabaumfwile ku kukalipilwa kwakwa wishi pantu bwali bufwayo bwakwa Yawe ukuti bakepaiwe. 

26   Kabili umulumendo Samwele, alitwalilile ukulakula mu cimo no kulatemwikwa kuli Yawe pamo pene na ku bantu. Ubusesemo ku ba ŋanda yakwa Eli 

27  Nomba umuntu wakwa Lesa umo aishile kuli Eli no kumweba ati, “Ifi efyo Yawe asosa ati, ‘Bushe ine nshaisokolwele bwino bwinofye ne mwine ku ba ŋanda yakwa wiso ilyo bali mu busha bwakwa Farao mu calo ca Egupto? 

28  Nine nasalile wiso ukufuma pa nko shonse isha bena Israeli ukuti abe shimapepo wandi, uwakubomba pa bulambo bwandi, no kulafutumuna ububani bwa cena cisuma, elyo no kulafwala icakufwala ca pa mulu wa mwingila ica efodi pa cinso candi. Kabili napeele ku ba ŋanda yakwa wiso fyonse ifyo bacitile ifya mituulo iyakoca, iyo abena Israeli batuulile. 

29  Bushe cinshi ushulukila ifye lambo fyandi ne fya mutuulo wandi ifyo nakonkomesha abantu ukulantuula ku cifulo candi? Bushe mulandu nshi wacindikila abana bobe abaume ukucila ine mukulalya ifisuma pakuti muleina mwe bene mweka, pakusala ifipande balefwaya ifya mutuulo we lambo ukufuma pafyo abantu bandi abena Israeli batuula?’ 

30  Eico kanshi Yawe Lesa wa bena Israeli, asosa ati, ‘Ine nakulaile nati, iŋanda yobe, ne ŋanda yakwa wiso, nimwe muli nokulantumika umuyayaya.’ Nomba Yawe alandile ukuti, ‘Cibefye ukutali kuli ine, pantu nshakacicite! Kuli abo bonse abancindika, na ine ebo nkacindika. Lelo kuli abo bonse abansuula, bali nokusaalulwa.’ 

31  “Mona, inshita ileisa ilyo ine ndi nokuputula amaka yobe pamo pene na maka ya ŋanda yakwa wiso, pakuti kwikalaba umuntu umwaume nelyo umo mu lupwa lwenu uwakufika ku bukote. 

32  Mukucucutika ukalalolesha no lunkumbwa mu menso yobe pa kushuka konse uko ndi nokupeela abena Israeli. Elyo na mu lupwa lobe tamwakatale amuba umuntu umwaume uwakufika ku bukote. 

33  No muntu obe onse uo nshakaleshe ukufika ku bulambo bwandi, wena akashala pakulenga amenso yakwe yanakuke no kuleka umutima wakwe wikatwe no bulanda. Kabili na bonse aba mu lupwa lobe bali nokufwila ku lupanga. 

34  Kabili ici ecikaba icishibilo kuli iwe icili nokuponena abana bobe babili abaume, Hofini na Fineasi, bonse babili bali nokufwa mu bushiku bumo bwinefye. 

35  Ine ne mwine nkaifwaila shimapepo uwacishinka, uyo ukalabomba ukulingana nefyo umutima wandi na mano yandi fifwaya. Ine nkalenga aba mu ŋanda yakwe ukwiminina, kabili inshiku shonse akalatumika uwasubwa wandi. 

36  Elyo umuntu onse uukashalako mu lupwa lobe akesa mufukamina no kumulomba indalama sha silifa nangu umukate elyo no kulanda ati, ‘Shi napapata mpeeleniko umulimo wa bushimapepo pakuti na ine ndekwatako akapande ka mukate akakulya.’”

