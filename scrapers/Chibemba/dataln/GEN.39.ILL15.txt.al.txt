1  Ilyo basendele Yosefu ku Egupto, Potifa umwina Egupto e wamushitile ku bena Ishimaeli abamuletele kulya. Potifa ali umo pa babomfi bakwa Farao, kabili ali kangalila wa fita fyalelonda kwisano. 

2  Yawe aleba na Yosefu, elyo ali uwashuka muli fyonse alebomba. Kabili aleikala mu ŋanda yakwa shikulu wakwe umwina Egupto. 

3  Shikulu wakwe alimwene ukuti Yawe ali na Yosefu, kabili nokuti ni Yawe alemupeela ishuko muli fyonse alebomba. 

4  Kanshi Yosefu epakusanga ukutemwikwa pa cinso cakwa shikulu wakwe, amucita no mutumishi wakwe. Potifa amusonta ukuba kangalila wa ŋanda yakwe, amupa na maka yakusunga ifintu fyonse akwete. 

5  Ukufumafye pa nshita Potifa abikile Yosefu ukuba kangalila wa ŋanda ne fintu fyonse Potifa akwete, Yawe apaala iŋanda ya mwina Egupto pa mulandu wakwa Yosefu. Ipaalo lyakwa Yawe lyali pa fintu fyonse Potifa akwete, mu ŋanda elyo na mu mabala. 

6  Potifa asuka abika fyonse ifyakwete mu maboko yakwa Yosefu. Apo Yosefu ewalefisunga, wena talesakamana nelyo cimo, kanofye icakulya alelya. Yosefu ali no mubili usuma, kabili uwayemba pa menso. 

7  Awe umuila inshiku, muka shikulu wakwe alakumbwa Yosefu. Asuka amweba ati, “Isa tulale nobe.” 

8  Lelo Yosefu akaana. Aeba muka shikulu wakwe ati, “Shikulu tasakamana ku cintu nelyo cimo pa ŋanda apo ine epo ndi. Fyonse ifyo akwata abika mu maboko yandi. 

9  Takuli wakwata maka muli ino ŋanda ukucila ine. Kabili shikulu takaanya nelyo cimo, kanofye iwe, pantu iwe uli mukashi wakwe. Nga kanshi kuti nacita shani icintu icabipa ifyo elyo no kubifya kuli Lesa?” 

10  Lelo nangu muka Potifa abikilepofye ukulansha Yosefu cila bushiku, Yosefu wena alekaana ukulala nankwe nangufye ukuba nankwe. 

11  Nomba ubushiku bumo Yosefu aile mu ŋanda kukubombamo imilimo yakwe, elyo mu ŋanda tamwali mubomfi nelyo umo pa babomfi balebombamo. 

12  Muka Potifa epakwikata Yosefu ku cakufwala, amweba ati, “Ale isa, tulale nobe.” Lelo Yosefu amusha ne cakufwala mu minwe, abutukila panse. 

13  Ilyo muka Potifa amona ukuti Yosefu afulumukila panse, lelo asha icakufwala mu minwe yakwe, 

14  muka Potifa aita ababomfi abalebomba mu ŋanda, alabeba ati, “Moneni, uyu Muhibulu bamuleta kuno kukutusebanya. Acisa muno pakuti tulale nankwe, na ine elyo napunda. 

15  Ilyo aumfwa uko napundisha, elyo abutukila panse asha ne cakufwala cakwe apo ndi.” 

16  Muka Potifa asungile icakufwala cakwa Yosefu mpaka nelyo shikulu wakwe abwelele kumwakwe. 

17  Elyo umukashi amushimikila umulandu onse ati, “Ulya Muhibulu umusha waleta, acisa uko naciba kukunsebanya. 

18  Lelo ilyo acumfwa uko napundisha, abutukila panse, asha ne cakufwala cakwe apo naciba.” 

19  Ilyo shikulu wakwa Yosefu aumfwile ifyo umukashi amushimikile ati, “Ifi efyo umusha obe ancitile,” afulwa nganshi. 

20  Shikulu wakwa Yosefu amuposa mu cifungo, mu ncende umo balefungila abafungwa ba mfumu. Awe nao emo alaikala. 

21  Lelo Yawe ali na Yosefu kabili amukwatila icitemwiko icishipwa. Alenga nokuti atemwikwe ku cinso cakwa kasunga wa bafungwa. 

22  Kanshi nomba kasunga wa bafungwa apeela Yosefu umulimo wakulaangalila bonse abali mu cifungo, kabili ewalemona pali fyonse ifyalecitika mulya. 

23  Kasunga wa bafungwa aleka no kulasakamana pa milimo iyo apeele Yosefu ukulabomba, pantu Yawe ali na Yosefu, kabili alemupeela ishuko muli fyonse ifyo alebomba.

