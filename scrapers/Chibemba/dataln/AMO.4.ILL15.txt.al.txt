1  Umfweni kuno, imwe mwe banakashi ba mu musumba wa Samaria, mwe batuluka nge ŋombe sha mu Bashani, mwe bacusha abalanda, no kulacita abapina icicitecite, mwe bakonkomesha abalume benu pakuti balemuletelako ifyakunwa. 

2  Yawe nalapa ati, “Napalifye ine ne Wamushilo, ine nalapa ukuti inshiku shikesa ilyo imwe bakalamukululwila ku finkobwe pakumusenda, bonsefye umo umo mukaba nge sabi iliketwe ku cinkobwe. 

3  Bakalamukululula no kumufumisha pa cipunda ca mwilinga, bonse imwe mukalamonako noko bakalamusenda ku Hamoni. Nine Yawe nalanda.” Abena Israeli tepakutalama 

4  Imfumu Yawe alisosele ati, “Imwe mwe bena Israeli, akuyeni ku Betele muye munsangukile. Akuyeni ku Giligali, muye cishapo ukunsangukila. Inshiku shonse ulucelo mulesenda inama ishakuya tuula ilambo, kabili lyonsefye panuma ya nshiku shitatu muletuula icekumi. 

5  Konkanyenipofye ukulatuula umukate wenu uwatutumuka pakuntotela ine ne Lesa, muleitakisha na pa fyabupe fyakuitemenwa ifyo muleta mwe bene. Mulealasha, pantu ifi efyo mwatemwa ukucita, imwe mwe bena Israeli.” 

6  “Nine naponeshe icipowe mu misumba yenu yonse, pakuti mubulwe icakulya. Lelo imwe mwalikene ukubwelela uko ndi. Nine Yawe ndelanda. 

7  Ilyo ifisabo fyenu fyasumbile ukupya, pa myeshi itatu ine nalileseshe imfula ukufilokelela. Nalokeshe imfula pa musumba umo, pa musumba ubiye pena nakaana. Ibala limo lyalelokelelwa ne mfula, ilibiye lyena iyoo lyasuka no kuma lyauma. 

8  Ilyo abantu balekabila amenshi, baleendauka mu misumba imbi kukufwayako amenshi, nomba nako kwine tayalefulako ayakuti balenwa. Nalyo line imwe mwalikene ukubwelela uko ndi. Nine Yawe ndelanda. 

9  “Inshita ishingi nalionawile amabala yenu ne filime fyenu, nafyonawile pakuleta icipuki no kufufuma, makanta nao alile imikunyu ne miolifa yonse. Awe nalyo line imwe mwalikene ukubwelela uko ndi. Nine Yawe ndelanda. 

10  “Nine namuletele icikuko, nga cilya naletele icalo ca Egupto. Nalipeye mu nkondo abana benu abalumendo, na balya bene baleendela pali bakabalwe. Mu nsakwe shenu imwe mwalepuyafye ku cena ca fitumbi fya bantu. Nakalya, nalyo line imwe mwalikene ukubwelela uko ndi. Nine Yawe ndelanda. 

11   “Ine ne Lesa nine nalofeshe abanenu bamo, nga filya fine naonawile umusumba wa Sodoma no wa Gomora. Abapuswikepo pali imwe bali nge cishishi ca mulilo ico nasompwele peshiko. Awe nalyo line imwe mwalikene ukubwelela uko ndi. Nine Yawe ndelanda. 

12  “Kanshi mwe bena Israeli ine nomba nalaswa mukande, aleni fwalileni pakushingwana na ine ne Lesa wenu, pantu ine efyo nalaswa mucite imwe.” 

13  Ala ni Lesa ewabumba impili, kabili ewalenga umwela. Ewebako no muntu ifyo alepanga ukucita, eulenga ukuti buleca kabili buleila. Ewateeka ne sonde lyonse apo lyapela. Ewitwa Yawe Lesa umwine wa fita.

