1  Kanshi Yosefu aile kuli Farao amweba ati, “Batata na bamunyinane nabesa ukufuma ku calo ca Kenani. Beshile ne mikuni ya mpaanga, imbushi ne ŋombe pamo ne fintu fyabo fyonse. Bali nomba ku Gosheni.” 

2  Elyo Yosefu abuulapo bamunyina basano (

5  ) abatwala kuli Farao. 

3  Farao aipusha bamunyina Yosefu ati, “Mulimo nshi mubomba?” Nabo bayasuka Farao abati, “Ababomfi bobe ni bakacema, pamofye nge fyali ifikolwe fyesu.” 

4  Kabili bamweba nokuti, “Twishile kukwikala kuno nga beni, pantu mu Kenani muli icipowe icabipisha, na babomfi benu tabakwete kwakucemena ifitekwa. Kanshi twapapata lekeni ababomfi benu bekaleko mu Gosheni.” 

5  Farao epakweba Yosefu ati, “Bawiso na bamunonko beshile kuli iwe. 

6  Cino calo ca Egupto calo cobe, kanshi kuti waleka bawiso na bamunonko baikala mu mpanga iyawamishapo. Leka bekale mu Gosheni mwine. Kabili nga nawishiba ukuti palipo bamo abacenjela mukusunga ifitekwa, ubebe balensungilako ifitekwa fyandi.” 

7  Kabili Yosefu aile buula wishi, amutwala kuli Farao. Elyo Yakobo apaala Farao. 

8  Farao aipusha Yakobo ati, “Bushe uli ne myaka inga?” 

9  Yakobo ayasuka Farao ati, “Imyaka yandi iyakuseuluka ngo mweni pano isonde ili umwanda umo na makumi yatatu (

130  ), nayo inono kabili iya macushi. Tekuti ilingane ne myaka iyakuseuluka kwa fikolwe fyandi.” 

10  Elyo Yakobo apaala Farao, afumako, aya nokuya. 

11  Kanshi Yosefu epakulanga wishi na bamunyina apakwikala mu calo ca Egupto. Ukulingana ne fyakonkomeshe Farao, Yosefu abapeela impanga iyawamishepo mu calo ca Egupto, abaputwila mu citungu ca Ramesesi. 

12  Kabili Yosefu alapeela ifyakulya kuli wishi na bamunyina na ba lupwa bonse abakwa wishi ukulingana no bwingi bwa bana bakwete. Ifyo Yosefu abombele mu nshita ya cipowe 

13  Nomba ifyakulya mu calo conse tamwali pantu icipowe calikulishe nganshi. Abantu mu calo ca Egupto na mu calo ca Kenani amaka yalacepelakofye ku mulandu wa cipowe. 

14  Yosefu alelonganika indalama isho abantu ba mu Egupto na ba mu Kenani baleshitamo iŋanu. Kabili aletwala ishi ndalama kwisano kwa Farao. 

15  Ilyo indalama abena Egupto na bena Kenani shapwile, abena Egupto bonse epakwisa kuli Yosefu, bamweba abati, “Tupeeleko ifyakulya. Bushe cinshi twingafwila na iwe ulemonako? Ifwe indalama nashipwa.” 

16  Yosefu abasuka ati, “Apo indalama shipwile, kanshi akuleteni ifitekwa fyenu, twakulakabushanya ifitekwa fyenu ne fyakulya.” 

17  Kanshi abantu nabo balaleta ifitekwa fyabo kuli Yosefu, bakabalwe, impaanga, imbushi, iŋombe na bapunda, elyo nao alebapeelelapo ifyakulya. Kanshi uyo mwaka onse wena alebapeela ifyakulya mukukabushanya nabo ne fitekwa fyabo. 

18  Ilyo uyo mwaka wapwile, umwaka wakonkelepo abantu balishile kuli Yosefu, bamweba abati, “Shikulu tekuti tukufise, indalama ifwe shalipwa ne fitekwa fyesu niwe wakwata. Kanshi ifwe shikulu, tatukwete nelyo cimo icishele kanofye ifwe bene na mabala yesu. 

19  Cinshi twingalobela pamo na mabala yesu, na iwe ulemonako? Kanshi tushite na mabala yesu pa fyakulya uletupeela elyo ifwe tukaba abasha bakwa Farao na mabala yesu nao yakaba yakwe. Tupeeleko imbuto pakuti tube abomi twikafwa ku nsala na mabala yesu yelasapilwafye.” 

20  Kanshi efyo Yosefu ashitile Farao amabala yonse mu calo ca Egupto. Umwina Egupto onse alishitishe amabala yakwe pantu icipowe calibipishe nganshi. Awe casuka icalo conse caba cuma cakwa Farao. 

21  Abantu bena Yosefu abacita abasha, ukutula ku mupaka umo wa Egupto ukufika na ku ubiye. 

22  Amabala ya bashimapepo yena Yosefu tayashitile iyoo, pantu bashimapepo balepoka indalama bali nokupoka kuli Farao. Kanshi emo baleshita ifyakulya balekabila. Eico bashimapepo bena tabashitishe mabala yabo. 

23  Elyo Yosefu aebele abantu ati, “Kanshi lelo nimushita pamo na mabala yenu, eico nomba muli bakwa Farao. Imbuto ishi mubyale mu mabala yenu. 

24  Lelo ukulobolola nga kwaisa, mukabuula umufuko umo pa mifuko isano iya fisabo no kupeela kuli Farao. Lelo ifyo fisabo mukashala nafyo fyenu, fikabe e mbuto shakubyala mu mabala elyo kabili efikaba fyakulya fyenu mwe bene ne ndupwa shenu na bana benu.” 

25  Abantu bamwasuka abati, “Awe namupususha ubumi bwesu. Shikulu, nga twingasanga uluse pa cinso cenu, ifwe tukabafye abasha bakwa Farao.” 

26  Kanshi Yosefu epakupanga ifunde ilyabako ukufika na lelo ilyo abena Egupto bali nokulakonka. Ili funde lyakuti umwina Egupto onse ali nokupeela kuli Farao icipande cimo pa fipande fisano fya fisabo fyonse alobolola. Amabala ya bashimapepo yena eyashasangwike amabala yakwa Farao. Yakobo alomba ukushiikwa pamo ne fikolwe fyakwe 

27  Abena Israeli baikele mu Egupto mu mpanga ya Gosheni. Muli iyi mpanga abena Israeli balinonkelemo ifyuma, kabili basanda, bafula nganshi. 

28  Yakobo aikele mu calo ca Egupto imyaka ikumi limo na cine lubali (

17  ), kabili ali ne myaka yakufyalwa umwanda umo na makumi yane na cine lubali (

147  ). 

29  Ilyo inshita ya kufwa kwakwa Israeli yapaleme, aitile mwane Yosefu, amweba ati, “Nga cingakusekesha, pisha ukuboko kobe mwisamba lye tanta lyandi ulape ukuti ukankwatila uluse ne cishinka. Wikanshiika muno Egupto. 

30  Ilyo nkaya lala ukwalala ifikolwe fyandi, mukamfumye muno mu Egupto mukaye nshiika ukwashiikwa ifikolwe fyandi.” Yosefu amweba ati, “Nkacita ngefyo mwalanda.” 

31  Israeli amweba ati, “Kanshi lapa.” Awe Yosefu nao alapa. Elyo Israeli akontamina ku mitwe ya busanshi bwakwe.

