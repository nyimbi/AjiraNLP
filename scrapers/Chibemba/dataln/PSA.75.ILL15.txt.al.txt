1  Twakutotela we Lesa, twakutotela, tulekulumbilisha peshina lyobe ilyaba mupepi, tuleshimika ne fintu fyakupapa ifyo wacita. 

2  Lesa alanda ati, “Pa nshita iyo ine nkapima, epo ine nkapingwilapo no mulinganya. 

3  Ilyo icalo nabekalamo bonse fyatenkana, nine nkacikatilila ku maka yandi. (Selah) 

4  Abafilumba ine ndabeba ukuti, ‘Mwilaitakisha,’ ababi nabo ndabeba ukuti, ‘Muleke amataki. 

5  Mwicita ifyamataki ku wa mu mulu, muleke no kulalanda ifyakumupontela.’” 

6  Pantu ukusumbulwa takufuma ku kabanga nangu ku masamba, kabili takufuma ku matololo nangu ku mpili kwisa, 

7  lelo ni Lesa eupingula, eucindamika bamo no kucefya bambi. 

8  Yawe ali no lukombo mu minwe ulwaisulamo umwangashi uwakantuka, kabili uwalula nganshi. Ilyo alupongolola, na babi bonse pano calo bali nokunwamo, bafipilile na mashi. 

9  Lelo ine nshakatale ndeka ukulumbanya Lesa wakwa Yakobo, nkalamwimbila inyimbo shakumulumbanya. 

10  Ine nkaputula insengo sha babifi bonse, lelo insengo sha bololoke shikasumbulwa.

