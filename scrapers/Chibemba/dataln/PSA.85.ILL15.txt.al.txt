1  Walipaala icalo cobe we Yawe, wabwesesha Yakobo ishuko lyakwe. 

2  Abantu bobe naubabelelako uluse kufyo babifya, naufimba na pa bubifi bwabo bonse. (Selah) 

3  Nauleka no kulabakalipila, ne cipyu cobe icikali nacipwa. 

4  Utubwekeshe kufyo twali, we Lesa Umupusushi wesu, unasheko ne cipyu cobe ico watukwatile. 

5  Bushe wakulatufulilwafye pe? Bushe wakulalundapofye ukufulwa umwakulakonkanina inkulo? 

6  Bushe ekuti tawakabwekeshepo ukutupuputula, pakuti fwe bantu bobe tulesansamukila muli iwe? 

7  Tulange icitemwiko cobe icishipwa we Yawe, utupususheko no kutupususha. 

8  Ine ndekutika kufyo Lesa Yawe alelanda, palwa kutuletela icibote ifwe fwe bantu bakwe, nomba cikulu fwe bamushilo bakwe tatubwelele ku fyabuwelewele. 

9  Icine cine ipusukilo lyakwe lyalipalamina abamutiina, elyo no bucindami bwakwe bwakulamoneka mu calo. 

10  Icitemwiko icishipwa ne cishinka nafisuntinkana, bukaele ne cibote nafiitomona. 

11  Icishinka nacimena pano isonde, no bulungami bwa mumulu bulaloleshapo. 

12  Ifintu ifisuma efyo Yawe aletupeela, ne calo cesu cakulamesha ifisabo fya busomboshi. 

13  Ubulungami ebwakulatangilila Yawe pantanshi, no kupekanya umwakunyanta inkasa shakwe.

