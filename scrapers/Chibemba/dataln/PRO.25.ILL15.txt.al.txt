1  Aya e mapinda na yambi ayakwa Solomoni imfumu, ayalembele bacilolo bakwa Hesekia imfumu uwateekele icalo ca Yuda. 

2  Bucindami bwakwa Lesa umwine ukufisa umulandu, lelo imfumu nasho shilacindikwa pa mulandu wakwesha ukuifwailisha. 

3  Nga filya fine umulu wasansuka, nangu nga filya fine icalo cashika, efyo ne mitima ya shamfumu yaba, teti umuntu eshibe ifyo shiletontonkanya. 

4  Fumyamo bamunyela muli silifa, walasangamo icela icawamisha ico kafula apangamo cimo. 

5  Fumya babifi kwisano lya mfumu, ukamona no buteeko bwaiko bwakulabomba ifyalungama. 

6   Tecakwesha kuicindamika pa cinso ca mfumu, kabili tecakwesha ukulacita kwati na iwe uli mucindami wa muntu. 

7  Pantu cawamishapo imfumu ine ukukweba ati, “Nina wise wikale apa apacindeme,” ukucila ukukusebanya pa menso ya ntungulushi ilyo bakufumya apo we mwine waciya iteeka. 

8  Ico waimwena na menso yobe wilayangufyanya ukucitwala ku cilye, pantu panuma umunobe nga aisa kushinina ubufi, bushe kuti wacitapo shani? 

9  Nga uli no mulandu no mubiyo, umfwanenifye nankwe, nomba kwena wilasokolola nkaama shabene. 

10  Epali bambi baumfwako ukuti iwe kanshi tausunga nkaama, ninshi wasebana wayonawila umucinshi. 

11  Ishiwi ilyalandwa bwino, lyaba nge cisabo ca golide icibikilwe pa mbale ya silifa. 

12  Nga filya fyayemba utwakufwala ku matwi utwa golide, kabili ngo tubangili utwa golide uwalopololwa bwino, efyaba ukwebaulwa ku muntu uwamano. 

13  Ifyaba ukutalala kwa bunga bwa mfula mu nshita yakuseepa, efyaba inkombe iyacishinka ku baitumine, italalika imitima ya abo ibombela. 

14  Abantu abalaya ifyabupe ifyo bashipeela, baba nga makumbi no mwela ifishileta imfula. 

15  Uuteka umutima mukulanda kuti anasha kateeka, ululimi ulwanakilila kuti lwatoba ne fupa line. 

16  Nga wasanga ubuci, lyapofye ubwalinga, nga wacisha mu cipimo ukalukapofye. 

17  Wilaingila libili libili mu ŋanda ya mubiyo, epali akutendwa akupatilanapo. 

18  Uulandila umunankwe bukambone bwabufi, aba nge fumo ilyasongoka, ngo lupanga ulwatwa, nangu ngo mufwi uwabulembe. 

19  Ukutetekela uwabufi pa nshita yabwafya, cimo cine no kushetela ku meno ayalesokona atemwa ukunyantila ku lukasa ulutiinine. 

20  Ukufuula ifyakufwala ilyo kuli impepo, no kupupila umucele pa cilonda, cimo cine no kwimbila umuntu ulwimbo uulelanguluka. 

21   Umulwani obe nga ali ne nsala, iwe umupeeleko icakulya, nga ali ne cilaka iwe umupeeleko amenshi yakunwa. 

22  Pantu mukucita ifi uli nokulapwila umusolilo pa mutwe wakwe, na Yawe nao akakulambwilapo. 

23  Nga filya fine umwela wa ku kabanga uleta imfula, efyo no lwambo luletela umuntu icipyu. 

24  Cawamapo ukwikala pa cifutu ca pa mutenge wa ŋanda, ukucila ukwikala mu ŋanda imo no mukashi inkakashi. 

25  Nga menshi ayatalalisha ayatalalika umuntu ku mukoshi, efyaba ne mbila nsuma iyafuma ku calo icakutali. 

26  Nga menshi ayafundauka, nangu nge cishima icakoweshiwa, efyaba umuntu umololoke uusuminisha ifishalungama. 

27  Ukulisha ubuci ukucila mu cipimo takwawama, cimo cine no kuifwaila ululumbi we mwine takwawama. 

28  Umuntu uufilwa ukukanya umutima wakwe, aba ngo musumba uo basanshile uwaba ne linga ilyabongoloka.

