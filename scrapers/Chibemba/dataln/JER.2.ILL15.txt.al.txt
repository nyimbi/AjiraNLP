1  Ishiwi lyakwa Yawe lyaishile kuli ine aliti, 

2  “Kabiye uye ubile mu matwi ya bena Yerusalemu imbila yandi iyakuti, ifi efyasosa Yawe. “Ine ndebukisha ifyo mwapeteme mu bwaice bwenu, ifyo mwantemenwe kwati ni nabwinga, ilyo mwalenkonka ukupita mu matololo, ukupita mu calo icishatandwamo. 

3  Mwe bena Israeli, mwali abantu abamushilo kuli ne Yawe, mwali nge fisabo ifyawamisha ifyo nabalilepo ukulobolola. Bonse abalemucusha, ine nalebapeelelapo umulandu, no kubaletela ifinkunka. Ifi efyasosa Yawe.” Ububi bwa fikolwe fya bena Israeli 

4  Kutikeni kwishiwi lyakwa Yawe, imwe bamwana Yakobo, mwe mikowa yonse iya mu ŋanda yakwa Israeli. 

5  Ifi efyasosa Yawe ati, “Bushe bubi nshi bashinwe bamwene muli ine, ubwalengele ukuti bampondokele, no kulakonka utulubi utunangwa, basuka nabo bene basangukilamo ifinangwa? 

6  Tabaipwishe nokuti, ‘Nga Yawe ali kwi, uwatufumishe mu calo ca Egupto, no kututungulula mu matololo? Ali kwi uwatutungulula mu calo ca mpili kabili ica miyenge, mu calo icauma ndii, kabili ica mfifi ikalamba, mu calo icishalepitamo muntu, umushaikele muntu nelyo umo?’ 

7  Nasuka namufisha mu calo icafunda, pakuti muleipakisha ifisabo fyaciko, ne fisuma fimbi ifyabamo. Lelo imwe cilya mwafikamofye, awe mwakowesha ne calo candi, mwalenga icifulo ico namupeele ukuba icamuselu. 

8  Bashimapepo nabo ababula nokuti bepushe ati, ‘Nga Yawe ali kwi?’ Abalelondolola amafunde nabo tebakunjishiba nakalya. Bakateeka nabo bansangukila. Bakasesema bandi nabo pakusesema balalumbulafye Baali, no kulakonka utulubi utunangwafye.” Yawe apeela abantu bakwe umulandu 

9  “Kanshi ine namupeela umulandu nakabili, ifi efyasosa Yawe. Ndepeela umulandu ku bana ba bana benu. 

10  Kabiyeni ku cishi ca Saiprasi, muye imwena mwe bene, tumeni inengu ku Keda lubali lwa ku kabanga, bayelolekesha, bushe kwena kwalitala akumoneka icintu icaba ngeci? 

11  Bushe kwalitala akubako umushobo umo uwasangukilapo imilungu yabo, nelyo mu cacine ishaba imilungu yacine? Lelo imwe mwe bantu bandi mwalisangukila ubucindami bwandi, no kwalukila ku milungu imbi iyinangwa. 

12  Kanshi mwe myulu sungukeni, kabili mupape nganshi no kulanguluka apakalamba pali ici cintu.” Ifi efyasosa Yawe. 

13  Imwe mwe bantu bandi mwalicita imilandu iyabipa ibili: Umo wakunsuula, ne ntulo ya menshi ayapeela ubumi. Umbi wakuimbila ifishima mwe bene, nafyo ifya milale ifishingekalamo amenshi. Ukuiletelela kwa bena Israeli kulwa butalantanshi bwabo 

14  “Bushe Israeli musha? Bushe afyelwe umusha? Cinshi ico abalwani bakwe bamusangwila icakutapa? 

15  Abalwani balemubulumina nge nkalamo, kabili baleikatisha nganshi pakubuluma. Icalo cakwe bacisangula icibolya, imisumba yakwe yaocewa, tamwashala nangu umo uwaikalamo nakalya. 

16  Abena Memfisi pamo na bena Tapanesi, balimubeya umushishi wa bucindami bwenu. 

17  Imwe mwe bena Israeli, bushe teimwe mwe bene mwailetelela ifi fyonse, pa mulandu wakupondokela Yawe Lesa wenu, ilyo alemutungulula mu nshila? 

18  Bushe finshi mwasangamo mukuya ku Egupto, kukunwa amenshi ya mu mumana wa Nailo? Ngeco musuntila ku Asiria, kabili cinshi? Bushe ni kukunwa amenshi ya mu mumana wa Yufurate? 

19  Ala ububi bwenu ebukamukanda imwe, no kufutatuka kwenu ekukamuletelela. Ishibeni no kumona ukuti cintu cabipa kabili cilakalifya umweo, icakusuula Yawe Lesa wenu ukwabula ukumukwatila akatiina.” Ifi efyasosa Yawe Lesa umwine wa fita. Abena Israeli bakaana ukulapepa Yawe 

20  “Imwe mwe bena Israeli, ala ni kale mwafunine ikoli lyenu, mwaputaula ne myando iyamukakile, mwasosa nokuti, ‘Awe ifwe tatwalekubombela.’ Elyo pa tupili tonse ututali, na mwisamba lya miti yonse iyafumba, epo imwe mwalecitila ubulalelale. 

21  Imwe namulimbile ngo mwangashi uwawamisha, namubyele ngo lubuto ulusuma pali shonse. Nga cinshi calengele imwe ukumpondokela, pakuti nomba mube ngo mwangashi uwapukuta uwa mpanga? 

22  Pantu nangu mwingasambila ne mito, mwabomfya ne sopo ilingi nganshi, lelo mucili abakowela ku bubi bwenu pa cinso candi.” Ifi efyasosa Imfumu Yawe. 

23  “Nga nomba imwe kuti mwakaana shani amuti, ‘Awe ifwe tatwaikowesha, awe ifwe tatwatala atupepa imilungu ba Baali?’ Ibukishenifye ifyo mwacitile mwishika, tontonkanyeni pafyo mwacitilemo. Ala imwe mwabafye nge ngamila ikota, iyibutukila uku noku no kuifunshanya. 

24  Imwe mwaba nga punda umukota uwa mpanga uwaishibila mu matololo, uutila nga cafikila icakutamfiwa, asumba ubwema mu mwela pakwishiba ukubelele umulume, Awe ninshi tewakupetamika! iyilume yonse iyilemufwaya teti icule pakumusanga, lyonsefye ilyo cifikile icakutamfiwa alasangwa. 

25  Lelo imwe mwe bena Israeli mwileka kubutuka mpaka amakasa yenu yafuulwe indyato, nangu ku mikoshi yenu ukulauma ndii. Lelo imwe mutila, ‘Iyoo te mulandu! Tatusakamene. Ifwe twalitemwa abenafyalo, kanshi ifwe ebo twakulakonkelela.’” Abena Israeli nacilinga ukubalimuna 

26  “Nga filya fine umupupu akwata insoni nga bamwikata, efyo nemwe bene mwe ba ŋanda yakwa Israeli mukasebana, imwe bonse, ne shamfumu shenu, na bacilolo benu, na bashimapepo benu, na bakasesema benu bene. 

27  Mwe beba icimuti amuti, ‘Niwe tata,’ mwe beba ne cilibwe amuti, ‘Niwe wamfyele.’ Ne cikalenga nico imwe mwalimfutatila, mwalikaana no kubwelela uko ndi. Nomba ilyo muponenwa na macushi, lyena mulafwaya ukuti ndeisa mukulamutuulako. 

28  Nge milungu yenu iya kwi, ilya mwe bene mwaipangila? Ilyo muleponenwa na macushi, lekeni iyo milungu ilemutuulako. Pantu imwe mwe bena Yuda mwalikwata imilungu iyingi, yafulafye nge fyafula imisumba yenu. 

29  “Nga cinshi icilenga muleilishanya kuli ine? Apo imwe bonse mwalimpondokela, ifi efyasosa Yawe. 

30  “Naonawile amaka yandi pakukalipila abana benu, lelo bena tabalapile iyoo. Mwaleipaulula bakasesema ku lupanga lwenu kwati ni nkalamo iyalubuuka. 

31  “Imwe mwe ba ino nkulo kutikeni bwino kwishiwi ine ne Yawe ndesosa. Mwe bena Israeli, bushe ine nalitala mba nga matololo kuli imwe, nangu nge calo icabamo imfifi iyikalamba mwa? Nga nomba cinshi ico imwe mwe bantu bandi mulesosela amuti, ‘Ifwe nomba tuli bantungwa, twakulaya uko tulefwaya, tatwakulaisa kuli iwe nakabili.’ 

32  Bushe umukashana kuti alaba ku fisamo fyakwe ifyakuyemfya, nangu nabwinga bushe kuti alaba ku fyakufwala ifya bunabwinga? Lelo imwe mwe bantu bandi mwalindabako, pa nshiku ishishili shakupenda. 

33  “Elyo kabili imwe mwalishiba bwino umwakusangila ifibusa fya pa mbali. Imisango yenu mwaliisambilishako na ku banakashi ababipisha. 

34  Ifyakufwala fyenu fyalikantaana ku mulopa wa balanda abakaele, abo mushatalile amubasangilisha balemwibila. Lelo pali ifi fyonse, imwe mutilapofye, 

35  ‘Awe ifwe tuli bakaele, icinefye Yawe teti atukalipile.’ Lelo ine ne Yawe, nkamupingula, pantu imwe mutila, ‘Ifwe tapaba icintu twabifya.’ 

36  Nga cinshi ico imwe mufutukila bwangu bwangu? Ala abena Egupto bakamusebanya, nga filya fine abena Asiria bamusebenye. 

37  Nako kwine ku Egupto mukabwelako bulanda bulanda, pantu ine ne Yawe nine nkeene abo imwe mwacetekelamo, eico kanshi imwe tamwakashuke ukupitila muli bena.”

