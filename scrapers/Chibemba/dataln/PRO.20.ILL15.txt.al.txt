1  Umwangashi ulafulunganya umuntu, no bwalwa bumulenga ukuba no lubuli, onse uubukonkelela taba na mano. 

2  Ukufulwa kwa mfumu kwaba nge cibulumo ca nkalamo, uubalamuna imfumu ailetelelafye umwine. 

3  Ukutaluka ku lubuli kucindamika umuntu, lelo iciwelewele conse cilaituninkishako. 

4  Umunaŋani acita umulele ukulima pa mibundo, tamona cakulya pa nshita yakuseepa nakalya. 

5  Amapange ya mu mutima wa muntu litenga lya menshi, nomba umuntu wamano eutapamo. 

6  Abantu abengi balaitakisha ukuti baba ne citemwiko icishipwa, nomba umuntu uwacishinka nani engamusanga? 

7  Umuntu umololoke enda mu bumi bwabukaele, na bamwane abakamukonkapo bena balishuka. 

8  Ilyo imfumu yatekesha icilye camilandu, ilolulula ububi bonse ku menso yaiko. 

9  Nani engatila ati, “Ine mu mutima wandi mulifye umwabuuta? Ninsangululwa ku fyabubifi fyandi fyonse.” 

10  Ifipimo ifishili fyacishinka kabili no kupima bucenjeshi bucenjeshi, awe ifi fyonse fibili Yawe alifipata. 

11  Ne misango ya mwaice imonekela ku micitile yakwe, nga cakuti ificitwa fyakwe fisuma nangu iyoo. 

12  Ala ni Yawe ewatupeela amenso yakumwenako, na matwi yakumfwilako. 

13  Wilatemwisha utulo kuti limbi waisanga mu bupina, ulekalabana elyo lyena wakulakwata ifyakulya ifingi ne fyakushapo. 

14  Uushita alainongonya ati, “Tafiweme, tafiweme.” Nomba kabili kutifye cilya aya, alaitakisha pa mutengo ashitilepo. 

15  Kwaliba golide no tumabwe utwauma umutengo utwingi, lelo akanwa akasosa ifyamano kalansha ukusanga. 

16  Umuntu uwalaya ukufutilako umweni inkongole shakwe, mupokefye icakufwala cakwe, eco cibe icikatila mulandu pali uyo uushishibikwe bwino. 

17  Icakulya icapokelwa mu bucenjeshi, ala tepabusuma, nomba kabili panuma ciba kwati ni nsenga wiswishe mu kanwa. 

18  Tantika amapange yobe ilyo waipushako bambi, nga waya mukulwa inkondo utungululwe na mano. 

19  Uwa mulomo tasunga nkaama nakalya, kanshi iwe wilaenda na bantu babukwakwa. 

20  Umuntu uwatipwila abafyashi bakwe, ubumi bwakwe bukapwa nge cisaniko icishima pa nshita kufiitile fititi. 

21  Ifyuma ifinonkwa mukwangufyanya pakutendeka, fyena tafikwata ishuko pakulekelesha. 

22  Wilatila auti, “Nkalandula pa bubi bancita.” Iwe lolelafye pali Yawe, eukakupusushako. 

23  Ala Yawe alipata abantu abapima ifintu bucenjeshi bucenjeshi, kabili ifipimo ifishili fyacishinka fyena tafimusansamusha. 

24  Apo kanshi ni Yawe eututungulula mu kwenda kwesu, nga nomba umuntu umwine kuti aishiba shani uko alelola? 

25  Cilaba citeyo umuntu ukulaya Yawe cimo, ukwabula ukutontonkanya bwino, elyo panuma waisa mukulanguluka. 

26  Imfumu iyamano ilolululamo abantu imbifi, kabili yabapishapo no mupeto wa kutwilako iŋanu. 

27  Kampingu wa mu muntu e cisaniko cakwa Yawe, cilafwailisha mukati nankati muli fyonse ifyo engatontonkanya. 

28  Ukutemwa ukushipwa ne cishinka filinda imfumu, ukupitila mukutemwa icipuna caiko cilacingililwa. 

29  Ululumbi lwa balumendo maka yabo, kabili imfwi ku mutwe e bucindami bwa bakote. 

30  Ukumaulwa ne filonda kulafumyapo ukubifya, ne mpumo shiwaminisha mukati ka munda.

