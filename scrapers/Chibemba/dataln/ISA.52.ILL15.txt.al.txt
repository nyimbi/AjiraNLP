1   Buuka, buuka iwe Sioni, ale ima, ikoseleshefye uleke upalame, nakabili fwala ifyakufwala fyobe ifyayemba. Iwe we Yerusalemu umusumba Wamushilo uwakwa Lesa, ale ipuulamike, pantu abashasembululwa na bakowela tabakatale nakabili abengila pa mpongolo shobe pakwisamo. 

2  Ima panshi, kunta ulukungu, wikale na pa cipuna cobe icabufumu we Yerusalemu. Kakula iminyololo iyo bakukaka, iwe we nkole umwana mwanakashi Sioni. 

3  Yawe alemweba ati, “Imwe bamuposele mu busha ukwabula ukuti balombepo kamo. Kanshi muli nokulubulwafye ukwabula ukulipililapo akantu.” 

4  Pantu ifi efyasosa Yawe Lesa umwine wa maka yonse ati, “Kale mwe bantu bandi mwaikele mu bweni mu calo ca Egupto, mukulekelesha abena Asiria nabo balamuteeka buluku buluku, ukwabula no mulandu.” 

5  Yawe nasosa ati, “Elyo pali nomba cili shani kuli ine pano apo abantu bandi balibasenda muli bunkole ukwabula ukulombapo kamo? Elyo abo bantu bamuteeka imwe, tepakuilumbanya no kulaitutubula, kabili akasuba konse basaalula ishina lyandi no kunsuula. 

6  Nomba lino lyena, abantu bandi bakeshiba ishina lyandi, ukuti kanshi ine nine Yawe uwalandilepo libela, ee nine wine.” 

7   Ala yaliyemba pa mpili amakasa ya baleta imbila nsuma, abalanda palwa mutende, abaleta imbila yakupaala abantu, ababila palwe pusukilo line. Abeba abena Sioni abati, “Ala ni Lesa wenu nomba euleteeka.” 

8  Umfweni, abalinda umusumba abo balepunda ne nsansa, baleimba na malaila. Pantu baleimwena na menso yabo uko Yawe alebwelela mu Sioni. 

9  Awileni capamo utupundu, imwe mwe fitantala fya mu Yerusalemu. Pantu Yawe natalalika abantu bakwe, nalubula no musumba wine uwa Yerusalemu. 

10   Yawe nalanga amaka yakwe ayamushilo pa cinso ca nko shonse. Na bantu bonse isonde lyonse nabaimwena ukupususha kwakwa Lesa wesu. 

11   Endesheni imwe, fumenimo mu ncende ilya, tecakwesha kukumya ku fyakowela iyoo. Imwe mwe bakusenda ifipe fyakwa Yawe isungenifye ifyo fine abasangululwa, mufumemo na mu musumba. 

12  Uno muku wena tamwaime mu kampampa iyoo, tamwaye nge mbutushi nakalya, pantu Yawe ewakulamutangilila pakwenda, Lesa wakwa Israeli ewakulamulinda na kunuma kwine. Umubomfi wakwa Yawe akacushiwa 

13  Yawe aletila ati, “Moneni umubomfi wandi akashuka mufyo akalabomba, akaba umukalamba, akacindikwa kabili akasumbulwa nganshi. 

14  Lelo kwena abantu abengi balisungwike ilyo bamumwene, pantu imimonekele yakwe yalyonaike ukufuma mu cata ca buntu. Alemonekafye cimbi cimbi kwati te muntu. 

15   Lelo akacilimusha abantu ba mishobo iyingi, na bashamfumu bene tabakasosepo, bakalapapafye. Pantu bakaimwena ico bashatala abashimikilwapo, bakalaishiba ifintu ifyo bashatala abomfwapo.”

