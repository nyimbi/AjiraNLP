1  Ishiwi lyakwa Yawe lyaishile kuli Yeremia aliti, 

2  “Keminine pa mpongolo ya ŋanda yakwa Yawe, uye mukulabila imbila yakwe auti, ‘Umfweni ishiwi lyakwa Yawe imwe mwe bena Yuda bonse, mwe bengilila pali ino mpongolo pakuya kukupepa Yawe.’ 

3  Ifi efyo Yawe umwine wa fita, Lesa wakwa Israeli aletila ati, ‘Imwe wamyeni imyendele yenu ne micitile yenu, lyena ninshi na ine nakulaleka muleikalilila muli ino ncende. 

4  Lekeni ukulasumina amashiwi yabufi ayakutila, “Lino Litempele lyakwa Yawe, lino Litempele lyakwa Yawe, ala lino Litempele lyakwa Yawe.” 

5  “‘Pantu nga mwawamya imyendele yenu ne micitile yenu, kabili mwaleka ukulafyenga abanenu, 

6  mwaleka no kulafyenga abenafyalo, na bakashiwa, na bamukamfwilwa, mwaleka no kulaipaya abakaele muli ino ncende, mwaleka no kulapepa imilungu, pantu uyo musango imwe ukamuletelela. 

7  Nga mwafileka, ninshi ine nakulaleka muleikalilila muli cino calo, ico ine napeele ifikolwe fyenu pakuti emo bakaleikala pe na pe. 

8  “‘Mwamona, imwe mucetekelafye mu mashiwi ayabufi kabili ayafye. 

9  Bushe kuti mwatala mwaiba, mwaipaya abantu, mwacita ubupulumushi, mwalapa ubufi, mwafutumwina Baali ububani, kabili mwapepa ne milungu iyo mushaishiba nefyo yaba. 

10  Elyo mwaisa iminina pa cinso candi muli ino ŋanda yandi, iyainikwa peshina lyandi, mwalati nokuti, “Nomba twapusuka,” elyo kabinge mwaya konkanyapo ukulacita ifyabunani ifi fyonse ifyo napata. 

11  Bushe imwe mutila ino ŋanda yandi iyapeelwa ishina lyandi yakubelamamo abapupu, batini? Ala ine ndaimwena ifyo imwe mucita.’ Ifi efyasosa Yawe. 

12   “Muletala mwaya ku musumba wa Shilo, kuli ilya ncende nabalilepo ukusala ukuti epo abantu bandi balempepela, pakuti mwaya imwena mwe bene ifyo ine nacitilepo pa bubi bwa bantu bandi abena Israeli. 

13  Imwe mulacita ifi fibi fyonse ifyo ine numbwile. Nangu ine ndamusokako libili libili, awe imwe mulakaana ukumfwa, mulakaaninapo no kunjasuka nga ndemwita. Ifi efyasosa Yawe. 

14  Kanshi nomba ino ŋanda yandi iyo imwe mwashintamo imitima, ine nkaicita fimo fine nga filya nacitile ku Shilo. Muli ino ncende iyo ine namupeela imwe, iyo napeele na bashinwe bene. 

15  Nkamutamfya pa cinso candi, nga filya fine nacitile na bamunyinenwe bonse aba mu luko lwakwa Efulemu.” Ukutalama kwa bantu bakwa Yawe 

16  “Iwe Yeremia, ala wilapapatilako aba bantu. Wilabalililako, nangu ukulabapepelako iyoo, wilabapapatilako uko ndi, pantu ine nshakulakumfwa. 

17  Bushe iwe taulemona ifintu balecita mu misumba ya muli cino calo ca Yuda, na mu misebo ya mu Yerusalemu? 

18  Abaice ebaleteba inkuni, abaume ebalekosha umulilo, abanakashi nabo ebalekasa umufuba uwakupangila umulungu imikate, ako abene beta abati, e namfumu wa mu mulu. Kabili aba bantu ebatuula ne milungu imbi umutuulo wa fyakunwa, pakunkalifyafye umutima. 

19  Elyo bushe kwena nine bakalifya umutima?” Ifi efyasosa Yawe. “Bailetelelafye abene no kuisebanya.” 

20  Eico ifi efyasosa Imfumu Yawe ati, “Nkalacita icipyu candi no bukali bwandi pali ino ncende. Abantu kumo kwine ne nama, imiti ya ku mabala kumo kwine ne fisabo fya ku mushili, ala fikabilima ku mulilo, no wakuushimya takwakabe.” 

21  Ifi efyo Yawe umwine wa fita, Lesa wakwa Israeli, asosa ati, “Mulelyafye amalambo yenu ayakoca pamo na malambo yambi, mulelya inama mwe bene. 

22  Pantu ilyo ine nafumishe ifikolwe fyenu mu calo ca Egupto, nshafipeele cebo palwa malambo ayakoca, na palwa malambo yambi yene. 

23  Lelo nalibapeele ici cipope icakumbeela, pakuti ine ndeba Lesa wabo, nabo baleba abantu abandifye. Kabili bashinwe ine nalibebele ukulaenda mu mibeele iyo ine nabakonkomeshe, epakuti ifintu fileba bwino uko bali. 

24  Nomba bena tebakumbeela nakalya, kabili tebakuposako na mano iyoo. Bena kutalamafye, no kulakonkelela ifya lunkumbwa lwa mitima yabo iyibi, kanshi epakulaya balebipilakofye. 

25  Ukufumafye pa bushiku ubo bashinwe bafuminepo mu Egupto ukushinta na pali buno bushiku, ine nabikapofye ukulatuma ababomfi bandi bakasesema. 

26  Lelo tamwaumfwile kuli ine nangu ukuposako amano nakalya. Imwe mwakosafye ndii, mwalicila na pa fikolwe fyenu kukubifya. 

27  “Kanshi iwe ukabebe aya mashiwi yonse, lelo tabakomfwe iyoo. Ukabete, nomba awe tabakakwasuke iyoo. 

28  Eico, iwe ukabebe auti, ‘Umushobo wenu imwe walikaana ukulabeela Yawe Lesa wenu, kabili walikaana ukuti Yawe aleulungika. Imwe icishinka calipwa. Mwalileka no kucilandapo.’ Imicitile ibi mu mukonko wa Beni Hinomu 

29  “Akuloosheni imwe mwe bena Yerusalemu, beyeni imishishi, no kuiposa muipose pakulanga ubulanda. Kembileni pa mpili apashaba kantu ulwimbo lwandoosha, pantu ine ne Yawe Lesa nindala nimbakaana kabili ninsuulako kuli aba bantu ba iyi nkulo, pantu icipyu candi cili pali bena. 

30  “Pantu abena Yuda nabacita icintu icibi. Utulubi twabo uto ine napatisha, bena etuntu babikile mu ŋanda iyitwa peshina lyandi, no kuikowesha nabaikowesha.” Ifi efyasosa Yawe. 

31  “Mu mupokapoka wa Beni Hinomu nabakuulamo ubulambo ubo baleita Tofeti, epakuti epo baleocela abana babo abaume na banakashi pakubaleka ilambo. Tene nabakonkomeshe ukulacita ifi, awe, kabili na ku mano yandi ine tacabako nakalya.” 

32  Ifi efyasosa Yawe. “Eico cenjeleni pantu inshita imo ikafika ilyo cikapwa icakulumbula ishina lya Tofeti, nangu ilya mupokapoka wa Beni Hinomu. Ulya mupokapoka ukalaitwa Umupokapoka Wakwipailamo, pantu mu mupokapoka umwaba Tofeti bakashiikamo abantu icakuti ne ncende ikacepe. 

33  Ifitumbi fya bantu fikaba e cakulya ca fyuni neca finama fyampanga, no wakufitamfyapo takamoneke nakalya. 

34  Mu misumba ya muno calo ca Yuda na mu misebo ine iya mu Yerusalemu, ine nshakaleke mukaleumfwika nakabili utupundu twansansa, nangufye amashiwi ya bashibwinga naya banabwinga. Icalo cikasanguka amatololo.”

