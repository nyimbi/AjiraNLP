1  Nomba ilyo Davidi aikele bwino mwisano lyakwe, aeba Natani kasesema ati, “Mona ine ninjikala mwisano lya fimuti fya keda, nomba Imbokoshi ya Cipangano cakwa Yawe ili mwitenti.” 

2  Natani ayaswike Davidi ati, “Conse ico uli naco mu mano cita, pantu Lesa ali na iwe.” 

3  Bulya bwine ubushiku ishiwi lyakwa Lesa lyaisa kuli Natani aliti, 

4  “Kabiye webe umubomfi wandi Davidi auti, ifi efyo Yawe asosa ati, ‘Teiwe uli nokunkuulila iŋanda iyakwikalamo.’ 

5  Ine nshatala njikala mu ŋanda ukutula pa bushiku nafumishe abena Israeli mu Egupto ukushinta ilelo. Ine nyendafye ukufuma pa ncende imo ukuya pa ncende imbi, ukufuma pa nsakwe imo ukuya pa ibiye. 

6  Monsefye umo nyendauka na bena Israeli bonse, bushe nalitala njebapo abapingushi ba bena Israeli abo nakonkomesha ukucema abantu bandi nati, ‘Cinshi ico mushankuulila iŋanda ya fimuti fya keda?’ 

7  “Eico nomba, eba umubomfi wandi Davidi utile, ifi efyasosa Yawe umwine wa fita ati, ‘Nakusendele ukufuma mu mpanga ya mulemfwe, na mukukonka umukuni wa mpaanga, kukwisa ba kateeka pa bantu bandi abena Israeli. 

8  Lyonse mbafye na iwe konse uko wapitila, kabili nalipwisha abalwani bonse pa cinso cobe. Nomba ndi nokulenga ishina lyobe ukuba ilyalulumbi, kwati mashina ya bantu abacindami aba mwisonde. 

9  Kabili nkapekanya incende iya bantu bandi abena Israeli, iyakuti emo nkababike pakuti bakaikwatile icifulo cabo umo bashakalebasunkanya. Abantu imbifi tabakatale ababacusha nakabili, ngefyo balecita kukutendeka, 

10  ukutulafye apo nasontele abapingushi ukuba intungulushi pa bantu bandi abena Israeli. Kabili nkacimfya na balwani bobe. “‘Elyo na ine ne Yawe ndi nokukukuulila iŋanda. 

11  Inshiku shobe nga shapwa elyo ukaye ukwalala ifikolwe fyobe, nkemya aba mu bufyashi bobe ukukupyana, umo uwa pa bana bobe, kabili nkakosha ubufumu bwakwe. 

12  Ena euli nokunkuulila iŋanda, kabili ndi nokukosha icipuna ca bufumu bwakwe umuyayaya. 

13  Ine nkaba wishi, elyo na ena akaba umwana wandi. Kabili nshakatale mfumya ukutemwa kwandi pali ena, nga filya nafumishe ukutemwa kwandi pali ulya wapyana. 

14  Nkamwimika pa milimo ya mu ŋanda yandi ne ya bufumu bwandi umuyayaya, ne cipuna ca bufumu bwakwe cikashimpwa umuyayaya.’” 

15  Awe Natani epakuya sosa amashiwi aya yonse kuli Davidi no kumulondolwela ubusokololo bonse. Ipepo lyakwa Davidi (

2   Samwele 

7  :

18  -

29  ) 

16  Elyo imfumu Davidi yaingile mukati no kwikala ku cinso cakwa Yawe, yasosa aiti, “Bushe ine nine ani, we Yawe Lesa, kabili ulupwa lwandi luli cintu nshi pakuti undete apalepa fino? 

17  Kabili kwati ifi fyacepa mu kumona kobe we Lesa, walanda na pa mulandu wa mikalile ya kuntanshi iya ŋanda ya mubomfi obe. Umwene kwati ndi umo umwaume uwacindama nganshi, we Yawe Lesa. 

18  “Bushe finshi fimbi ificilile apa Davidi engasosa kuli iwe? Pantu walishiba umubomfi obe. 

19  We Yawe, pa mulandu wa mubomfi obe, elyo ukulingana no bufwayo bobe, wancitila ici cintu icakulisha ifi, no kulenga ubulayo bobe bwishibikwe. 

20  Takwaba umbi uwaba nga iwe we Yawe, kabili takwaba Lesa umbi, kanofye iwe, ngefyo twayumfwila na matwi yesu. 

21  Kabili ni bani ababa nga bantu bobe abena Israeli pano isonde? Bushe kwaliba umushobo na umbi uo Lesa wabo aimine ukuya ilubwila nga bantu abakwe umwine, no kucindamika ishina lyobe? Bushe kwaliba bambi abo Lesa wabo alecitila ifipeshamano ifikulu elyo ne fyakutiinya mukutamfya imishobo ku cinso ca bantu bobe, abo walubula ukufuma ku Egupto? 

22  Walengele abantu bobe abena Israeli ukuba abantu bobe umuyayaya, kabili iwe, we Yawe waisa ba Lesa wabo. 

23  “Elyo nomba we Yawe ubake pe na pe icilayo ico walaya palwa mubomfi obe pamo ne ŋanda yakwe. Cita ukulingana no kulaya kobe 

24  pakuti fibelelele, elyo ne shina lyobe likabe ilyacindama umuyayaya. Elyo abantu bakatila, ‘Yawe umwine wa fita, Lesa wa mu Israeli, e Lesa wa bena Israeli!’ Kabili iŋanda ya mubomfi obe Davidi ili nokubelelela pa cinso cobe. 

25  “Iwe, we Lesa wandi, nausokolola ku mubomfi obe ukuti uli nokumukuulila iŋanda. Eico umubomfi obe asangila ukushipa pakupepa kuli iwe. 

26  We Yawe, icine cine uli Lesa, walilaya ifintu ifi ifisuma ku mubomfi obe. 

27  Nomba nacikusekesha ukupaala iŋanda ya mubomfi obe, pakuti ikabe iyakubelelela pa cinso cobe. Pantu iwe we Yawe naupaala, eico ili nokuba iyapaalwa umuyayaya.”

