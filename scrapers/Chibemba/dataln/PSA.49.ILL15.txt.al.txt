1  Umfweni kuno imwe bonse, kutikeni mwe ba pano isonde bonse. 

2  Mwe bacindama na imwe mwe bantufye, mwe bakankala pamo na mwe balanda. 

3  Akanwa kandi kakalanda amashiwi ayamano na matontonkanyo ya ku mutima wandi yakapeela ukwiluka. 

4  Ndeteyamika ukutwi kwandi kwipinda, ndeilwila umulumbe wandi mwiseese. 

5  Bushe mulandu nshi ningakwatila umwenso pa nshita ya busanso, ilintu ulufyengo lwa balwani lwanshinga. 

6  Aba bantu bena babika amano ku fyuma, baitakishafye pa mulandu wa bukankala bwabo. 

7  Takwaba umuntu uwingalubula munyina, ico tekuti asange icakumufutila kuli Yawe. 

8  Umutengo wakuilubwilapo ubumi walikosa, ne cifuta mulandu tacikumanina nakalya 

9  icingalenga umuntu ukuti ekalilile pano isonde, akaane nokuya ku nindi. 

10  Umuntu alamona ukuti na bamano nabo balafwa, pamo pene nga filya fine ifipumbu ne fipuba fifwa, ni pakufwa epo ne fyuma fishala ku bantu bambi. 

11  Inindi shabo eshisanguka amayanda yabo pe na pe, emo bakalaikalila umwakonkanina inkulo shabo, nelyo bainika ifyalo amashina yabo. 

12  Ubucindami bwa muntu tekuti bumuleshe ukufwa, imifwile ya muntu onse cimo cine ne ya nama. 

13  Umfweni ifiponena abantu abaitetekela abene, ifyo bapelelwa ababika mano mu fyuma fyabo. (Selah) 

14  Ala bena icakaniko cabo kufwa nge mpaanga, imfwa ikaba e kacema wabo. Ilintu bwaca, abalungami ebakabateeka, no kuyemba kwabo kukabolela ku mbo, Bakaba ku calo ca bafwa ukutali na mayanda yabo ayacindami. 

15  Lelo ine Lesa akampususha ku calo ca bafwa, ee, cine cine akampokelela uko aba. (Selah) 

16  Wilasakamana ilyo umuntu anonka ifyuma ifingi nganshi, elyo no bucindami bwa Å‹anda yakwe bwalundwako. 

17  Pantu takafisende nakalya ilintu inshita yakufwa ikafika, nelyo ifyuma tafyakamukonke ku nindi nakalya. 

18  Nangufye umuntu engaliila mu calo shani, no kulumbanishiwa pa mulandu wa kushuka kwakwe, 

19  akaya ukwaya inkulo ya fikolwe fyakwe ukushimoneka ulubuuto, no kuya ikala kulya ukwaba imfifi. 

20  Umuntu umukankala uusuula ukupandwa amano, aba cimo cinefye ne nama ishonaika.

