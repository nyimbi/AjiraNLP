1  Inshita imo Samsoni aile ku Timuna no kumona kulya kwine umukashana Umufilisiti. 

2  Ilyo abwelulwikeko, atile kuli wishi na nyina, “Ine ninja mona umukashana Umufilisiti mu Timuna. Eico nomba, kamubuuleni pantu eo ndefwaya ukuba umukashi wandi.” 

3  Wishi na nyina batile, “Bushe mu lupwa lobe nangu pakati ka bantu bobe tapengaba umwanakashi uo wingopa? Cinshi ico wingaila ku Bafilisiti abashasembululwa eko waya fwaila umwanakashi wakuupa?” Lelo Samsoni atile kuli wishi, “Kamubuuleni pantu uyu wine eo ntemenwe ne mwine.” 

4  Abafyashi bakwe bena tabaishibe ukuti ifi fyonse fyali bupekanyo ukufuma kuli Yawe, uwalefwaya inshila imo iyakulwishishamo Abafilisiti. Pantu pali ilya nshita ebaleteeka abena Israeli. 

5  Elyo Samsoni pamo na wishi na nyina bonse pamo baile ku Timuna. Ilyo bafikile mupepi na ku mabala ya myangashi ya Timuna, ilyo linefye umusepela wa nkalamo wamubulumina. 

6  Elyo Umupashi wakwa Yawe waishile na maka pali Samsoni, icakuti alepawile inkalamo tupimfya tupimfya ku mabokofye, kwati ni filya engalepaula akana ka mbushi. Lelo taebeleko wishi nangu nyina ico acitile. 

7  Awe Samsoni alitentemwike no kuya landa no mwanakashi, no kumutemwa. 

8  Ilyo papitilepo inshiku shimo shimo, alibweleleko no kuya upa umukashana. Ilyo aile shoka mukumona icitumbi ca ilya nkalamo, asangile ukuti mu citumbi muli umwina wa nshimu no buci! 

9  Atapwilemo ubuci abika pa lupi no kuya alelya. Ilyo abwelele kuli wishi na nyina, alibapeeleko bumo, kabili nabo baliliile. Lelo tabebele ukuti afumishe mu citumbi ca nkalamo. 

10  Elyo wishi kwa Samsoni aile mukumona umwanakashi. Kabili Samsoni acitile amatebeto kulya kwine, pamo ngo lutambi ulo abalumendo abaleupa balecita. 

11  Ilyo Samsoni aile monekela kulya, balimupeele abanankwe amakumi yatatu (

30  ) abakwikala nankwe. 

12  Elyo Samsoni abebele ati, “Lekeni mwebeko ubwile. Nga cakuti kuti mwanjeba ifyo cilepilibula mu nshikufye cine lubali isha mutebeto, ine nkamupeela insalu isha kolokondwe amakumi yatatu (

30  ) ne nsalu shakufwala pa nshikunkulu nasho amakumi yatatu (

30  ). 

13  Lelo nga cakuti tamunjebele ifyo cilepilibula, nimwefye nomba mufwile ukumpeela insalu sha kolokondwe amakumi yatatu (

30  ) elyo ne nsalu shakufwala pa nshikunkulu nasho amakumi yatatu (

30  ).” Elyo nabo batile, “Ale nomba twebe ubwile bobe tumfwe!” 

14  Samsoni nao atile, “Mu cintu icilya ifibiye, mulafuma icakulya. Kabili mu cintu icamaka, kulafuma icalowa.” Awe baeseshe ukupituluka muli ubu bwile pa nshiku shitatu, bafilwa ukwishiba ifyo calepilibula. 

15  Elyo pa bushiku bwalenga shine, batile kuli muka Samsoni, “We shisembeleka umulume obe pakuti atulondolweleko ifyo ubu bwile bulepilibula. Nga wakaana, tuli nokukoca pamo pene no lupwa lwakwa wiso, mukafwa. Bushe mwatwitile kuno mukwisa twibila?” 

16  Elyo muka Samsoni akobwela umukoshi wakwe ku mulume no kulalila, no kutila, “Iwe kanshi walimpata! Iwe kanshi tawantemwa mu cine cine. Iwe walyeba abantu bandi ukwilula ubwile lelo ine tawanjeba ubwasuko.” Nao Samsoni atile, “Apo ine nshalondolwelako batata nangu bamayo, kanshi cinshi ico ine ningalondolwela ubu ubwile kuli iwe?” 

17  Awe umukashi nao abikilepofye ukulamulilila pa nshiku cine lubali isha mutebeto. Elintu pali ubu bwine bushiku bwakulenga cine lubali elyo amulondolwelele umo ubwile bwalolele, pantu alimupatikishe nganshi. Kabili nao elyo aile londolwela abantu bakwe umo ubwile bwalolele. 

18  Ilyo akasuba kali takalawa pa bushiku bwalenga cine lubali bwine, abekashi ba mu musumba batile kuli Samsoni, “Bushe cinshi icalowesha ukucila ubuci? Bushe cinshi icamaka nganshi ukucila inkalamo?” Samsoni nao atile, “Imwe amubula kulimina ku musepela wa ŋombe yandi, awe nga tamulondolwele ubu ubwile bwandi.” 

19  Elyo Umupashi wakwa Yawe waishile na maka pali Samsoni. Awe aile na ku Ashikeloni, aya ipayako abantu amakumi yatatu (

30  ) no kupokololako ifyuma fyabo. Abuulile ne fyakufwala fyabo no kutwalila balya bantu abailwile ubwile bwakwe. Kabili ninshi acili nafulwa nganshi, abwelele na ku ŋanda yakwa wishi. 

20  Kabili umukashi wakwa Samsoni bamupeele na ku mubiye cibusa uwamupalamine pa bwinga bwakwe.

