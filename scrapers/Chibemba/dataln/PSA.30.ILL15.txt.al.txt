1  Nakutasha we Yawe pantu naumpususha, taulekele abalwani bandi ukuitutubula pali ine. 

2  Ni kuli iwe nalepapata pakuti ungafwe we Yawe, we Lesa wandi, mpaka waisa wamposha. 

3  We Yawe wabwesha umweo wandi ukufuma ku calo ca bafwa, wapususha umweo wandi ukufuma mu bakuya mu nindi. 

4  Akwimbileni Yawe inyimbo shakutasha, mwe bamushilo bakwe, no kulatotela ishina lyakwe ilyamushilo. 

5  Pantu ubukali bwakwe tabuya patali, lelo uluse lwakwe lwamuyayaya. Mu nshita ya bushiku kuti walila ifilamba lelo insansa shisa ulucelo. 

6  Lelo ine, ilintu naikele umutende natile, “Nshakatelentenshiwe iyoo.” 

7  Nomba we Yawe ilintu wansungile bwino, walengele fyonse ukungwamina, lelo ilintu wamfutatile, nalilengelwe ukusakamana. 

8  Na ine efyo nakubilikishe we Yawe, no kulomba uluse lobe. 

9  Bushe busuma nshi bwingaba mu kufwa kwandi, nga naingila mu nindi? Bushe kuti iloba lyakulumbanya, nangu ukulumbula ifya bucishinka bobe? 

10  Umfwa no kumbelelako uluse we Yawe, we Yawe ube kafwa wandi. 

11  Ukuloosha kwandi naukwalula insansa, naumfula insalu shabulanda, wamfwika insalu shakucindilamo, 

12  pakuti umutima wandi utwalilile ukukulumbanya ukwabula ukwikala tondolo, we Yawe, we Lesa wandi, niwefye nakulatotela pe na pe.

