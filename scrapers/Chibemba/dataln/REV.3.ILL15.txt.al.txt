1  “Lembela malaika wa lukuta lwa mu Sadisi ukuti, “Aya e mashiwi yafuma ku wakwata imipashi yakwa Lesa cine lubali ne ntanda cine lubali. Iwe ifyo ucita nalifishiba. Iwe walumbuka ukuti uli mumi, kanshi iyoo, walifwa! 

2  Shibuka! Koselela mufyo ucili nafyo, pantu nafyo fine filifye mupepi nokupwa. Pantu ninsanga ukuti ifyo ucita tafyaba ifyapwililika pa cinso cakwa Lesa wandi. 

3  Kanshi uleibukisha ifyo wafundilwe nefyo waumfwile. Ulefikonka, ulapile no kupilibuka ku fyabubifi fyobe. Lelo nga taushibwike, nkakwishilila kwati mupupu, kabili tawakeshibe ne nshita nkeshilapo. 

4  Lelo kwena emo bali abantu bamo aba mu Sadisi abashalamfya fyakufwala fyabo. Abo ebakenda na ine nabafwala insalu ishabuuta, pantu nacibalinga. 

5  Uyo uwacimfya, akaba nga bena, eukafwala insalu shabuuta. Kabili nshakafuute ishina lyakwe mu citabo ca bomi. Elyo nkalumbula ishina lyakwe pa cinso cakwa Tata na bamalaika bakwe ukuti uyu e muntu wandi. 

6  “Uuli na matwi, kanshi nakutike kufyo Mupashi alesosa ku nkuta. Kalata ku lukuta lwa mu Filadelfia 

7   “Lembela malaika wa lukuta lwa mu Filadelfia ukuti, “Aya e mashiwi yafuma ku Wamushilo kabili Uwacishinka. Alikwata ulufungulo lwakwa Davidi. Kanshi nga aisula iciibi, teti pabe nelyo umo uwakwisala, elyo nga aisala iciibi, teti pabe nelyo umo uwakwisula. 

8  Iwe imilimo ucita naliishiba. Mona, ninkwiswila iciibi, tapali nangu umo uwingacisala. Nalishiba ukuti tawakwatisha amaka, lelo nalyo line walisunga amashiwi yandi kabili tawansangukila. 

9  Mona! Epo bali ababufi abatila tuli Bayuda, lelo tabali Bayuda iyoo, cilonganinofye cakwa Satana. Ine nkabalenga ukuti bakese kufukamina, elyo bonse bakeshibe nokuti nalikutemwa. 

10  Pantu mukushipikisha mu macushi walisunga amafunde yandi. Kanshi na ine nkakupususha mu nshita ya macushi ayali nokwishila mpanga yonse pano calo kukwesha abantu bonse aba pano isonde. 

11  Nalaswa njise bwangu. Wikatishe ico wakwata, wileka nelyo umo akakupokolole icilambu cobe. 

12  Uwacimfya, nkamucita uluceshi lwa mwitempele lyakwa Lesa wandi, kabili takatale afumamo. Nkamulembapo ishina lyakwa Lesa wandi ne shina lya musumba wakwa Lesa, Yerusalemu mupya, uukeka ukufuma ku mulu kuli Lesa wandi. Elyo nkamulembapo ne shina lyandi ilipya. 

13  “Uuli na matwi, kanshi nakutike kufyo Mupashi alesosa ku nkuta. Kalata ku lukuta lwa mu Laodikea 

14   “Lembela malaika wa lukuta lwa mu Laodikea ukuti, “Aya e mashiwi yafuma kuli Ameni, munshifutuka, kambone wacishinka, uwalenga kube fyonse ifyo Lesa abumba. 

15  Iwe ifyo ucita nalifishiba. Nalishiba ukuti tawatalala elyo no kukaba nako tawakaba. Ine kuti natemwa ukuti uli uwatalala nangu uwakaba. 

16  Lelo ico ulifye icifulefule tawakaba nangu ukutalala ndekufwisa nga mate mu kanwa kandi. 

17  Iwe ulesosa auti, ‘Ndi mukankala, ndi ne fyuma, nshikabila nelyo cimo.’ Lelo iwe tawaishiba ukuti uli mulanda wine wine, uwakulangulukilakofye, uli mupina, uli mpofu, kabili wendafye ubwamba. 

18  Kanshi ndekupandako amano. Shita kuli ine golide uwaengululwa mwilungu lya mulilo, lyena uleba umukankala. Ushite ne nsalu ishabuuta, ulefwala pakuti insoni shakwenda ubwamba shipwe. Shita no muti wakubika mu menso, pakuti ulemona. 

19  Bonse abantu abo natemwa ndabakalipila no kubalulula. Kanshi kalabana lapila no kupilibuka. 

20  Mona! Ninjiminina pa mwinshi ndekonkonsha. Umo nga aumfwa ishiwi lyandi, anjiswilako iciibi, nkengila mumwakwe, elyo ine na ena tukalya nankwe pamo. 

21  Uyo uwacimfya, nkamusuminisha ukulaikala mupepi na ine pa cipuna ca Bufumu bwandi, nga filya na ine apo nalicimfya njikala na Tata pa cipuna mu Bufumu bwakwe. 

22  “Uuli na matwi, kanshi nakutike kufyo Mupashi alesosa ku nkuta.”

