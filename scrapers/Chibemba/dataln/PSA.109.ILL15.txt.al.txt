1  We Lesa, weo ine numbanya, witalalafye tondolo. 

2  Pantu ababifi na bantu incenjeshi balelanda pali ine, balembepesha ne fyakumbepesha no tunwa twabo. 

3  Balelanda ifintu ifyalupato pali ine, balendwisha ne ushili na mulandu. 

4  Bena balenjimina nelyo ine kwena nabatemwa, lelo ndi muntu uupepa nganshi. 

5  Ine kuti nga nabacitila ifisuma, bena bancitila ifyabipa. Nga nati kambatemwe bena ninshi kumpata. 

6  Saleni umuntu imbifi eo amulubulwishe, muleke no mulwani eminine ku kuboko kwakwe ukwa ku kulyo. 

7  Lekeni bamusange no mulandu ilyo alelubulula, na pa mipapatile pene apeelelwepo imilandu. 

8   Kuti calinga inshiku shakwe ishakwikala pano calo shicepeleko, na pa mulimo wakwe papyanine umbi aletungulula. 

9  Kuti cawama abana bakwe ukushala bakashiwa, no mukashi wakwe abe mukamfwilwa. 

10  Kuti calinga bamwane baleseulukafye mukulapula, nokuti babatamfye na mu fipompa fyabo ifya mayanda. 

11  Kuti cawama uwamukongweshako ese amupoke ifyuma fyakwe fyonsefye, na bantu bambi bambifye ebo bese bamutape fyonse ifyo acucutikila. 

12  Kuti cawama pebafye nangu umo uwakumulangulukilako, kabili pebafye nangu umo uwakukumbusukako bakashiwa bakwe. 

13  Kuti cawama aba mu luko lwakwe bakalobelelefye bonse nakalya nakalya, na mashina yabo yekeshibikwa na mu nkulo iyikakonkapo. 

14  Kuti cawama we Yawe, uleibukisha ifyabupulumushi fya fikolwe fyakwe, kabili ne fyabubifi fyakwa nyina fikatala afifutwa. 

15  Kuti cawama we Yawe, uleibukisha ifibi fyabo lyonsefye, epakuti na pano isonde bekalabebukishapo. 

16  Pantu ena taletontonkanyapo ukucitila abantu bambi uluse, ena alecusha umupina na babusu, na bafunshika imitima mpaka bafwa. 

17  Ena alitemenwe ukulatipwila bambi, kanshi nao intipu kashimulye. Tasangilemo insansa mukupaala, kanshi nao peba nelyo umo uwakumupaala. 

18  Ena afwale intipu nge cakufwala cakwe, intipu shakwe shali munda mumwakwe nga menshi, shamwingilile mu mafupa nga mafuta. 

19  Lekeni shimukupilile nge nsalu afwala, kabili shimufyentefye ngo mushipi wa mu musana umuyayaya. 

20  Kanshi ifi efyo we Yawe ulimune abalwani bandi, abalanda ifyabipa pali ine. 

21  Lelo we Mfumu Yawe, pa mulandu we shina lyobefye untuuleko, mpokololako pa mulandu wa busuma bwa citemwiko cobe icishipwa. 

22  Pantu ine ndi mupina kabili nshikwete nangu kamo, no mutima wandi naupakaswa mukati kandi. 

23  Ine ndefumapo nge cinshingwa ilyo akasuba kawa, ndetafulukafye nga makanta. 

24  Amakufi yandi nayapomponteka pa mulandu wakufunga ukulya, no mubili wandi ushelefye imisakalala. 

25  Ine nsangwikefye uwakuwelwa ku bampata, abantu baleti nga bamona uko ndepita, awe bena balakuntafye imitwe. 

26  We Yawe, we Lesa wandi, ala mpusushako ukulingana ne citemwiko cobe icishipwa. 

27  Uleke beshibe ukuti kuboko kobe, we Yawe, ekwacita ici. 

28  Ilyo bena balendapisha, lelo iwe ulempaalafye! Ilyo banjiminina, uleke balengwe nsoni, uleke ine ne mubomfi ndesansamuka. 

29  Uleke abalwani bandi basebane, ne nsoni shibakupe nge cakufwala. 

30  Na kanwa kandi nakulakutotela we Yawe, nakulakulumbanishisha na mu lukuta. 

31  Pantu wiminina kukupokololako umulanda, ukupususha umweo wakwe ku bamupingwila ukufwa.

