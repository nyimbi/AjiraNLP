1  Uleibukisha Kabumba mu nshiku sha bwaice bobe, ilyo nshiku shamacushi shishilati shise, ilyo ne myaka ishilapalama ilyo ukalatila, “Ine tapaba nangu cimo icansansamusha nakalya.” 

2  Lintu akasuba no lubuuto, umweshi ne ntanda tafilashiminina, na makumbi yabungana nakabili panuma ya imfula. 

3  Ilyo bakasunga wa ŋanda bakatutuma, na baume bamaka bakontama, na bakupela baleka pantu na bacepa, na bantu abalelengela pa nsolokoto bafilwa pantu nakufiita. 

4  Ilyo ifiibi fya ku musebo fyaisalwa, ne congo ca mabwe yakupelelako caleka ukumfwika, ilyo mukafilwa no kumfwa ukulila kwa cuni icalemushibusha ulucelocelo. 

5  Ilyo abaume bakatiina ukunina apasanswike, no kukwata umwenso wakwenda mu misebo. Ilyo umuti wa alumondi ubalula amaluba, ne cipaso calakankatika pakwenda, na maka yakukabila ubufyashi yonse yapwa. Pantu umuntu nomba aleya ku ŋanda yakwe uko akekalilila pe na pe, na bakuloosha balaendauka na mu misebo. 

6  Kanshi uleibukisha kabumba obe ilyo umunyololo wa silifa taulaputuka, ne cisaniko ca golide tacilatobeka, ilyo no mutondo wa pa cishima taulatobeka, no mupeto wakutapilako amenshi pa cishima taulakontoka. 

7  No mubili wabwelela kwiloba uko wafumine, no mupashi wabwelela kuli Lesa uwaupeele. 

8  “Kuicushafye, kuicushafye.” Efyasosa Kafundisha. “Ala nakalya, fyonse kuicushafye.” Amashiwi yakulekeleshako 

9  Pa mulandu wakuti Kafundisha ali na mano, kanshi ena abikilepofye ukulafundako abantu ifyakukwata amano. Alepelulwila no kufwaya fwaya no kuwamya amapinda ayengi. 

10  Kafundisha alifwailishe bwino amashiwi ayalinga, nefyo alembele fyali ifyalungama kabili ifyacishinka. 

11  Insoselo sha bantu bamano shaba ishatwa nge cimuti icasongoka. Insoselo shabo shaba nge nsunga ishapampaminwa kabili ishaikashiwa, ishafuma kuli kacema umo mpo. 

12  We mwana wandi ulecenjela ku fyakulundwako kuli ifi. Uleishiba nokuti imilimo yakulemba ifitabo taingapwa nakalya, no kusambilila apakalamba nako kulanasha umuntu. 

13  Kanshi fyonse nafyumfwika, ishiwi lyakusondwelela umulandu ni ili ilyakuti, Mwe bantu mulekwatila Lesa akatiina kabili mulebeela na mafunde yakwe, pantu uyu e mulimo uo fwe bantu twabumbilwa. 

14  Pantu Lesa akatupingula pali fyonsefye ifyo tucita, ukubikapofye nefyo tucita mu bumfisolo, pa fisuma nangu pa fibi.

