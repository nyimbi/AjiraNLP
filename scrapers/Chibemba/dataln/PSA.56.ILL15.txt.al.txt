1  Umbelele uluse we Lesa wandi, pantu abantu nabansupila icibi, akasuba konse balencushafye no kundwisha. 

2  Abo twapusana nabo balensupila akasuba konse, pantu balifula abandwisha ne cilumba cabo. 

3  Ilyo umwenso wanjikata, niwefye weka nakulacetekela. 

4  Muli Lesa umwine we shiwi ilyo numbanya, emo nacetekela, kabili teti ntiine. Nga ni cinshi ico umuntu engancita? 

5  Akasuba konse bafulunganya ifyo nanda, lyonse batontonkanyafye palwa kumfyenga. 

6  Balongana elyo bambelamina, no kulonda konse uko ndeya, balefwaishafye banjipaye. 

7  Pali buncitatubi bwabo balimune we Lesa, mu bukali ulimune imishobo ya bantu. 

8  Ulembe ukulila kwandi, bika ifilamba fyandi mu nyambi. Bushe tafyalembwa mu citabo cobe? 

9  Abalwani bandi bakafulumuka mu bushiku nkalilila kuli iwe, pantu ico ine naishiba cakuti, “Lesa aba na ine.” 

10  Muli Lesa, umwine we shiwi ilyo numbanya, muli Yawe, umwine we shiwi ilyo numbanya, 

11  muli Lesa emo nakwata icitetekelo kabili teti ntiine, nga ni cinshi ico umuntu engancita? 

12  We Lesa nalakupeela fyonse ifyo nalaile, nalatuula ne lambo lyandi ilyakutotela. 

13  Pantu naupokolola umweo wandi ukufuma ku mfwa, na makasa yandi ukufuma kukuwa, pakuti mbe uwakwenda pa cinso cakwa Lesa, mu lubuuto ulusanika abamweo.

