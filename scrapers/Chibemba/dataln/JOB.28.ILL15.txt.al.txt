1  “Eko yaba imikoti umo abantu bemba silifa, ne ncende uko basungulwila golide. 

2  Ifyela fipangwa ukufuma ku mushili, no mukuba usungululwa ukufuma ku mabwe. 

3  Abantu balasanika pakupwisha imfifi, balembisha nganshi ifilindi, pakusanga amabwe ayabela apafitisha. 

4  Bemba amendo mu ncende ishishabamo abantu, mu ncende ishishendamo amakasa ya bantu, bakobekwa ku myando pakwingilamo. 

5  Ni mu mushili emumena ifyakulya, kabili ni lwa panshi epo no mushili walulwa ku mulilo. 

6  Tusafile, utumabwe utwauma umutengo, tusangwa mu mabwe ya mu mushili, na mu lukungu lwauko emwaba no tubufungau twa golide. 

7  “Kapumpe teshiba inshila yakwingilila pa mikoti, na menso ya lukoshi tayatala ayaimona. 

8  Ifiswango ifikangasa tafyendamo, ne nkalamo tayatala ainyantamo. 

9  Nomba abantu bena balatoba amabwe ayakosa nganshi, balapenuna na mabwe apo impili shaikala. 

10  Abantu bena balatulinkanya amendo mu fimabwe, no kufwayamo amabwe yamutengo. 

11  Bena balacilika intulo sha mimana, no kuleta pa mbilibili ifyafisamamo. Umulimo walikosa uwakufwaya amano 

12  “Nomba amano, bushe ni kwisa uko yatula? Ni kwisa uko tuli nokulapoka amano yakwiluka? 

13  Takulaba umuntu uwaishiba ubucindami bwa mano, kabili umuntu teti ayasange mu calo ca bomi. 

14  Umuyenge usosa auti, ‘Awe temuli ine amano yaba,’ bemba nao wine asosa ati, ‘Na ine wine temuli ine yaba.’ 

15  Amano tayashitwa na golide uwalopololwa, teti bayashite no mwina wa silifa. 

16  Ukucindama kwa mano kwalicila pa mutengo wa golide uwine wine uwa ku Ofiri, kwalicila na pa mutengo wa tumabwe twa onikisi na safile. 

17  Ukucindama kwa mano kwalicila ukucindama kwa golide na kilistali, na pa kucindama kwa fisamo fya golide uwalopololwa. 

18  Utumabwe utwa kolali na yasipeli, twena tetwakwesha no kulumbula, ukucindama kwa mano kwalicila no bulungu ubwauma mutengo. 

19  Kwalicila ukucindama kwa tumabwe utwa topasi wa ku Kushi, na golide wine wine teti ashite amano. 

20  “Nomba amano bushe ni kwi yatula? Noko wingasanga ukwiluka ni kwi? 

21  Yalibelama ku menso ya fyabumi fyonse, yafisama na ku fyuni fya mu mulu. 

22  Ukuloba ne mfwa kuti fyatila, ‘Ifwe twalyumfwakofye ululumbi lwayako.’ 

23  “Ni Lesa fye eka ewaishiba inshila iyalola ukwaba amano, kabili ewaishiba ne cifulo cayako. 

24  Pantu ena alamona noko isonde lyashinta, ena alolesha na fyonse ifyaba pesamba lya mulu. 

25  Ilyo apimine umwela amaka, no kupimina babemba imipaka, 

26  ilyo apimine imfula apakulokela, no kulangilila inkuba inshila yakupitamo, 

27  elyo amwene amano no kuyalondolola, ayapitulukamo no kuyashimpa. 

28   Lesa epakweba umuntu ati, ‘Ukuba na katiina kuli Lesa ekukwata amano, no kutaluka ku fyabipa ekucenjela.’”

