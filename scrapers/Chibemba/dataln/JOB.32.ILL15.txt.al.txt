1  Kanshi abantu aba batatu epakuleka ukulanda na Yobo, ico Yobo alishininkishe bukaele bwakwe mu kumona kwakwe. 

2  Elyo Elihu mwana Barakeli, umwina Busi, uwa mu mukowa wakwa Ramu afulilwe Yobo nganshi. Afulilwe Yobo pa mulandu wakuilungamika ukucila Lesa. 

3  Afulilwe na bacibusa bakwe bonse batatu, ico bashakwete ifyakumwasuka lelo nabamuseka. 

4  Ilyo balelanda, Elihu aikele tondolo, pantu abalelanda bantu abakalamba. 

5  Nomba ilyo amwene ukuti aba bantu batatu tabakwete icakwasuka, icipyu camwikata. 

6  Kanshi Elihu, mwana Barakeli epakusosa ati, “Ine ncili umulumendo, imwe muli bakalamba, eco nkutumanine no kutiina ukumweba ifyo naishiba. 

7  Ine mu mutima wandi nacilatontonkanya ati, ‘Ebo batale balande pakuti ubwingi bwa myaka bulange amano.’ 

8  Nomba ine nalishiba ukuti umupu uwaba mu muntu, no mupashi uo Umwine wa maka yonse abikamo efilenga umuntu ukwiluka. 

9  Ala ubukote tabulenga ukuti umuntu abe na mano, no bwingi bwa myaka tabulenga umuntu ukupingula bwino. 

10  Kanshi nomba na imwe kutikeniko na kuli ine, na ine nomba kamwebe ifyo naishiba. 

11  “Moneni, naciba ndelolela ilyo mwaciba mulelanda, nacilakutika kufyo mwacilalandishanya, elyo nefyo mwacilasala amashiwi ayakusosa. 

12  Nacilakutumaninamo nganshi mufyo mulesosa, lelo pali baimwe tapaciba nelyo umo uushinine Yobo. Tapali no waswike amashiwi yakwe. 

13  Eico mwilaibepa amuti, ‘Ifwe twalikwata amano.’ Lesa umwine euli nokwasuka Yobo teimwe iyoo. 

14  Pantu Yobo tasosele amashiwi ayakupinkana na ine, kanshi na ine nshamwaswike ngefyo imwe mwingamwasuka. 

15  “Ala aba bantu nacibasungusha, tabakwete ne fyakwasuka, tabakwetepo fimbi ifyakulanda. 

16  Bushe na nomba kuti nalolela apo nabaleka ukulanda, apo bekelefye ukwabula no kwasuka? 

17  Kanshi nomba nine nalalandapo, nine nalakweba ifyo ine naishiba. 

18  Pantu ndi ne fingi ifyakulanda, no kupamfiwa nimpamfiwa ukufisosa. 

19  Munda yandi muli kwati muli umwangashi upya, uushikwete apakupemena, uwingalepula ne cakubikamo cauko. 

20  Na pakuti mpeme kanofye ntale nande, nalalanda elyo no kwasuka njasuke. 

21  Ine nshacite mucishacinani ku muntu nelyo umo, kabili nshasembeleke nangu umo. 

22  Ine nshaishiba no kusembeleka nakalya, epali Kabumba wandi ansenda bwangu.”

