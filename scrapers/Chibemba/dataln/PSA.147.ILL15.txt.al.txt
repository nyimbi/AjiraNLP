1  Lumbanyeni Yawe! Ala caliwama ukulaimbila Lesa wesu inyimbo shakumulumbanya, cilasansamusha, no kulinga calilinga ukulamulumbanya! 

2  Yawe eukuula Yerusalemu, eukolonganya na bena Israeli abali muli bunkole. 

3  Alaposha abafunshika imitima, alabakakila ne filonda fyabo. 

4  Ewaishiba ne mpendwa ya ntanda, ewashinika shonse na mashina yashiko lumo lumo. 

5  Imfumu yesu ikulu kabili yamaka nganshi, ukwishiba kwakwe takwakwata impela. 

6  Yawe ewimya bonse abaicefya, lelo ababi bena alabaposa panshi. 

7  Akwimbileni Yawe inyimbo shakutasha, akulishisheni Lesa wesu inyimbo pa maseese. 

8  Eubunganika amakumbi mu mulu, eulokesha ne mfula pa calo, no kumesha icani mu mpili. 

9  Eupeela iŋombe icakulya, kabili eulisha tumwankole icakulya ilyo twamulilila. 

10  Amaka yakwa kabalwe tayamusekesha, kabili ena tacankilwa mu molu ya muntu. 

11  Lelo Yawe asansamukafye mu bamukwatila akatiina, ababika isubilo lyabo mu citemwiko cakwe icishipwa. 

12  Uletasha Yawe, we Yerusalemu! Ulelumbanya Lesa obe iwe Sioni! 

13  Pantu ewikasha imipilikisho ya mpongolo shobe, eupaala na bana bobe abekalamo. 

14  Eulenga nokuti mu mipaka ya calo cobe muleba icibote, eukupeelesha ne ŋanu ishisuma. 

15  Eupeela ne cipope cakwe pano isonde, ne shiwi lyakwe lilasalangana bwangu bwangu. 

16  Eulokesha ubunga bwa mfula nga masako ya mpaanga, no kulenga umume ukusalangana nge mito. 

17  Eulukusha na mabwe ya mfula nge nsakalabwe, takuli nangu umo uwingashipikisha kuli iyi mpepo. 

18  Nga alandafye ishiwi, apopene fyasunguluka, atuma no mwela wakwe uwakaba, awe ninshi na menshi yalapita. 

19  Ewasokolola ishiwi lyakwe kuli Yakobo, no kwishibisha amafunde ne fipope fyakwe ku bena Israeli. 

20  Awe, tatala aucitilapo umushobo umbi ici, tabaishiba na mafunde yakwe nakalya. Akulumbanyeni Yawe!

