1  Yawe alipata icipimo abantu babomfya bucenjeshi bucenjeshi, lelo ifipimo ifyalungama efintu ena atemwa. 

2  Ilyo icilumba catangila, ala insoni eshikonkapo, amano yena yasangwa ku baicefya. 

3  Abantu abakaele balekala bwino pa mulandu wa bukaele bwabo, nomba abashacetekelwa balobela pa bufufuntungu bwabo. 

4  Ifyuma taficita kantu pa bushiku bwakukandwa, lelo ubololoke bwena bulapususha ku mfwa. 

5  Ubololoke bwa wakaele bulenga inshila yakwe ukutambalala, lelo imicitile ya mubifi iyine eimonaula. 

6  Ubololoke bwa bakaele bulabalubulako, lelo abashaba na cishinka bekatwa no lunkumbwa lwabo. 

7  Umubifi nga afwa, isubilo lyakwe lilapwa, ninshi nefyo alecetekela nafyo fine e mipwile. 

8  Umuntu umololoke alapusuka ku mafya, lelo amafya yaponena pa mubifi. 

9  Uushitiina Lesa, ku misosele yakwe onaula umunankwe, lelo umucetekanya upususha umololoke. 

10  Umuntu mololoke nga ashuka, mu musumba muba insansa, elyo mulaba ukwaula utupundu ilyo ababifi bakandwa. 

11  Umusumba ulapaalwa nga mwaikala abalungami, lelo ulonaika ku nsoselo sha babifi. 

12  Icipuba ca muntu cisaalula umunankwe, lelo umuntu wamano ena ekala tondolo. 

13  Uwa mulomo tasunga nkaama nakalya, lelo umuntu wacishinka alasunga inkaama. 

14  Icalo icabula ubutungulushi, abantu balonaika, lelo ukucimfya kwaba mukukwata bacilolo abamano abengi. 

15  Uulaya ukulipilila umubiye inkongole icine cine euculilamo, lelo cawamishapo ukukanaiposa mu mulandu. 

16  Umwanakashi wacikuku ala alacindamikwa, lelo abaume abankalwe bena banonkafye ifyuma. 

17  Umuntu waluse alamwenapo ifisuma, lelo umuntu umunkalwe ena alailetelela umwine. 

18  Umuntu umubifi ena tashukila kasuma nakalya, lelo abalungami balashininkisha ukuti bena bakalambwilwapo. 

19  Umuntu uubikapofye ukucita ifyalungama alashukila ubumi, nomba uubikapofye ukubifya ena alafwa. 

20  Yawe ena apata abalosha imitima ku fyabulungani, lelo aba myendele isuma ebo atemwa. 

21  Cishinkafye abantu ababifi bena bakakandwa, lelo abololoke bena tabakakandweko iyoo. 

22  Ala ukuyemba kwa mwanakashi mpelwamano kwaba nge cipini ca golide icili ku myona ya nkumba. 

23  Ififwaya umololoke lyonse filabomba icisuma, lelo ukulolela kwa muntu umubifi kwena kwa cimpelesha. 

24  Umuntu kuti alepeela peelafye icuma cakwe, ninshi elyo alacililako ubukankala, umbi nao kuti aleumfwila icuma akaso, nomba elyo bacililako mu bupina. 

25  Umuntu kapekape alamona ishuko, no wafwako bambi nao balamwafwako bambi. 

26  Abantu balatipwila uubika i≈ãanu shakwe pakuti akese shitisha pa mutengo uukulu, lelo uushitisha ena balamupaalilapo. 

27  Umuntu uubikapofye ukufwaya ifisuma ena alacindikwa, lelo uubikapofye ukufwaya ifibi ala fyena efimwalukila. 

28  Uutetekela mu fyuma fyakwe alailofya umwine, lelo abololoke bena balelema nga mabula ya ku mibundo. 

29  Umuntu uuleta impatila pa lupwa lwakwe takalilepo kantu nelyo kamo, ne cipuba cisanguka umubomfi wa wamano. 

30  Ifisabo fya mololoke cimuti cabumi, kabili uyo uupususha imyeo ena wamano. 

31   Nga cakuti umololoke alapeelelwapo icilingene ne micitile yakwe pano isonde, palibufi uushapetamina Lesa no mubifi, ala nabo bene bakapokelela icibalingile.

