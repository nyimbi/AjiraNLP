1  Solomoni aposelepo imyaka ikumi limo na itatu (

13  ) pakuti apwishe ukukuula isano lyakwe. 

2  Elyo akuulile isano ilyaitilwe “Umutengo wa ku Lebanoni,” mubutali yalepele amakubiti umwanda umo (

100  ), mubwipi amakubiti amakumi yasano (

50  ) elyo ukulola mumulu amakubiti amakumi yatatu (

30  ). Elyo imitande ine iya nceshi sha fimuti fya keda eyatungilile imyalo ya mutenge. 

3  Umutenge wapangilwe ne mbao sha fimuti fya keda ishaikele pa mulu wa milando iyashintilile pa cibumba iyali amakumi yane na isano (

45  ), iyaleikala ikumi limo na isano (

15  ) mu mutande. 

4  Amawindo yaiko yabikilwe mumulu mu mitande itatu, kuli cila cibumba ayaloshanya. 

5  Iminshi yonse yakwete inceshi isha matungi yane. Eyabikilwe yatatu yatatu ku ntanshi ya ŋanda kabili yaleloleshanya. 

6  Elyo akuula no muputule wa nceshi sheka sheka mubutali uwalepele amakubiti amakumi yasano (

50  ) elyo mubwipi wali amakubiti amakumi yatatu (

30  ). Kuntanshi abikako ulukungu ulwafimbwa no mutenge uwatungililwa ne nceshi. 

7  Akuulile umuputule umwakwikala icipuna ca mfumu, apo ali nokwikala pakupingula imilandu. Akambatikamo imbao sha fimuti fya keda ukufuma panshi ukufika mu mutenge. 

8  Iŋanda ye sano iyakwe yali kunuma ya iyi ŋanda iyalimo icipuna cakwe, kabili yakulilwe mu musangofye umo. Solomoni akuula isano limbi ilya musango umo wine umwakwikala mwana Farao ulya aupile. 

9  Aya yonse amayanda, ukufuma mu mufula ukufika mu mutenge yapangilwe na mabwe ayalingana mukuputaula ukufumafye kunse ukufika mu lubansa, kabili yali ayakuswa bwino mukati na kunse. 

10  Mu mufula wayako mwapangilwe na mabwe ayakulu kabili ayasuma ayalepele amakubiti ikumi limo, yambi amakubiti cine konse konse. 

11  Pamulu napo pali amabwe ayapekanishiwa bwino, ayalingana mukuputaula elyo ne milando ya fimuti fya keda. 

12  Ku lubansa lukalamba bashingulwisheko icibumba ica mitande itatu iya mabwe ayabaswa bwino elyo no mutande umo uwa milando iyasukulwa iya fimuti fya keda, filya fine bapangile umuputule wa mukati uwa ŋanda yakwa Yawe pamo pene no lubansa. Ifibombelo fya mwi Tempele lyakwa Yawe 

13  Elyo imfumu Solomoni yatumine abakuya ita Hiramu umwina Turi elyo yaisa mupokelela. 

14  Uyo nyina ali ni namfwilwa uwa mu luko lwakwa Naftali elyo wishi ali mwina Turi kafula wa mukuba. Hiramu ali umuntu uwaishibishe imilimo kabili uwacenjela nganshi mu milimo yonse iya pa mukuba. Aishile ku mfumu Solomoni no kwisa bomba bwino imilimo yonse iyo apeelwe. 

15  Aengele inceshi shibili isha mukuba, cila luceshi lwalepele amakubiti ikumi limo na cine konse konse (

18  ) ukulola mu mulu elyo amakubiti ikumi limo na yabili ukushinguluka. 

16  Kabili apanga ne mitwe ibili ku mukuba uwayengululwa iyakubika pa mulu wa nceshi. Cila mutwe wali amakubiti yasano ukulola mumulu. 

17  Apanga ne minyololo iyapikulwa nge citabataba aipomba ku mitwe iyali pa mulu wa nceshi. Cila mutwe wakwete iminyololo cine lubali. 

18  Apanga amateke mu mitande ibili ukushinguluka icapikulwa cimo cimo ifyakuwaminisha imitwe iyali pa mulu wa nceshi. Acita cimo cine kuli cila mutwe. 

19  Imitwe iyali pa mulu wa nceshi sha mu lukungu yali kwati maluba ayalepa amakubiti yane. 

20  Pa mitwe yonse iyali pa nceshi pa ncende yapangilwe kwati ni nongo mupepi ne fyapikulwa epali amateke mu mitande ukushinguluka. 

21  Ashimpile inceshi pa lukungu lwe Tempele. Uluceshi lwali ku kapinda ka ku kulyo alwinike ishina lya Yakini elyo lwa ku kapinda ka ku kuso alwinike ishina lya Boasi. 

22  Imitwe pamulu yali mu musango wa maluba. Efyo imilimo ya pa nceshi yapwile. 

23  Apangile icishiba icaengululwa ku fyela, icashinguluka, icalepele amakubiti ikumi limo ukufuma mu mushingo umo ukufika ku unankwe elyo calepele ukucilako amakubiti yasano ukulola mu mulu. Pakucipima mukushinguluka pamulu kano babomfya umwando uulepele amakubiti amakumi yatatu (

30  ). 

24  Pesamba lyaciko ashingulushapo inkombo ikumi limo kuli cila cipimo kubiti. Inkombo shatantikwa mu mitande ibili iyo bengelela lintu balepanga icishiba. 

25  Icishiba caikele pali bacilume ba ŋombe ikumi limo na babili (

12  ). Batatu baloleshe ku kapinda ka ku kuso, bambi batatu ku masamba, bambi batatu ku kapinda ka ku kulyo elyo na bambi batatu ku kabanga. Pa mulu wa ŋombe epaikala icishiba ne numa shashiko shakumanina pakati. 

26  Ukutikama kwaciko kwali ngo lupi lumo, no mulomo waciko wapala umulomo wa lukombo, uwapala iluba ilyabalula. Mu cishiba mwalaba amenshi ayakumana balita amakana amakumi yane na yane (

44  ,

27  Apangile impanda isha mukuba ikumi limo ishakusesha. Cila lupanda lwalepele amakubiti yane, yane mubwipi, elyo kubiti umo na citika ukulola mumulu. 

28  Ifi efyo impanda shapangilwe, shakwete imbao sha mumbali apakwikala ishalola mumulu. 

29  Pali ishi mbao, pakati ka shalolele mumulu, pali inkalamo, iŋombe ishilume elyo na bakerubi. Elyo pa nceshi shonse ishalolele mumulu na pesamba lya nkalamo ne ŋombe apangilapo ifyanyongana. 

30  Cila lupanda lwakwata imipeto ya mukuba ine ne misomali ya mukuba elyo cila lupanda lwakwata ne cakusambilamo icaikele pa fyakucifikilila fine ifyaengwa. 

31  Ku lubali lwa mukati lwa cakutekapo paba icipunda icashinguluka ukufika apalepele kubiti umo mukushika. Ici icipunda cali icashinguluka elyo ne cakutekapo calepele mupepi na kubiti umo na citika. Ukushinguluka mu mbali ya cipunda mwali ifyabaswa. Amolu ya cakutekapo yali ayapapatala monse monse, tayali ayashinguluka. 

32  Imipeto yonse ine yali mwisamba lya molu, ne misomali ya ku mipeto yakakilwa ku molu. Ubutali bwakufuma ku mupeto umo ukufika ku unankwe paba kubiti umo na citika. 

33  Imipeto yapangwa kwati mipeto ye celeta. Imisomali, ifingolongolo, amashipoko elyo na maabu fyonse fyali fya mukuba uwalopolwa. 

34  Icakutekapo conse cakwete ifyakwikatilako fine, cila cimo caikalila lubali nacikambatila ku cakutekapo. 

35  Pa mulu wa cakutekapo pali umushingo uwashinguluka uwali citika wa kubiti ukulola mumulu. Ifyakutungilila elyo ne mikonso fyakakilwa pa mulu pa cakutekapo. 

36  Abasa bakerubi, inkalamo elyo no tuncindu pa mulu wa cakwikatilako elyo na pa mulu wa mikonso ponse apaba incende apangilapo ifyanyongana. 

37  Ifi efyo apanga ifyakutekapo ikumi limo. Fyonse fyataminwe mu fikombola fimo fine elyo fyaba ifyapalana mu bukulu na mu musango. 

38  Apangile ifyakusambilamo ikumi limo ifya mukuba. Cila musambilo walesunga amenshi ayali balita imyanda cine konse konse na makumi cine konse konse (

880  ). Cila musambilo walepele amakubiti yane, na cila musambilo walikwete icakutekapo 

39  Abika ifyakutekapo fisano ku kapinda ka ku kulyo aka ŋanda yakwa Yawe kabili fisano ku kapinda ka ku kuso. Abika icishiba ku lubali lwa ku kulyo lwa ku kabanga ka ŋanda. 

40  Kabili apanga ne misambilo, bafosholo ne fyakusanshilako amenshi. Hiramu nao abomba no kupwisha imilimo yonse yamupeele imfumu Solomoni iya mu ŋanda yakwa Yawe: 

41  Inceshi shibili, Imitwe ibili iyapala inweno pa mulu wa nceshi, iminyololo ibili iyapikulwa nge citabataba iyakuwaminisha imitwe ibili iyapala inweno iya pa mulu wa nceshi, 

42  Amateke imyanda ine (

400  ) aya ku minyololo ibili iyapikulwa, cila capikulwa imilongo ibili iya mateke iyakuwaminisha imitwe iyapala inweno pa mulu wa nceshi, 

43  Ifyakutekapo ikumi ne misambilo nayo ikumi, 

44  Icishiba na bacilume ba ŋombe ikumi limo na babili (

12  ) pesamba lyaciko. 

45  Inongo, bafosholo elyo ne fya kwitililako amenshi. Ifi fipe fyonse ifyo Hiramu apangile imfumu Solomoni ifyakubika mu ŋanda yakwa Yawe fyapangilwe ku mukuba uwawamishiwa bwino. 

46  Ifi fyonse imfumu yafyengulwile kwibumba lya mwiwanga lya Yordani pakati ka Sukoti na Saretani. 

47  Solomoni ashile ifi fipe ukwabula ukuti afipime pa mulandu wa bwingi bwafiko. Eico no kufina kwa mukuba takwaishibikwe. 

48  Solomoni apangile ne fipe fyonse ifyakubomfya mu ŋanda yakwa Yawe: Ubulambo bwa golide, Itebulo lya golide apakwikala imikate ya ku cinso cakwa Yawe, 

49  Ifyakutekapo ifisaniko ifya golide iyaengwa bwino (fisano fyali ku kulyo kabili fimbi fisano ku kuso kuntanshi ya Muputule wamushilo icine cine), Amaluba ya golide, ifisaniko elyo ne fyakumanikilako, 

50  Ifisambilo ifya golide wine wine, Ifyakushimishako nangu ukukushishako ulubuuto, Ifyakusanshilako amenshi, imbale sha bubani ne fipande fyakulapwilapo umulilo, Utwa golide utwakushimpamo ifiseko fya fiibi fya muputule wa mukati ne fya ku Muputule wamushilo icine cine, elyo kabili na ku fiibi fya ku muputule ukalamba uwa mwi Tempele. 

51  Ilyo imilimo yonse imfumu Solomoni abombele pakukuula iŋanda yakwa Yawe yapwile, aisa ingishamo ne cuma conse ico wishi Davidi atuulile. Aletelamo silifa, golide elyo ne fibombelo fyonse no kwisa fibika fyonse mu matala ya ŋanda yakwa Yawe.

