1   Ilyo ine nainwine amenso pa lwelele ulwa pa mulu wa mitwe ya bakerubi, nalimwenepo icaba nge cipuna cabufumu icapangwa kwilibwe ilya safile. 

2  Elyo Yawe aeba umuntu uwafwele insalu ishabusaka ishatelela ati, “Kabiye mu mipeto ilya iyili mwisamba lya bakerubi, kalapulemo umulilo, wisushe indupi shobe. Elyo uye utandanye mu musumba.” Kabili ilyo ncili ndelolesha nao aingilamo. 

3  Nomba ilyo aleyamo, bakerubi baiminine lwa ku kapinda ka ku kulyo lubali lwe Tempele, elyo ne kumbi lyaisula mu lubansa lwamukati. 

4  No bucindami bwakwa Yawe epakulafuma pa mulu wa bakerubi, no kulaya ku mwinshi we Tempele lyakwa Yawe. Ne kumbi lyaisula mwi Tempele icakuti no lubansa lwalabengeshimafye ku mulandu wa bucindami bwakwa Yawe. 

5  Iciunda ca mapindo ya bakerubi naco caumfwika na ku lubansa lwa panse, kwati lishiwi lyakwa Lesa Umwine wa maka yonse eulelanda. 

6  Cilya Yawe akonkomesha umuntu uwafwele insalu ishabusaka ishatelela ukuya lapula umulilo mu mipeto iyali mwisamba lya bakerubi, nao emo aya, aya iminina lubali lwa mupeto umo. 

7  Elyo Kerubi umo aikata pa mulilo uwali apo bali, alapulapo umo aubika na mu ndupi sha muntu uwafwele insalu ishabusaka ishatelela. Nao epakusenda umulilo, afuma no kufuma. 

8  Bakerubi bonse umo umo nabakwata mwisamba lya mapindo yabo ifisansa nge fya muntu. 

9  Kabili nalolesha namona imipeto ine ku lubali lwa bakerubi, na cila mupeto wali ku lubali lwakwa Kerubi umo. Imipeto yalebengeshima kwati tumabwe twamutengo utwa kirisaliti 

10  Mukumoneka imipeto yonse ine yalifye iyapalana, kwati umo wapangilwa mukati ka mupeto unankwe. 

11  Bakerubi bena pakwenda kulungamafye ukuli konse mu tupinda tune ukulolele ifinso fyabo, ukwabula imipeto ukupilibukila uku noku. Bonse pamo bena kulungamafye konse uko imitwe yaloseshe, ukwabula ukwalukila kumbi. 

12  Kabili imibili yabo, ne numa shabo, ne minwe yabo, na mapindo yabo, kumo kwine ne mipeto yonse ine, fyonse fyaiswilemo amenso mu mbali shonse. 

13  Naumfwile ukuti imipeto baleita abati, “Imipeto iyibutukisha.” 

14   Bakerubi bonse umo umo bali ne finso fine. Icapakubala cali nge cinso icakwa kerubi, icabubili cali nge cinso ca muntu, icabutatu cali nge cinso ca nkalamo ne icabune cali nge cinso cakwa kapumpe. 

15  Awe na bakerubi baima, baya na mu lwelele. Eifi fine ifyamweo ifyo namwene na ku mumana wa Keba. 

16  Ilyo bakerubi baleya, ninshi baleilafye camumo ne mipeto ine. Baleti nga bafungulula amapindo pakupupuka, ninshi ne mipeto ine kuiila pamo nabo. 

17  Kumfwa bakerubi nga baiminina, nayo ninshi yaiminina, ilyo baima ninshi nayo yaima, pantu umupashi wa fyamweo wali mu mipeto. 

18  Elyo ubucindami bwakwa Yawe bwafumina pa mwinshi wa ŋanda yakwa Yawe, bwaya iminina na pa mulu wa bakerubi. 

19  Ilyo ncilii ndetamba, bakerubi epakufungulula amapindo yabo, bapupukila mu mulu ne mipeto yaimina kumo. Baya iminina pa ŋanda yakwa Yawe, pa mwinshi uwabela lwa ku kabanga, ninshi no bucindami bwakwa Lesa wakwa Israeli buli apo bali pa mulu wabo. 

20  Ifi e fyamweo ifyo namwene pesamba lyakwa Lesa wakwa Israeli ku mumana wa Keba. No kushininkisha nomba nashininkisha ukuti e bakerubi bene. 

21  Bonse umo bali ne finso fine, na mapindo yane, na mwisamba lya mapindo yabo mwali ifyaba nge fisansa fya muntu. 

22  Ifinso fyabo fyali cimo cine na filya fine namwene ku mumana wa Keba. Bonse umo baleya uko baloseshe ifinso fyabo.

