1  Palameni kuno, imwe mwe bantu ba mishobo yonse. Longaneni pakuti mumfweko mwe bantu bonse. Lekeni aba pano isonde bomfwe pamo ne fintu fyonse ifyabamo, isonde lyonse na fyonse ififumamo. 

2  Yawe nafulilwa abantu ba mishobo yonse kumo kwine ne fita fyabo fyonse. Lesa napingula ukubakanda no kubalofya. 

3  Ifitumbi fyabo tafyakashiikwe iyoo, fikashalafye pa mbilibili apakuti fikaleibolela no kulapimpinuka, na mu mpili mukakashika na cee ku mulopa wabo. 

4   Akasuba, no mweshi, ne ntanda, na fyonse ifya mu mulu fikasunguluka. Umulu ukapombwa nge citabo, ne ntanda shikapona kwati mabula yalelukuta ku mwangashi, kabili kwati tupofwa twa makunyu utulepona. 

5   Asosa ati, “Napekanya ulupanga lwandi mu mulu, nalo nomba lulya lwasansa icalo ca Edomu, lwalasansamo balya bantu abo napingwiliile ukulofya.” 

6  Ulupanga lwakwa Yawe lwalakungafye umulopa wabo na mafuta yabo, nafyo fyalaba ku lupanga kwati mulopa na mafuta ya bana ba mpaanga na ya mbushi isho bepeye pakushituula ilambo. Pantu ni Yawe ewalaleka ili lambo mu musumba wa Bosira, ewalaipaulula nganshi abantu mu calo ca Edomu. 

7  Abantu pamo pene ne mboo na bacilume ba ŋombe fikepaiwa, ne calo cikakashika cee ku mulopa, no mushili wakulanonokafye ku mafuta. 

8  E nshita iyo Yawe akapusushishapo Sioni, umwaka wakulandwilapo abalwani bakwe. 

9  Imimana ya mu Edomu yalasanguka amanenekela, no mushili walasanguka bamunyela abakulaaka umulilo. Icalo conse cakulabilima umulilo nga manenekela. 

10   Icalo cakulapya ubushiku bonse na kasuba konse, ne cushi tacakaleke nelyo limo ukulafutumukamo. Cikashala icaonaika umukonkanina inkulo, takwakaleba umuntu uwakulapitamo nelyo umo. 

11  Intitimushi ne fipululu efyakulaikalamo mu calo, ifikoshi na bamwankole efyalaselelamo. Yawe tashemo kantu nangu kamo, mulebafye ngefyo mwali ilyo ifintu fyali tafilakuulwa. 

12  Tamwaleba mfumu iyakulateeka ico calo ca Edomu, ne ntungulushi shaciko tashalebamo. 

13  Mu ncende shonse ishaliko isano mwakulalulumuka imyunga, na bakaenya na bacilasa efyakulashinga ne mishi kwati malinga, bamumbwe ne fipuululu efyakulaikalamo. 

14  Emo inama sha mpanga shakulanyangala no kulaitana. Iciwa ca mu mpanga emo cakulasanga incende iyakwikalamo. 

15  Emo ifipuululu fyakulapikwila ifisansala, no kulabikilamo amani no kulatotelamo abana, no kulabakushishamo. Emwakulalongana na makubi yonse ayalume na yakota. 

16  Fwayeni mu citabo icipombwa icakwa Yawe palwa ifi fintu ifipeema. Belengenimo ifyalembwa pali uyu mulandu. Pali ifi fibumbwa fyonse tapabulile nelyo cimo, kabili fyonse fyakulaba fibili fibili, icilume ne cikota. Efyo Yawe akonkomesha ukuti cibe, no Mupashi wakwe wine ewalafilonganya pamo. 

17  Ni Yawe ewalafyakanya icalo, no kufipeela ifiputulwa fyafiko. E calo icakulaba pe icalo cafiko, no kwikala emo fyakulaikalilila, ukushintafye no mwakulakonkanina inkulo shafiko.

