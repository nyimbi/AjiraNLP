1  “We mwana wa muntu, sesema ku mpili sha mu Israeli kabili sosa auti, ‘Owe mwe mpili sha mu Israeli umfweni amashiwi yakwa Yawe.’ 

2  Ifi efyasosa Imfumu Yawe ati, ‘Abalwani bakwa Israeli balacankwa abati, “Eeya. Shilya mpili shakale nomba cuma cesu.” ’ 

3  “Nomba sesema kabili utile, ifi efyasosa Imfumu Yawe ati, ‘Ilyo abantu ba mishobo ya mumbali bapokele no kutapa impili sha mu Israeli, bonse balewela Israeli no kumulandila ifibi pamo no musaalula.’ 

4  Kanshi nomba umfweni ishiwi lya Mfumu Yawe. ‘Ine ne Mfumu Yawe ndemweba imwe mwe mpili, na imwe mwe tupili, na imwe mwe mikonko, na imwe mwe mawanga, nemwe mwe ncende ishashala amatololo, na mwe misumba iyashala ifibolya, mwebo abantu ba mishobo ya mumbali yaonawile no kulawela. 

5  Ine ne Mfumu Yawe ninkalipila nganshi abantu ba mishobo iyaba mumbali, palibufi Edomu ena eo ncishishepo. Abantu kulwa cilumba cabo ne misuula yabo balipoka icalo candi, ne ncende ishakucemenamo shalisanguka ishabo. 

6  “‘Kanshi niwe sesemena icalo ca Israeli amashiwi yandi, impili no tupili, imikonko na mashika, fyebe amashiwi yandi ayo ine ne Mfumu Yawe ndelanda cipyu cipyu kulwa bufuba, pantu filatukwa na bantu ba mishobo ya benafyalo. 

7  Ine ne Mfumu Yawe nasumbula ukuboko kwandi no kulapa ukuti bakasebana abantu ba mishobo iyaba mumbali. 

8  “‘Mu mpili sha mu Israeli mwena mukalamena imiti nakabili, no kulatwalamo ifitwalo ifyakuti mukalelya imwe mwe bantu bandi abena Israeli, pantu mwalaswa mubwelele bwangu bwangu kumyenu. 

9  Ine ndi nenu, nalimusakamana kabili nkamukwatila uluse ndefwaisha ukuti mukalelima umushili wenu, no kulabyalamo imbuto. 

10  Ine nkamufusha mwe ba ŋanda yakwa Israeli bonse, mukaba abengi. Mukalaikala mu misumba, no kulabuukulula ifibolya. 

11  Ine nkafusha abantu, nkafusha ne fitekwa fine. Mukafulilako ukucila ifyo mwali kale, kabinge mukalakwata na bana abengi. Nkaleka mukaleikalamo ngefyo mwaleikalamo kale, kabili nkaleka mukashuuke ifyo mushatalile amushuuka kale. Lyena elyo mukashininkisha ukuti kanshi ine nine Yawe. 

12  Imwe mwe mpili, ala ine nkabweseshamo abantu bandi abena Israeli kuno kuli imwe, pakuti bakalenyanta pa mushili wenu. Mukaba icuma cabo icacishilano, tamwakatale nakabili amwipaya abana babo iyoo.’ 

13  “Ifi efyasosa Imfumu Yawe ati, ‘Pantu abantu basosa ukuti imwe mwe mpili mulalya abantu, nokuti imwe mulepaya abana ba mushobo wenu, 

14  nomba ukufuma pali lelo imwe tamwakulalya abantu, nangu ukwipaila umushobo wenu abana.’ Ifi efyasosa Imfumu Yawe. 

15  ‘Ine nshilefwaya ukuti nakabili mukaleumfwa uko abantu ba mishobo balemutuka no kumuwela. Tamwakatale amusuulwa ku mishobo imbi nakalya, nangu kupunwisha umushobo wenu. Efyasosa Imfumu Yawe.’” Imikalile ipya iya ba ŋanda yakwa Israeli 

16  Nakabili ishiwi lyakwa Yawe lyaishile kuli ine aliti, 

17  “We mwana wa muntu, pa nshita aba ŋanda yakwa Israeli baleikala mu calo cabo, awe balicikowesha ku mikalile yabo na ku micitile yabo. Kuli ine, imyendele yabo yali iyabunani kwati mwanakashi uuli kumpepo. 

18  Ine napongolwele icipyu candi pali bena, pantu balisumyamo umulopa mu calo, no kucikowesha pa mulandu wakupepa utulubi. 

19  Nalibapeele umulandu palwa mikalile yabo na palwa micitile yabo, no kubasalanganya nalibasalanganishishe mu fyalo fya mishobo ya benafyalo. 

20  Elyo kabili konsefye uko baya, nako kwine tabancindika iyoo, pantu abantu balabalandapo abati, ‘Aba bantu mulemona bantu bakwa Yawe, lelo ebalya bantu abo atamfya mu calo ico abapeele.’ 

21  Ici cintu ine calilenga ukuti nsakamane palwa lulumbi lwandi, pantu aba ŋanda yakwa Israeli balindetele insoni pakati ka mishobo yonse uko baile. 

22  “Kanshi nomba iwe Esekieli, eba aba ŋanda yakwa Israeli aya mashiwi ayo ine ne Mfumu Yawe ndebeba nati, ‘Ifyo ine nalaswa ncite, te pa mulandu wa imwe iyoo, ine mpamfiwe palwa lulumbi lwandi, pantu imwe mwalindetela insoni ku mishobo yonse uko mwasalanganine. 

23  Nga nalanga abantu ba mishobo ya benafyalo ifyo ine naba Uwamushilo, nangula imwe mwandetele insoni kuli bena, lyena bakashininkisha ukuti kanshi ine nine Yawe,’ efyasosa Imfumu Yawe. Kabili imwe nimwe nkaleka mukeshibishe imishobo ya benafyalo ukuti ine ndi Wamushilo. 

24  Pantu ine nkamufumya ku mishobo ya benafyalo, na mu fyalo fimbi fyonse, no kumubwesesha mu calo cenu. 

25  Ine nkamukana amenshi ayasuma kabili mukasanguluka. Ndi nokumusangulula ku fyakukowesha fyonse na ku tulubi tonse. 

26  Ine nkamupeela umutima uupya kabili nkabikamo umupashi uupya muli imwe. Nkafumyamo umutima wa libwe muli imwe no kumupeela umutima wa munofu. 

27  Kabili nkabika muli imwe Umupashi wandi, no kumulenga ukukonka ifipope fyandi no kuposa amano kukusunga amafunde yandi. 

28  Mukalaikala mu calo ico ine napeele ifikolwe fyenu. Mukaba abantu abandifye, na ine nkaba Lesa uwenu. 

29  Nkalamupususha ku fyamukowesha fyonse. Nkalenga ne ŋanu ukulafulisha, epakuti nakabili mwikalaponenwa ne cipowe. 

30  Nkalaleka imiti yenu ikaletwalisha ifitwalo, no kulafusha ifisabo mu mabala yenu, epakuti mwikalaponenwa nakabili icipowe icakumuletela insoni ku bantu ba mishobo. 

31  Elyo mukalaibukisha imyendele yenu iyibi iyakale, ne micitile yenu iyakale, elyo nomba na mwe bene mukaleipata pa mulandu wa fyabubifi fyenu ne fyabunani fyenu. 

32  Ifi efyasosa Imfumu Yawe ati, ‘Ndefwaya mwishibe bwino ukuti ine nshilecita ifi fintu fyonse pa mulandu wenu iyoo. Ine ndefwayafye muleumfwa insoni, pantu mulaisebanya pa fintu ifyo imwe mucita. Efyasosa Imfumu Yawe.’ 

33  “Kabili ifi efyasosa Imfumu Yawe ati, ‘Pa bushiku nkamusangulula ku fyabubifi fyenu, elyo nkamuleka mukaleikala mu misumba yenu nakabili, no kumuleka mukakuule cipya cipya ifibolya. 

34  Bonsefye abapita mu mabala yenu, balamona ifyo yasapilwa, nomba ine nkaleka mukalelimamo nakabili. 

35  Elyo bonse bakalalanda abati, “Tambeni icalo icali kale amatololo, moneni nomba ifyo cili kwati libala lya Edeni. Ne misumba iyabongolweke kale no kutapwa, no kushala ifibolya, moneni nomba ifyo baikuulile cipya cipya, no kukuulililako amalinga, nefyo abantu nomba baleikalamo.” 

36  Elyo abantu ba mishobo iyaba mumbali abakashalapo, bakashininkisha ukuti nine ne Yawe nkuulile cipya cipya iyi misumba iyaonaike, no kubukulula amabala ayaonaike. Nine ne Yawe nalanda, no kucita efyo ine nkacita. 

37  “‘Kabili ine ne Mfumu Yawe ndesosa ukuti, nakabili nkaleka aba ŋanda yakwa Israeli bakalemfwaya, pakuti ndebafwako. Nkaleka abantu babo bakafulishe nge mpaanga. 

38  Abantu bakafulisha nge mikuni yakutuula ilambo pa bushiku bwa nshikunkulu ubwasontwa. Efyo imisumba iyaonaike ikesulamo amabumba ya bantu. Elyo abantu bakashininkisha ukuti kanshi ine nine Yawe.’”

