1  Ishiwi lyakwa Yawe lyaishile kuli ine aliti, 

2  “We mwana wa muntu, lolesha ku mpili sha mu Israeli, kashisesemene amashiwi yandi. 

3  Kabili utile, mwe impili sha mu Israeli umfweni ishiwi lya Mfumu Yawe. Ifi efyo ine ne Yawe ndeeba impili no tupili, imikonko na manika, ukuti ine nkesa no lupanga kuli imwe, kukonaula incende ishasansama isho abantu bapepelapo utulubi. 

4  Ifibumbili fyenu ifya malambo fikabongololwa, nefyo mufutumwinapo ububani fikatobaulwa, kabili nkakomaula abantu benu pa ntanshi ya tulubi twine. 

5  Nkaposa ifitumbi fya bena Israeli ntangali ntangali kuntanshi ya tulubi twabo, nkasalanganya na mafupa yenu mu mbali shonse isha fibumbili fya malambo. 

6  Konse uko mukekala, imisumba yonse ikasanguka ifibolya, ne ncende umo bapepela utulubi shikonaika, ifibumbili fyenu ifya malambo fikonaikila kumo kwine no tulubi, ifyo mufutumwinapo ububani fikasansaika, na fyonse ifyo mupanga nafyo fikonaikilila. 

7  Abantu benu bakalafwa ntangali ntangali pakati kenu, abakashalapo elyo bakashininkisha ukuti kanshi ine nine Yawe. 

8  “Lelo bamo pakati kenu ine nkabapususha, pantu bamo nkaleka bakapusukeko ku lupanga ilyo mukasalanganina mu fyalo fya mishobo imbi. 

9  Elyo, kulya kwine ku mishobo ya benafyalo uko bakabasenda bunkole, abakapusukako eko bakalanjibukishisha no kwishiba pafyo bankalifye ku micitile ya mitima yabo iyabupulumushi, pantu balimfumisheko amano, elyo nefyo bali no lwinso lwa tulubi, ine balinsuulile. Kwena bakalaiseka abene pa mulandu wa fibi ne fyabunani ifyo balecita. 

10  Bakeshiba ukuti ine nine Yawe, nokuti ifyo ine nabasokele tefyanseko iyoo.” Ububi bwa ba ŋanda yakwa Israeli 

11  Ifi efyo Imfumu Yawe alesosa ifyakuti, “Kumpeni mu minwe, inyanyantileni, elyo mutile, ‘Iye!’ Ala ni pa mulandu wa fibi fyonse ne fya bunani fyonse ifyo imwe mwe ba ŋanda yakwa Israeli mwacita efikalenga mukalefwa mu nkondo, ku cipowe na ku cikuko. 

12  Abakaba ukutali bakafwa ku cikuko, abakaba mupepi bena bakafwa ku nkondo. Abakashalapo bena bakafwa ku cipowe. Kanshi bakamona ifyo nkapwisha icipyu candi pali bena. 

13  Ifitumbi fyabo fikabafye ntangali ntangali pakati ka tulubi twabo, na monsefye mu mbali ya fibumbili fyabo ifya malambo. Fikalala ntangali ntangali pa tupili tonse ututali, na pa mulu wa mpili shonse, na mwisamba lya miti yonse iyalelema, na mwisamba lya fimuti fyonse ifya oki ifikulu, emukuti ponsefye apo balelekela utulubi twabo amalambo ayakoca. Elyo bonse bakashininkisha ukuti kanshi ine ndi Yawe. 

14  Ine nkabatitikisha, nkonaula ne calo cabo. Nkacisangula amatololo, ukutampilafye ku matololo ya ku kapinda ka ku kulyo, ukuya fikafye na ku musumba wa Ribula, lubali lwa ku kapinda ka ku kuso. Nshakashepo nelyo pamo apo aba ŋanda yakwa Israeli baikala. Lyena elyo bonse bakashininkisha ukuti ine nine Yawe.”

