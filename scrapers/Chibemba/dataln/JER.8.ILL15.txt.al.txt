1  “Pali iyo nshita amafupa ya bashamfumu, na ya bacilolo ba mu calo ca Yuda, kumo kwine na ya bashimapepo, na ya bakasesema, na ya bena Yerusalemu bambi bene, yakashulwa mu nindi shabo.” Ifi efyasosa Yawe. 

2  “Ayo mafupa bakayashafye insansalila pa kasuba, mu mweshi, na mu lubuuto lwa ntanda shonse isha mu mulu, pantu efintu bena batemenwe, efyo balebombela, efyo balepandako amano, no kupepa efyo balepepa. Amafupa yabo tabakayalonganye pamo no kuyashiika iyoo, yakashalafye ifyo fine pa mushili nga citindi. 

3  Na bantu bambi bonse aba iyi nkulo iyabipa, abakashala abaleikala uko ine nkabasalanganya, bakalafwaishapo ukufwa ukucila ukwikala no mweo.” Ifi efyasosa Yawe umwine wa fita. Ububifi no kukandwa 

4  “Iwe Yeremia, ubebe ukuti, ifi efyasosa Yawe ati, ‘Umuntu nga awa, bushe teti eme? Umuntu nga aluba, bushe teti abweluluke? 

5  Nga cinshi ico imwe mwe bantu bandi mupumbile inshila? Mulandu nshi imwe mwanjalukila ukwabula ukubweluluka? Imwe mwakonenafye ku bufi bwenu, mwalikaana no kubwelela kuli ine. 

6  Ine ndakutikisha nganshi, nomba imwe tamulanda ifyacishinka iyoo. Tapali nelyo umo uulapila ububi bwakwe, tapali nangu umo uwipusha ati, “Bushe ine bubi nshi nacita?” Cila muntu alolafye uko alefwaya, mucitafye nga kabalwe uulefulumbanina ukuli ubulwi. 

7  Ngefyo na kabaso wine mu lwelele alishiba inshita yakubwelelapo, ne nkoba, na kamimbi, na pupute, nafyo fine fyalishiba inshita yakubwelelapo. Nomba imwe mwe bantu bandi tamwaishiba amafunde yandi, elyo ne fipope fyandi.’ 

8  “Nga kuti mwatila shani, ‘Ifwe tuli bamano, ifwe twaba na mafunde yakwa Yawe?’ Mwamona, utulembelo twa bakalemba babufi natwalula amafunde ukuba ayabufi. 

9  Abantu abamano bakalengwa insoni, amano yabo yakapwa, ne fyakucita tabakeshibe. Apo nabasuula ishiwi lyandi, nga kanshi mano nshi bengakwata? 

10   Kanshi ine nomba nkabuula abakashi babo, nkapeele ku baume bambi, na mabala yabo nkapeela bambi. Pantu bonsefye abakalamba na baice, balefwayafye ukulanonkela ifyuma mu bucenjeshi. Na bakasesema bene kumo kwine na bashimapepo bonse benefye ni ncenjeshi shakantu. 

11   Bakakila ifilonda fya bantu bandi, kwati nalimo tafibipile, balabeba abati, ‘Ala kuli icibote,’ ilyo ninshi takuli icibote. 

12  Bushe baleumfwa insoni ilyo balecita ifi fintu ifyabunani ifyo ine napatisha? Awe nakalya tabakwete insoni, kabili bena tabaishiba no kubweshako pa menso nakalya. Kanshi nabo bene bakawa nga filya fine bambi bawa, ilyo ine nkabakanda, ekukaba ukuloba kwabo.” Ifi efyasosa Yawe. 

13  “Ine ne Yawe nkalofya bonse abantu bandi, pantu baba ngo mwangashi uushitwala fitwalo, baba ngo mukunyu uushitwala makunyu, na mabula yauko yaumina kumo. Conse ico nabapeela cikapokololwa.” 

14  Abantu bakwa Lesa nabo epakulaipushanya abati, “Nga cinshi twikalilefye? Aleni natufulumukile mu misumba ya malinga, pakuti emo tuyefwila. Yawe Lesa wesu natupingwila ukufwa, natunwensha amenshi umuli umunwena, pantu ifwe twalibifya kuli Yawe. 

15  Ifwe twalelolela ukulaikala mu cibote, nomba tapaba icisuma nangu cimo. Twalepembelela inshita yakundapilwapo, nomba kabili tulifye mu bwafya. 

16  “Natumfwa uko bakabalwe ba balwani besu balelila, baleumfwika ukufuma ku calo ca bena Dani. Baleti bakabalwe babo nga balila, awe ne calo conse calaitentelafye. Nabesa kukonaula icalo cesu, ne fintu fyonse ifyabamo, beshile kukonaula umusumba wesu, na bantu bene abaikalamo bonse.” 

17  Ifi efyasosa Yawe ati, “Moneni. Ine ndemutumina insoka, nasho ishabusungu, ishishingasungulwa eshalaisa mukulamusumaula.” Yeremia alangulukilako abantu bakwe 

18  Owe, ubulanda ine bwankulila, no mutima wandi naufunshika. 

19  Kutikeni ku kulila kwa bantu bandi, ukufuma ku calo icakutali. “Bushe Yawe nomba talimo mu Sioni? Bushe imfumu yakwe tailiko nomba?” “Nga nomba cinshi ico imwe mwalengela ukuti ine mfulwe, pa mulandu wa fimpashanya fya milungu yenu, na palwa tulubi twenu utwafyefye utwa benafyalo?” 

20  Abantu nabo epakukuuta abati, “Ala inshita yakulobolwelapo ifisabo yalipitingana, ulusuba nalo nalupwa, lelo ifwe tatwapusuka.” 

21  Ine cilenkalipa nganshi mu mutima, pantu abantu bandi baleculisha, ine ndeloosha, na maka nayapwa. 

22  Bushe mu calo ca Gileadi umuti walipwamo? Bushe tamwabamo shiŋanga nelyofye umo? Nga mulandu nshi abantu bandi bashundapilwe?

