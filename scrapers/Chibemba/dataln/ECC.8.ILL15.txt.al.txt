1  Nani uwaba ngo muntu uwamano? Nani uwaishiba umo ifintu fyalola? Amano yalalenga icinso ca muntu ukuwama, kabili yalamupwisha inkanshi pa menso. Ukunakila imfumu ya calo 

2  We muntu ulenakila ifyebo fya mfumu ya calo pa mulandu wa cilayo cobe kuli Lesa. 

3  Wifuma bwangu ku mulola wa mfumu, kabili wiimina imfumu no kukomaila pa mulandu uushiweme, pantu imfumu ya calo kuti yacita ifyo itemenwe. 

4  Imfumu ya calo ilanda na maka, teti pamoneke nelyo umo uwakuicilima nokuti, “Cinshi mwacitila ici?” 

5  Uusunga ifyebo fyaiko alekala umutelelwe, kabinge umutima uleshiba umusango wakunakililamo ne nshita yakunakililapo. 

6  Kwaliba inshita iyalinga iyakubombelapo umulimo onse, kabili kwaba no musango uwalinga uwakubombelamo umulimo onse, nelyo amafya ya muntu yamufulila. 

7  Pali ifwe fwe bantu, tapaba nelyo umo uwaishiba ifikacitika kuntanshi, nga nani uwingatwebako ifili nokwisa? 

8  Takwaba muntu uwakwata amaka pa mweo wakwe kukuucingilila, eico takuli umuntu uwakwata amaka yakubutuka imfwa. Ngefyo takwaba uo basuminisha ukuleka imilimo pa nshita ya nkondo, efyo no bubifi tabwakapusushe ababucita nakalya. Ababifi na basuma 

9  Ifi fyonse ine nalifishibe ilyo naletontonkanya pa mulandu wa fintu ificitika pano isonde, inshita imo ilyo abantu batitikisha abanabo kukuyonaula. 

10  Ine naliimwena uko abantu ababifi baleshiikwa, abaleingila no kufuma mu ŋanda yakwa Lesa elyo balabalumbanya mu musumba mwine umo balya bantu balecitila ifibi. Uyu musango nao wine wakuicushafye. 

11  Mulandu nshi abantu bashitiinina kulacita milandu? Nico abamilandu tababalimuna mukwangufyanya iyoo. 

12  Nangula umuntu umubifi engalabifya libili libili, elyo nokuba no bumi ubwatantalila, kwena ine nalishiba ukuti abapetamina Lesa no kumukwatila akatiina cilabaletela ishuko ilyacililapo. 

13  Nomba ico abantu ababifi tabakwatila Lesa akatiina nakalya, bena bakashama. Inshita yabo iyakwikala pano calo ikabafye nge cinshingwa. 

14  Paliba imisango iyakuicushafye iyicitika pano isonde. Limo abantu abololoke balaponenwa ne shamo ilifwile lileponena abantu ababifi. Limbi wamona uko abantu babifi balekwata ishuko ilifwile elilekwata abantu abololoke. Ala uyu musango nao ine ntilafye misango yakuicushafye. 

15  Na ine epakushininkisha ukuti kanshi umuntu ali nokulilapofye, pantu takwaba iciwamina umuntu pano isonde ukucila pakulya no kunwa, no kuisansamusha umwine. Pantu akasanga ukusekelela mu milimo yakwe mu nshiku shakwe shonse isho Lesa amupeela ishakwikala pano isonde. 

16  Ilyo napeeleshe umutima wandi mukwishiba amano, na pakusambilila ifyo umuntu ekala, nefyo abomba pano isonde, icakuti na menso yakwe tayamona tulo ubwaca no bwaila, 

17  elintu namwene fyonse ifyo Lesa acita. Tapaba ifyo umuntu engeshibapo pa ficitika mwisamba lya kasuba. Nangu umuntu engatulukusha shani mukufwailisha, lelo teti eshibe umo calola. Nangufye umuntu uwamano engatila nalishiba, lelo teti eshibe ukufikapo.

