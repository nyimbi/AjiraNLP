1  Kabinge abena Israeli babwekeshepo ukubifya ku cinso cakwa Yawe, na Yawe epakubapeela mu maboko ya Bafilisiti pa myaka amakumi yane (

40  ). 

2  Mu Sora mwali umuntu umo uwe shina lya Manoa, uwa mu luko lwa bena Dani. Manoa alyupile umwanakashi uwali iŋumba. Takwetepo mwana nelyo umo. 

3  Elyo malaika wakwa Yawe amonekele ku mwanakashi no kumweba ati, “Nangu iwe waba iŋumba kabili tawatala aukwatapo umwana, nomba uli nokwimita no kukwata umwana umwaume. 

4  Eico nomba mona ukuti wilanwa umwangashi nangufye icikola conse. Kabili tecakwesha ukulya icakowela, 

5  pantu iwe nomba uli nokwimita kabili ukafyala umwana umwaume. Tecakwesha ukumubeya ku mutwe wakwe, pantu uyu mwana akaba Munasiliti, emukutila uwapatulwa na Lesa ukufuma ku kufyalwa kwakwe. Kabili akatendeka ukufumya abena Israeli mu maboko ya Bafilisiti.” 

6  Elyo umwanakashi epakuya ku mulume wakwe no kuya mweba ati, “Umuntu umo uwakwa Lesa acisa kuli ine, elyo acilamoneka kwati ni malaika wakwa Lesa, uwakutiina nganshi. Ine nshacimwipusha uko acifuma kabili nao tacinjeba ne shina lyakwe. 

7  Nomba acinjeba ukuti, ‘Iwe uli nokwimita kabili ukafyala umwana umwaume. Eico nomba tecakwesha ukunwa umwangashi, nangu ukunwa icikola icili conse. Pantu uyu mulumendo akaba Umunasiliti wakwa Lesa ukufumafye ku kufyalwa kwakwe ukufika na ku bushiku bwa mfwa yakwe.’” 

8  Elyo Manoa apepele kuli Yawe no kutila, “Napapata mwe Yawe, ine ndemulomba ukuti lekeni umuntu wakwa Lesa untu mwatumine kuli ifwe ese atufunde ifyo tuli nokucita pakusunga uyu mwana ali nokufyalwa.” 

9  Lesa nao alyumfwile ukupapata kwakwa Manoa. Kabili na malaika wakwa Lesa alishile ku mwanakashi ilyo acili ku mabala. Manoa umulume wakwe ninshi talipo. 

10  Awe umwanakashi bwangu bwangufye abutwike no kuya eba umulume no kutila, “Ala ulya muntu amonekele kuli ine pali bulya bushiku naisa!” 

11  Manoa nao alimine no kukonka umukashi. Ilyo afikile kuli uyu muntu, atile kuli ena, “Bushe niwe waishile landa no mukashi wandi?” Nao atile, “Ee nine wine.” 

12  Elyo Manoa atile kuli ena, “Nomba ilyo amashiwi yobe yakesa fikilishiwa, cikaba shani ku musango no bumi bwa uyu mwana, kabili ni finshi akalacita?” 

13  Elyo Malaika wakwa Yawe atile, “Conse ico naebele umukashi obe, eco afwilefye ukulacita. 

14  Tafwile ukulalya icintu conse icili nokufuma ku myangashi, nangufye ukunwa umwangashi uulifye onse, nangu icikola conse nangu conse icakowela. Afwilefye ukulacita fyonse ifyo namukonkomeshe.” 

15  Elyo Manoa atile kuli malaika wakwa Yawe, “Ifwe kuti twatemwa ukuti utale ulolele mpaka tukupekanishishe akana ka mbushi.” 

16  Nao malaika wakwa Yawe atile, “Ala nangufye imwe mwanteka, ine tekuti ndye icakulya cenu. Lelo nga mulefwaya ukupekanya umutuulo wa cakoca, utuuleni kuli Yawe.” Pantu Manoa ena taishibe ukuti ulya ali ni malaika wakwa Yawe. 

17  Elyo Manoa aipwishe malaika wakwa Yawe ati, “Bushe ishina lyobe niwe nani? Pantu tulefwaya ilyo ishiwi lyobe likafikilishiwa tukakucindike.” 

18  Malaika wakwa Yawe nao atile, “Bushe mulandu nshi uleipushisha ishina lyandi? Ala lishina ilyankaama.” 

19  Elyo Manoa abuulile akabushi, pamo pene no mutuulo wa fyabunga, kabili apeele ilambo kuli Yawe mukufyocela pa mulu we libwe. Kabili Yawe nao acitile icipeshamano ninshi Manoa no mukashi wakwe balemona. 

20  Awe kutifye cilya ulubingu lwa mulilo lwalafuma pa bulambo no kulaya mumulu, malaika wakwa Yawe nao aninine mu lubingu lwa mulilo ukuya mumulu. Na pakumona ici, Manoa no mukashi wakwe bawile ubukupeme, bafisha ne mpumi shabo panshi. 

21  Awe ukufuma palya penefye malaika wakwa Yawe tabalile amonekela kuli Manoa no mukashi wakwe. Elyo Manoa ashininkishe ukuti kanshi ni malaika wakwa Yawe. 

22  Elyo Manoa atile ku mukashi wakwe, “Ifwe tuli nokufwa, pantu natumona Lesa.” 

23  Elintu umukashi wakwe atile, “Nga cakuti Yawe alefwaya ukutwipaya, awe nga tapokelele ilambo lyakoca no mutuulo wa cabunga ukufuma ku maboko yesu, kabili nga tatulangile ifintu fyonse ifi nangu ukutweba ifi fyonse batwebele.” 

24  Awe asukile umwanakashi apapa umwana umwaume, kabili amwinike ishina lya Samsoni. Umwana alakula, na Yawe amupaala. 

25  Elyo Umupashi wakwa Yawe watampile ukumucincisha ilyo acili aleikala mu Mane Dani pakati ka Sora na Eshitaoli.

