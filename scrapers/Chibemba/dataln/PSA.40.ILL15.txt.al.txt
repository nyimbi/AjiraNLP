1  Nalitekele umutima ukulolela pali Yawe, nao asuka aumfwa uko ndelila. 

2  Anjabwile ukufuma mu cilindi icitali nganshi ukufuma mu lutikiti na matipa, elyo anjimika pa mulu wa cilibwe, akosha na makasa yandi. 

3  Amfundile no lwimbo ulupya ulwakutasha Lesa wesu. Abantu abengi pakumona ici cintu, bakatendeka ukukwatila Yawe akatiina, kabili bakamutetekela. 

4  Alishuka umuntu uutetekela muli Yawe, uushibika mano ku bantu abacilumba, abalukila mukupepa imilungu yabufi. 

5  Ala fyalifulisha we Yawe, Lesa wandi, ifintu ifyakupapa ifyo watucitila. Walipekanya ne nshila ishingi ishakutwafwilamo, nani engafilumbula? Ine ndafwaya ukufishimika no kufilanda, nomba fyalifulisha ukufilondolola. 

6   Amalambo ne mituulo taufifwaya, lelo wampeela amatwi ayakumfwilako. Amalambo yakoca nangu amalambo ya pa fyabubifi tayakusansamusha nakalya. 

7  Na ine epakutila, “Mona naisa, ngefyo calembwa palwa ine mu malembo ukuti, 

8  ukucita ubufwayo bobe ecaba mu mweo wandi we Lesa wandi, ico amafunde yobe yaba mu mutima wandi.” 

9  Nga fintu waishiba we Yawe, ndalumbula ubulungami bobe mu lukuta lukalamba, nshitalala tondolo. 

10  Nshifisa ubwafwilisho bobe ubwakupususha mu mutima wandi. Ndalondolola pa mulandu wa cishinka cobe pamo no kupususha kobe. Nshifisa ukutemwa kobe ukushifilwa ne cine cobe ku lukuta lukalamba we Yawe. 

11  Wileka ukumbelela uluse we Yawe, leka ukutemwa kobe pamo ne cishinka cobe filencingilila. 

12  Imintapendwa ya mafya nayanshinguluka, ububifi bwandi nabufula icakuti ndefilwa no kulolesha. Bwafulisha ukucila imishishi ya ku mutwe wandi, ecakuti no mutima nautompoka. 

13  Napapata, we Yawe, umpokololeko, wise bwangu mukungafwa, we Yawe! 

14  Uleke bonse abafwaya ukonaula umweo wandi balengwe nsoni. Uleke bafulumuke no kubwelelamo abasebana, bonse abafwaisha ukuti ngonaike. 

15  Uleke bonse abanseka ukuti, “Eya, Eya!” bapeshiwe amano no kututubala. 

16  Lelo leka bonse abakufwaya basangalale no kusekelela muli iwe, kabili bonse abatemwa ipusukilo lyobe inshita yonse baletila, “Yawe asumbulwe!” 

17  Ine ndi mulanda kabili umupina, lekeni imfumu inangulukeko. Niwe kafwa wandi kabili kapokolola wandi, we Lesa wandi wikokola.

