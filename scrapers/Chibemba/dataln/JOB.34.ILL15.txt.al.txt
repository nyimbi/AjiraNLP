1  Kabili Elihu akonkanyapo ukulanda ati, 

2  “Kutikeni ku mashiwi yandi mwe bantu bamano, umfweni kuli ine imwe mwe bacenjela. 

3   Ala amatwi eyapima ifilelandwa, nga filya fine akanwa komfwa bwino ifyakulya. 

4  Natufwailishe bonse capamo icilungeme, twishibe bonse ne cintu icisuma. 

5  Yobo alesosa ati, ‘Ine ndi wakaele, lelo Lesa nampoka insambu shandi. 

6  Nangu nshamonapo icibi ico nacita, Lesa ena alintunga ukuti ndi wabufi. Nangu ndi wakaele, umufwi wakwe walindasa icilonda icishipola.’ 

7  Bushe kwalibapo umuntu uwaba nga Yobo, uusosa ifyamusaalula nga ukunwa amenshi? 

8  Aenda na bacita ifibi, no kwampana pamo ne fipondo. 

9  Bushe tasosele ati, ‘Umuntu uufwaya ukusansamusha Lesa aicushafye?’ 

10  “Kanshi nkutikeni nganshi imwe mwe bantu bamano. Lesa alitaluka nganshi ku bubi, kabili Umwine wa maka yonse tafyenga muntu. 

11   Alambula umuntu ukulingana ne milimo yakwe, cila muntu amucitila ukulingana ne myendele yakwe. 

12  Awe tacingacitika icakuti Lesa kuti alufyanya, Umwine wa maka yonse tapondamikila umuntu umulandu. 

13  Takwatala akuba na umbi uyo uwalashika Lesa pano isonde, uwamupeela ukwangalila fyonse ifyaba pano calo ponse. 

14  Nga cakuti Lesa afumyapo umupashi wakwe pano isonde, afumyapo no mupu wakwe, 

15  ala ifintu fyonse ifipema kuti fyafwafye pa muku umo, na bantu kuti babwelela kwiloba. 

16  “Kanshi iwe Yobo nga uli wamano kutika, umfwa amashiwi ayo ine nalanda. 

17  Bushe uwapata umulinganya kuti ateeka? Bushe Umwine wamulinganya, kabili Umwine wa maka yonse, eo iwe Yobo wingapama ukupeela umulandu? 

18  Bushe te uwingeba bashamfumu ukuti, ‘Muli bafye,’ no kukalipila abasambashi ati, ‘Muli babifi?’ 

19  Bushe te uushakwatila intungulushi umucishacinani, uushakwata akapatulula pakati ka balanda na bakankala? Pantu bonse fibumbwa fya minwe yakwe. 

20  Akashita akali konse kuti bafwa nangu ni pakati ka bushiku, abantu basungukafye ninshi capwa. Kabili tafilwa ukwipaya abamaka. 

21  “Pantu Lesa alalengula imyendele ya muntu, amona ne ntampulo shakwe shonse. 

22  Takwaba ukwafisama, nangu ukwashika, uko uucita ifibi engafisama. 

23  Pantu Lesa talefwaya ukuceceta umuntu nakabili, pakuti aye kuli Lesa mukulubulula. 

24  Alofya abacindami apabula ukwipusha umulandu, kabili apyanikishapo bambi. 

25  Pantu Lesa alishiba ifibi fyonse ifyo bacita, eco abakuntila panshi ubushiku mpaka baonaika. 

26  Abakandila pa bubi bwabo, no kubaposa mu minyololo pa menso ya bantu. 

27  Pantu bena balimukene, no kusuula inshila shakwe shonse. 

28  Ebalengele inkuuta sha balanda ukumfwika kuli Lesa, asuka Lesa aumfwa uko abalecula balelila. 

29  Bushe Lesa nga atalala tondolo, ni nani engamwebaula? Nga afisa icinso cakwe, ni nani engamumona? Lelo e mwine wamaka pa muntu na pa calo icili conse, 

30  eulesha umubi ukuba kateeka, no kupususha abantu ku fiteyo fyakwe. 

31  “Nomba umuntu nga aeba Lesa ati, ‘Nimbifya lelo naleka, nshakabwekeshepo. 

32  Unsambilishe ifyo nafilwa ukwishiba. Nga cakuti nalibifya, nshakabwekeshepo nakabili.’ 

33  Bushe iwe, emukuti ulefwaya Lesa akucitile ifintu umo ulefwaila, ilyo iwe naukaana ukulapila? Kanshi nomba sosa ico we mwine wasalapo, ine nshakusalile iyoo. Ale utwebeko icili mu mano yobe. 

34  “Abantu bonse abamano na bonse abasalapuka, abalekutika kuti basumina abati, 

35  ‘Cacine Yobo alanda ukwabula amano, alanda amashiwi yakusabailafye.’ 

36  Kanshi mwesheni Yobo apakalamba, pantu imyasukile yakwe ni ilya iya bantu ababi. 

37  Pantu ena ku fyabubifi fyakwe alundilepo na bucisanguka, aletwishika umulinganya apo tuli, no kufusha amashiwi ayakusaalula Lesa.”

