1  Kabili ishiwi lyakwa Yawe lyaishile kuli ine aliti, 

2  “We mwana wa muntu, sesema no kusoka bakacema ba bena Israeli, useseme no kweba bakacema auti, ‘Ifi efyasosa Imfumu Yawe ati, mwashama imwe mwe bakacema ba bena Israeli, mwe baisakamanafye. Bushe bakacema tabafwile ukusakamana impaanga? 

3  Muipakisha umukaka washiko, mufwala ne nsalu ishabilwa na masako ya mpaanga shine, mulepayapo impaanga ishaina, no kulya mulalya, elyo nomba ukuti muleshisunga, awe kwena nakalya. 

4  Imwe tamusunga mpaanga ishishilakosa, tamundapa ishalwala, tamukakila ishileba ne filonda, tamulondola ishilubantika, nangu ukuya mulafwaya ishileluba. Imwe mushitekela mu bukali no buluku, epela. 

5  Impaanga shalisalangana, ne fiswango filashikata no kushilya, pa mulandu wakukanaba na bakacema abakushicema. 

6  Ala e mulandu wine kanshi impaanga shandi shilulumbilafye pa tupili na pa mpili ishitali. Eco kanshi shasalanganinafye mpanga yonse pano isonde lyonse, ukwabula nelyo umo uwakuti asakamaneko, nangufye ukweshako ukushifwaya fwaya.’ 

7  “Kanshi nomba imwe mwe bakacema, umfweni ifyo ine ne Yawe nalamweba. 

8  Napalifye ine ne Mumi, ne Mfumu Yawe ndeti, pa mulandu wakuti impaanga shandi tashakwata kacema, shilekatwa no kuliwa ku fiswango elyo kabili na imwe bene mwe bakacema bandi tamweshako na kushilondola, pa mulandu wakuti mwaliisakamana mwe bene ukwabula ukuposa amano ku mpaanga shandi, 

9  eico umfweni kuli ine imwe mwe bakacema. 

10  Ifi efyasosa Imfumu Yawe ati, ‘Ine nomba nasangukila bakacema, bena nomba baba abalwani bandi. Nkabapoka impaanga shandi, tabakatale abashicema nakabili iyoo. Bena nkabafyombotola impaanga shandi, nshakaleke bakaleshilyapo awe.’ Kacema wine wine 

11  “Ifi efyasosa Imfumu Yawe ati, ‘Ine ne Yawe Lesa ndemweba ukuti ine wine nine nkafwaya impaanga shandi, kabili nine wine nkashisunga. 

12  Nga filya fine kacema asunga impaanga shakwe ishisalangene, efyo na ine ndi nokusunga impaanga shandi. Nkashipokolola konse uko shasalanganine pali bulya bushiku bwa cikutika ne mfifi. 

13  Nkashifumya mu fyalo fya bantu ba mishobo iyalekana lekana. Nkashilonganika, nkashibweseshe na mu calo cashiko. Nkalashicemena mu mpili sha mu Israeli, ku mikonko, na mu ncende shonsefye ishaikalamo abantu. 

14  Nkalashicemena umwaba umulemfwe usuma, mu mpili, na ku milonga, na mu ncende shonse isha mulemfwe ishaba mu calo ca mu Israeli. Emo shikalatuushisha mu mulemfwe usuma no kulya icani iciteku ku mpili sha mu Israeli. 

15  Nine wine nkalacema impaanga shandi, kabili nine wine nkalashifwaila na pakuti shikaletuushisha.’ Efyasosa Imfumu Yawe. 

16  “Ine nkaya ndafwaya impaanga ishaluba, nkalalondola ishilelubantika, nkalakakila ishileba ne filonda, nkalaundapa ishilwele, lelo ishatuluka ne shakosa nkashonaula. Nkacema umukuni mu mulinganya. 

17  “Kanshi nomba imwe mwe mukuni wandi, ifi efyasosa Imfumu Yawe ati, ‘Nkapingula pakati ka mpaanga imo ne ibiye, nkapatulula impaanga ku mbushi. 

18  Bamo pali imwe balitendwa ukulya umulemfwe uwawamisha, balemenenafye nomba ukulanyantauka pafyo bashilya. Balitendwa ukunwa amenshi ayalengama, balemenenafye nomba ukulayafundaula. 

19  Elyo impaanga shandi shimbi bushe eshili nokulalya ifyo imwe mulenyantaukapo, eshili nokulanwa amenshi ayo imwe mulefundaula.’ 

20  “Kanshi nomba ine ne Mfumu Yawe ndemweba ukuti ine nkapingula imwe mwe mpaanga ishaina, na imwe mwe shaonda. 

21  Impaanga ishishakosoboka imwe mulashituna no kulashipunka ne nsengo shenu pakuti shilefuma pebumba. 

22  Nine nkapususha impaanga shandi, nshakaleke bakaleshicusha nakabili. Nkapingula pakati ka mpaanga imo ne ibiye. 

23  Nkabuula umubomfi wandi Davidi eo akabe kacema washiko umofye, no kushisunga eo akaleshisunga. 

24  Ine ne Yawe nine nkalaba Lesa washiko, no mubomfi wandi Davidi eukalaba kateeka washiko. Efyasosa Yawe. 

25  Nkapangana nabo icipangano icakuti icishininkisho ukuti shikalaikala umutelelwe. Mu calo nkafumyamo ifiswango fyonse, pakuti impaanga shandi shikaleiikalila ku matwi tondolo mu ncende umo shikalacemenwa, nangufye shisendame mu mutengo mwine. 

26  “Nkalashipaala, nkaleka shikaleikala monse mu mbali ya lupili lwandi ulwamushilo. Nkalashilokesha imfula iyalinga pa nshita shikalaikabila. 

27  Imiti ikalatwala ifitwalo, mu mabala mukalaba ifisabo, na bantu bonse umo umo bakalaiikalila mu fifulo fyabo ku matwi tondolo. Ilyo nkaputaula iminyololo iyo bakakako abantu bandi, no kubalubula ku babateeka ubusha, elyo bakashininkisha ukuti kanshi ine nine Yawe. 

28  Imishobo ya benafyalo tayakabwekeshepo nakabili ukulabawililila, ne fiswango fine tafyakalebekata nakabili iyoo. Bakalaikala umutelelwe, takwakalemoneka wakubatiinya nakabili. 

29  Mu mabala yabo ine nkalameshamo ifisabo ifine fine, na mu calo cabo ine nkapwishamo insala. Abantu ba mishobo ya benafyalo tabakabwekeshepo ukubasuula. 

30  Elyo abantu bonse bakashininkisha ukuti kanshi ine ne Yawe nine Lesa wabo, nokuti kanshi aba ŋanda yakwa Israeli bantu bandi. Efyasosa Imfumu Yawe. 

31  “Nimwe mwe mpaanga shandi, umukuni wa mpaanga shandi, muli bantu bandi, na ine ndi Lesa wenu. Efyasosa Imfumu Yawe.”

