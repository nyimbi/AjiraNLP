1  Kampaale na matotelo Yawe icilibwe candi, ena eusambilisha amaboko yandi ukulwa inkondo, ne minwe yandi mu bulwi. 

2  Ni Lesa ewantemwa kabili e linga lyandi, e shintililo lyandi kabili e kapokolola wandi, e nkwela yandi, na muli ena emo nguba, eulenga abantu ba mishobo balecimba kuli ine. 

3  We Yawe, ngo muntunse nao wanshi uwakuti uletontonkanyapo? Umwana wa muntu wanshi uwakuti ulesakamana? 

4  Umuntu abafye ngo mupu, ne nshiku shakwe pano isonde shipitafye nge cinshingwa. 

5  We Yawe, ulekanye imyulu yobe, wikile pano panshi! Kumya pa mpili, uleke palefuka icushi! 

6  Tuma imyele ya nkuba, usalanganye na balwani, posa imifwi yobe, ubapasanganye. 

7  Tambika ukuboko kobe ukufuma mu mulu, ntulanyako no kumpusushako ukufuma ku menshi yamaka nganshi, na ku maboko ya benafyalo. 

8  Abo utunwa twabo twaisulamo ifyabufi, kabili no kuboko kwabo ukwa ku kulyo kucitafye ubucenjeshi. 

9  Ine nkalakwimbila ulwimbo lupya, we Lesa, pakukwimbila ine nakulalisha insango iya nsale ikumi. 

10  Niwe uulenga bashamfumu ukucimfya, we wapuswishe umubomfi obe Davidi ku lupanga lwa mfwa. 

11  Ntulanyako no kumpusushako ukufuma ku maboko ya benafyalo, abo utunwa twabo twaisulamofye ifyabufi kabili no kuboko kwabo ukwa ku kulyo kucitafye ubucenjeshi. 

12  Kanshi lyena abana besu abaume mu bwaice bwabo balekula nge miti iyamaka, na bana besu abanakashi baleba nge nceshi ishabaswa bwino ishakuyemfya isano. 

13  Amatala yesu yakesule paa ifilyo fya misango misango, impaanga shesu nasho shisande amakana na makana mu mpanga shesu. 

14  IÅ‹ombe shesu uleke shibe ishamaka pakusenda ifyafina, Wileka nelyo umo atobe amalinga, kwiba ukusendwa bunkole, nangu imisowa yamalangulushi mu misebo yesu. 

15  Balipaalwa abantu abashukila fyonse ifi, balipaalwa abantu abo Lesa wabo e Yawe!

