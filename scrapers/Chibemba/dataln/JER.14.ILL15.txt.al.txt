1  Ili e shiwi lyakwa Yawe ilyaishile kuli Yeremia pa mulandu wa cilala ilyakuti, 

2  “Icalo ca Yuda cili mu malilo, mu misumba yaciko muli nkumbabulili, abantu baciko balealanganafye panshi kulwa kucula, na mu Yerusalemu mwine muli inkuuta ishabulanda. 

3  Abakankala baletuma ababomfi babo kukuya batapilako amenshi, nabo baleti nga baya ku fishima basanga mu fishima tamuli menshi, kanshi nabo balebwelako ne mitondofye yeka umwabula amenshi. Nacibaponya na pa misao, na mano nayapela, bafwelefye imipango. 

4  Umushili naulatauka imilale pantu takuli mfula mu calo. Abalimi baikatwe nsoni, bafimba na ku mitwe. 

5  Mu mpanga namo insebula naisha akana ako ifyele, pantu tamuli mulemfwe. 

6  Bapunda ba mpanga nabo balungemefye ku mpili, baleasasafye nga bamumbwe, na mu menso namufonka, pantu tabalemona fyakulya.” 

7  Elyo nasosa nati, “Nangu ifibi fyesu filetushinina, lelo utupokololekofye we Yawe pa mulandu we shina lyobe. Ifwe tulakusangukila ilingi, ala twalikubifya. 

8  Iwe niwefye tusubila ifwe fwe bena Israeli, niwefye utupusushako ilyo twacula. Nga iwe kuti waba shani ngo mulebeshi muli cino calo cesu, ngo mulendo uuletubilishamo pa bushiku bumo? 

9  Nga cinshi ico ubelele ngo muntu uo bapumikishafye, ngo mushilika uushikwete maka yakupusushako abantu? Nga ifyo iwe we Yawe waba pakati kesu, kabili batwitila kwishina lyobe, ala witulekelesha.” 

10  Yawe nao epakulandapo pali aba bantu ati, “Aba bantu balitemwisha ukumbutuka, baya mukululumbafye uko abene balefwaya. E mulandu wine na ine wine mbafumisheko amano. Nakulaibukisha ubulungani bwabo, no kubalimuna nine nkabalimuna pa mulandu wa kubifya kwabo.” 

11  Elyo kabili Yawe anjeba ne Yeremia ati, “Iwe tecakwesha kulampapata pakuti ntulanyeko aba bantu. 

12  Nangufye balekelepo ukulya, ine nshaumfwe inkuuta shabo, nshaposeko na mano, nangufye bantuule amalambo ayakoca ayasuma, ne mituulo imbi iya cabunga. Ine kubepayafye ku nkondo, na ku cipowe, na ku cikuko.” Bakasesema babufi 

13  Elintu na ine ne Yeremia nasosa nati, “We mfumu Yawe, nawishiba ukuti bakasesema baleeba abantu ukuti takwakabe nkondo nangufye icipowe nakalya, pantu baleti iwe walilaya abantu ukuti bakulaikalilafye mu cibote muli cino calo.” 

14  Yawe ena pakunjasuka asosa ati, “Bakasesema bufifye balebepa pakusosa ukuti nine mbebele ifyakulanda. Tene nabatuma, tene nabapeela icebo, nangufye ine ukulanda nabo, awe. Ifimonwa ifyo bena babeba tekuli ine fyatula iyoo, fyabuwelewelefye ifyo balesobela, fintufye ifyo abene belenganya mu mano yabo. 

15  Ine ne Yawe ndekwebelapo ifyo ine nalaswa ncite kuli abo bakasesema abasesema mwishina lyandi, nelyo ine nshabatuma, abalanda nokuti tamwakabe nkondo, nangufye icipowe nakalya muli cino calo. Ala ine nkepaya aba bene bakasesema ku nkondo na ku cipowe. 

16  Na bantu bene abo bakasesema baebako ifi fintu, nabo bene bakafwa ku nkondo na ku cipowe. Ifitumbi fyabo fikaposwa ntangali ntangali mu misebo ya mu Yerusalemu, takwakamoneke na wakufishiika, nangu abakashi babo na bana babo abaume na bana babo abanakashi. Ee, ine nkabacitapo cimo pa bubifi bwabo. 

17  “Iwe Yeremia, landa aya mashiwi ku bantu ayakuti, ‘Amenso yandi yaletibinta ifilamba ubwaca no bwaila, awe ekoko kampelefye ndeloosha, pantu umwana wandi nacisungu, ekutila abantu bandi, nabaponenwa ne shamo iline line, bapaminwe icabipisha nganshi. 

18  Ndeti nga naya mu mpanga, ndesangamofye ifitumbi fya bantu abo bepeye mu nkondo. Conse nga naya mu musumba, namo ndesangamofye abantu abaleshikila kulwa cipowe. Bakasesema na bashimapepo kwena balebomba umulimo wabo, nomba tabeshibe icalo ico balebombelamo.’” Yeremia apapata Yawe 

19  We Yawe Lesa, bushe nacipwa naukanininafye abena Yuda? Bushe nacipwa naupata abena Sioni? Bushe kwena cinshi ico watupumine ifi cikali cikali, icakuti natufilwa no kupola? Ifwe twalefwaya ukulaikalila mu cibote, nomba tapaba cisuma nelyo cimo icamonekapo, twalelolela ukupola, nomba twaikalafye mu fyakututiinya. 

20  Ifwe twayebelela ububifi bwesu we Yawe, twasumina ne milandu ya fikolwe fyesu yonse. Cine cine ifwe twalikubifya. 

21  Pa mulandu we shina lyobe, witusuulakofye iyoo, wisebanya Yerusalemu umwaba icipuna cobe icabufumu icacindamisha. Sunga icipangano ico wapangana na ifwe, wiconaula iyoo. 

22  Pa milungu iyafyefye iya benafyalo tapaba nelyo umo uwingaleta imfula, tapaba nelyo umo uwingalenga ukuti imfula ilokeko ukufuma mu mulu. Awe iyoo, ala niwefye we Yawe, we Lesa wesu, niwe ifwe tutetekela, pantu niwe weka ucita ifi fintu.

