1  Elyo imfumu Yosaya yaitile abakalamba bonse aba mu Yuda na mu Yerusalemu. 

2  Aya ku ŋanda yakwa Yawe pamo na bena Yuda abaume, na bantu ba mu Yerusalemu, bashimapepo na bakasesema na bantufye bonse ukufuma ku twaice ukufika ku bakulu. Elyo Yosaya abelengela abantu pakuti bomfwe amashiwi yonse aya mu citabo ca cipangano ico basangile mu ŋanda yakwa Yawe. 

3  Imfumu Yosaya yaiminina mupepi no luceshi elyo yabukulusha icipangano pa cinso cakwa Yawe, icakulaenda mu nshila shakwa Yawe no kubaka amalango yakwe ne fipope fyakwe na mafunde yakwe no mutima waiko onse elyo no mweo waiko onse, mukufikilisha amashiwi ya cipangano ayalembwa muli ici citabo. Elyo na bantu bonse epakulaya ukuti bakulasunga icipangano. 

4   Imfumu yapeela icipope kuli Hilikiya shimapepo mukalamba, na bashimapepo abamukonkelepo na bakalinda wa pa mwinshi ukuti bafumye mwi Tempele lyakwa Yawe ifipe fyonse ifyo balebomfya mukupepa imilungu Baali na Ashera elyo na mukupepa ifita fyonse fya mu mulu. Afyocela kunse ya Yerusalemu mu mabala ayaba mu mukonko wa Kidironi, asenda ne mito ku Betele. 

5  Atamfya bashimapepo babufi abo imfumu sha bena Yuda shasontele ukulaoca ububani pa ncende shakupepelapo isha mu misumba ya mu Yuda na kuli shonse ishashinguluka Yerusalemu. Bonse abalefukilisha ububani kuli Baali, ku kasuba, ku mweshi, na ku ntanda ne fita fyonse fya mumulu. 

6  Afumya uluceshi lwa mulungu Ashera mu ŋanda yakwa Yawe, alusenda kunse ya musumba ku mukonko wa Kidironi eko aya locela. Eko alushonaula mpaka lwasanguka imito, elyo asenda aya isansa pa nshinshi sha bantu abafwile. 

7  Atobaula na mayanda ya bacilende ba ku mfuba abaume ayali mu ŋanda yakwa Yawe, umo abanakashi balepikwila insalu sha mulungu Ashera. 

8  Yosaya abwesha bashimapepo bonse ukufuma mu misumba ya mu Yuda elyo aonaula incende shonse balepepelamo, ukufuma ku Geba ukufika ku Beresheba uko bashimapepo balefukilisha ububani. Abongolola ne ncende shakupepelamo isha pa mpongolo, ishi ncende shali pa mwinshi wa mpongolo yakwa Yoshua uwali umulashi wa musumba iyali ku kapinda ka ku kuso ka mpongolo ya mu musumba. 

9  Nangu cali ukuti aba bashimapepo ba ishi ncende shakupepelamo, tabalebombako imilimo ya ku bulambo bwakwa Yawe mu Yerusalemu, lelo balelyako umukate uushatutumuka pamo na bashimapepo banabo. 

10   Aonaula ne ncende ya Tofeti iyali mu mupokapoka wa Beni Hinomu, pakuti pelaba nangu umo uwakuibomfya ukulekela kuli Moleki umwana wakwe umwaume nangu umwana wakwe umwanakashi nge lambo lyakoca. 

11  Afumya pa mwinshi wa ŋanda yakwa Yawe bakabalwe abo imfumu sha bena Yuda shatuulile ku kasuba. Aba bakabalwe bali mu lukungu ulwali mupepi no muputule wakwa cilolo ishina lyakwe ni Natani Meleki. Yosaya aoca na maceleta ayo balebomfya pakupepa akasuba. 

12   Abongolola ifibumbili fya malambo imfumu sha bena Yuda shakuulile pa mutenge mupepi no muputule wa pamulu uwakwa Ahasi, elyo ne fibumbili fya malambo Manase akuulile mu mansa shibili isha ŋanda yakwa Yawe. Afumyapo apo fyali, no kufitobaula mu tupimfya utunono no kuposa ubufungau mu mukonko wa Kidironi. 

13  Imfumu yatobaula incende shakupepelamo isho balecindika ishali ku kabanga ka Yerusalemu lwa ku masamba ya Lupili lwa Bonaushi isho Solomoni imfumu ya bena Israeli yakuulile Ashitoreti, umulungu uwanakashi wa bena Sidoni, Kemoshi umulungu wa bena Moabu, elyo na Meleki umulungu uwamuselu uwa bena Amoni. 

14  Yosaya atobaula inceshi sha mabwe balepepelapo, atemaula ne nceshi sha mulungu Ashera, elyo abikapo na mafupa ya bantu abafwa pali shilya ncende. 

15   Kabili aonaula no bulambo bwa ku Betele, ne ncende yakupepelamo iyapangile Yeroboamu mwana Nebati, uwaletelele abena Israeli ukucita ifyabubifi. Abongolola bulya bwine ubulambo ne ncende yakupepelamo iyo balecindika. Aocapo umulilo no kushonaula fyonse ukuba ulukungu, elyo aoca no luceshi lwakwa Ashera. 

16  Yosaya acebuka elyo amona inshinshi ishali pa ncende ya lupili. Aya buulamo amafupa aisa yocela pa bulambo pakuti abukoweshe, ukulingana ne shiwi lyakwa Yawe ilyalandilwe no muntu wakwa Lesa uwasobele fyonse ifi. 

17   Imfumu yaipusha aiti, “Nga lilya ilibwe lya pa nshinshi namona lya finshi?” Abantu ba mu musumba bayasuka abati, “Lilangilila uluputa lwa muntu wakwa Lesa uwafumine ku Yuda uwaishile sesema pali ifi fine ulecita palwa bulambo bwa ku Betele.” 

18  Imfumu yabeba ati, “Lekeni abe, mwiikatako, mwileka nangu umo ekate ku mafupa yakwe.” Kanshi epakuleka amafupa yakwe pamo na yakwa kasesema uwafumine ku Samaria. 

19  Nga filya fine acitile ku Betele, Yosaya aonaula kabili akowesha na mayanda yonse aya mu ncende shakupepelamo isho imfumu sha mu Israeli shakuulile mu misumba ya mu Samaria ishalengele nokuti Yawe afulwe. 

20  Yosaya aya ipaila pa fibumbili fya malambo bashimapepo bonse aba mu ncende shonse ishakupepelamo, aocelapo na mafupa ya bantu. Elyo abwelelamo ku Yerusalemu. Basefya Ipasaka - Inshikunkulu ya Cakucilila 

21  Imfumu epakupeela ici cipope ku bantu bonse icakuti, “Sefyeni Ipasaka, inshikunkulu ya Cakucilila, pakucindika Yawe Lesa wenu, ngefyo calembwa mu Citabo ca Cipangano.” 

22  Takwatalile akuba ukusefya inshikunkulu ye Pasaka ngeyi ukufumafye mu nshiku abapingushi batungulwile icalo ca Israeli ukufika mu nshita sha mfumu sha bena Israeli ne mfumu sha bena Yuda. 

23  Lelo mu mwaka walenga ikumi limo na cine konse konse (

18  ) uwakwa Yosaya, iyi nshikunkulu baisefeshe mukucindika Yawe mu Yerusalemu. Ifintu fimbi ifyo Yosaya acitile 

24  Yosaya akonkanyapo ukufumya imilimo ya mipashi ya bafwa no kubuka. Afumyamo ne milungu iyo balependwilako pa mayanda, utulubi elyo na fyonse ifyamakankamike balebomfya mu Yuda na mu Yerusalemu. Ifi fyacitilwe pakufikilisha ififwaikwa mu mafunde ayalembwa mu citabo cilya Hilikiya shimapepo asangile mu ŋanda yakwa Yawe. 

25  Ukufumafye lintu talabapo nangu ilyo afuminepo, takwatalile akuba imfumu iyali nga ena mukubwelela kuli Yawe ngefyo acitile no mutima wakwe onse, no mweo wakwe onse, elyo na maka yakwe yonse umwabela amafunde yonse ayakwa Mose. 

26  Lelo nangu cali ifi, Yawe tabweseshe ubukali bwa mutima wakwe, ubo afulilwe abena Yuda pa mulandu wafyo Manase acitile ifyakulenga Yawe akalipe. 

27  Kanshi Yawe epakusosa ati, “Ndi nokufumya abena Yuda pa cinso candi ngefyo nafumishe abena Israeli, kabili ndi nokukaana Yerusalemu, umusumba uo nasalile, elyo neyi ine ŋanda apo nalandile ukuti, ‘e cifulo apakaba ishina lyandi umuyayaya.’” 

28  Lelo palwa fintu fimbi ifya pa bufumu bwakwa Yosaya, elyo na fyonse ifyo acitile, bushe tafyalembwa mu citabo ca milandu ya shamfumu sha bena Yuda? 

29  Ilyo Yosaya acili ali mfumu, Farao Neko imfumu ya ku Egupto yaile ku mumana wa Yufurate kukuya afwa imfumu ya ku Asiria ukulwa inkondo. Yosaya aima mukuya mulwisha, nomba ilyo Neko amukumanya ku Megido, amwipaya. 

30  Ababomfi bakwa Yosaya ebasenda icitumbi cakwe mwiceleta ukufuma ku Megido ukuleta ku Yerusalemu no kwisa mushiika mu nshinshi yakwe. Elyo abantu ba mu calo babuula Yehoahasi, umwana wakwa Yosaya, bamusuba amafuta no kumupyanika pa bufumu pa cifulo cakwa wishi. Yehoahasi aba imfumu ya bena Yuda 

31  Yehoahasi ali ne myaka amakumi yabili na itatu (

23  ) ilyo atendeke ukuteeka pa bufumu, kabili ateekele mu Yerusalemu pa myeshifye itatu. Nyina ishina lyakwe ali ni Hamutali umwana umwanakashi wakwa Yeremia. Afumine ku Libina. 

32  Yehoahasi acitile ifyabipa pa cinso cakwa Yawe filya fine fyonse fyacitile fikolwe fyakwe. 

33  Farao Neko amukaka mu minyololo pa Ribula mu calo ca ku Hamati pakuti eba uwakuteeka mu Yerusalemu. Elyo apinda na bena Yuda umusonko uwa matalanta ya silifa umwanda umo (

100  ) ne talanta lya golide limo. 

34  Farao Neko abuula Eliakimu mwana Yosaya eo abika pa bufumu pa cifulo cakwa wishi Yosaya, elyo ayalula ne shina lyakwa Eliakimu ukuba ni Yehoyakimu. Lelo abuula Yehoahasi amusenda ku Egupto, kabili kulya kwine eko aya fwila no kufwila. 

35  Yehoyakimu alepeela Farao Neko indalama sha silifa na golide apindile. Kanshi epakusonkesha icalo conse indalama pakuti akumanishe ukucita ifyo bamupindile. Alesonkesha pakuti silifa na golide fifume ku bantu ba mu calo ukulingana nomo apekanishishe. Yehoyakimu aba imfumu ya bena Yuda 

36   Yehoyakimu ali ne myaka amakumi yabili na isano (

25  ) ilyo atendeke ukuteeka pa bufumu, kabili ateekele mu Yerusalemu pa myaka ikumi limo na umo (

11  ). Nyina ishina lyakwe ali ni Sebida umwana umwanakashi wakwa Pedaiya. Afumine ku Ruma. 

37  Kabili Yehoyakimu acitile ifyabipa pa cinso cakwa Yawe filya fine fyonse fyacitile fikolwe fyakwe.

