42  —

72   Kuli kembisha mukalamba. Masikili wa bamwana Kora. 

1  Nga filya fine insebula ifuluka ukunwa amenshi, efyo no mweo wandi ufuluka iwe we Lesa wandi. 

2  Umutima wandi ufuluka Lesa, Lesa uwamweo. Bushe ni lilali nkamba ukutamba icinso cobe? 

3  Ifilamba fyandi e cakulya candi akasuba no bushiku, abantu nabo balenjipusha akasuba konse abati, “Bushe Lesa obe aba kwi?” 

4  Umutima wandi ulasunguluka ilyo naibukisha ifyo naletungulula ibumba lya bantu pakuya ku ŋanda yakwa Lesa. Tuleyaula no tupundu ne nsansa, no kulumbanya pakusefya inshikunkulu. 

5  Bushe mulandu nshi ine nkungumanine? Cinshi nsakamanine fi? Kandetetekelafye muli Lesa, pantu ndi nokutwalilila ukumulumbanya, Mupusushi wandi kabili Lesa wandi. 

6  Umutima wandi nautotobala, eico nakulakwibukisha ukufuma muno mpanga ya Yordani, mupepi ne misansama ya mpili sha Hemoni na Misari. 

7  Amatenga ya babemba yalekuminkana, ne fipoma fyobe we Yawe filepoma, Amatamba yobe yonse na mabimbi yobe yalempunka. 

8  Yawe alenanga ukutemwa kwakwe akasuba, kabili ulwimbo lwakwe lube na ine ubushiku, mpepe kuli Lesa wa mweo wandi. 

9  Elyo naipusha Lesa icilibwe candi nati, “Bushe mulandu nshi undabileko? Cinshi nalaendela uwakungumana, pa mulandu wa bunkalwe bwa balwani bandi?” 

10  Umusana wandi nauputuka ilintu abalwani bandi balentumfya abati, “Bushe Lesa obe ali kwi?” 

11  Bushe mulandu nshi ine nkungumanine? Cinshi nsakamanine fi? Kandetetekelafye muli Lesa, pantu ndi nokutwalilila ukumulumbanya, Mupusushi wandi kabili Lesa wandi.

