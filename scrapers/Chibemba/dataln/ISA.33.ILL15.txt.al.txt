1  Ukacimona iwe we watemwa ukonaula lelo iwe tapaba uwakonaulapo, walishama we ufutuka lelo iwe tabatala abakufutuka. Lelo ukatilafye cilya wapwa ukonaula na iwe bakakonaule, cilyafye wapwisha ukufutuka na iwe bakakufutuke. 

2  We Yawe, tubeleleko uluse, ala niwefye tutetekela. Wingalatusunga apo shicela, no kulatupusushako mu nshita shabwafya. 

3  Ilyo iwe utulwilako, abantu ba mitundu imbi balafulumuka, ku kubulukuta kwe shiwi lyobe imishobo ilapashika. 

4  Ifintu fyabo filalonganikwa, filatapwa no kusendwa filasendwa, abantu bafiwililila nga makanta. 

5  Yawe alipuulama. Euteeka ne fintu fyonse. Eukapeela umusumba Sioni amano ayakucita ifintu mu mulinganya na yakufilungika. 

6  Eukalenga nokuti umutundu wa bantu ukaleikalila. Eusunga pe abantu bakwe, no kulabapeela amano ayakwiluka ifintu na yakwishiba ifintu. Icuma cine cine ica Sioni, ala kukwatila Yawe akatiina. 

7  Umfweni uko impalume sha bantu shilekuuta mutuule. Inkombe ishiletulukushako ukuleta icibote, isho shilelila nganshi. 

8  Mu misebo namulalwa, tamulepita muntu. Icumfwano nacipwa, ifyo bapangana tafilekonkwa. Takuli muntu nelyo umo uulecindikwa. 

9  Icalo cileloosha no kucululuka. Imitengo ya ku Lebanoni nayuma, inika ya mufundo iya Sharoni ili kwati matololo, na mu Bashani na pa lupili lwa Kameli amabula yalelokota no kupululuka ku miti. Yawe asoka abalwani bakwe 

10  Yawe alyebele abantu ati, “Ine nomba nalaima, nomba muli nokuncindika, kabili nomba ndi nokusumbulwa. 

11  Imwe mwimita imisungu, no kupapa impimbili, no mupu wenu ukamulya ngo mulilo. 

12  Abantu ba mitundu yonse bakatulumana nge mina ya mito, bakalalota nge myunga iyipile. 

13  “Lekeni mwe baikala ukutali mumfweko ifyo ine nacita, na mwe bali mupepi musumine amaka yandi. 

14  Ababifi ba mu Sioni baleikankilafye ku mwenso, abashasakamana ifyakwa Yawe balesokonafye. Baletila abati, ‘Imipingwile yakwa Lesa, awe yabafye ngo mulilo uwaikalilafye ukulaoca. Nga nani pali ifwe uwingapusukako ku mulilo wa uyu musango?’ 

15  Ala uukapusuka ni uyo uucita ifyalungama, uulanda icishinka, uushaba na lumanimani lwakunonka ifyuma ku balanda kabili uushipoka amafisakanwa, uushifwaya ukumfwako ku bapanga ukwipaya abanabo, uushaposa amano kukufwaya ukucita ifyabipa. 

16  Uyu muntu eukalaenda ne shuko no kwikala umutelelwe, eukalaikala bwino mu musumba we linga ilyamaka. Ena lyonsefye akalakwata icakulya, na menshi tayakalebula kuli ena iyoo.” Kuntanshi kukaba imikalile isuma 

17  Amenso yenu yakalamona imfumu mu kuyemba kwaiko, yakalamona icalo icisuma icaba mpanga yonse. 

18  Abalemutiinya kale, imwe mukalabebukishafye mu mutima amuti, “Nga balya baletupenda bali kwi? Nga balya bantu baletusonkesha umusonko, bushe nomba bali kwi? Nge nengu nomba shili kwi?” 

19  Tamwakalemonapo nakabili abenafyalo aba miya, abakalalanda ifyabula ukwishiba no lulimi ulo imwe mushakaletesha. 

20  Shiloleshenifye Sioni, uyu musumba uo tucindikamo inshikunkulu shesu ishakulumbanya Lesa. Shitambeni Yerusalemu. Eukaba icifulo icakwikalamo ku matwi tondolo. Yerusalemu akaba nge tenti ilishisela, ilyo impopo shaliko shishabala ashinukulwa, ilyo ne myando yaliko ishabala aiputukapo nelyo limo. 

21  Yawe emo akalatulangila ubucindami bwakwe. Nefwe tukalaikala mu lulamba lwa mimana iyapabuka iyikulu ne inono, na mu lulamba lwa milonga umushakalepita mato ya balwani. 

22  Pantu Yawe e kapingula wesu, uwatupeela amafunde. Yawe umwine eukaba imfumu yesu eukalateeka no kulatupusushako. 

23  Imyando ya mato ya balwani besu naikakuka, icakuti tekuti ikoshe ishinte lya mulongoti, kabili teti fifunguluke ne fisalu ifikola umwela kukwensha amato. Kanshi ne fyuma fyabo fyonse fikatapwa ifingi no kusendwa. Na balemana bene bakapeelwako no kuisendela. 

24  Pa bantu bonse abaikala mu Sioni tapakabe nelyo umo uukalailishanya palwakulwala, na bantu bonse bakabelelwa uluse ku fibi fyabo.

