1  Kabili ishiwi lyakwa Yawe lyaishile kuli ine aliti, 

2  “We mwana wa muntu, bushe ulefwaya ukupingula umulandu wa musumba? Bushe ulefwaya ukupingula umusumba uwasuuminamo umulopa. Uwebelepo uyu musumba pa mulandu wa fintu fyonse ifyo ucita ifyabunani. 

3  Kabili utile, ‘Ifi efyasosa Imfumu Yawe aleti, iwe we musumba we uiletela ubupingushi, pantu iwe walipaya abantu bobe abengi, kabili iwe walikowela kukupepa utulubi. 

4  Umulandu wakwata wakwipaya abantu, no wakuikowesha ku tulubi uto waipangila we mwine. Eico kanshi ubushiku bwalakwishila, naulenga nokuti inshita yobe ipwe. Eico nkakulenga ukuti ukabe uwasebana ku bantu ba mishobo yonse imbi kabili uwasekwa ku bantu ba mu fyalo fimbi fyonse. 

5  Ifyalo fyamupepi ne fyakutali fyakulakupumya pa mulandu wa kuipumbusha kobe, na kulwa cimfulunganya cobe.’ 

6  “Mona ifyo aba bacilolo bonse aba bena Israeli babomfya amaka yabo pakwipaya abantu. 

7  Muli iwe we musumba tamwaba nelyo umo uucindika abafyashi bakwe. Muli iwe balatitikisha na beni, kabili ulafyenga bamukamfwilwa na bana banshiwa. 

8  Taucindika fintu ifyamushilo, kabili tausunga na Masabata yandi. 

9  Muli iwe mwaba ababukwakwa abaikalilafye ukusumya umulopa. Ni muli iwe emwaba abaliila pa mfuba sha pa mpili no kucita ifyamuselu. 

10  Muli iwe bamo balasendama na bamuka bashibo. Bamo balapatikisha abanakashi pakuti basendame nabo pa nshita abo banakashi bali kumpepo. 

11  Bamo balasendama na bamukabene, bambi nabo balakowesha banafyalebo ukwabula ne nsoni, bambi basendama na bankashi shabo abafyalwafye kuli shibo umo wine. 

12  Muli iwe abantu bamo balapoka amafisakanwa pakuti basumye umulopa wa muntu. Bamo balakongwesha kaloba no kupokelapo insonsela ukucila mu cipimo ukufuma ku bena mupalamano babo. Kabili mwalindabako ine. Efyasosa Imfumu Yawe. 

13  “Wamona, nakumpa indupi shandi pa mulandu wa bupupu bobe no mulopa wasumya mukati kobe. 

14  Ilyo ine nkakukanda, bushe iwe uleti ukayuminishako nangu ukushanshako? Nine ne Yawe ndelanda, no kucita ndi nokucita. 

15  Ine abantu bobe nkabasalanganishisha mu mishobo no kubasalanganya mu fyalo fyonse, ne fibi ifyo iwe ucita ine nkafilesha. 

16  Iwe ilyo ukakowela pa menso ya bantu ba mishobo, no kwishiba elyo ukeshiba ukuti kanshi nine Yawe.” Ilungu lyakwa Yawe 

17  Kabili ishiwi lyakwa Yawe lyaishile kuli ine aliti, 

18  “We mwana wa muntu, aba ŋanda yakwa Israeli ifyo ine mbamona, awe fyanangwafye fyabantu. Baba kwati ni munyela uwasakanamo no mukuba ne lata ne cela no mutofwe, filya fishala mwilungu ilyo silifa alopololwamo. 

19  Kanshi na ine ne Mfumu Yawe ndemweba ukutila, ‘Apo mwe ba ŋanda yakwa Israeli mwabafye ifyanangwa fyabantu, ine nkamulonganya bonse pamo mu Yerusalemu. 

20  Nga filya fine babika mwilungu silifa no mukuba ne cela no mutofwe ne lata kukufyengulula, efyo nkamulonganika mu cipyu candi no bukali bwandi no kumwengulula nga filya fine umulilo mwilungu wengulula ifintu. 

21  Nkamulonganika mu Yerusalemu, nkamukosesha umulilo, no kuputa pali imwa umulilo wa cipyu candi, kabili mukasungulikila mukati. 

22  Mukasungulukila mu Yerusalemu nga filya fine silifa asungulukila mwilungu, elyo mukeshiba ukuti nine ne Yawe namuponesha ubukali bwandi.’” Ububi bwa ntungulushi sha bena Israeli 

23  Nakabili ishiwi lyakwe lyaishile kuli ine aliti, 

24  “We mwana wa muntu, eba icalo ukuti mwabafye nge calo umo imfula ishatalile ailoka, umo icipungufula cishatalile aciloka nangu ukusansamo ilyo nabafulilwe. 

25  Intungulushi shaba kwati ni nkalamo ishilebuluma pa nshita shiletakaanya inama iyo shikete. Intungulushi shilepaya abantu no kulabapoka indalama ne fyuma fyabo fyonse, shilalenga nokuti abanakashi abengi baleshala bamukamfwilwa. 

26  Bashimapepo balonaula amafunde yandi, kabili tabacindika na fintu fyandi ifyamushilo. Tabamona ifyamushilo ifyo fyalekana ne fishili ifyamushilo. Pakufunda tabalekanya ifintu ifikowesha abantu ne fishikowesha, kabili tabasakamana na Masabata yandi yene. E mulandu wine abena Israeli bashincindikila. 

27  Abakalamba babuteeko nabo baba nge mimbulu iyiletakanya inama iyo ikete. Balepaya abantu no kusumya umulopa pakuti banonkelepo icuma. 

28  Bakasesema nabo tabalandapo pali ubu bubi, babufisa kwati bantu baleshingula iloba ilyabuuta ku cibumba. Ifimonwa fyabo nafyo fyabufifye, nefyo basobela nafyo fine fyabufifye. Baimona kwati bantu abalelanda amashiwi ayafumine kuli ine ne Mfumu Yawe, nelyo nshibebele nelyo kamo. 

29  Abekalacalo nabo balacita ulufyengo no bupupu. Balacusha abapina na balanda, balacusha abeni no kukanabacitila icilungeme. 

30  Ine nalefwayapo umuntu umo uwakuti akuula cipya cipya icibumba, aiminina na pa cinso candi pa mupokapoka pakuti ewapokololako icalo ku bukali bwandi, no kulenga ukuti niconaula, nomba awe nshamonapo nelyo umo. 

31  Kanshi ine ndi nokupongolola icipyu candi pali bena, nkabonaula nga filya ficita umulilo, epakuti nkabalimune pa mulandu wa fintu ifyo bacita. Efyasosa Imfumu Yawe.”

