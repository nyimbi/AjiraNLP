1  Calilinga abantu balekulumbanya mu Sioni, we Lesa, emo balefikilisha na fyonse ifyo bakulaya. 

2  Pantu ulomfwa amapepo, abantu bonse bakulaisa kuli iwe. 

3  Ilyo ifibi fyatwanshishe walitubelele uluse pali bumpulamafunde bwesu bonse. 

4  Balishuka abo wasala no kubapalamika kuli iwe, pakuti babe abakwikala mwisano lyobe. Twakulaipakisha ifintu fyonse ifisuma ifya mu ŋanda yobe, mukati ke Tempele lyobe ilyamushilo. 

5  Ulatwasuka mu bulungami ukupitila mu fisungusho, we Lesa we pusukilo lyesu, Abantu bonse aba pano pesonde, na bonse ababa kwishilya lya bemba, batetekela muli iwe. 

6  Niwe waimike impili ku maka yobe, pantu waliipangasha na maka yobe ayakalamba. 

7  Niwe utalalika icilulumo ca bemba, no kushulumuka kwa mabimbi, ne congo conse ica mishobo. 

8  Icakuti aba pano isonde abekala ukutali baikatwa umwenso pa mulandu wa bukulu bwa fintu ucita, pantu ukufuma ukwatula akasuba ukufika uko akasuba kawila, ifyo ucita filenga abantu ukwaula utupundu. 

9  Niwe upempula icalo no kuciletela imfula, ulenga ukuti cileba icikankala mu misango yonse. Imimana yakwa Lesa yalisula amenshi pakuti abantu balekwatisha iŋanu, pantu efyo wafipekanya. 

10  Amabala ayalimwa niwe uyaletela imfula iyingi, no kulenga ifilimwa filetapililwa. Niwe unasha umushili ku mfula ya bufumi, no kulenga ifilimwa fyonse filekula. 

11  Ifisabo filafuma ukulingana nefyo upeela cila mwaka, nomo upitile monse mufumfumuka ifintu ifingi. 

12  Umulemfwe ulafulisha mu matololo, ne mpili shilasekelela. 

13  Umwakucemena monse mwisula impaanga, na mwishika mukumana ifisabo fyeka fyeka, abantu nabo epakusansamuka no kwaula utupundu.

