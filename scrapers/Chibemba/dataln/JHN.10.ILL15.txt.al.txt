1  “Ndemweba icine cine, umuntu uushingilila mwicinka lya mpaanga pa mwinshi, lelo aninina pa mbilibili, ninshi mupupu, kabili cipondo. 

2  Uwingilila pa mwinshi e kacema wa mpaanga. 

3  Kalinda alamwiswila iciibi ca pecinka, aingila. Impaanga shilomfwa ishiwi lyakwe ilyo aleita impaanga shakwe mu mashina. Elyo ashifumisha panse. 

4  Ilyo ashifumisha shonse panse, ashitangilila. Elyo impaanga nasho shalamukonka, pantu shalishiba ishiwi lyakwe. 

5  Tashikonka muntu umbi nakalya. Umuntu umbi shilamubutuka, pantu tashishibe ishiwi lyakwe.” 

6  Ni Yesu wabomine uyu mulumbe. Lelo tabaumfwile umo walolele. Yesu e mwinshi we cinka lya mpaanga 

7  Yesu alabeba nakabili ati, “Ndemweba icine cine, nine mwinshi we cinka lya mpaanga. 

8  Bonse ababalilepo ukwisa bena bapupu kabili fipondo, lelo impaanga tashabomfwile. 

9  Nine mwinshi. Onse uwingilila pali ine akapusuka. Akalaingila no kufuma apo atemenwe, kabili akulasanga icakulya. 

10  Umupupu teshila cimbi kanofye ukwiba, ukwipaya no konaula. Ine ico naishila ni kukupeela umweo nokuti bakwatishe umweo. Yesu e kacema musuma 

11  “Ine ndi kacema musuma. Kacema musuma ni uyo uuleka umweo wakwe pa mpaanga shakwe. 

12  Uwancito, ico tali kacema, kabili te mwine wa mpaanga, ilyo amona umumbulu uleisa, abutuka, asha impaanga sheka. Elyo umumbulu wafukukila impaanga, washisalanganya. 

13  Uwancito abutuka ico wancitofye, tasakamene impaanga. 

14  Ine ndi kacema musuma. Nalishiba impaanga shandi ne mpaanga shandi nasho shalinjishiba. 

15  Kanshi nga filya fine Tata anjishiba na ine nalishiba Tata. Eco na ine ndekela umweo wandi pa mpaanga shandi. 

16  Nalikwata impaanga na shimbi, ishishilati shibe muli lino icinka. Nasho shine ndi nokushiletamo, shili nokumfwa ishiwi lyandi. Epakuti kukabefye umukuni umo na kacema nao umo. 

17  Tata alintemwa, pantu ndeleka umweo wandi, elyo nakabili nkaubuule. 

18  Tapali nelyo umo uulempoka umweo wandi. Awe iyoo, ni ku kutemwafye kwandi ndeleka umweo wandi. Nalikwata amaka yakuulekamo. Nalikwata na maka yakuubuula nakabili. Ici e cebo Tata ampeele.” 

19  Awe Abayuda nakabili bapusana pa mulandu wa aya mashiwi. 

20  Abengi balasosa abati, “Aliba no mupashi wakowela! Alipena! Bushe ewakumfwako?” 

21  Bambi bena balati, “Awe ifi tefilanda umuntu uwaba no mupashi wakowela! Bushe mupashi wakowela kuti waposha ubupofu?” Abayuda bakaana ukusumina Yesu 

22  Cali mu nshita yamibundo. Ku Yerusalemu kwali Inshikunkulu yakwibukisha Ukusangululwa kwe Tempele. 

23  Yesu aletandala mu ncende ye Tempele, iyo baleti, “Lukungu lwakwa Solomoni.” 

24  Abayuda baisa mushinguluka balamweba abati, “Bushe ukaleka lilali ukutumika imitima? Nga niwe Kristu, twebe, twishibe!” 

25  Yesu abasuka ati, “Nalimweba, nomba tamusumina. Imilimo momba ku maka yakwa Tata einjebela. 

26  Nomba imwe tamusumina, ico mushili mpaanga shandi. 

27  Impaanga shandi shilomfwa ishiwi lyandi. Nalishishiba, nasho shilankonka. 

28  Ine ndashipeela umweo wape, kabili tashakalobe nakalya. Takwakabe nelyo umo uwakushifyombotola mu minwe yandi. 

29  Tata uwashimpeela, wa maka ukucila bonse. Teti pabe nelyo umo uwakushifyombotola mu minwe yakwa Tata. 

30  Tata na ine twabafye umo.” 

31  Elyo Abayuda batola amabwe balafwaya ukumulasa. 

32  Yesu epakubeba ati, “Mwalimona imilimo ikankala iyingi iyo Tata ampeela ukubomba. Bushe mulimo nshi pali iyi uo mulefwailapo ukundasa amabwe?” 

33  Abayuda bamwasuka abati, “Tatulefwaya kukulasa amabwe pa milimo isuma ubomba, lelo ni pa musaalula obe kuli Lesa. Pantu iwe we muntufye niwe uleitunga ukuba Lesa.” 

34  Yesu abasuka ati, “Bushe tacalembwa mu Mafunde yakwa Mose ukuti, ‘Lesa atila, muli milungu?’ 

35  Nga kanshi apo Lesa aeba aba bantu abo ishiwi lyakwe lyafikileko ukuti muli milungu, elyo Amalembo Yamushilo tayali yakutwishika. 

36  Nga ine neo Tata aisalila umwine, antuma na pano isonde, bushe nine mwingatila amuti, asaalula Lesa, ico nasosa ukuti, ‘Ndi Mwana Lesa?’ 

37  Mwilansumina kumfwa nga nshilebomba milimo yakwa Tata. 

38  Lelo nga ndabomba imilimo yakwa Tata, ninshi nangu mushinsumine, sumineni kanshi mu milimo momba. Mushininkishe nokuti Tata aba muli ine na ine naba muli Tata.” 

39  Nakabili balafwaya ukumwikata, nomba abapusumuka. 

40  Elyo Yesu ayabukila kwishilya lya mumana wa Yordani, kulya kwine Yoani atampile ukulabatisha eko aya ikala. 

41  Abantu abengi balaisa uko ali. Balasosa abati, “Yoani kwena tabalile acita icishibilo, lelo fyonse ifyo asosele pali uyu muntu fyacishinka.” 

42  Awe na bengi bamusumina.

