1   “Imwe bonse mwe bacula ku cilaka, iseni kuno ukwaba amenshi. Nangu imwe mushakwata mpiya, isenifye muleshita icakulya, mulelya. Iseni muleshita umwangashi no mukaka, ukwabula impiya, kabili ukwabula umutengo. 

2  Nga mulandu nshi mwingalaposela impiya pa fintu ifishili fyakulya? Nga cinshi ico mwingala onawila amalipilo yenu pa fintu ifyo mushingekuta? Mulenkutika, mulecita nefyo ine ndemweba, lyena ninshi mwakulailemena ifyakulya ifine fine. 

3   “Kutikeni kuno, imwe mwe bantu bandi, iseni kuno, umfweni kuli ine pakuti mushukile ubumi. Ine nalapangana nenu icipangano icakubelelela pe, icipangano cacishinka ico nalaile Davidi ica citemwiko icishipwa. 

4  Nine nasontele Davidi pakuti abe kambone ku bantu bonse, ukutungulula no kulateeka abantu ba mitundu. 

5  Kanshi nomba nimwe muketa imishobo ya benafyalo, imishobo ya bantu iyishatala aimwishiba, nayo ikesa ulubilo pakuti ikese ba pamo nenu. Pa mulandu wakwa Yawe Lesa wamushilo uwakwa Israeli, eukalenga ukuti ifi fyonse fikacitike, pantu alimucindamika.” 

6  “Fwayeni Yawe pa nshita engasangwa, mulemukuuta pa nshita ali mupepi. 

7  Imwe mwe babifi lekeni imisango yenu, lekeni ukulapanga ifyabubifi mu mitima yenu. Bweleleni kuli Yawe pantu akamulangulukilako, kabili kuli Lesa wesu pantu alalekelela apakalamba. 

8  “Pantu ifyo ine ntontonkanya tafyaba ngefyo imwe mutontonkanya iyoo, kabili imibeele yandi ine yaliibela ku mibeele yenu,” efyasosa Yawe. 

9  “Ngefi fine umulu wasansuka ukucila icalo, efyo ne mibeele yandi yacila pa mibeele yenu, efyo ne mitontonkanishishe yandi yacila pa mitontonkanishishe yenu. 

10   “Nga filya fine imfula no bunga bwa mfula fitula mu mulu, kabili tafibwelelamo ukwabula ukusha fyatapilila umushili, no kumeshapo ifitwalo ne mbuto ishakubyala nakabili, no kuletapo icakulya ku bantu, 

11  efyo na mashiwi yandi yaba ayo ine nanda. Tayabwelela kuli ine ukwabula akantu, lelo yalalenga ukuti ficitike fyonse ifyo ine mfwaya ukucita, no kufikilisha umulimo uyo nayalandile. 

12  “Ala cine cinefye imwe mukafuma ne nsansa, mu musumba bakamufumyamo umutelelwe. Impili no tupili twine fikapongomoka mu tupundu twansansa, ne miti yonse mu mpanga ikatotela. 

13  Mulya mwaba imyunga pali nomba, mukalakula ifimuti fya paini, na mulya mwaba kaenya, mukalakula imiti ya umuetulo. Neci cintu cikaba icakuletela Yawe ululumbi, cikaba icishibilo ca pe icishaka fumishiwepo.”

