1  Abena Israeli baba ngo mwangashi uwayanda uutwalisha ifisabo. Batila nga balacililako ukushuka, ninshi elyo balacililako ukulafusha ifibumbili fya malambo. Ifintu nga fyalafulilako mu calo cabo, ninshi nabo elyo balacililako ukuwaminisha inceshi shakupepa. 

2  Mu mitima yabo tamwaba cishinka, eico bali nokukandilwapo pa bubi bwabo. Yawe umwine eukabongolola ifibumbili fyabo ifya malambo, ne nceshi shabo shine isho bapepa eukashonaula. 

3  Aba bantu tabakakokole ukulaishinina abene, “Awe nomba tatukwete mfumu yakututeeka, pantu tatwakwete katiina kuli Yawe. Nomba nangu line atukwata imfumu yakututeeka, bushe finshi ingatubombela?” 

4  Balanda amashiwi ya cisosesose, imilapo yabufi eyo bapangilako ifipangano, Ulufyengo elupyanine pa mulinganya, nalo lulekulilakofye nge fyani ifibaba, filya fikula mu mikolwa ye bala. 

5  Abaikala mu musumba wa Samaria bakalakanka ku mwenso, kabili bakalaloosha pa mulandu wakonaika kwa ciponti ca golide, ico bapepa ku Beti Afeni. Abantu pamo na bashimapepo ba aka kene kalubi bakalakaloosha. Bakalalila nganshi abalesekelela mu bucindami bwakako ubusendelwe. 

6  Bakakasenda, bakakatwala ku calo ca Asiria, no kuya katuula ku mfumu nkalamba iyateeka icalo. Abena Efulemu bakasebana, abena Israeli bakekatwa ne nsoni pa mulandu wa kalubi kabo. 

7  Imfumu ya ku Samaria na bena musumba bene bakasendwa, bakaya baleelela pa menshi kwati kapapala ka cimuti. 

8   Incende sha bubifi isho bacindika, isho shine abena Israeli bapepelamo utulubi shikonaulwa. Muli isho ncende mukamena imyunga ne fyani pa malambo pene. Abantu bakalalilila impili abati, “Tufiseniko!” no tupili bakalatulilila abati, “Twilikisheniko!” Yawe apingula ifyakucita abena Israeli 

9  Yawe alisosele ati, “Imwe mwe bena Israeli, ukutulafye apo mwabifishe mu musumba wa Gibea, awe na nombaline tamulaleka ukulabifya kuli ine. Kanshi nomba mukashingwana ne nkondo nga filya fine cali ku babifi mu Gibea mwine. 

10  Ilyo nkafwaya, elyo nkesa mukukanda aba bana balufyengo, imishobo ya benafyalo ikalongana no kubalimuna pa filubo fyabo fibili. 

11  “Efulemu, kale ali ngo musepela wa ŋombe uyo banasha no kubelesha, uwatemwa ukulanyantaula iŋanu apo bashipulila. Awe ine nomba nimpanga ukumufwika ikoli mu mukoshi wakwe uusuma, Yuda nao akulakula pulao, Yakobo ena akulakula icela cakusankabwilako. 

12   Tandeni ubulungami pakuti mukaseepe icitemwiko icishipwa Limeni ibala lipya, pantu inshita yakufwaya Yawe naifika, mpaka akese no kumuletela ubulungami. 

13  Nomba imwe mubyalafye ububi, no kulobololamo ishamo, mulyamo ne fisabo ifyo ububi bwenu buletapo. “Apo imwe mwashinta imitima mu maceleta yenu, na mu bwingi bwa fita fyenu, 

14  kanshi inkondo ikabuukila abantu benu, na malinga yenu yonse yakonaika. Cikaba nga filya fine imfumu Shalimani yaonawile mu nkondo umusumba wa Beti Abeli, yaipaululamo na bana kumo kwine na banyinabo. 

15  Efyo cikaba na kuli imwe mwe bantu baba mu Betele, pa mulandu wa bubi bwenu ubushaikulila. Lintufye bulya bushiku bwine bukesa imfumu iyamuteeka ikafwa no kufwa.”

