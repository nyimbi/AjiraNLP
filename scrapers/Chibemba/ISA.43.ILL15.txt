Yawe akalubula abantu bakwe
1Lelo nomba umfweni ifilesosa Yawe
uwakubumba we Yakobo,
uwakupanga we Israeli aleti,
“Iwe wilatiina iyoo, pantu ine nalikulubula.
Ninkwita ishina lyobe,
ala uli wandi.
2Ilyo iwe upita mu menshi ayashika,
ine ndaba nobe.
Ilyo wabuka imimana panshi,
amenshi tayakwibisha iwe.
Ilyo upita mu mulilo, iwe taubabuka iyoo,
ilyo upita mu lubingu lwa mulilo, iwe talukoca nakalya.
3Pantu ne ukupusushako, nine ne Yawe Lesa wenu,
ne Lesa Wamushilo uwakwa Israeli.
Ine nkabuula Egupto, eo nkacita ulusomo lwakukulubwilapo.
Kushi pamo na Seba, nabo bene nkabacita insomo mwipunda lyobe.
4Pantu iwe walicindama ku mano yandi,
kabili pantu nalikutemwa,
Eico nkapeela abaume pakukabulamo iwe,
na bantu pakukabushamo umweo obe,
5Kanshi iwe wilatunsha mutima iyoo,
pantu ine nakulaba na iwe.
Ine nkafumya abana bobe ku kabanga,
no kukukolonganya ukufuma ku masamba.
6Ine nkeba aba ku kapinda ka ku kuso nati,
‘Balekeni babwelelemo.’
Na ba ku kapinda ka ku kulyo nkabeba nati,
‘Mwibalesha kuya iyoo.’
Bwesesheni kuno abana bandi abaume ababa mu fyalo fyakutali,
babwesesheni kuno abana bandi abanakashi ababa konsefye.
7Bonse abetilwa peshina lyandi,
bonse abo napangile ku bucindami bwandi,
abo nalengele no kubumba.”
Abena Israeli e bakambone bakwa Yawe
8Iteni abantu bandi, bese ku cilye.
Abo bantu balikwata amenso ayakumwenako, nomba tabamona,
balikwata amatwi ayakumfwilako, nomba tabomfwa.
9Longanikeni abantu ba mitundu yonse ku cilye,
babe pamo ne mishobo yonse.
Ni bani pali bena abasobelapo libela ifyakuntanshi?
Ni bani abasoselepo kabela ifilecitika pali nomba?
Aleni nabaletepo bakambone babo abakushininkisha ukuti balalungika.
Uleke abantu bomfweko no kusumina basumine ukuti cacine.
10Yawe asosa ati, “Mwe bena Israeli, nimwe bakambone bandi,
nimwe nasala ukuba umubomfi wandi,
epakuti imwe mulenjishiba no kulantetekela,
muleshininkisha nokuti ninefye Lesa.
Takwabako lesa umbi iyoo, kanofye ine neka,
takwatala akuba lesa na umbi uwantangilile,
na kuntanshi kwine takwakatale akuba na umbi nakalya.
11Ine wine, nine Yawe,
kabili takwaba umupusushi na umbi ukucila pali ine.
12Nine Yawe ne wasoselepo kabela ifili nokucitika,
nine wine napususha kabili nine nasalanganya imbila.
Takwatala akuba lesa na umbi uwingacitapo ifi.
Imwe nimwe bene bakambone bandi ukuti ine ndi Lesa, efyasosa Yawe.
13Ee ukufumafye ku kale nakale, ine ndi Lesa,
teti pabe nangu umo uwingamfyombotoka,
teti kubefye nelyo umo uwingalula ifintu ifyo ine ncitile.”
Uluse lwakwa Lesa no bubifi bwa bena Israeli
14Lesa Wamushilo uwakwa Israeli, Yawe kalubula wenu, aletila ati,
“Pa mulandu wakupususha imwe, ine nkatuma ifita,
fikesa sansa umusumba wa Babiloni,
no kusansamuka kwa bena Kaludea konse kukaluka imisowa.
15Ine ndi Yawe, Lesa wenu Uwamushilo.
Nine namubumba mwe bena Israeli,
kabili ndi mfumu yenu iyamuteeka.”
16Ifi efyasosa Yawe ukuti,
“Nalicitile umusebo muli bemba,
nao wali ni nshila iyapitile mu menshi ayamaka.
17Emo natwele ne bumba ilya fita ifyalulunkene,
ifyendela pa maceleta na pali bakabalwe.
Fyatotobele panshi no kunwena,
awe no kwima tefyakwimapo nakalya,
fyashiminina nga filya fishima inyali.
18“Imwe, mwilaibukisha ifyacitike kale,
mwilatontonkanya pa fyapita.
19Bikisheni amano ku fintu ifipya ifyo ine nalacita.
No kutampa nafitampa ukulacitika,
bushe imwe tamulefimona iyoo?
Ine nalapanga umusebo uwakulalanya amatololo pakati,
no kucitamo mu ciswebebe imilonga ya menshi.
20Ne nama shine isha mpanga shakulantotela,
bamumbwe bakulancindika, pamo pene ne mbuni,
pantu nalateyanya amenshi mu matololo,
no kucitamo mu ciswebebe imilonga ya menshi,
pakuti balenwamo abantu bandi abo ine nasala.
21Aba e bantu abo ine naibumbila ne mwine,
kabili ebakulanumbanya.”
Ububifi bwa bena Israeli
22Yawe aletila ati,
“Iwe we Yakobo, awe kwena tene upepa iyoo,
we Israeli tene waposako amano nakalya.
23Tamundetela mpaanga sha malambo ishakungocela,
amalambo yenu tamuyalosha kukucindika ine iyoo.
Imituulo ya cabunga iyo ine namulomba, awe teyakucila maka yenu,
kabili ine nshamutendusha mukulamulomba lomba ububani.
24Imwe tamuposa ndalama shenu pakunshitilamo ububani iyoo,
kabili tamufikapo ukulansansamusha na mafuta ya nama sha malambo yenu.
Imwe mwakoselelafye ukulancusha kulwa bubifi bwenu,
no kulamfiisha ku mukoshi ku milandu iyo mucita.
25“Ine wine, nine Lesa uufuuta bumpulamafunde,
neco ncitila ifyo, nico efyo ine mfwaya ukucita.
Nshakebukishe ifyabubifi fyenu.
26Aleni natuteeke nenu icilye,
soseni umulandu wenu.
Londololeni umulandu wenu,
pakuti munshinine ukuti imwe nimwe mulungika.
27Icikolwe cenu icantanshi calibifishe,
abamwimininako nabo bene balibifishe kuli ine.
28Ni pa mulandu uyu nkasebanishisha bashimapepo benu.
Kabili nkakukanda iwe we Yakobo,
no kuleka usebane we Israeli.”