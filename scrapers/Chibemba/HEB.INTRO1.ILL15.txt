AMASHIWI YAKULONDOLOLA PALI UYU KALATA
Uyu kalata uwalemba taisokolola nakalya. Lelo kwena cilamoneka ukuti ali umuntu uwaishibikwefye bwino ku bena Kristu Abayuda. Kabili alembele uyu kalata ilyo umusumba wa Yerusalemu taulaonaulwa (70 A.D.). Ici caishibikwa pantu ilyo kalemba alembele kalata ninshi bashimapepo bacili baletuula amalambo mwi Tempele (Bahi 10:11—13:10-11). Aba bena Kristu Abayuda abapokelele uyu kalata, bantu balekele imipepele ya Bayuda, bayalukila na ku mipepele ya bena Kristu. Lelo nomba aba bena Kristu Abayuda balesanga ubwafya ukufuma ku Bayuda banabo abashali bena Kristu, eico kwali nokutiina ukuti limbi kuti balufya icisumino cabo. Kanshi ici ecalengele nokuti uyu kalata alembwe.
Muli uyu kalata kalemba abakoseleshe mu cisumino cabo. Abalanga nokuti Yesu nangu ali ni Mwana Lesa uwacila apakalamba pali bakasesema, bamalaika na Mose wine. Kabili mukubeela Wishi, aliculile nganshi. Kalemba alondolola nokuti Yesu eo Lesa acitile Shimapepo wa pe uwacila pali bashimapepo ba mu Cipangano Cakale. Kanshi umuntu uwasumina muli Yesu Shimapepo mukalamba, uwaleta ukupusuka kwacine cine, ninshi apusuka ku bubifi, ku mwenso na ku mfwa. Pakubacincisha no kubakoselesha ukuti balekosa mu cisumino, abapeela ne cilangililo ca bantu abalumbuka mu bena Israeli abali ne cisumino. Pakulekelesha abeba nokuti, nangu abantu babacushe, nangu bacule amacushi ya misango ne misango, balifye nokuposa amenso yabo pali Yesu.
Imilandu yatantama ifi
Ukutendeka kwa kalata, Lesa aisokolwele muli Kristu 1:1-3
Kristu alicila apakalamba pali bamalaika 1:4—2:18
Kristu alicila apakalamba pali Mose na Yoshua 3:1—4:13
Ukucindamisha kwa bushimapepo bwakwa Kristu 4:14—7:28
Ukucindamisha kwa cipangano cakwa Kristu 8:1—9:28
Ukucindamisha kwe lambo lyakwa Kristu 10:1-39
Ubucindami bwa cisumino 11:1—12:25
Amashiwi yamo palwa kuwamya kuli Lesa 12:26—13:19
Ukusondwelela kalata 13:20-25