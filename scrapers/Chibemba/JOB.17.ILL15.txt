Yobo
1“Umupashi wandi naonaika,
inshiku shandi ishakwikala pano calo nashicepa.
Inindi umwakunshiika ilendolela.
2Cine cine abakuntumfya nabanshinguluka,
na menso yandi nayamona ubunkalwe bwabo.
3“Ngafwako we Lesa no kumpeela ico ufwaya
pantu takuli nangu umo uwingangafwa?
4Pantu naubomika imitima teti beshibe,
kanshi tawakabalenge ukusumbulwa.
5Uwabepa umunankwe pakumwenamo ubunonshi,
nao amenso ya bana bakwe yakanaka mukulolela.
6“Lesa nansangula ngo mulumbe ku bantu,
umuntu uo abantu basaka amate pa menso.
7Amenso yandi nayanaka ku mulandu wa macushi,
no mubili wandi uli kwati cinshingwa.
8Ici, cakupapa ku bololoke,
no wakaele aimina abantu abashaishiba Lesa.
9Kabili abalungami bena nabatwalilila mu nshila shabo,
na bakaele baleikoseleshafye.
10“Nomba imwe konkanyenipo, bwekeshenipo bonsefye,
lelo kwena nshamonepo uwamano.
11Inshiku shandi nashipita, amapange yandi nayonaika,
pamo penefye nefyo umutima wandi ufwaya ukucita.
12Bapilibula ubushiku ukuba akasuba.
Ulubuuto balandapo talukokola,
bwangu bwangu imfifi yaisa.
13Bushe ine isubilo lyandi nga kwikala ku calo ca bafwa,
no kwanshika umusengele wandi mu mfifi,
14nga naeba inindi ukuti, ‘E tata,’
naeba ne mititi nati, ‘E mayo,’ nangu, ‘E nkashi yandi,’
15ninshi icisubilo candi cili kwi?
Nani engamona ukuti naba ne cakulolela?
16Bushe nkaya nafyo ku calo ca bafwa,
nangu nkabwelelamo nafyo ku lukungu?”