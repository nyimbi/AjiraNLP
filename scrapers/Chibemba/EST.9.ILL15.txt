Abayuda baipaya abalwani babo
1Kanshi mu mweshi walenga ikumi limo na ibili (12), umweshi batila Ada, pa bushiku bwalenga ikumi limo na shitatu (13) ubwa uyu wine mweshi, icebo ne cipope ca mfumu fyali nokucitikilapo. Ubushiku bwine ubo ebo abalwani ba Bayuda balesubila ukubacimfya, nomba fyayaluka. Bayuda ebacimfishe ababapatile. 2Abayuda mu misumba yonse na mu fitungu fyonse ifya calo ca mfumu Asuelusi balongana mukwipaya abo abalefwaya ukubalofya. Kanshi tapali nangu umo uwakubalwisha pantu umwenso wakubatiina waliketefye abantu bonse. 3Bonsefye abalashi ba mfumu aba mu fitungu fya calo, inkonkani sha mfumu, bakateeka na babomfi ba mfumu bayafwilisha Abayuda pantu umwenso wakutiina Modekai walibekete. 4Pantu Modekai ali na maka ayengi mu ŋanda ya mfumu, no lulumbi lwakwe lwalikumene mu calo conse, pantu amaka Modekai akwete yalekulilakofye. 5Kanshi Abayuda bakoma bonse abalwani babo ku lupanga, ukubepaya no kubonaula no kucita abalwani babo mu musango balefwailamo.
6Mu musumba wa Susa wekafye Abayuda baipeye no konaula abantu abaume imyanda isano (500). 7Kabili baipaya na Pashandata na Dalufoni na Asipata, 8na Porata, na Adalia, na Aridata, 9na Pamashita na Arisai na Aridai na Faisata, 10abana ikumi limo abakwa Hamani mwana Hamedata, umulwani wa Bayuda. Lelo ifyuma fyabo fyena tabafitapile iyoo.
11Pa bushiku bwine ubo baya shimikilako imfumu impendwa ya bantu baipeye mu musumba wa Susa. 12Elyo imfumu yaeba namfumu Esta aiti, “Mu musumba wa Susa, Abayuda bepeye no konaula abaume imyanda isano (500) elyo na bana bakwa Hamani ikumi limo. Nga kanshi mu fitungu fimbi fya calo ca mfumu finshi bacitilemo? Finshi fimbi ifyo ulelomba? Filepeelwa kuli iwe. Cinshi ulefwaya? Cilefikilishiwa.”
13Elyo Esta ayasuka ati, “Nga cakuti cakusekesha we mfumu, leka Abayuda aba muno Susa basuminishiwe ukucita nakabili mailo ifyo bacitile ukulingana ne cebo ca bushiku bwa lelo. Lekeni bamwana Hamani ikumi babakulikile pa fimuti.” 14Kanshi imfumu epakupeela icebo icakucita ifyo fine. Ne funde lyapeelwa mu musumba wa Susa, na bana ikumi limo abakwa Hamani babakulika. 15Abayuda abali mu Susa balongana nakabili pa bushiku bwalenga ikumi limo na shine (14) ubwa mu mweshi wa Ada, baipaya abaume imyanda itatu (300) lelo tabasampile ifyuma.
16Elyo Abayuda bambi balongana mu fitungu fya calo ca mfumu, baicingilila no kuipokololako ku balwani babo, no kwipaya ababapatile amakana amakumi cine lubali na yasano (75,000) nomba tabasampile ifyuma fyabo. 17Ubu bwali bushiku bwalenga ikumi limo na shitatu (13) ubwa mu mweshi wa Ada. Elyo pa bushiku bwalenga ikumi limo na shine (14) balituushishe no kubucita ubwakusefya ne nsansa.
Inshikunkulu ya Purimu
18Abayuda bali mu Susa bena balongene pa bushiku bwalenga ikumi limo na shitatu (13) no bwalenga ikumi limo na bune (14), elyo nomba ubwalenga ikumi limo na busano (15) batuusha no kubucita ubwakusefya ne nsansa. 19E mulandu walenga ukuti Abayuda, balya bekala mu ncende sha mu mushi, balecindika ubushiku bwalenga ikumi limo na shine (14) ubwa mu mweshi wa Ada. Ubu bushiku buba bwakusansamukamo, ukusefya no kutuusha, bushiku bwakupeelana ubupe bwa fyakulya.
20Modekai alembele ifintu fyonse no kutuma amakalata ku Bayuda bonse mu fitungu fyonse fya calo ca mfumu Asuelusi ifyakutali ne fyamupepi. 21Mu makalata aya abakonkomeshe ukucindika ubushiku bwalenga ikumi limo na bune (14) ubwa mu mweshi wa Ada elyo no bwalenga ikumi limo na shisano (15) cila mwaka. 22Pantu e bushiku Abayuda balubwikemo ku balwani babo, kabili e mweshi ubulanda bwabo bwayalwikemo insansa, no kuloosha kwabo kwayalwike ubushiku bwakutuusha. Ishi nshiku shifwile shaba shakusansamukamo no kusefya. Ni nshiku shakupeelanamo ubupe bwa fyakulya ne shakupeelamo abalanda ifyabupe. 23Kanshi Abayuda basuminisha ifyalembele Modekai, bayamba no kufikonka.
24Hamani umwina Agagi umwana wakwa Hamedata, umulwani wa Bayuda ewali na mapange yakulofya Abayuda no kubuula Puri pakupendula pakuti abonaule no kubalofya. 25Nomba ilyo imfumu yaumfwile ifi ukufuma kuli Esta, yalipingwile no kulemba ukuti amapange yakwe ayabi ayo akwatile Abayuda yamwalukile, ena na bana bakwe babakulike no kubakulikila ku fimuti. 26E mulandu wine bainikile inshiku ati Purimu ukufumya kwishiwi lya puri. Kabili ni pa mulandu wa fyonse ifyalembelwe muli iyi kalata nefyo bamwene ne fyabaponene, 27Abayuda baipangile no kukonka ulutambi pamo na bana babo na bantu bonsefye ukucindika cila mwaka apabula ukufilwa ishi nshiku shibili umo mwine calembelwa na pa nshita iyasalwa cila mwaka. 28Ishi nshiku shibili bafwile bashicindika no kushikonka mu nkulo shonse, mu ndupwa shonse na mu fitungu fyonse ifya calo, na mu misumba monse. Elyo ishi nshiku sha Purimu tabafwile baleka ukushisefya ku Muyuda onse nelyo ukuleka ukushibukisha mu bana ba mu lupwa lwabo.
29Elyo namfumu Esta, umwana wakwa Abihaili, na Modekai Umuyuda balemba inkalata yabubili no kubikapo amaka nganshi ukushininkisha palwa nshikunkulu ya Purimu. 30Aya makalata yatuminwe ku Bayuda bonse aba mu fitungu fyonse umwanda umo amakumi yabili na cine lubali (127) ifya calo ca mfumu Asuelusi mu mashiwi yacibote no kubateeka imitima. 31Amashiwi yali mu makalata yabakonkomesha ukuti bakalesefya inshiku sha Purimu pa nshita iyasontwa pamo ngefyo namfumu Esta na Modekai Umuyuda babebele ukucita pamo na bana babo mukukonka ulutambi lwakufunga ukulya no kuloosha. 32Icebo capeele Esta ecalengele ukuti ukusefya Purimu kube ulutambi elyo no kulembwa mu citabo.