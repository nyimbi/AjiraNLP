Ifyo Yawe akacimfya Gogi
1“We mwana wa muntu, sesema pakukalipila Gogi utile, ‘Ifi efyasosa Imfumu Yawe ifyakuti, ine ninkwalukila iwe Gogi, we kateeka mukalamba wa bena Mesheki na bena Tubali. 2Ndi nokukupilibula no kukulosha kumbi, nkakufumya uko ukutali ku kapinda ka ku kuso, nkakufishe na ku mpili sha mu Israeli. 3Elyo nkakuume ku kuboko kobe ukwa ku kuso pakuti ukaponye ubuta bobe, pamo ne mifwi yobe iyo ukekata ku kulyo nayo ikaponene panshi. 4Ukafwila pa mpili sha mu Israeli, pamo pene ne fita fyobe na bantu bene aba mishobo imbi abo ukaba nabo. Nkaleka ne fyuni ne fiswango fikalelya ifitumbi fyenu. 5Mukafwila pa mbilibili mu mpanga pantu nine nalanda, efyasosa Mfumu Yawe. 6Mu calo ca Magogi, na mu lulamba lonse ulwa bemba umo abantu baikalila ku matwi tondolo, ine nkocamo umulilo, elyo na bantu bonse bakashininkisha ukuti kanshi ine nine Yawe.
7“‘Nkalenga abantu bandi abena Israeli bakeshibe ishina lyandi ilyamushilo, nshakaleke bakalesebanya nakabili ishina lyandi ilyamushilo iyoo. Elyo ne mishobo ya benafyalo ikashininkisha ukuti kanshi ine ne Yawe, nine Wamushilo uwaba pakati ka bena Israeli. 8Buli mukwisa, cine cine buli nokufika, efyasosa imfumu Yawe. Ubu e bushiku ubo nalelandapo.
9“‘Abantu abaikala mu misumba ya mu Israeli bakalaima, bakalaya mukulatola ifyanso ifikashala nsale nsale, pakuti bakalefyoca. Inkwela, ne fyakuicingililako, amata ne mifwi, ne nkonto na mafumo, bakaficita icininkwa ca mulilo icikalapya pa myaka cine lubali. 10Tabakaleteba nkuni mu mpanga ishakukosesha umulilo, nangu ukulatema ifimuti mu mitengo iyoo, pantu ifyanso ifikashala nsale nsale efyo bakalakosesha umulilo. Bakatapa ifyuma ku bantu bene balya ababatapile, elyo bakapokolola ifyuma ku babapokolwele.’ Efyasosa Imfumu Yawe.”
Uko Gogi akashiikwa
11“Pali ubo bushiku ilyo ifi fyonse fikafika, ine nkapeela Gogi incende mu calo ca Israeli iyakuti akashiikwemo, nayo ikabela mwishika lya balendo, lubali lwa ku kabanga ka bemba, eikacilika inshila ya balendo, pantu emo Gogi akashiikwa pamo ne fita fyakwe fyonse. Ninshi ilyo ishika bakalalita abati, ‘Ishika lya Hamoni Gogi’. 12Aba ŋanda yakwa Israeli cikasendela imyeshi cine lubali pakuti bakapwishe ukushiika ifitumbi no kusangulula icalo. 13Abantu bonse mu calo bakalaafwana pakushiika ifitumbi, kabili bakacindikilwapo pa bushiku ine nkacimfya. Efyasosa Imfumu Yawe. 14Ilyo pakapita imyeshi cine lubali, kukaba abantu bamo abakasontwa pakuti bakakonkanyepo ukulapitana mu calo pakushiika ifitumbi fimbi ifikashalamo, epakuti bakamone ukucisangulula. 15Ilyo abo bantu bakalapitana uku noku, nga basangapo ifupa limo ilya muntu, bakalabikapo icishibilo, epakuti abakushiika baya libuula, no kuya lishiika mwishika lya Hamoni Gogi. 16Kukaba no mushi umo uukalaitwa Hamona. Awe ninshi ne calo nomba cabafye icasangululwa.
17“We mwana wa muntu, ifi efyasosa Imfumu Yawe ati, ‘Ita ifyuni fyonse, ne nama shonse isha mpanga konse uko shili, fiite fise ipakishako ilambo lya maliila ilyo ndefipekanishisha. Kwalaba umusamwe uwine wine pa mpili sha mu Israeli apakuti filiile iminofu no kunwa umulopa. 18Fili no kwisa lya ifitumbi fya bashilika, no kwisa nwa umulopa wa ntungulushi sha pesonde, pantu bonse nalabepaya nga basukusuku, ngo tupaanga, nga basawe, nangu nga bacilume wa ŋombe abaina ukufuma ku Bashani. 19Pali ili lambo lintu ndefipekanisha, fili no kwisa lya ifyanona no kufimbilwa, no kunwa umulopa wabo mpakafye fikakolwe. 20Petebulo lyandi fileisa ikutapo bakabalwe na bendelapo, ne mpalume, ne fita fimbi fyonse ifilwa inkondo.’ Efyasosa Imfumu Yawe.”
Icalo ca Israeli cikabukuluka
21“Abantu ba mishobo nkabalanga ifyo ine nacindama, kabili nkabalanga ifyo ine momfya amaka yandi pakupingula no kuboko kwandi uko nkabika pali bena. 22Ukutula pali bulya bushiku elintu aba ŋanda yakwa Israeli nabo bakashininkisha ukuti kanshi ine nine Yawe Lesa wabo. 23Na bantu ba mishobo elyo nabo bakashininkisha ukuti ico aba ŋanda yakwa Israeli basendelwe bunkole ni pa mulandu wa bubifi bwabo, pantu tabali na cishinka kuli ine. Ine nalibafumisheko amano, naleka na balwani babekate, kabili bonse naleka bafwila mu nkondo. 24Ine nalibalingenye pafyo balecita, pantu bali abakowela kabili abapula amafunde, kanshi na ine epakubafumyako amano.”
25Eico ifi efyasosa imfumu Yawe ati, “Kanshi nomba nkabwesha Yakobo ukufuma muli bunkole, kabili nkabelela aba ŋanda yakwa Israeli uluse nakabili, epakuti nkakwatile ishina lyandi ilyamushilo ubufuba. 26Elyo nakabili bakaleikala mu calo cabo ku matwi tondolo, ukwabula nangu umo uwakubasokosha, lyena bakasuka bakalabe kufyo baisebenye abene pakukanaba ne cishinka. 27Ilyo nkababwesha ukufuma ku mishobo, no kubalonganika ukufuma mu fyalo fya balwani babo, lyena nkasokolola ubucindami bwandi ukupitila muli bena pa cinso ca mishobo iyingi. 28Elyo na bantu bandi bakashininkisha ukuti kanshi ine nine Yawe, Lesa wabo, pantu nine nabatwele muli bunkole ku mishobo ya benafyalo, elyo kabili nine wine nomba nkabalonganya no kubabwesesha mu calo cabo ukwabula ukushapo nelyo umo. 29Aba ŋanda yakwa Israeli nshakabasuuleko nakabili iyoo, pantu nkapongolwela Umupashi wandi pali bena.” Efyasosa Imfumu Yawe.