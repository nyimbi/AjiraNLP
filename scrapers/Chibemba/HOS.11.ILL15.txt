Lesa alitemwa abena Israeli nangu bena bamutalamina
1 Yawe alisosele ati,
“Ilyo Israeli ali umwaice ine nalimutemenwe,
kabili naitile umwana wandi umwaume ukufuma mu Egupto.
2Nomba ilyo ine nacililemo ukubeta,
nabo elyo bacililemo ukulantaluka.
Balalekela na imilungu ba Baali amalambo,
balafutumwina no tulubi ububani.
3Kwena nine nalangilile abena Efulemu ukwamba ukwenda,
nine nalebalela,
lelo bena tabaishibe ukuti nine nalebaposha.
4Nalebatungulula ku fikakilo fyaluse,
na ku myando ya citemwiko,
nine nafumishe ikoli mu mikoshi yabo,
no kubasunga nine mbasunga.
5“Bakabwelela ku calo ca Egupto,
bakateekwa ne calo ca Asiria,
pantu balikaana ukubwelela kuli ine.
6Mu misumba yabo mukaba inkondo,
iyikonaula ifishimbi fya pa mpongolo ishabamo,
no kubonaula pa bubi bwa mapange yabo.
7Abantu bandi balikonenwa mukufwaya ukuntaluka
eico balipeelwa kwikoli.
Kanshi nangu bengapepa shani kuli ine
tekuti mbakakule ikoli iyoo.
8 “Bushe ine kuti nakusha shani, we Efulemu?
Ngakuti ine nakuposelekesha shani, we Israeli?
Bushe ine kuti nakulofya,
nga filya nalofeshe umushi wa Adima?
Nangu ukukucita nga filya nacitile umusumba wa Seboimu?
Awe mu mano yandi ine calikaana,
pantu umutima wandi ulakubauka pa mulandu wakukutemwisha iwe.
9Ine nshakakufokele mu cipyu,
awe nshakonaule nakabili we Efulemu,
pantu ine ndi Lesa, nshili muntu iyoo,
nine ne Wamushilo pakati kenu,
nshakese mukumulofya nakalya.
10“Bakakonka Yawe ilyo akabuluma nge nkalamo,
Cine Yawe akabuluma elyo abana bakwe bakesa baletutuma ukufuma ku masamba.
11Pakufuma mu calo ca Egupto, bakangufyanya no kwisa nge fyuni,
pakufuma mu calo ca Asiria, bakendesha no kwisa bwangu bwangufye nge nkunda.
Na ine nkababika mu fifulo fyabo.
Nine ne Yawe nalanda.
Abena Israeli na bena Yuda bapeelwa umulandu
12“Efulemu alembepa ubufi,
aba ŋanda yakwa Israeli nabo bacita ubucenjeshi.
Yuda nao acili alentalamina ine ne Lesa,
aletalamina ine ne Wamushilo uwacishinka.”