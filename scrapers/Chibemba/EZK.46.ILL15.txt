Ifyo intungulushi ili nokulacita pa nshikunkulu
1Ifi efyasosa imfumu Yawe ati, “Impongolo iyakwingililapo pakuya mu lubansa lwa mwilinga lyamukati ili nokulashala iyaisalwa pa nshiku mutanda isho mubombapo imilimo, lelo pa bushiku bwe Sabata na pa kumoneka kwa mweshi upya, pena elyo muli nokulaisula. 2Kateeka ali nokwingila ukufuma kunse ukupitila pa mpongolo yakuya mu muputule wa pa mwinshi, elyo ali nokulaiminina lwa ku maingwe ya mpongolo pa nshita bashimapepo bakalaleka amalambo yakwe ayakoca, no mutuulo wakwe uwakwampana. Apo pene pa mpongolo epo kateeka ali nokulapepela, kabinge epo ali nokulafumina pakubwelelamo. Elyo impongolo yena ili nokulashala iyaisulwa ukufika ne cungulo. 3Pa nshiku shonse ishe Sabata na pa kumoneka kwa mweshi onse uupya, abantu bonse mu calo bali nokulainama pakupepa pa cinso cakwa Yawe pa mpongolo iyi ine. 4Pa bushiku bwe Sabata, kateeka ali nokulandetela ine ne Yawe Lesa utupaanga utulume mutanda utwabula akalema, na sukusukupo umo nao uwabula akalema, e malambo ayakoca. 5Pali uyo sukusuku umo, ali nokulalundapo icipimo ca efa umo uwabunga, nomba pa twana twa mpaanga pena ali nokulalundapo icipimo cabunga apo umwine alefwaila. Pa cipimo ca efa umo uwabunga, ali nokulalundapo na mafutapo aya miolifa nayo icipimo ca hini umo. 6Pa bushiku bwa mweshi upya, kateeka akalaleta kacilume wa ŋombe kamo akabula akalema, no twana twa mpaanga mutanda nato utwabula akalema, na sukusuku umo nao uwabula akalema. 7Pali ako kacilume wa ŋombe kamo na pali uyo sukusuku umo, kateeka ali nokulalundapo icipimo ca efa umo uwabunga, nomba pa tupaanga tonse kamo kamo pena ali nokulalundapo icipimo cabunga apo umwine alefwaila. Kabili pa cipimo ca efa umo, ali nokulalundapo na mafuta aya miolifa nayo icipimo ca hini umo. 8Ilyo kateeka aleingila, ali no kwingilila pa mpongolo ya muputule wa pa mwinshi, kabili no kufuma epo ali nokufumina.
9“Ilyo abantu bakalaisa pa nshikunkulu kukumpepa ine ne Yawe, abakalaingilila ku mpongolo ya ku kapinda ka ku kuso bali nokulafumina ku mpongolo ya ku kapinda ka ku kulyo ilyo bakalapwa ukumpepa. Abakalaingilila ku mpongolo ya ku kapinda ka ku kulyo nabo bali nokulafumina ku mpongolo ya ku kapinda ka ku kuso. Kwikalaba muntu uwakufumina ku mpongolo iyo ali engilileko, bonsefye bali nokulapusanya. 10Kateeka nao wine ali nokulaingila pamo na bantu pa nshita baleingila, no kulafuma ilyo nabo balefuma. 11Pa nshikunkulu na pa nshiku isha mapepo ayakalamba, umutuulo wa cabunga ukalaba icipimo ca efa umo, ewakulunda pali kacilume wa ŋombe kamo, nangu pali sukusuku umo, nomba pa twana twa mpaanga pena uulepepa ali nokulundapo icipimo ca bunga apo umwine alefwaila. Elyo pa cipimo ca efa umo uwabunga, pali nokulalundwa na mafuta aya miolifa nayo icipimo ca hini umo.
12“Kateeka ilyo akalaitemenwafye ukuntuula ine ne Yawe ilambo, libe ilyakoca nangufye ilyakwampana, bakalemwiswila impongolo ya ku kabanga iyakwingililapo mu lubansa lwa mwilinga lyamukati. Ali nokulaleka ilyo ilambo nga filya fine aba nokulacita pa bushiku bwe Sabata, elyo kabili bali nokulaisala iyo mpongolo ilyo kateeka afuma.”
Imituulo ya nshiku shonse
13Kabili Yawe alisosele ati, “Inshiku shonse ulucelo, muli nokuntuula ne Yawe akana kampaanga kamo akabula akalema aka mwaka umo. Uyo mutuulo uli nokulatuulwa ulucelo inshiku shonse. 14Kabili iciputulwa icalenga mutanda ca cipimo ca efa ica bunga, ecili nokulatuulwa inshiku shonse, na mafuta aya miolifa umusukupala umo ayakukashila ubunga. Ifunde ilyakuntuula ine ne Yawe iyo mituulo, ala lili nokulakonkwa pe. 15Efyo akapaanga no bunga, na mafuta ya miolifa, pefye fili nokulatuulwa ulucelo inshiku shonse kuli ine ne Yawe.”
Kateeka ne citungu cakwe
16Ifi efyasosa imfumu Yawe ati, “Kateeka nga apeelapo icikwatwa cimo ku mwana wakwe umo umwaume, ninshi ico icikwatwa caba cuma ca balupwa lwakwe, cili nokuba e cuma cabo ica cikwatwa. 17Nomba kateeka nga abuula icikwatwa cimo ica citungu cakwe, no kupeelapo umusha wakwe umo, lyena ninshi ico icikwatwa cili nokubwelela kuli kateeka wine, umwaka wakulubukamo nga wafika. Pantu ico cikwatwa e cuma cakwa kateekafye pamo na bamwane abaume, ebafwile ukulacikwata pe. 18Kateeka alileshiwa ukulapokolola icikwatwa ca bantu bambi. Ni mu cikwatwa cakwefye emo ali nokulapeela bamwane abaume utufitungu uto bengaba nokulaikwatila, epakuti talepokolola abantu bandi bamo ifyuma fyabo.”
Imiputule iyakwipikilamo ku ŋanda yakwa Lesa
19Elyo uyu muntu aisa mpisha pa mwinshi uwabelele ku lubali lwa mpongolo ya ku miputule iyali ku kapinda ka ku kuso. Iyo miputule yali e miputule iyamushilo iya bashimapepo. Elyo uyo muntu anangilila incende imo ku mpela iyabelele ku miputule lubali lwa ku masamba, 20elyo anjeba ati, “Kuno eko bashimapepo bali nokulaipikila inama iyituulilwe ngo mutuulo wakufuta pa fyabubifi no wakwelelwa pa fyabubifi, kabili eko bakulapangila umukate ku mutuulo wa cabunga ubo abantu batuulile, epakuti kwilaba cintu nelyo cimo icilepatwilwa kuli Lesa ukutwalwa mu lubansa lwa mwilinga lyakunse, pantu kuti casangulula abantu.”
21Elyo kabili uyo muntu antwala mu lubansa lwa mwilinga lyakunse, ampisha na mu mpela shaluko shonse shine. Namona ukuti mwitungi lyonse ilya lubansa mwali akalubansa akanono, 22emukuti mu matungi yonse aya cibansa mwali utumansa utunono tune. Mubutali cila kalubansa kalepele amakubiti amakumi yane, mubufumo mwena kali amakubiti amakumi yatatu. 23Mu tulubansa tonse tune kuli cila lubali mwali akalilinga ka mabwe, na ku cibumba ca kalilinga lwa panshi ekwabelele amashiko ayakwipikapo. 24Uyo muntu nao elyo anjeba ati, “Eaya mashiko ayo ababomfi be Tempele bali nokulaipikapo amalambo ayo abantu baletuula.”