Yawe amonekela kuli Solomoni
1Ilyo imfumu Solomoni yapwile ukukuula iŋanda yakwa Yawe ne sano lyaiko, kabili yasekela na muli fyonse ifyo yakabile ukucita, 2Yawe amonekele kuli Solomoni umuku wacibili, mu musango amonekelemo ku Gibeoni. 3Yawe atile kuli ena,
“Niŋumfwa ipepo no kupapata upeele kuli ine, ninsangulula iyi ŋanda ukuulile no kubikamo ishina lyandi umuyayaya. Amenso yandi no mutima wandi fyakulabamo lyonse. 4Nomba iwe, nga cakuti walaenda pa cinso candi no mutima uwacishinka kabili uwatambalala, ngefyo wiso Davidi acitile, no kucita fyonse ifyo nakukonkomesha kabili no kubaka ifipope na mafunde yandi, 5ninshi nkalenga icipuna ca bufumu bobe pali Israeli ukubapo umuyayaya ngefyo nalaile Davidi wiso ilyo natile, ‘Tawakabulwe ukukwata umwaume uwakuba pa cipuna ca bufumu bwakwa Israeli.’
6“Lelo iwe nangu abana bobe nga mwafuma ku cinso candi kabili mwakaana ukubaka amafunde ne fipope nkupeele, kabili mukambe ukulabombela imilungu imbi no kulaipepa, 7ninshi nkatamfya abena Israeli ukufuma mu calo mbapeele kabili nkakaana ne ŋanda ine ino iyo nasangulula umwakuba ishina lyandi. Israeli akabakofye mu lushimi kabili icintu icakuseka abantu bonse. 8Kabili nangu iŋanda ino nshita ilemoneka iyapulama, bonse abakalapitapo bakasunguka no kulaipusha abati, ‘Bushe cinshi calenga Yawe ukucita icintu ca musango uyu kuli cino calo na kuli iyi ŋanda?’ 9Abantu bakalaasuka abati, ‘Ni pa mulandu wakusuula imfumu Lesa wabo, uyo uwafumishe ifikolwe fyabo mu Egupto, no kwalukila ku milungu imbi eyo balapepa no kuitumika, ecalenga Yawe aletela ifinkunka fyonse ifi pali bena.’”
Ifintu fimbi Solomoni acitile
10Panuma ya myaka amakumi yabili (20), inshita iyo Solomoni akuulilemo ifikulwa ifi fibili, iŋanda yakwa Yawe ne ŋanda ye sano, 11imfumu Solomoni yapeela Hiramu imfumu ya ku Turi imisumba amakumi yabili (20) mu calo ca Galile pa mulimo Hiramu abombele uwakumupeela imbao sha fimuti ifyalepesha ifya keda, imilando ya paini elyo na golide afwaile. 12Nomba ilyo Hiramu aile ukufuma ku Turi mukuya mona imisumba Solomoni amupeele, ayakaana ukusekelamo. 13Elyo atila kuli Solomoni, “Nga misumba ya musango nshi iyi umpeele we munyinane?” Elyo ainika cilya calo ati, “calo ca Kabuli,” ishina ilyo beta ukushinta na lelo. 14Lelo Hiramu ninshi alituma kale ku mfumu amatalanta ya golide umwanda umo na makumi yabili (120).
15Ifi efyo cali pa bamulaasa abo imfumu Solomoni yalembele pakukuula iŋanda yakwa Yawe, iŋanda yakwe iye sano, ifibumbili fyakwikasha ifikulwa, ilinga lya mu Yerusalemu na Hasoli, Megido na Gesa. 16Farao imfumu ya ku Egupto yalisanshile no kupoka umusumba wa Gesa no kuoca. Aipaya na bena Kenani abaikalamo elyo aupeela na kuli mwane muka Solomoni nge cabupe ca pa bwinga. 17Elyo Solomoni akuula cipya cipya umusumba wa Gesa. Akuula na Beti Horoni wa pesamba, 18Baalati na Tadimo wa mu matololo ya mukati ka calo, pamo pene 19ne misumba yakututilamo ifipe, imisumba ya maceleta ne ya bakabalwe, elyo na conse ico akabile ukukuula mu Yerusalemu, mu Lebanoni na mu ncende shonse umo ateekele. 20Kwaliko abantu bambi abashele mu calo abo abashali abena Israeli pamo nga bena Amoli, abena Hiti, abena Perisi, abena Hifi na abena Yebusi. 21Aba bali ba mu ndupwa shabo abashele mu calo abo abena Israeli bafilwa ukupeela kukonaulwa. Kanshi Solomoni epakubabuula abacita abasha bamulaasa ngefyo caba ukufika na pa bushiku bwa lelo. 22Lelo Solomoni tacitilepo umwina Israeli nangu umo ukuba umusha. Bena abacitafye abashilika ba nkondo, ababomfi babuteko, abatumishi bakwe, abakutungulula abashilika na bakalamba ba fita fya maceleta na bakabalwe. 23Ebaba bacilolo bakalamba abakumona pa milimo yakwa Solomoni. Bonse bali bacilolo imyanda isano na makumi yasano (550) abakwangalila abaume abalebomba imilimo. 24Panuma mwana Farao akukile ukufuma ku musumba wakwa Davidi ukwisa kwisano Solomoni amukuulile kulya, alundileko ifibumbili fyakwikasha ifikulwa. 25Imiku itatu cila mwaka Solomoni aletuula amalambo yakoca ne mituulo yakwampana pa bulambo akuulile Yawe, no koca ububani pa cinso cakwe. Pa nshita imo ine elyo afikilisha ne fyalefwaikwa ukucita mu ŋanda yakwa Yawe. 26Imfumu Solomoni akuulile amato ayakalamba pa Esioni Geberi iyaba mupepi na Elati iya mu calo ca Edomu pa lulamba lwa Bemba Wakashika. 27Elyo Hiramu atuma abantu bakwe abamato abaishiba bemba ukubombela pamo na bantu bakwa Solomoni. 28Baya na mato ku Ofiri no kuya senda golide amatalanta imyanda ine na makumi yabili (420) baleta ku mfumu Solomoni.