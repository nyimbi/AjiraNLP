Ificita umuntu wamano
1Uleishiba ubusuma bwakupeela,
pantu panuma ya nshiku ishingi ico wapeele ukacisanga kabili.
2Uleakanya icuma cobe ku bantu cine lubali nangu cine konse konse,
pantu we muntu teti wishibe ifinkunka ifingakuponena pano isonde.
3Ikumbi lya mfula nga lyateka,
lilaleta imfula pesonde.
Icimuti nga cawila ku kapinda ka kulyo nangu ku kapinda ka ku kuso,
uko kwine ciwilile eko cibelelela.
4We muntu nga walalolela ukuti umwela uleke ukupuupa, tawakatande.
Nga walatamba ifyo amakumbi yaleenda, tawakasepe.
5Nga filya tawaishiba inshila umupita umwela,
nangu ifyo umwana apangwa mwifumo muli nyina,
efyo teti wishibe ne milimo yakwa Lesa uwabumba ifintu fyonse.
6Uletanda imbuto shobe ulucelo,
ne cungulo cine wilaikalafye,
pantu we muntu tekuti wishibe ishikakula bwino.
Nalimo nishi nangula ni shilya,
na pamo shonse shibili kuti shabafye bwino.
7Ulubuuto lwaliwama,
na menso yalatemwa ukumona akasuba.
8Nangu wingakokola imyaka iyingi pano calo, ulesansamuka pa myaka yonse iyo waikalapo. Nomba uleibukisha ukuti inshiku shakwikala mu mfifi shena eshikafulishapo. Fyonse ifikakonkapo kuicushafye.
Ukusoka abacaice
9Ulesansamuka we mulumendo mu bwaice bobe.
Uleke umutima obe ulekulenga ukusekelela mu nshiku sha bwaice bobe.
Ulecitafye ifilefwaya umutima obe, nefyo amenso yenu yalekumbwa.
Lelo kwena uleibukisha ukuti Lesa akakupingwilapo pali fyonsefye ifyo wakulacita.
10Eico wilalekafye nelyo cimo cilekusakamika,
kabili utalushe na macushi ku mubili obe.
Pantu ubulumendo na maka ya bwaice fyonse kuicushafye.