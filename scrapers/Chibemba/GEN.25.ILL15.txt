Abana bambi abo Abrahamu afyele
(1 Imilandu 1:32-33)
1Abrahamu alyupile umwanakashi umbi, ishina lyakwe ni Ketura. 2Ketura afyele kuli Abrahamu abana aba, Simurani, Yokishani, Medani, Midiani, Ishibaki na Shua. 3Yokishani afyele Sheba na Dedani. Abena Ashurimu, abena Letushi na bena Leumimu bonse ba mu lupwa lwakwa Dedani. 4Abana bakwa Midiani bena ni Efah, Eferi, Hanoki, Abida na Eluda. Aba bonse ba mu lupwa lwakwa Ketura.
5Abrahamu apeele ifyuma fyonse fintu akwete kuli Isaki. 6Lelo ilyo acili umumi, Abrahamu apeele ifyabupe ku bana abaume aba mu bakashi bakwe abashaupilwe mu bwinga no kubatuma ukuya ikala mu calo ca ku kabanga pakuti bataluke ku mwana wakwe Isaki.
Abrahamu afwa
7Abrahamu aikele umumi pano calo imyaka yonse pamo umwanda umo na makumi cine lubali na isano (175). 8Abrahamu asukile aleka umweo. Afwa mu bukote bufwaikwa, umukote uwa myaka iyingi. Epakuya lala ku fikolwe fyakwe. 9Abana bakwe abaume Isaki na Ishimaeli bamushiikile mu lucengo lwa Makipela, mu mpanga yakwa Efuloni mwana Sowa umwina Hiti, lwa ku kabanga ka Mamure. 10Iyi e mpanga Abrahamu ashitile ku bena Hiti. Kabili umu mwine emo Abrahamu no mukashi wakwe Sara bashiikilwe. 11Ilyo Abrahamu afwile, Lesa apaalile umwana wakwe Isaki. Isaki nao epakwikala ku Bere Lai Roi.
Abana abaume bakwa Ishimaeli
(1 Imilandu 1:28-31)
12Ubu e butantiko bwa lupwa lwakwa Ishimaeli umwana umwaume uo Abrahamu afyele muli Haga umwina Egupto, umusha mwanakashi wakwa Sara. 13Aya e mashina ya bana abaume bakwa Ishimaeli umo bakonkanine ukufyalwa. Ibeli ni Nebaiyoti, elyo pakonka Keda, Adibeli, Mibisamu, 14Mishima, Duma, Masa, 15Hadadi, Tema, Yetu, Nafishi na Kedema. 16Kanshi aba e bamwana Ishimaeli. Kabili aya e mashina ya bakateeka ba mikowa yabo ikumi limo na ibili (12) ayo bainikeko imishi yabo ne nkambi shabo. 17Ishimaeli aikele umumi imyaka yonse pamo umwanda umo na makumi yatatu na cine lubali (137). Elyo aleka umweo no kufwa afwa, aya no kwalala ifikolwe fyakwe. 18Aba mu lupwa lwakwa Ishimaeli baleikala mu calo ca pakati ukufuma ku Hafila ukufika na ku Shuri, mupepi no mupaka wa Egupto ukulola ku Asiria. Ishimaeli tabaleumfwana na bamunyina bonse.
Ukufyalwa kwakwa Esau na Yakobo
19Kanshi ubu e butantiko bwa lupwa lwakwa Isaki mwana Abrahamu. Wishi wakwa Isaki ni Abrahamu. 20Isaki ali ne myaka amakumi yane (40) ilyo aupile Rebeka. Wishi wakwa Rebeka ali ni Betueli umwina Aramu mu Padani Aramu. Ndume yakwa Rebeka ali ni Labani umwina Aramu. 21Isaki alepepelako umukashi wakwe kuli Yawe, pantu Rebeka ali ni ŋumba. Yawe alyumfwile ipepo lyakwe, na Rebeka umukashi wakwe epakuba pabukulu. 22Lelo ilyo abana bacili mwifumo balakusana. Elyo Rebeka asosa ati, “Nga cinshi calancitikila ifi?” Kanshi Rebeka epakuya kukumfwa ifyo Yawe alesosapo. 23Yawe nao amweba ati,
“Mwifumo lyobe muli imishobo ibili.
Ukafyala abantu babili abakapusana.
Umo akakwata amaka ukucila umubiye.
Umukalamba eukatumika umwaice.”
24Ilyo inshita yafikile iyakupaapa, mwifumo lyakwa Rebeka mwali bampundu abaume beka beka. 25Uwabalilepo ukufyalwa, ali uwakashika na mapipi umubili onse kwati ni nsalu ya mafufu. Kanshi epakumwinika ishina lya Esau. 26Panuma munyina nao afyalwa, ekete ku citende cakwa Esau. Kanshi nao bamwinika ishina lya Yakobo. Isaki ali ne myaka amakumi mutanda (60) ilyo Rebeka afyele aba bampundu.
Esau ashitisha insambu sha bubeli bwakwe
27Ilyo aba bana bakulile, Esau aishile ba umubamfi uwine wine uwa nama, umuntu uwakusabantafye mu mpanga. Yakobo wena ali umuntu uwapetama, atemenwe ukwikala pa mushi. 28Isaki, uwalefwaya inama sha mpanga atemenwe Esau. Lelo Rebeka atemenwe Yakobo.
29Ubushiku bumo Yakobo aleipika ifyakulya, Esau nao afuma mu mpanga ali ne nsala nganshi. 30Esau aebele Yakobo ati, “Endesha, mpeelako ndye ifyo fyakulya ifyakashika, pantu insala yansuma nganshi.” (Eico Esau bamwinikile ne shina lya Edomu.) 31Yakobo amwasuka ati, “Pakubala nshitisha insambu sha bubeli bobe.” 32Esau amweba ati, “Mona ine ndi pakufwa, nga kanshi insambu sha bubeli shikamombela nshi?” 33Yakobo amweba ati, “Pakubala lapa kuli ine.” Esau alapa na kuli Yakobo, ashitisha ne nsambu sha bubeli bwakwe kuli Yakobo. 34Elyo Yakobo amupeelako umukate no muto we landa. Esau alya umukate anwa no muto we landa, elyo aima alaya noko aleya.
Kanshi efyo Esau asuulile insambu sha bubeli bwakwe.