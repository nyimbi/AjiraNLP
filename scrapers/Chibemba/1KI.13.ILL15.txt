Umuntu wakwa Lesa afuma ku Yuda
1Lintu Yeroboamu aiminine ku bulambo mukutuula umutuulo, umuntu wakwa Lesa uwafumine ku Yuda aishile ku Betele peshiwi lyakwa Yawe. 2Na peshiwi lyakwa Yawe asesema pali ubu bulambo ati, “We bulambo, we bulambo, umfwa ifyo Yawe alanda, ‘Kuli nokufyalwa umwana umwaume mu ŋanda yakwa Davidi, uo bakalaita Yosaya. Pali iwe epo ali nokwipaila bashimapepo aba ncende shakupepelamo imilungu abesa mukutuula imituulo pano, na mafupa ya bantu yali nokupiila pali iwe.’” 3Pa bushiku bwine ubu, umuntu wakwa Lesa apeele icishibilo, “Ici e cishibilo Yawe alapeela. Ubulambo bwalabongoloka ne mito ilipo yalaitika.”
4Ilyo imfumu Yeroboamu aumfwa ifyo umuntu wakwa Lesa aseseme pa bulambo ubu ku Betele, afumya ukuboko ku bulambo nokutila, “Mwikateni.” Nomba ukuboko asonteleko uyu muntu kwatunkana icakuti afilwa no kukubwesha. 5Elyo ubulambo nabo bwabongoloka ne mito yaitika ukulingana ne cishibilo capeele umuntu wakwa Lesa mukukonke shiwi lyakwa Yawe.
6Elyo imfumu yatila ku muntu wakwa Lesa, “Mpapatilako kuli Yawe Lesa obe no kumpepelako pakuti ukuboko kwandi kufunguluke.” Kanshi umuntu wakwa Lesa epakupapata kuli Yawe, no kuboko kwa mfumu kwafunguluka no kubafye ifyo kwaba na kale. 7Imfumu yaeba umuntu wakwa Lesa aiti, “Tuleya ku ŋanda kumwandi uye lyako ifyakulya, na ine njekupeelako ne cabupe.” 8Lelo umuntu wakwa Lesa ayasuka imfumu ati, “Nangufye cingaba ukuti ulempeela icalo cobe pakati, teti nje na iwe nangu ukulya umukate no kunwa amenshi kuno. 9Pantu Yawe alinkonkomeshe kwishiwi lyakwe ati, ‘Taufwile ukulya umukate nangu ukunwa amenshi nangufye ukubwelela inshila wapitilemo.’” 10Kanshi epakupita inshila imbi, akaana ukubwelela mu nshila apitile pakwisa ku Betele.
11Nomba kwali kasesema uwakale uwaleikala ku Betele, uyo abana bakwe baishile londolwela fyonse ifyo umuntu wakwa Lesa acitile pali bulya bushiku. Elyo baeba wishi ifyo uyu muntu aebele imfumu. 12Wishi abepusha ati, “Ni nshila nshi elemo?” Kabili abana bakwe epakumulangilila inshila umo umuntu wakwa Lesa uwafumine ku Yuda elemo. 13Ena aeba abana bakwe ati, “Mpekanishisheniko kabalwe.” Kabili ilyo bapwisha ukupekanya kabalwe, aisa ninapo. 14Elyo akonka ukwaile umuntu wakwa Lesa, mpaka aya musanga naikala mwisamba lya cimuti ca oki. Elyo amwipusha ati, “Bushe niwe muntu wakwa Lesa uwafumine ku Yuda?” Nao ayasuka ati, “Nine.” 15Elyo kasesema amweba ati, “Tuleya ku ŋanda uye lyako icakulya.” 16Umuntu wakwa Lesa ayasuka ati, “Teti mbwelele kunuma ukukonka iwe, nangu ukulya umukate nangu ukunwa amenshi muli ino ncende. 17Yawe alinkonkomesha kwishiwi lyakwe ukukanalyako umukate, nangu ukunwa amenshi, nangu ukubwelela mu nshila naishilemo.” 18Kasesema wakale ayasuka ati, “Na ine wine ndi kasesema nga iwe. Ni malaika eunjebele kwishiwi lyakwa Yawe ati, ‘Kamubweseshe, ku ŋanda yobe pakuti ese alye umukate no kunwa amenshi.’” Ninshi kanshi alemubepafye. 19Kanshi umuntu wakwa Lesa epakubwelela nankwe aya lya no kunwa mu ŋanda yakwe.
20Lilya bacili nabekala petebulo, ishiwi lyakwa Yawe lyaisa kuli kasesema wakale uwamulengele ukubwela. 21Abilikisha ku muntu wakwa Lesa uwafumine ku Yuda ati, “Ifi efyo Yawe asosa ati, ‘Pa mulandu wakuti wasuula ishiwi lyakwa Yawe kabili wafilwa ukubaka ishiwi ilyo Yawe Lesa obe akukonkomeshe, 22lelo wabwelela kunuma no kwisa lya umukate no kunwa amenshi muli ino ncende umo akwebele ukukanalyamo umukate nangu ukunwamo amenshi, kanshi nomba umubili obe tawakashiikwe ukwashiikwa ifikolwe fyobe.’” 23Ilyo umuntu wakwa Lesa apwishishe ukulya no kunwa, kasesema uwamubweseshe amupekanishisha kabalwe wakwe. 24Lilya acili mukuya, inkalamo yamukumanya pa musebo no kumwipaya. Yaposa no mubili wakwe pa musebo. Elyo kabalwe aiminina ku lubali lumbi ulwa citumbi ne nkalamo nayo ulubali lumbi. 25Abantu abalepita basanga icitumbi nacilala mu musebo ne nkalamo naiminina mumbali, elyo baya eba aba mu musumba umwaleikala kasesema wakale.
26Ilyo kasesema uwamubweseshe pa lwendo lwakwe aumfwile, alandile ati, “Ni ulya umuntu wakwa Lesa uwafililwe ukubeela ishiwi lyakwa Yawe. Yawe eumupeele ku nkalamo iyacimwikata no kumwipaya ngefyo icebo cakwa Yawe casokele.” 27Kasesema aeba abana bakwe ati, “Mpekanishisheni kabalwe,” nabo efyo bacita. 28Elyo aima aya sanga icitumbi nacitambalala pa musebo ne nkalamo naimininina pa mbali. Inkalamo tayalile icitumbi nangu ukwikata kabalwe. 29Elyo kasesema aimya icitumbi ca muntu wakwa Lesa abika na pali kabalwe, acileta na ku musumba wakwe kukwisa muloosha no kumushiika. 30Aya lalika icitumbi mu nshinshi yakwe elyo bamuloosha no kulanda ati, “Iye we munyinefwe.”
31Panuma ya kumushiika elyo aeba abana bakwe ati, “Ine nga nafwa, mukanshiike mu cilindi ici cine twashiikamo umuntu wakwa Lesa. Mukabike amafupa yandi pa mbali ya mafupa yakwe. 32Pantu imbila abilile kwishiwi lyakwa Yawe pa mulandu wa bulambo mu Betele na pa mayanda yonse ya ku ncende shakupepelapo imilungu isha mishi ya mu Samaria ili nokufikilishiwa.”
33Lelo na panumafye ya fyonse ifi, Yeroboamu tafumine ku nshila shakwe ishabubifi, lelo nakabili abwekeshapo ukusonta bashimapepo ku ncende shakupepelapo imilungu ukufuma ku bantu abalekana lekana. Onsefye uwafwaya ukuba shimapepo amusuminisha, amupeela ne ncende yakupepelapo. 34Ici ecali icabubifi ico iŋanda yakwa Yeroboamu yacitile, icalengele no bufumu ukuwa elyo no konaika mpanga yonse pano isonde lyonse.