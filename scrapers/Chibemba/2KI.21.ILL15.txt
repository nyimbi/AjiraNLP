Manase aba imfumu ya bena Yuda
1Manase ali ne myaka ikumi limo na ibili (12) ilyo atendeke ukuteeka pa bufumu bwa bena Yuda, kabili ateekele mu Yerusalemu imyaka amakumi yasano na isano (55). Nyina ishina lyakwe ali ni Hefisiba. 2Acitile ifyabipa pa cinso cakwa Yawe, akonkelele imicitile yabipa iyalecita imishobo Yawe atamfishe ku cinso ca bena Israeli. 3Akuula cipya cipya incende shakupepelamo isho Hesekia wishi aonawile. Apangila Baali ifibumbili fya malambo elyo abasa no luceshi lwa mulungu Asher, ngefyo Ahabu imfumu ya bena Israeli yacitile. Alacindika ifita fyonse ifya mu mulu, no kufipepa. 4Akuula ifibumbili fya malambo mu ŋanda yakwa Yawe umo Yawe asosele ati, “Mu Yerusalemu emukaba ishina lyandi.” 5Mu mansa shonse shibili isha mu ŋanda yakwa Yawe, akuulila ifita fyonse ifya mu mulu ifibumbili fya malambo. 6Atuula ilambo lyakupisha umwana wakwe umwaume mu mulilo, alacita ubuloshi, ayamba nokulabuka, no kubomba ne mipashi ya bafwa elyo ne ngulu. Acita ububifi ubwingi pa cinso cakwa Yawe icakuti amukalifya umutima.
7 Abuula uluceshi ulwa mulungu Ashera, abika mu ŋanda umo Yawe aebelepo Davidi no mwana wakwe Solomoni ukuti, “Muli ino ŋanda na muno mu Yerusalemu, incende iyo nsalile ukufuma mu nko shonse isha bena Israeli, emukaba ishina lyandi umuyayaya. 8Nshakaleke nakabili ukuti amakasa ya bena Israeli yakaleendauka ukufuma mu calo napeele ifikolwe fyabo, nga cakuti batekanya mukucita ifintu fyonse ifyo mbakonkomeshe elyo nokubaka amafunde yonse ayo umubomfi wandi Mose abapeele.” 9Lelo abantu tabaumfwile. Manase alibafulungenye, icakuti bacita ububifi ubwingi ukucila na pa mishobo Yawe afulumwine pa ntanshi ya bena Israeli.
10Yawe epakulanda ukupitila mu babomfi bakwe bakasesema ati, 11“Manase imfumu ya bena Yuda nacita ifyamakankamike. Nacita ububifi ubwakucila na pa bena Amoli abamutangilile, no kuposa Yuda mukubifya pa mulandu wa tulubi twakwe. 12Kanshi ifi efyo Yawe, Lesa wa bena Israeli asosa ati, ‘Ndi nokuleta icinkunka pali Yerusalemu na Yuda icakuti amatwi ya onse ayakomfwa yakawelesha. 13Ndi nokupima Yerusalemu ku mwando napimineko Samaria, ne cakupiminako nabomfeshe pa ŋanda yakwa Ahabu. Nkasamba Yerusalemu filya basamba imbale no kuikupika baikupika. 14Nkaposa abantu bandi abakashalapo no kubapeela mu minwe ya balwani babo. Bakabasansa no kutapa ifyuma fyabo fyonse, 15pantu nabacita ifyabipa pa cinso candi no kunenga ukukalipa, ukufumafye pa bushiku ifikolwe fyabo fyafumine mu Egupto ukushinta ne lelo.’”
16Na cimbi cakuti Manase alisumya umulopa wakaele uwingi uwakwisula mu Yerusalemu ukufuma ku mpela ukufika na ku mpela imbi, ukwabula ukubikako ifyabubifi ifyo atweleko abena Yuda ukucitako, ukubalenga ukubifya nganshi pa cinso cakwa Yawe.
17Lelo palwa fintu fimbi ifya pa bufumu bwakwa Manase, na fyonse ifyo acitile, ukulundapo ne fyabubifi acitile, bushe tafyalembwa mu citabo ca milandu ya shamfumu sha bena Yuda? 18Manase ilyo afwile aile lala ukwalala ifikolwe fyakwe kabili bamushiikile mwibala lye sano lyakwe ilyakwa Usa. Elyo umwana wakwe Amoni amupyana pa bufumu.
Amoni aba imfumu ya bena Yuda
19Amoni ali ne myaka amakumi yabili na ibili (22) ilyo atendeke ukuteeka pa bufumu, kabili ateekele mu Yerusalemu pa myaka ibili. Nyina ishina lyakwe ali ni Meshulemeti umwana umwanakashi wakwa Harusi. Afumine ku Yotiba. 20Amoni acitile ifyabipa pa cinso cakwa Yawe, ngefyo wishi Manase acitile. 21Aendele mu nshila shonse ishakwa wishi, no kulapepa utulubi tonse uto wishi alepepa nokutucindika. 22Asangukila Yawe, Lesa wa fikolwe fyakwe, elyo afilwa no kwenda mu nshila shakwa Yawe.
23Bacilolo bakwa Amoni bamupangila, baya mwipaila mu ŋanda ye sano lyakwe. 24Elyo abekalacalo epakwipaya bonse abaimine nokwipaya imfumu Amoni. Elyo babuula umwana wakwe Yosaya eo bapyanikisha pa bufumu.
25Lelo palwa fintu fimbi ifya pa bufumu bwakwa Amoni nefyo acitile, bushe tafyalembwa mu citabo ca milandu ya shamfumu sha bena Yuda? 26Bamushiikile mu nshinshi yakwe ya mwibala lyakwa Usa. Elyo Yosaya umwana wakwe amupyana pa bufumu.