Kuli kembisha mukalamba. Ulwimbo lwakwa Davidi.
1Alishuka umuntu uusakamana abalanda na babusu,
ico nao bakamwafwa kuli Yawe mu nshita ya mafya.
2Yawe akamucingilila no kumusunga,
akamupaala mu calo,
kabili takamupose ku balwani bakwe.
3Yawe alamukoselesha ninshi ali pa musengele nalwala,
no kuposha alamuposha ku malwele yakwe.
4Lelo ine natile, “We Yawe umbeleleko uluse,
umposhe ico ninkubifya.”
5Abalwani bandi balanyamba abati,
“Bushe uyu muntu akafwa lilali pakuti tumulabeko?”
6Abesa mukumpempula baba ne mitima ibili,
umo wakufwailisha apafikile ubulwele,
umbi wakuya baleananyafye ubulwele bwandi.
7Abampata bekalilafye ukutepeleshanya,
no kukabila ukuti ifibi fincitikile.
8Bena batontonkanya ukuti balimulowa,
takapole nakalya palya pa musengele alele, takemepo iyoo.
9Na cibusa wandi uo nacetekele,
umuntu uo tulyafye nankwe icipe cimo,
nao alinsangukila.
10Lelo iwe umbelele uluse we Yawe
no kunjimya pakuti ncimfye abalwani.
11Na kuli ici eko ndi nokwishibila ifyo wantemwa,
pantu umulwani tancimfishe.
12Ulangafwa pantu ine ndi wakaele,
ulansunga pa cinso cobe pe na pe.
13Napaalwe na matotelo Yawe, Lesa wakwa Israeli,
ukufuma ku muyayaya no kufika ku muyayaya, Ameni kabili ameni.