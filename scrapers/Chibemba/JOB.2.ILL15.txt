Satana alwalika Yobo ifibashi
1Nakabili kwali ubushiku bumo ilyo abana bakwa Lesa abaume aba ku mulu baile longana pa cinso cakwa Yawe. Satana nao epakwisa monekela ku cinso cakwa Yawe. 2Kabili Yawe aipusha Satana ati, “Wafuma kwisa?” Satana ayasuka Yawe ati, “Nacilaendaukafye nafuma uku naya uku, nacilalulumbafye mu calo.”
3Yawe amwipusha ati, “Bushe wamona umubomfi wandi Yobo ifyo aba? Tapaba pa calo uwalingana nankwe, muntu uwakaele, umololoke kabili uutiina Lesa no kutaluka kukucita ifyabipa. Taumwene ukuti nashipikisha, nasunga ubufumacumi bwakwe, nangu line wampatikishe ukuti monaule apabula umulandu.”
4Elyo Satana ayasuka Yawe ati, “Bakabushanya inkanda ne nkanda. Umuntu kuti asumina ukuposa fyonse ifyo akwata pakupususha ubumi bwakwe. 5Nomba fungulula ukuboko kobe no kwikata kwifupa no munofu wakwe. Akakulapisha pa cinso cobe.”
6Yawe epakweba Satana ati, “Cisuma kanshi nimupeela mu minwe yobe, lelo wiesha kwikata ku mweo wakwe.”
7Kanshi Satana epakufuma pa cinso cakwa Yawe no kuya lwalika Yobo ifilonda ifyabipisha nganshi umubili onse, ukufuma ku tukondo ukufika na ku mutwe. 8Yobo epakubuula iciinga eco alafopolweko ifilonda, aikala na mu mito.
9Elyo umukashi wakwe aisa mweba ati, “Bushe na nomba ucili uletwalilila mukusunga ubufumacumi bobe? Mutuke Lesa no kufwa ufwe, cipwe!”
10Lelo Yobo ayasuka umukashi wakwe ati, “Walanda ifyo umwanakashi onse uushakwata amano engalanda, bushe nga tulapokelela ifisuma kuli Yawe tekuti tupokelele ne fyakutucusha fine?”
Muli ifi fyonse Yobo tabifishepo nangu cimo mu kulanda kwakwe.
Bacibusa bakwa Yobo batatu
11Kanshi elyo bacibusa bakwa Yobo batatu baumfwile amacushi yonse ayamuponene, baya mukumupempula cila muntu ukufuma kumwakwe. Amashina yabo ni aya: Elifasi umwina Temani, na Biludadi umwina Shuha, na Sofari umwina Namati. Baumfwana bonse pamo ukwisa mukoselesha no kumutalalika umutima. 12Bacili akatalamukila bamumona, nomba bafilwa ukumwishiba. Awe bafilwa ukushipikisha, basansula amashiwi yabo balaloosha mu misowa iyikalamba, balepula ne mingila yabo baikuba no lukungu pa mitwe yabo. 13Baikala nankwe panshi ukulingana ne nshiku cine lubali, akasuba no bushiku, ukwabula ukumusoshamo ishiwi nelyo limo, pantu balimwene ukuti ukucula kwakwe kwalikulishe nganshi.