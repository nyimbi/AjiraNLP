Umusambo uwakufuma kuli Yese
1 Pakapuka umusambo uuteku pa cishiki cakwa Yese,
ukufuma ku mushila wakwe umusambo ukatwala fisabo.
2No Mupashi wakwa Yawe ukekala pali ena,
umupashi wamano no wakwiluka ifintu,
umupashi wakwishiba ukupingula no wamaka,
umupashi wakwishiba no wakatiina kuli Yawe.
3Insansa shakwe shikaba mukukwata akatiina kuli Yawe.
Ena takalepingula bantu mu fyakumonafye ku menso,
nangu mu fyakumfwa umfwafye iyoo.
4 Ena akalaputula imilandu ya balanda mu kulungika,
mu mulinganya akapingwila abalanda ba mu calo.
Akalimuna isonde ku nkonto ya kanwa kakwe,
no kukanda ababifi ku mupu wa milomo yakwe.
5 Ubololoke bukaba e mushipi wakwe,
ne cishinka cikaba nge lamba lya pa mutima wakwe.
6 Imimbulu ikalaikala umutelelwe pamo no mwana wa mpaanga,
imbwili shikalalalafye pamo no tubushi.
Ifiponti fya ŋombe fikalalilafye pamo ne misepela ya nkalamo,
na baice ebakalaficema.
7Iŋombe shikalaliila pamo ne fiswango fya bea,
no twana twabo tukalalala umutelelwe pamo.
Inkalamo shikalalya icani nge ŋombe.
8Akanya akaleonka kakangala pa bwendo bwa ngoshe,
no wasumuka akengisha ukuboko kwakwe pa bwendo bwe fwafwa.
9 Pa lupili lwandi ulwamushilo tapakaleba nangufye cimo icakucusha umuntu,
nangufye ukumonaula,
pantu nga filya fine bemba aisula amenshi,
efyo na ba pano isonde bakesulamo amano ayakwishiba Yawe.
Bankole balaswa babwele
10 Ubushiku bumo bukesa ilyo uyu mushila wakwa Yese ukesa ba uluunga lwa cishibilo ku mishobo ya benafyalo. Abantu ba mishobo bakalongana mu musumba waiko, ukaba icifulo icabucindami. 11Ubo bushiku nga bwafika, Yawe nao ninshi elyo nakabili akasakatuka, no kubwesha abantu bakwe balya bashalapo mu Asiria, na mu Egupto, na mu Patirosi, na mu Kushi, na mu Elamu, na mu Babilonia, na mu Hamati, na balya bashala mu lulamba lwa bemba, na mu fishi fine.
12Yawe akemisha imishobo ya benafyalo uluunga
ulwakwishibilako ukuti nomba alelonganya nakabili abena Israeli,
na bena Yuda ababa muli bunkole alebafumya nomba
mu tupinda tonse tune utwe sonde.
13Ubufuba bwa bena Efulemu bukapwa,
na balwani bakwa Yuda bakaloba.
Abena Efulemu bakaleka ukufubila abena Yuda,
abena Yuda nabo bakaleka ukulafubila abena Efulemu.
14Elyo bonse pamo bakawililila Abafilisiti lubali lwa ku masamba,
no kutapa abantu ababela lwa ku kabanga.
Bakacimfya abena Edomu na bena Moabu,
na bena Amoni bakalabanakila.
15 Yawe akemya umwela uwakaba,
nao ukakamya bemba wa ku Egupto,
no kupatula umumana wa Yufurate mu tumilonga cine lubali,
utwakuti no muntu onse alatwabuka panshi ninshi nafwala ne ndyato.
16Ukutampila mu calo ca Asiria kukaba umusebo uwine wine,
uo bakapitamo abantu bakwa Yawe abakashalapo muli cilya calo,
nga filya fine cali na bena Israeli ilyo bafumine mu calo ca Egupto.