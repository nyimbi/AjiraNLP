1We Yawe, niwe Lesa uulandula,
we Lesa, langisha icilandushi cobe.
2Ima, we kapingula wa bantu bonse,
upeshe abamiya kabili ubalinganye pa micitile yabo.
3Bushe ababifi uko bakapela ni kwi we Yawe?
Bushe ukwanga kwa bantu babifi kukapela kwi?
4Balabwabwata no kulanda amashiwi ayabi,
balaituntumba bonse ababifi.
5We Yawe bacilamo ukunyantilila abantu bobe,
tepakucusha abantu aba bupyani bobe.
6Bepaya bamukamfwilwa na beni,
babikapo no kwipaya bakashiwa.
7Bena balanda ati, “Yawe tatumona nakalya,
Lesa wakwa Yakobo teshiba nelyo cimo.”
8Cenjeleni imwe mwe bantu abashakwata mano,
mwe batumpa, bushe ni lilali mukeluka?
9Bushe kuti uwapangile ukutwi ewafilwa ukumfwa?
Bushe kuti uwapangile ilinso ewafilwa ukumona?
10Bushe uukalipila imishobo teti akande?
Bushe kafundisha wa bantu bonse eushingakwata amano?
11Yawe ewishiba ifitontonkanya abantu,
no kwishiba aishiba ukuti fyabuwelewele.
12Alishuka umuntu uo usalapula we Yawe,
uo usambilisha amafunde yobe.
13Ekumulenga aleikala tondolo mu nshita shakucula,
ukushintafye napo bakembila umuntu umubifi inindi.
14Yawe tekuti alekeleshe abantu bakwe,
tekuti alekeleshe abantu ba bupyani bakwe.
15Ubupingushi bukakonka pa micitile iyabulungami,
na bantu abololoka imitima bonse bakabukonka.
16Nga nani uwingangafwa pakumpokako ku babifi?
Nani uwingangafwa mukuncingililako ku bacita ububifi?
17Abula Yawe ukungafwilishako,
ine nga ni kale naya ku calo ca bafwa.
18Ilyo nasosele nati, “Iye nalapona,”
icitemwiko cobe icishifilwa we Yawe ecantungilile.
19Ilyo amasakamiko yafulisha muli ine,
icitalaliko cobe cilandetela insansa mu mutima.
20Bushe icipuna ca bufumfutungu kuti caampana na iwe,
icipuna ca mafunde yakutitikisha abantu?
21Balekatana pakupingula abakaele,
no kulapingula abashili na mulandu ukufwa.
22Lelo Yawe ewaisa ba ilinga lyandi,
kabili Lesa wandi e cilibwe candi uo ngubamo.
23Akabakanda pa fibi fyonse ifyo bacita,
akabalofya pa mulandu wa bubifi bwabo.
Yawe Lesa wesu akabalofya.