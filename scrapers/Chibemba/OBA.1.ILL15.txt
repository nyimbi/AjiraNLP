Amataki ya bena Edomu yakapwa
1 Icimonwa cakwa Obadia. Ifi efyasosa Yawe palwa bena Edomu.
Yawe atumine inkombe yakwe mu mishobo ya bantu,
no kumfwa ifwe natumfwa uko inkombe ilebilikisha aiti,
“Imeni. Twendeni, tuye bushisha abena Edomu inkondo.”
2Yawe asosa kuli Edomu aleti,
“Mona, ndekucefya pakati ka mishobo
uleba uwasuulwa apakalamba.
3Icilumba ca mu mutima obe calakubepa,
iwe we waikala mu ncengo sha mabwe.
Weo amayanda yobe yatongama pa mulu wa mpili,
ulasosa mu mutima obe auti,
‘Nga nani uukantentemushisha panshi?’
4Nangu wingalelemba mumulu apatali kwati ni kapumpe,
no kupikula icisansala cobe pa ntanda,
ala ine nkakutentemushisha panshi ukutula apo pene.
Efyasosa Yawe.
5“Bushe te busanso ububi bwakwishila?
Nga cakuti abapupu balekwishila,
ifipondo fyakusansa inshita ya bushiku,
bushe tabebafye ifyalinga ifyo balefwaya!
Nangu nga cakuti abakusombola baisa kuli iwe,
bushe tekuti bakushilemo ifitwalo finono!
6Lelo we Esau bali nokukushafye nakalya nakalya,
ne cuma conse ico wafisa baletapa no kusenda.
7Bonse abo waleumfwana nabo balekutamfisha ku mupaka,
Ifibusa fyonse filekucenjesha no kukucimfya.
Abo walelya nabo pamo ebakuteyamine,
lelo iwe tawaishibepo nangu cimo.”
8Ifi efyasosa Yawe ati, “Muli bulya ubushiku,
nkonaula abantu abakwata mano mu Edomu,
abantu abakwata ukwishiba aba mu mpili shakwa Esau.
9Impalume sha mu Temani shili nokutiina,
na bonse aba mu mpili shakwa Esau
bali nokumukomaula mu bushiku bwakwipaiwa.
Ico Lesa akakandila umushobo wa bena Edomu
10“Pantu iwe walefyenga no kwipaya bamunonko abena Yakobo,
eco ukekatilwa ne nsoni,
no kulobelela umuyayaya.
11Pali bulya bushiku iwe waleloleshakofye,
ilyo abalwani abenafyalo baleonaula impongolo sha bamunonko.
Nobe wine mwalingenefye ku bubi na balya bene abenafyalo,
abaletapa ifyuma mu musumba wa Yerusalemu,
abalefipendula pakufyakana.
12Iwe nga tawalesansamuka ilyo bamunonko baleshama.
Iwe nga tawaleanga ilyo abena Yuda baleonaika,
nangu ukusekelela ilyo bali mu bucushi.
13Iwe nga tawaingile mu musumba wa bantu bandi,
pali bulya ubushiku basanshilwe.
Iwe nga tawabasekele palwa kucula kwabo,
pali bulya ubushiku basanshilwe.
Iwe nga tawailebebila ifyuma fyabo,
pali bulya ubushiku basanshilwe.
14Iwe nga tawalelolela pa masansa ya nshila,
pakucilikila bamunonko abalefwaya ukufulumuka abalwani babo.
Bamunonko abalepusumuka ku balwani pali bulya bushiku bwa macushi,
iwe nga tawalebekata no kubatwala ku balwani babo.
Ukupingulwa kwa mishobo yonse
15“Ubushiku bwakwa Yawe buli mupepi,
ubwakupingula imishobo yonse.
Ifyo iwe Edomu wacitile kuli bambi, efyo nobe ukacitilwa.
Nefyo wacitile fikakubwelela we mwine.
16Nga filya fine wanwene pa lupili lwandi ulwamushilo,
efyo ne mishobo imbi yonse ikatwalilila ukunwa.
Yena ikalanwa no kulapungaila,
ikaba kwati tayatalile aibako.
Abena Israeli bakacimfya
17“Lelo pa lupili lwa Sioni pakaba bamo abakapusuka,
ulupili lukaba ni ncende iyamushilo.
Aba ŋanda yakwa Yakobo bakalubula icalo cabo ico babapokolwele kale.
18Iŋanda yakwa Yakobo ikaba mulilo uoca,
iŋanda yakwa Yosefu ikaba lubingu ulwaaka,
nomba iŋanda yakwa Esau ikapya nge mpimbili.
Nga filya umulilo oca impimbili ishauma,
takwakabe umwina Esau nelyo umo uukashalapo.
Efyasosa Yawe.
19“Abena Israeli aba mu matololo ya Negebu
bakapoka ulupili lwakwa Esau.
Na ba mwishika lya mpili sha Yuda
nabo bakapoka icalo ca Bafilisiti.
Bakapoka icalo ca Efulemu ne calo ca Samaria,
na bena Benjamini bakapoka icalo ca Gileadi.
20Ifita fya bena Israeli ifyaba muli bunkole
fikapoka icalo ca Kenani ukuya fikafye na ku Salefati.
Na bena Yerusalemu abali muli bunkole mu Sefaradi
bakapoka imisumba ya mu matololo ya Negebu.
21Abena Israeli abacimfya bakanina ulupili lwa Sioni
pakuteeka ulupili lwakwa Esau.
No bufumu bukaba bwakwa Yawe.”