Masikili
wakwa Asafu.
1Bushe cinshi calenga ukuti utukaanininefye umuyayaya, we Lesa?
Bushe cinshi calenga ubukali bobe ukulashulumukila pa mulongo wa mpaanga sha mukuni obe?
2Ibukisha ulukuta lobe, ulo we mwine waisalile kalefye,
abantu abo walubwile pakuti baleba umukowa wa cishilano cobe,
ibukisha no lupili lwa Sioni ulo waleikalapo.
3Wende wise uimwene ubonaushi bwa lyonse,
ifyo abalwani besu baonaula ifintu fyonse mu cifulo cobe icamushilo.
4Abalwani balebuluma mu cifulo camushilo umo watukumanishe,
babika ne fishibilo fya maka yabo nga ifyakubela.
5Balemonekafye nga bantu abemishe amasembe
ayakuwishishako iteshi lya fimuti.
6Balaonaula imbao sha ku fibumba,
ukubomfya amasembe ne nondo.
7Icifulo cobe icamushilo naboca ku mulilo ukufikafye na panshi
no kukowesha incende apakwikala Ishina lyobe.
8Mu mitima yabo balesosa nokuti, “Tuli nokulofyafye bonse,”
naboca ne fifulo fyonse ifyakupepelamo Lesa mu calo conse.
9Nomba takwaba ne fishibilo fyacipeshamano,
takuli bakasesema abashele,
kabili tapali nelyo umo uwaishiba ici cintu uko cikapelela.
10Bushe ni lilali abalwani bakaleka umusebanya kuli iwe we Lesa?
Bushe bakulapontelafye ishina lyobe pe?
11Cinshi ico wakaanina ukuti utupokololeko na maka ya kuboko kobe ukwa ku kulyo.
Fumya no kuboko kobe pa cifuba cobe elyo ubonaule bonse.
12Lelo we Lesa mukulu niwe mfumu yandi ukufumafye na kale,
niwe uleta ipusukilo pano pesonde.
13 Ni ku bulamba bobefye wayakanishishe bemba pakati,
no konaula imitwe ya balwani ku menshi ya muli bemba.
14 Niwe waonawile umutwe wa cishimweshimwe ci Lefiatani,
wapeela ne citumbi ukuba icakulya ku fibumbwa fya mu matololo.
15Niwe walengele utumfukumfuku ukwisuka twalapisha imilonga,
niwe wakamishe imimana iyikalamba iyishikama lyonse.
16Niwe walenga ukuti kuleba akasuba no bushiku,
niwe wabika akasuba no mweshi mu ncende shafiko.
17Niwe wapakanya imipaka yonse iya pano isonde,
niwe uletapo ulusuba na mainsa.
18Lelo kwena uleibukisha imiponto ya balwani bobe we Yawe,
nefyo abapumbu ba bantu basaalula ishina lyobe.
19Wiposa mweo wa uo watemwa ku fiswango,
wilalaba ne myeo ya balanda bobe pe.
20Ibukisha icipangano ico wapangene na ifwe,
pantu ubulwi buli mu ncende shonse ishabamo imisango yabipa.
21Wileka abantu abo balecusha babwelelemo ne nsoni,
uleke abapina na balanda balelumbanya ishina lyobe.
22Ima we Lesa wise uilandile we mwine,
wibukishe nokuti abapumbu ebakusaalula lyonse.
23Ibukisha ifyo abalwani bobe baleotauka,
icongo ca bamwansakabinga cilecililakofye.