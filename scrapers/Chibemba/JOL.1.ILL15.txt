Abantu balila pa fisabo makanta aonawile
1Aya e mashiwi yakwa Yawe ayaishile kuli Yoeli mwana Petueli, ayakuti:
2Umfweni kuno, imwe mwe bakalamba,
kutikeni kuno na imwe bonse mwe baikala mu calo.
Bushe kwalitala akumoneka icintu ica uyu musango apo mwafyalilwa,
nangu bushe calitalile acimoneka ilyo bashinwe baliko?
3Muleshimikilako abana benu,
pakuti nabo bakashimikileko abana babo,
abana babo nabo bakashimikileko abana babo.
4Ala ifintu ifyo makanta ulya aputaula ashileko,
efyo makanta ulya atebelela aishile lyako.
Ifyo makanta ulya atebelela ashileko,
efyo makanta ulya atolauka aishile lyako.
Ifyo makanta ulya atolauka ashileko,
efyo makanta ulya apwishishisha aishile lya.
5Shibukeni imwe mwe bacakolwa nokulila.
Pumenipo imisowa, imwe mwe banwa umwangashi,
pantu nomba uyu mwangashi uwalowa tauli nokubako nakabili ku milomo yenu.
6 Pantu makanta uwingi nakupa icalo candi,
kwati fita fya nkondo.
Elyo uyu wine makanta tepamaka, kabili tewakupenda ku bwingi.
Ameno yakwe yaba kwati meno ya nkalamo,
na meno yakusuminako kwati ya nkalamo iyikota.
7Uyu makanta naonaula imishila yandi iya myangashi,
nakontaula imikunyu yandi.
Nashetaula ifipande fya miti no kuiwisha panshi,
ne misambo yaiko ishelefye tutu.
8Loosha nga filya umukashana uushabala opwa afwala insalu shabulanda
pakuloosha imfwa ya mulumendo uwamukobekela.
9Takushele umutuulo wa cabunga nangu uwa fyakunwa,
uwakutuula mu ŋanda yakwa Yawe,
eico bashimapepo ababomfi bakwa Yawe baleloosesha.
10Pantu mu mabala tamushele nelyo kamo.
Umushili nao uleloosha,
pantu iŋanu nashonaika.
Umwangashi upya naukama,
ne miti yakwengako amafuta nayo nayuma.
11Kwateni insoni, imwe mwe balimi,
na imwe mwe balima imyangashi.
Pumenipo imisowa pa mulandu wa ŋanu na bale,
pantu ifisabo ifyakulobololako fyonse nafyonaika.
12Imishila ya myangashi nayuma,
imikunyu nayo naibonsa,
elyo imiteke, utuncindu na maapo,
ne miti yonse iya mwibala nayuma.
Ne nsansa ku bana ba bantu nasho nashipwa.
13Mwe bashimapepo fwaleni insalu shabulanda,
mwe babomfi abatuula amalambo pa bulambo bwakwa Lesa mulilishefye.
Kengileni mu ŋanda yakwa Lesa
no kubucesha emo mubuceshe,
ninshi namufwala ne insalu shabulanda,
mwe babomfi bakwa Lesa wandi,
pantu umutuulo wa cabunga no wa fyakunwa tafilemoneka
ifyakutuula mu ŋanda yakwa Lesa wenu.
14Konkomesheni abantu ukuti bafunge ukulya,
iteni ulukuta lonse lwise lukwate ukulongana kwamushilo.
Longanikeni abakalamba na bonse abaikala mu calo,
ukuti baye mu ŋanda yakwa Yawe Lesa wenu,
emo baye mukulilila kuli Yawe.
15 Yangu ubushiku!
Pantu ubu bushiku bwakwa Yawe buli mupepi,
ubo Umwine wa maka yonse akesa onawilapo fyonsefye.
16Bushe ifyakulya fyesu tafisendelwe,
kabili tuimwenenefye na menso yesu?
Bushe tafyapwa insansa ne cimwemwe mu ŋanda yakwa Lesa wesu?
17Imbuto nashuminina mu mushili ushilokelelwa ku mfula,
amayanda yakubikamo ifyakulya nayonaika.
Na matala yene umushaba kantu nayabongoloka,
pantu takuli imbuto ishakubikamo, shonse nashuma.
18Yangu ifyo ifinama filelila ku nsala!
Amabumba ya ŋombe yalelaka lakafye,
pantu umwakuya shicemena tamuli mulemfwe,
ne mikuni ya mpaanga nayo ileculila kumo.
19Ni kuli iwe we Yawe ndelilila,
pantu umulilo naonaula ifyani fyakucemenamo ifya mu mpanga,
no lubingu naloca imiti yonse iya mu mabala.
20Ne nama sha mu mpanga nomba shilelililafye kuli imwe,
pantu amenshi nayakama mu tumimana,
no mulilo naoca ifyani fyakucemenamo ifya mu mpanga.