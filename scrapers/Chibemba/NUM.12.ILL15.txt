Miriamu na Aroni bakaanya Mose
1Miriamu na Aroni baleisosha pali Mose pa mulandu wakuupa umwanakashi umwina Kushi, pantu ca cine aupile umwina Kushi. 2Balalanda abati, “Bushe Yawe alandila muli Mose ekafye? Bushe talandila na muli ifwe bene?” Kabili Yawe nao aumfwa ifyo balelanda. 3Nomba Mose ali umuntu uwafuuka nganshi ukucila abantu bonse mpanga yonse pano isonde lyonse.
4Apopene Yawe aebele Mose, Aroni na Miriamu ati, “Imwe bonse batatu iseni kunse kwi Tenti Lyakukumaninamo.” Elyo bonse batatu baya. 5Elyo Yawe epakwikila mu ntumba ye kumbi pa mwinshi we Tenti Lyakukumaninamo, epo aiminina no kwita Aroni na Miriamu. Ilyo bonse babili baile lwa pantanshi, 6Yawe alabeba ati, “Nomba, umfweni amashiwi yandi! Nga kasesema wakwa Yawe ali pakati kenu, ndaisokolola kuli ena mu fimonwa, ndalanda nankwe mu filoto. 7Nomba caibela ku mubomfi wandi Mose, wena wacishinka mu ŋanda yandi yonse. 8Eico wena pakulanda nankwe tulamonana, tulanda apabuuta tuutu kabili te mu mapinda. Ena alimona ne cata candi ine ne Yawe! Nomba imwe cinshi mushatiinine ukuisosha pa mubomfi wandi Mose?”
9Yawe epakubafulilwa nganshi, kabili afumapo. 10Ilyo ikumbi lyafuma pa mulu we Tenti Lyakukumaninamo, Miriamu apo aiminine alwala ifibashi, abuutapo na tuutu ngo bunga bwa mfula. Aroni ati aloleshe Miriamu, amumona ne fibashi. 11Aroni aeba Mose ati, “We mfumu yandi, napapata, witukanda pantu natubifya mu bupuba bwesu. 12Wileka abe nga kapopo kafyalwa mwifumo lyakwa nyina no mubili uwaliwa lubali.” 13Elyo Mose epakulilila kuli Yawe ati, “We Lesa, napapata muposhe!” 14Yawe ayaswike ati, “Nga cakuti wishi amufwishile amate pa menso, bushe Miriamu nga tasebene inshiku cine lubali? Kanshi mwisalileni kunse ya nkambi pa nshiku cine lubali, na panuma elyo bakamubweshe.” 15Elyo Miriamu baya mwisalila kunse ya nkambi pa nshiku cine lubali, na bena Israeli tabafumine pa nkambi mpaka Miriamu bamubwesha. 16Panuma ya ifyo, elyo bafuma ku Haseloti, bayacita inkambi mu matololo ya Parani.