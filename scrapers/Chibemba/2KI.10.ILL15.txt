Baipaya ulupwa lwakwa Ahabu
1Mu Samaria mwali abana abaume bakwa Ahabu amakumi cine lubali (70). Kanshi Yehu epakulemba amakalata nokuyatuma ku Samaria kuli bacilolo ba mu Yesireli, ku bakalamba na ku balesunga abana bakwa Ahabu. Mu nkalata atile, 2“Apo abana bakwa shikulu wenu muli nabo, elyo na imwe namukwata na maceleta na bakabalwe, no musumba wenu untu wacingililwa ne linga elyo ne fyanso, 3eico salenipo uwawama kabili uwalinga pali bamwana shikulu wenu eo mubike pa cipuna cakwa wishi, elyo mulecingililako na ba ŋanda yakwa shikulu wenu.”
4Nomba bonse batiina nokulanda abati, “Nga cakuti imfumu shibili shafilwa ukumulwisha, nga ifwe kuti twamulwisha shani?”
5Elyo kangalila wa kwisano, no mulashi wa musumba, pamo pene na bakalamba na balesunga abana batuma amashiwi kuli Yehu ayakuti, “Ifwe tuli babomfi bobe kabili tuli nokucita icintu conse ico watweba. Tatwakasale nangu umo ukuba imfumu. Citafye conse ico uli nokumona ukuti cisuma.”
6Elyo Yehu abalembela kalata wabubili alandamo amashiwi ayakuti, “Nga cakuti muli ku lubali lwandi elyo kabili muli abaipekanya ukuŋumfwila, mwipaye nokundetela imitwe ya bana abaume abakwa shikulu wenu kuno ku Yesireli nga ino ine nshita mailo.”
Nomba abana ba mfumu bonse amakumi cine lubali (70) bali ku bakankala ba mu musumba ebalebasunga. 7Ilyo inkalata yaisa, aba abantu basenda abana ba mfumu bonse amakumi cine lubali (70) babepaya. Babaputulako imitwe baibika na mu miseke no kutuma kuli Yehu ku Yesireli. 8Ilyo inkombe shafika kuli Yehu, baya mweba ati, “Nabaleta imitwe ya bana ba mfumu.”
Elyo Yehu ayasuka ati, “Katulikeni imiina ibili iya iyi mitwe pa mwinshi wa mpongolo mpaka mailo ulucelo.”
9Ubushiku bwakonkelepo Yehu aisa fuma. Aiminina pa cinso ca bantu bonse no kubeba ati, “Imwe muli bakaele. Nine nafimbile shikulu nokumwipaya, nomba ni bani baipeye bonse aba? 10Eico ishibeni ukuti tapakabe ishiwi lyakwa Yawe nangu limo ilyalandwa pa ŋanda yakwa Ahabu ili shakafikilishiwe. Yawe nacita ifyo alaile ukupitila mu mubomfi wakwe Eliya.” 11Kanshi Yehu epakwipaya bonse mu Yesireli abashelemo aba mu ŋanda yakwa Ahabu, pamo pene na bonse abacindami bakwe, bacibusa bakwe elyo na bashimapepo. Kabili tashilepo uwamweo nangu umo.
12Yehu afuma alola lwa ku Samaria. Ilyo ali mu nshila pa Beti Ekedi wa bakacema, 13akumanya aba lupwa lwakwa Ahasia imfumu ya bena Yuda nokubepusha ati, “Nga imwe nimwe bani?”
Nabo bayasuka abati, “Nifwe ba lupwa lwakwa Ahasia kabili twishile mukuposha ulupwa lwa mfumu elyo no lwakwa nyina wakwa namfumu.”
14Apeela icipope ati, “Bekateni abatuntulu!” Elyo babasenda abatuntulu baya bepaila ku lulamba lwa cishima ca ku Beti Ekedi. Bonse pamo bali amakumi yane na babili (42). Tashilepo nangu umo.
15Panuma yakufuma kulya, akumanya Yehonadabu umwana mwaume wakwa Rekabu, uwali mu lwendo lwakwisa mukumanya. Yehu amuposha elyo amweba ati, “Bushe uli ku lubali lwandi, ngefyo ine ndi na iwe?”
Yehonadabu ayasuka ati, “Ndi na iwe.”
Yehu amweba ati, “Tambika ukuboko kobe.” Cilya atambika, Yehu amwikata amuninika mwiceleta. 16Yehu amweba ati, “Tuleya bonse, pakuti uye mona ukucincila kwandi mukubombela Yawe.” Kanshi epakumusenda mwiceleta lyakwe.
17Ilyo Yehu afika mu Samaria, aipayafye bonse abashele aba mu lupwa lwakwa Ahabu. Abalofya ukulingana ne shiwi lyakwa Yawe ilyalandilwe muli Eliya.
Baipaya bashimapepo bakwa Baali
18Elyo Yehu alonganya abantu bonse no kubeba ati, “Ahabu aletumika Baali panono, nomba Yehu ali nokumutumika apakalamba. 19Eico nomba, iteni bonse bakasesema bakwa Baali, ababomfi bakwe bonse pamo na bashimapepo bakwe bonse. Mumone ukuti tapashele nangu umo, pantu ndefwaya ukutuula ilambo ilikalamba nganshi kuli Baali. Onse uyo uwafilwa ukwisako takekale no mweo.” Lelo Yehu alelanda ifi mu bucenjeshi pakuti epaye ababomfi bakwa Baali.
20Yehu alanda ati, “Longanikeni abantu pakupeela umucinshi kuli Baali.” Nabo bacita ifyo fine. 21Elyo atuma amashiwi mu calo conse ica bena Israeli, na babomfi bonse abakwa Baali baisa. Takwali uwashele. Bonse baingila balongana mwitempele lyakwa Baali mpakafye lyaisula ukufuma ku mpela ukufika ku mpela ibiye. 22Elyo Yehu aeba kasunga wa fyakufwala ati, “Leta imingila ya aba bonse ababomfi bakwa Baali.” Nao afumya imingila abaletela.
23Elyo Yehu na Yehonadabu mwana Rekabu baingila mwitempele lyakwa Baali. Yehu aeba ababomfi bakwa Baali ati, “Lolekesheni, mumone ukuti tamuli babomfi bakwa Yawe pakati kenu, kanofye ababomfi bakwa Baali.” 24Kanshi efyo baingila mukutuula amalambo elyo na ya cakoca. Nomba Yehu ninshi naimika abaume amakumi cine konse konse (80) panse ye tempele no kubeba ati, “Nga cakuti umo pali imwe aleka umuntu pali aba abutuka, ali nokulekelapo umweo wakwe.”
25Panumafye ilyo Yehu apwisha ukutuula umutuulo wa cakoca, apeele icipope kuli bakalinda na bamushika ati, “Ingileni mubepaye, mwileka nangu umo abutuuke.” Nabo baingila no kubakomaula ku lupanga. Bakalinda na bamushika balaposa ifitumbi panse elyo baya ingila na mu ncende yacindama iye tempele lyakwa Baali. 26Bafumisha panse uluceshi lwa mabwe ulo balepepelapo Baali no kulonaula. 27Babongolola no bulambo bwakwa Baali no kutobolola itempele lyakwa Baali na bantu epo basangula icimbusu ukushinta ne lelo.
28Kanshi Yehu epakonaula amapepo yakwa Baali mu Israeli. 29Lelo nao wine tafumine ku fyabubifi fyakwa Yeroboamu mwana Nebati, kufyo aletelele na bena Israeli ukucitako, ifyakupepa utulubi emukuti ifiponti fya golide babikile ku Betele na ku Dani.
30Yawe aeba Yehu ati, “Pantu wawamya mukucita icisuma pa cinso candi kabili wacitila iŋanda yakwa Ahabu fyonse ifyo nalefwaya ukucita mu mano yandi, aba mu ŋanda yobe bali nokulaikala pa cipuna cabufumu ukufikafye na ku nkulo yalenga shine.” 31Lelo Yehu tasakamene ukulabeela ifyebo fyakwa Yawe Lesa wa bena Israeli no mutima wakwe onse. Alifililwe ukufuma ku fyabubifi fyakwa Yeroboamu ifyo aleteleleko abena Israeli ukucitako.
32Muli shilya nshiku Yawe ayamba ukucefya ubukulu bwa calo ca bena Israeli. Hasaeli acimfya abena Israeli monsefye mu calo cabo, 33ku kabanga ku mumana wa Yordani, mu mpanga yonse iya ku Gileadi (incende ya bena Gadi, Rubeni elyo ne yakwa Manase), ukufuma ku Aroeli lubali lwa ku mukonko wa Alinoni ukucilinganya mu Gileadi mpaka ku Bashani.
34Lelo palwa fintu fimbi ifya pa bufumu bwakwa Yehu, fyonse ifyo acitile na fyonse ifyo abombele, bushe tafyalembwa mu citabo ca shamfumu sha bena Israeli?
35Yehu ilyo afwile aile lala ukwalala ifikolwe fyakwe, bamushiika mu Samaria. Na Yehoahasi umwana wakwe ewamupyana pa bufumu. 36Inshita Yehu ateekele pa bufumu bwa bena Israeli mu Samaria yakumene imyaka amakumi yabili na cine konse konse (28).