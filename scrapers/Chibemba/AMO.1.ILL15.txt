1 Amashiwi ayasosele Amosi, uwali umo pali bakacema abafumine ku Tekoa, pafyo amwene pa bena Israeli ninshi kwashala imyaka ibili ukuti icinkukuma cikalamba cise. Cali e nshita Usia ateekele icalo ca Yuda, elyo Yeroboamu mwana Yoashi nao e nshita ateekele icalo ca Israeli.
2 Amosi alisosele ati,
“Yawe uyo alebuluma mu Sioni,
ishiwi lyakwe ilyo lilepanta mu Yerusalemu nge nkuba.
Bakacema umo bacemena ifitekwa namuma,
na pa lupili lwa Kameli icani nacifoota.”
Lesa apingula abantu abapalamana na bena Israeli
Abena Siria
3 Ifi efyasosa Yawe ati,
“Pa fyabubifi fitatu nelyo ifili fine ifya bena Damasiko,
cine cinefye ine nshakafumyepo ubupingushi,
pantu pakupuma abena Gileadi,
babapumina ku fipulilo fya cela.
4Na ine nomba nkaposa umulilo pa ŋanda ya mfumu Hasaeli,
nkoca na malinga ayo imfumu Beni Hadadi yakuula.
5Nkonaula impongolo sha mu musumba wa Damasiko,
nkalofya kateeka ulya aikala mwishika lya Afeni,
na ulya aikala aleteeka mu Beti Edeni.
Abantu ba mu calo ca Siria bakabasenda bunkole,
no kubatwala ku Kiri.
Ee, nine Yawe nalanda.”
Abafilisiti
6 Ifi efyasosa Yawe ati,
“Pa fyabubifi fitatu nelyo fine ifya bena Gasa,
cine cinefye ine nshakafumyepo ubupingushi,
pantu bena balisendele muli bunkole abantu mu mishi ne misumba yonse,
elyo no kuya bashitisha ku bantu ba mu calo ca Edomu.
7Ee, na ine nomba nkaposa umulilo pa malinga ya musumba wabo uwa Gasa,
nkoca ne misumba yabo iyamalinga.
8Nkalofya kateeka ulya aikala mu musumba wa Ashidodi,
na ulya aikala mu musumba wa Ashikeloni.
Nkonaula no musumba wa Ekironi,
na Bafilisiti abakashalapo bonsefye bakafwa.
Nine Imfumu Yawe nalanda.”
Abena Turi
9 Ifi efyasosa Yawe ati,
“Pa fyabubifi fitatu nelyo fine ifya bena Turi,
cine cinefye ine nshakafumyepo ubupingushi,
pantu bena balisendele muli bunkole abantu mu mishi ne misumba yonse,
babatwala na mu calo ca Edomu.
Tabaibukishe ukusunga icabwananyina ico bapangene nabo nakalya.
10Na ine nomba nkaposa umulilo pa malinga ya musumba wabo uwa Turi,
nkoca na mayanda ayakosa yalya yabamo.”
Abena Edomu
11 Ifi efyasosa Yawe ati,
“Pa fyabubifi fitatu nelyo fine ifya bena Edomu,
cine cinefye ine nshakafumyepo ubupingushi,
pantu bena balesenda ulupanga no kulasupila bamunyinabo abena Israeli,
ukwabula nokuti balebalangulukilako nakalya.
Bena icipyu cabo calebilimafye ngo lubingu lwa mulilo,
tebakufwaya na kucinashako nakalya.
12Na ine nomba nkaposa umulilo mu musumba wa Temani,
nkoca ne misumba ya malinga iya ku Bosira.”
Abena Amoni
13 Ifi efyasosa Yawe ati,
“Pa fyabubifi fitatu nelyo fine ifya bena Amoni,
cine cinefye ine nshakafumyepo ubupingushi,
pantu ilyo balefwaya ukukushako umupaka wa calo cabo,
bena mu nkondo, pakwipaya abanakashi ba mu Gileadi abali pabukulu, balebatumbulafye.
14Na ine nomba nkaposa umulilo pa malinga ya musumba wabo uwa Raba,
nkoca na mayanda ayakosa yalya ayabamo.
Ubushiku bakalalwa, mukaba ukupunda mu musumba,
ukulwa kukasalangana nge cimwela ca cikuuku.
15Imfumu yabo iyabateeka ikasendwa bunkole,
ikaya pamo na bacilolo baiko.
Nine Yawe nalanda.”