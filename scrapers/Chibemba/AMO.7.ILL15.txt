Amosi amona makanta mu cimonwa
1Imfumu Yawe alinangile ine icintu cimo mu cimonwa. Namwene Yawe alebumba makanta nao umwingi, abantu ninshi balipwa kale ukutulikila imfumu ya calo ifyani fya musangulo, ninshi ne fyani fimbi fyalitampa nakabili ukulapuuka. 2Muli ico cimonwa, awe namona makanta nao alyafye fyonse ifyalepuuka mu calo.
Na ine epakusosa nati, “We Yawe, napapata, belelako abantu bobe uluse. Nga nomba abantu bobe balepusuka shani? Tumwana Yakobo, ala tunono, kabinge tufwanda twa bantu.”
3Yawe nao epakubwesha umutima, Yawe ati nokuti, “Cilya cintu wali wamona, tacakacitike iyoo.”
Icimonwa ca mulilo
4Imfumu Yawe kabili alinangile ine icintu cimbi mu cimonwa. Namwene Imfumu Yawe alepekanya umulilo uwakoca abantu bakwe. Uyo mulilo nao epakulabilima panshi apashika pesamba, kabili watampa no kulaoca umulundu. 5Na ine epakusosa nati, “We Mfumu Yawe, leka napapata. Nga nomba abantu bobe balepusuka shani? Tumwana Yakobo, ala tunono, kabinge tufwanda twa bantu.”
6Yawe nao epakubwesha umutima, Imfumu Yawe ati nokuti, “Ici cintu naco cine tacacitike iyoo.”
Icimonwa ca mwando wakupiminako
7Yawe kabili alinangile ine icintu cimbi mu cimonwa. Namwenemo Yawe naiminina ku cibumba cimo ico abantu balekuula, ninshi balecipima na ku mwando wa bakakula uwakupiminako. Kanshi Yawe nao alikete umwando, no kulapima ico cibumba. 8Elyo Yawe anjipusha ati, “Amosi, bushe finshi ulemona?”
Na ine nayasuka nati, “Mwando wakupiminako.”
Elyo nao ati, “Ee, eo ine ndebomfya pakulanga abantu bandi abena Israeli ukuti babafye nge cibumba icatundama. Ine nomba nshabweshe mutima nakabili pafyo napanga ukubakanda.
9“Incende shikonaika isho bamwana Isaki bapepelamo.
Incende shamushilo ishaba muno mu calo ca Israeli shikaba ifitantala.
“Ine nkabalwisha ku lupanga pakupwisha ubufumu ubo bapyana aba mu lupwa lwa mfumu Yeroboamu.”
Amosi na Amasiya
10Amasiya shimapepo wa mu Betele, alitumine amashiwi kuli Yeroboamu imfumu ya bena Israeli ati, “Amosi alekupangila pa menso ya bena Israeli. Imilandile yakwe, awe ikonaula icalo cino pantu na bantu nabafilwa ukushipikisha ku fyebo fyakwe. 11Amosi alesosa ati, ‘Yeroboamu akafwa ku nkondo, abena Israeli nabo bakabafumya muli cino calo cabo, no kubatwala muli bunkole kumbi kumbifye.’”
12Elyo Amasiya aeba Amosi ati, “Iwe kamona, awe fyatala fyafula. Fuma kuno, bwelelamo ku calo ca Yuda, eko ukaye ikala no kulamwenamo ifyakulya fyobe, no kulasesema kulya kwine amashiwi yakwa Lesa. 13Tecakwesha nakabili ukulasesemena kuno ku Betele, pantu kuno ni ncende yamushilo iya mfumu ya calo, e kwitempele uko bonse bapepela.”
14Nao Amosi epakwasuka Amasiya ati, “Ine nshili kasesema nangu mwana kasesema iyoo. Ine naleteeka impaanga, kabili nalesunga ne bala lyandi ilya mikunyu. 15Nomba Yawe alimfumya pa mulimo wandi uwakusunga impaanga, alinkonkomesha ati, ‘Kabiye, ulepitana mu bantu bandi abena Israeli, ulebasesemena na mashiwi yandi.’ 16Kanshi iwe Amasiya umfwa kuno ifyo Yawe alesosa.
“Iwe wanjeba ukuleka ukusesema ishamo ilikaponena abena Israeli,
no kuleka ukwebaula aba ŋanda yakwa Isaki.
17“Kanshi apo iwe walanda ifi, Yawe alekweba ati,
“‘Iwe umukashi obe akaba cilende muli uno wine musumba,
na bamwano bakafwa mu nkondo.
Ne citungu cobe pakucakana, bakalacipimina ku mwando,
na we mwine wine ukafwila mu calo ca benafyalo.
Abena Israeli nabo bakabafumya muli cino calo cabo,
no kubasenda bunkole.’”