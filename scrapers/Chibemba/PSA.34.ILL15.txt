Ulwakwa Davidi, ilyo abepele ukupena pa cinso cakwa Abimeleki, nao amutamfya, epakuya.
1Ine nakulapaala Yawe na matotelo inshita shonse,
nshakaleke ukulamulumbanya.
2Umutima wandi wakulalumbanya Yawe,
na bacucutika bomfwe, bakwate no kusekelela.
3Lumbanyeni Yawe pamo na ine,
natusansabike ishina lyakwe bonse pamo.
4Nalilombele ubwafwilisho ukufuma kuli Yawe,
nao anjasuka.
Ampokolola na kuli fyonse ifyalentiinya.
5Bonse abamulolesha balaba ne nsansa pa menso yabo,
tabalengwe nsoni kabili nakalya.
6Umulanda wine uyu alila, na Yawe amumfwa,
no kumupususha mu mafya yakwe yonse.
7Malaika alekala nashinguluka abantu abakwatila Yawe akatiina,
kabili alabapokolola.
8Sondeni no kuimwena mwe bene ukuti Yawe musuma,
alishuka muntu uufisama muli ena.
9Muleba na katiina kuli Yawe mwe bamushilo bakwe,
pantu abakwatila Yawe akatiina tababulisha akantu nangu kamo.
10Ne nkalamo shilanaka no kubulwa icakulya mu nshiku shimo,
lelo abapetamina Yawe tababulwa icisuma nangu cimo.
11Ala iseni kuno mwe bana, umfweni kuli ine,
mufundeko pa mulandu wakukwatila Yawe akatiina.
12Nani pa kati kenu uufwaya umweo,
no kukabila ukwikala pesonde inshiku ishingi?
13Asunge ululimi lwakwe ukufuma ku bubifi,
ne milomo yakwe kukubepa ubufi.
14Taluka ku bubifi no kucita icisuma,
cita umutende no kuusupila.
15Amenso yakwa Yawe yaba pa bololoke,
kabili amatwi yakwe yalakutika ku mapepo yabo.
16Lelo alafutatila abacita ububifi,
no kubacita kwati tababapo pesonde.
17Yawe alomfwa inkuuta ya bololoke,
no kubapokolola ku mafya yabo yonse.
18Yawe alapalamina abafunshika imitima,
kabili alapususha abafunshika imipashi.
19Fingi ifyo uwalungama engaculako,
lelo muli fyonse Yawe alamupususha.
20Alamusungila na mafupa,
tekuti pafunike nelyo limo.
21Ububifi bulepaisha umuntu umubifi,
abalwani ba bololoke bakasekwa.
22Yawe alubula imyeo ya babomfi bakwe,
tapali umuntu nangu umo uufisama muli Yawe uyo uukasekwa.