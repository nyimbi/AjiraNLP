Baikata Yeremia
1 Ilyofye Yehoyakimu mwana Yosia ali pa bufumu ubwakuteeka icalo ca Yuda, ili shiwi lyafumine kuli Yawe aliti, 2“Ifi efyasosa Yawe ati, keminine mu lubansa lwa mukati ulwa ku ŋanda yandi, na bantu bonse abaletula mu misumba ya muli cino calo ca Yuda, abaleisa kukupepa, ulebeba fyonsefye ifyo ine nakukonkomesha ukubeba. Tecakwesha ukushapo nangu cimo iyoo. 3Nalimo abantu kuti baumfwa, baleka ne misango yabo iyibi. Nga bacita ifyo, ine ninshi nkabwesha umutima, nshakabaponeshe icinkunka ico napanga ukubaponesha pa mulandu wa micitile yabo iyibi.”
4“Ubebe ukutila, ifi efyasosa Yawe ati, ‘Nalamweba ifikacitika nga cakuti tamuleumfwila no kunakila amafunde yandi ayo ine namupeela, 5kabili nga tamuleposa amano ku mashiwi ya babomfi bandi bakasesema, abo ine nabikapofye ukutuma lyonse, nangu tamwatala amubeela ifyo bamweba. 6Kanshi nga tamulekonka ifi fintu balemweba, ninshi iyi ŋanda yandi iyakumpepelamo nkaicitafye nga filya fine nacitile ku Shilo. Kabili abantu ba mishobo pano isonde bakalabuula ishina lya uno musumba elyo bakalelumbula pakutipwila.’”
7Bashimapepo na bakasesema na bantu bambi bonse balyumfwileko uko Yeremia alesosa fyonse ifi mu ŋanda yakwa Yawe. 8Kutifye cilya Yeremia apwa ukusosa fyonsefye ifyo Yawe amukonkomeshe ukubeba, awe bashimapepo na bakasesema na bantu bene bambi baikata Yeremia, balapunda no kupunda abati, “Iwe ulefwa pali uyu mulandu! 9Cinshi ico iwe ulelumbwila ifi mwishina lyakwa Yawe, pakulalanda ukuti eukwebele ukuti ino ŋanda yakwe ikaba nga filya fyaba ku Shilo, nokuti uno musumba ukonaika ukashala amatololo, tamwakabe nelyo umo uukekalamo?” Abantu bonse epakushinga Yeremia mulya mwine mu ŋanda yakwa Yawe.
10Bacilolo ba mu Yuda bati bomfwe ifi fintu, nabo bafuma kwisano, baya ikala na pa mpongolo ipya iyakwingililapo mu ŋanda yakwa Yawe. 11Elyo bashimapepo na bakasesema balaeba bacilolo na bantu bambi bonse abati, “Uyu muntu nalinga ukupingula ukufwa, pantu ifyo alelanda, fyakupangilafye uno musumba. Nemwe bene namuyumfwila na matwi yenu.”
12Yeremia ena epakweba bacilolo bonse na bantu bambi bonse ati, “Ine ni Yawe euntumine ukwisa sobela fyonsefye ifyo imwe mumfwile ifikaponena ino ŋanda yakwe na uno wine musumba. 13Kanshi imwe muli nokwalula imisango yenu ne micitile yenu, mulebeela na mashiwi yakwa Yawe Lesa wenu. Ninshi lyena Yawe akabwesha umutima, takamuletele icinkunka ico apanga ukumuletela. 14Elyo ine, awe ndifye mu minwe yenu. Ncitenifye conse ico mulemona ukuti eciweme. 15Lelo kwena mushininkishepo cimo icakuti nga mwanjipaya, ninshi imwe kumo kwine na bantu ba muli uno musumba mulekwatilapo umulandu uwakunjipaya ine ne wakaele, pantu ni Yawe euntumine ukwisa mweba imwe aya mashiwi mumfwile na matwi yenu.”
16Elyo bacilolo na bantu bambi baeba bashimapepo na bakasesema abati, “Uyu muntu kwena talingile kufwa iyoo, pantu pakwisa tweba alumbwile Yawe Lesa wesu ukuti cine cine eumutumine.”
17Elyo abakalamba bamo baima, balaeba abantu abalongenepo abati, 18“Ilyo Hesekia aleteeka cino calo ca Yuda, kasesema Mika umwina Moresheti alyebeleko abantu bonse ukuti Yawe umwine wa fita fyonse aletila ati,
“‘Sioni bakamulima nge bala,
Yerusalemu akasanguka umwina wa fitantala,
no lupili apaba iŋanda yandi ine ne Lesa lukasapilwa,
pakabefye umutengo.’
19“Hesekia uwaleteeka cino calo ca Yuda pamo na bantu bene tabaipeye Mika iyoo. Hesekia alitiinine Yawe, alamupapata no kumupapata pakuti amunakilishe. Na Yawe asuka abwesha umutima, akaana no kubaletela icinkunka ico apangile ukubaletela. Nomba ifwe tulefwayafye ukuiletelela fwe bene icinkunka icamaka nganshi.”
20Kwaliko no muntu umbi mwana Shemaia, ishina lyakwe ni Uria, uwafumine ku musumba wa Kiriati Yarimu, aliseseme pakusobela ishamo ilya uno musumba nelya bantu bene aba muli cino calo ngefyo Yeremia acitile. 21Ilyo imfumu Yehoyakimu pamo na bashilika baiko bonse na bacilolo baiko bonse baumfwile ifyo Uria alandile, imfumu yafwaile ukumwipaya. Uria ena ati omfwe, aikatwa no mwenso, afulumukila na ku calo ca Egupto. 22Elyo imfumu Yehoyakimu yatuma Elinatani mwana Akibo pamo na bantu bambi ku Egupto, kukuya buula Uria. 23Nabo baya fumya Uria mu Egupto, bamuleta na ku mfumu Yehoyakimu, nayo epakumwipaya no lupanga, yaposa ne citumbi cakwe mu nindi ya mu nshinshi ya bapabi.
24Lelo Yeremia ena ishuko akwete nicofye alipo na umo uwakumusoselako, nao ni Aikamu mwana Shafani, eico ena tapeelwe ku bantu ukuti bamwipaye.