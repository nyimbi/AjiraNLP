Kuli kembisha mukalamba. Masikili
wakwa Davidi ne filimba fya nsale.
1Kutika kwipepo lyandi, we Lesa,
wisuulako kufyo ine ndepapata.
2Uŋumfwe no kunjasuka,
pantu nafifula ifilencusha mu mutima elyo nafinasha.
3Ine amano nayapela palwa cintiinya ca balwani bandi,
na pa mulandu wa mucushisha wa bantu babi,
pantu ebandetela amacushi,
kabili mu bukali balimpata.
4Umutima wandi uleshikitika,
no kufwa kulentiinya nganshi.
5Ine ndetiina no kututuma ndetutuma,
elyo no mwenso naunjikata.
6Eico ndetila, “Aciba cakuti nalikwata amapindo nge nkunda,
nga kuti napupuka pakuti naya tuusha.
7Ngakuti nafulumukila ukutali,
ukwakuti naya ikalafye mu matololo.
(Selah)
8Ngakuti naendesha ukuya ukwakutuushisha,
pakuti napusuka ukufuma ku cikuku ne mfula iya cimwela.”
9Ubonaule, we Yawe, ufulunganye no lulimi lwabo,
pantu ine ndemona ubulwi ne mpasase mu musumba.
10Akasuba no bushiku baleendaukafye pa mulu wa malinga,
na mu musumba mulifye ubupondo ne ntulubundi.
11Ubonaushi bulifye mpanga yonse mu musumba,
mu misebo yauko monse mulifye ukutiinya no bufi.
12Aciba cakuti mulwani eulencusha,
kuti nashipikisha,
nangu aciba cakuti ni umo uo twapusana nankwe euleisumbula pali ine,
lyena nga njile belamafye ukufuma kuli ena.
13Nomba niwe we muntu munandi,
we mubile munandi, kabili cibusa wandi.
14Twaleumfwana nobe, no kwangalila pamo,
no kwendela pamo pakuya ku ŋanda yakwa Lesa.
15Uleke imfwa ibapumikishe abalwani bandi no kubasenda,
batelemukile abatuntulu mu calo ca bafwa,
pantu ububifi nabusanga apakwikala pakati kabo.
16Lelo ine ni kuli Lesa eko ndelilila,
kabili ni Yawe euli nokumpususha.
17Ndilishika no kuteta uko ali,
ulucelo, akasuba ne cungulo,
nao alomfwa ishiwi lyandi.
18Akulapokolola umweo wandi mu mutende ukufuma ku bulwi ubo ndwisha,
pantu abandwisha balifula.
19Lesa uwaikala pa cipuna cabufumu umuyayaya,
akalaumfwa no kubacimfya,
(Selah)
abantu abashifwaya ukupilibuka,
pantu tababa na katiina kuli Lesa.
20Cibusa wandi emine bacibusa bakwe,
afulungenye ne cipangano akwete nabo.
21Mu kanwa kakwe alande ifisuma nga mafuta,
lelo mu mutima wakwe mwaisulamo ubulwi.
Amashiwi yakwe yatelela kwati mafuta,
nomba yatwa ngo lupanga ulwasomonwa.
22 Tuula ifisendo fyobe kuli Yawe, nao akulakubaka,
ena taleka umuntu umololoke ukuti bamucimfye iyoo.
23Nomba ababifi bena, we Lesa ukabaposa mu cilindi cakubonawilamo,
abamisoka ne ncenjeshi bakafwa lintu tabalafika na pakati ka nshiku shabo,
lelo ine, ndi nokucetekelafye muli iwe.