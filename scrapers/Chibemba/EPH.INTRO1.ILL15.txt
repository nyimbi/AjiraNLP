AMASHIWI YAKULONDOLOLA PALI UYU KALATA
Efeso wali musumba ukalamba mu calo ico baleita “Asia” (ndakai ni Turkey). Lelo Paulo lilya alembele uyu kalata, ali ku Roma (Imili 28:30), ninshi balimukaka icifungo mu ŋanda aleikala. Mu ŋanda iyi emo alembele amakalata yane, ku bena Efeso, ku bena Filipi, ku bena Kolose na kuli Filemoni. Lelo uyu kalata wa ku bena Efeso aliibela na makalata yambi alembele. Amakalata yambi alembele abena Kristu ba mu misumba iyalekana lekana, aleyalemba ico kwali imilandu nangu amafya yamo yamo. Lelo mukulemba kalata ku bena Efeso, takwali mulandu nelyo ubwafya bumo. Abalembelefye ico alefwaya ukuti beluke bwino pa mano yakwa Lesa nefyo afwaya (1:10). Akomaila pa mulandu wakuti, Kristu e mutwe wa lukuta umwashinta ifibumbwa fyonse, ifya mu mulu ne fya pano isonde pene.
Paulo alanda pafyo Lesa auminkanya fyonse pamo mukusala abantu bakwe. Ku mfwa yakwa Mwane Yesu Kristu, Lesa abelela abantu uluse ku fyabubifi fyabo, abalubula na ku busha bwa bubifi. Elyo ku bwafwilisho bwakwa Mupashi Wamushilo abantu bakashukila fyonse ifyo Lesa alaya. Kabili Paulo akomaila pakuba no mutima umo na Kristu, lyena nga amuba abaikatana pamo nga bena Kristu. Mukulondolola bwino pali uyu mulandu, Paulo abomfya ifilangililo fitatu ifili ngefi:
(1) Umubili wa muntu. Ati filya umubili wa muntu wakwata ifilundwa ifingi, na imwe muli filundwa fya mubili wakwa Kristu. Kristu e mutwe wa mubili, ulukuta lwakwe.
(2) Icikuulwa. Ati Kristu aba nge libwe lya petungi lya cikuulwa icaba e lukuta lwine.
(3) Icupo. Ati filya wiba aba e mutwe wa ŋanda, Kristu nao e mutwe wa lukuta.
Uyu kalata wa ku bena Efeso aba na mashiwi ayengi ayaba yamo yene ayo Paulo alembele ku bena Kolose. Lelo muli uyu kalata alondolola makamaka pa mulandu wakuba muli Kristu. Umuntu nga aba muli Kristu ninshi e kupusuka kwine kwine, kabili ekuba na maka yakucimfya ifyabubifi fyonse mu bumi bwakwe.
Imilandu yatantama ifi
Ukutendeka kwa kalata 1:1-2
Kristu na bamusumina 1:3—3:21
Umweo upya uwa bena Kristu 4:1—6:20
Ukusondwelela kalata 6:21-24