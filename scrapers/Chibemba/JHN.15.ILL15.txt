Umwangashi ne misambo yauko
1“Ine nine mwangashi wine wine, elyo Tata wena e mulimi. 2Alaputulako imisambo yonse iyishitwala fitwalo. Elyo umusambo onse uuletwala ifitwalo, alautungwila bwino bwino pakuti uletwalisha. 3Imwe namuwamishiwa pa mashiwi aya namweba. 4Mwikalilile muli ine, na ine nakulaikalilila muli imwe. Umusambo uwine weka tekuti utwale ifitwalo kano uli ku mwangashi. E cimo cine na imwe, nga tamwikalilile muli ine, ninshi teti mutwale ifitwalo.
5“Ine nine mwangashi, imwe muli misambo. Uwaikalilila muli ine, na ine muli ena, uyu eutwala ifitwalo ifingi. Pantu ukwabula ine, imwe teti mucite nelyo cimo. 6Uyo onse uwafilwa ukwikalilila muli ine, aba nge misambo iyo baposa no kuma yauma. Iyo misambo balailonganya baiposa na mu mulilo, emo yalapya. 7Nga mwaikalilila muli ine na mashiwi yandi yaikalilila muli imwe, lyena kuti mwalomba conse ico mulefwaya, no kupeelwa mukapeelwa. 8Ni mukutwala ifitwalo ifingi, emo Tata acindikilwa, pantu na imwe mwaba abasambi bandi. 9Nalimutemwa nga filya fine Tata antemwa. Kanshi mwikalilile mu citemwiko candi. 10Nga mwalasunga amafunde yandi, ninshi mwakulaikala mu citemwiko candi, nga ifi ine njikalilila mu citemwiko cakwa Tata ico nsunga amafunde yakwe.
11“Kanshi namweba ifi pakuti na imwe mube ne nsansa shandi. Elyo ne nsansa shenu shibe ishapwililika. 12Ifunde lyandi nili, muletemwana ngefi ine namutemwa. 13Tapaba umuntu uwatemwa umunankwe ukucila pali uyo waleka umweo wakwe pali bacibusa bakwe. 14Kanshi imwe muli bacibusa bandi, kumfwa nga mulekonka ifyo namukonkomesha. 15Nomba nshakulamwita ababomfi bandi, pantu umubomfi teshiba ifilecita shikulu wakwe. Lelo nakulamwita bacibusa, pantu nalimwishibisha fyonse ifyo Tata anjeba. 16Teimwe mwansala iyoo, nine namusala. Kabili namutuma nokuti muye muletwala ifitwalo, nefi fitwalo fyakubelelela. Lyena Tata akalamupeela conse ico mwamulomba ico muli basambi bandi. 17Ico ndemukonkomesha cakuti, ‘Muletemwana.’
Abantu ba pano calo bakamupata
18“Nga bantu ba pano calo bamupata, mukaleibukisha ukuti nine babalilepo ukupata. 19Amuba nga bantu ba pano calo, lyena nga bantu ba pano calo kuti bamutemwa, pantu muli ifyo baba. Lelo nalimusala ukufuma mu bantu ba pano calo, kanshi eco abantu ba pano calo bamupatila, pantu nomba tamuli ngefyo baba. 20Ibukisheni ifyo namwebele, ‘Umubomfi tacindama ukucila shikulu wakwe.’ Apo ine balancusha, na imwe bene bakalamucusha. Abalasunga ifyo ndemufunda, nga kuti basunga nefyo mukalabafunda. 21Ico bakalamucitila ifyo, nico muli basambi bandi. Pantu tabaishiba no wantuma. 22Nkanaisa no kubeba, nga tekuti batile tatwakwata umulandu wa bubifi. Awe nomba tapaba kabepesho kakutila tababa na bubifi. 23Uwapata ine, ninshi apata na Tata wine. 24Nkanabomba imilimo pakati kabo iyo muntu ashatala abomba, lyena nga teti bakwate ububifi. Lelo baliimona, nomba kabili baletupata, ine wine na Tata. 25Lelo ici cena kufikilishafye icalembwa mu Mafunde yakwa Mose, ‘Bampatafye apabula umulandu.’
26“Kafwa akesa, Mupashi wacishinka, akafuma kuli Tata. Nine wine nkamutuma ukufuma kuli Tata, eukesa ba kambone wandi. 27Na imwe bene muli nokuba bakambone bandi, pantu twaba na imwe ukufumafye apo natampile.