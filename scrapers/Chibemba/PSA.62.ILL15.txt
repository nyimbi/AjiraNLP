Kuli kembisha mukalamba. Ulwimbo lwakwa Davidi kuli Yedutuni.
1Umweo wandi utuushisha muli Lesa eka,
pantu ekufuma ipusukilo lyandi.
2Ekafye e cilibwe candi, kabili ipusukilo lyandi,
e linga lyandi, kabili teti ntelentenshiwe nangu panono.
3Bushe iwe ukaposa inshita shinga ishakucenenapo umuntu,
pakuti bonse imwe mumupose panshi,
pakumuwisha nge cibumba icatundama,
elyo ne cibumba icisokona?
4Bena bafwailishafye inshila shakumufumya pa bukankala bwakwe,
no kutemwishafye ukulabepa ubufi.
Mu tunwa twabo balelanda amashiwi ya mapaalo,
lelo mu mitima yabo ninshi balelapisha.
(Selah)
5Sanga ukutuusha muli Lesa eka we mweo wandi,
pantu isubilo lyandi litula kuli ena.
6Ena ekafye e cilibwe candi, kabili e pusukilo lyandi,
e linga lyandi kabili teti ntelentenshiwe.
7Ipusukilo lyandi no mucinshi wandi fyaba muli Lesa,
Lesa e cilibwe candi icamaka ukwakubutukila.
8Mwe bantu, ala lyonsefye mulecetekela Lesa,
mulemwishibisha ifili mu mitima yenu,
pantu eo tubutukilako.
(Selah)
9Abantu yaweyawe baba ngo mupu,
abakankala nabo baba ngo bufi.
Nga cakuti bonse mwabapima pesekelo tababa nangu cimo,
bonse bayanguka ngo mupu.
10Mwicetekela mu fyabukakashi,
mwilacankilwa fyuma fyabupupu,
nangu ifyuma fyenu nga fyafulisha,
imwe mwilafibikishako umutima.
11Kwaba icintu cimo ico Lesa akomailapo,
ifintu fibili ifyo naumfwa ifyakutila,
niwe Lesa uwamaka yonse,
12ne cakuti iwe we Mfumu uli wa citemwiko icishipwa.
Cinefye niwe ulambula umuntu
ukulingana nefyo acita.