Abekashi ba mu Yerusalemu
1Nomba ilyo intungulushi sha bantu shaile ikala mu Yerusalemu, elyo abantu bonse bacitile ukubapendwilafye pakuti basale umo mu lupwa pa bali ikumi uwakwikala mu musumba wa Yerusalemu, icifulo camushilo. Lelo bonse abashala ukulingana ne mpendwa ya pabula bali nokutwalilila ukwikala mu misumba yabo iyo balefwaya. 2Abantu nabo batashishe nganshi aba bonse abaume abaile ikala mu musumba wa Yerusalemu mukuitemenwa.
3 Ishi e ntungulushi sha mu fitungu fya calo ishaikala mu Yerusalemu na mu misumba ya bena Yuda. Nomba bamo abena Israeli, bashimapepo, abena Levi, ababomfi be tempele pamo na bana ba babomfi bakwa Solomoni baleikala mu misumba ya mu Yuda. Onse mu mpanga yakwe. 4Lelo abantu bambi abafumine mu lupwa lwakwa Yuda na Benjamini, bena baleikala mu Yerusalemu.
Aba ebali ku luko lwakwa Yuda:
Ataya mwana Usia, umwana mwaume wakwa Sakaria, umwana mwaume wakwa Amaria, umwana mwaume wakwa Shefatiya, umwana mwaume wakwa Mahalale, umwana wakwa Peresi.
5Kabili na umbi ni Maaseya umwana mwaume wakwa Baruki, umwana mwaume wakwa Koli Hose, umwana mwaume wakwa Hasaiya, umwana mwaume wakwa Adaiya, umwana mwaume wakwa Yoyaribu, umwana mwaume wakwa Sakaria, umwana mwaume uwa mwina Shiloni.
6Eico bonse abana baume abakwa Peresi abaikele mu Yerusalemu bali imyanda ine na makumi mutanda na cine konse konse (468).
7Elyo nakabili, aba ebali mu luko lwakwa Benjamini:
Salu umwana mwaume wakwa Meshulamu, umwana mwaume wakwa Yoedi, umwana mwaume wakwa Pedaiya, umwana mwaume wakwa Kolaya, umwana mwaume wakwa Maaseya, umwana mwaume wakwa Itieli uwali e mwana mwaume wakwa Yeshaiya.
8Elyo panuma yakwe ni Gabayi na Salayi elyo bonse pamo bafikile pa myanda pabula na makumi yabili na cine konse konse (928). 9Elyo Yoeli umwana mwaume wakwa Sikiri ewalebangalila. Elyo Yuda nao, mwana Hasenuya ewali uwacibili mu musumba.
10Nga twaisa kuli bashimapepo:
Ni Yedaiya umwana mwaume wakwa Yoyaribu, Yakini, 11Seraya umwana mwaume wakwa Hilikiya, umwana mwaume wakwa Meshulamu, umwana mwaume wakwa Sadoki, umwana mwaume wakwa Merayoti, umwana mwaume wakwa Ahitubi uwali e ntungulushi ya mu ŋanda yakwa Lesa. 12Ababwananyina bambi ababombeleko imilimo kwi Tempele bali imyanda cine konse konse na makumi yabili na babili (822).
Kabili kwali na Adaiya umwana mwaume wakwa Yerohamu, umwana mwaume wakwa Pelaliya, umwana mwaume wakwa Amusi, umwana mwaume wakwa Sakaria, umwana mwaume wakwa Pashuri uwali e mwana mwaume wakwa Malikiya. 13Ena pamo na bamunyina abali intungulushi sha mayanda ya bashibo bali imyanda ibili na makumi yane na babili (242).
Elyo kwali Amashayi umwana mwaume wakwa Asareli, umwana mwaume wakwa Ahisayi, umwana mwaume wakwa Meshilemoti uwali e mwana mwaume wakwa Imeri. 14Ababwananyina bakwe, amalamba yabo, bali umwanda umo na makumi yabili na cine konse konse (128). Kabili intungulushi yabo yali ni Sabudieli umwana mwaume wakwa Hagedolimu.
15Mu lupwa lwa bena Levi:
Shemaiya umwana mwaume wakwa Ashrikamu, umwana mwaume uwakwa Hashabiya, umwana mwaume uwakwa Buni.
16Kabili Shabetai na Yosabadi bali ntungulushi shibili sha bena Levi ishalesakamana imilimo ya kunse ya ŋanda yakwa Lesa.
17Elyo kabili na Matania umwana mwaume wakwa Mika, umwana mwaume wakwa Sabidi, umwana mwaume wakwa Asafu uwaletungulula umulimo wa nyimbo shakutasha mu mapepo.
Na Bakibukiya uwali uwacibili pali bandume nankwe, na Abuda umwana mwaume wakwa Shamua, umwana mwaume wakwa Galale uwali e mwana mwaume uwakwa Yedutuni.
18Abena Levi abali mu musumba bonse pamo bali imyanda ibili amakumi cine konse konse na bane (284).
19Aba e bakalinda wa mpongolo:
Akubu, Talimoni na bandume nabo abalelonda pa mpongolo bali umwanda umo na makumi cine lubali na babili (172).
20Elyo abena Israeli, bashimapepo na bena Levi bambi abasheleko, baikele mu misumba yonse iya calo ca Yuda, cila muntu ku mpanga ya fikolwe fyakwe.
21Ababomfi be Tempele baikele mu Ofeli na mu Siha, kabili Gishipa ewalebatungulula.
22Uwaletungulula abena Levi bonse mu Yerusalemu ni Usi umwana mwaume uwakwa Bani, umwana mwaume wakwa Hashabiya, umwana mwaume wakwa Matania uwali e mwana mwaume wakwa Mika. Usi ali ni umo mu ba lupwa lwakwa Asafu, abaletungulula bakemba ababomba mu ŋanda yakwa Lesa. 23Kwali icebo icafumine ku mfumu pali bakemba icakubapeela ifyo babapimine ifyalekabilwa cila bushiku.
24Elyo Petaya umwana mwaume wakwa Meshesabeli, uwali umo mu ba lupwa lwakwa Sera, mu luko lwakwa Yuda, aleafwilisha imfumu mu milandu yonse iya bantu.
Abantu abaikele mu mishi ne misumba imbi
25Kanshi palwa mishi na mabala yaiko, bamo Abayuda baikele mu Kiriati Aba mu mishi yali mumbali, mu Diboni ne mishi yauko elyo na mu Yekabiseli ne mishi yauko, 26na mu Yeshua, na mu Molada, na mu Beti Peleti, 27mu Hasari Shuali, mu Beresheba ne mishi yauko, 28mu Sikilagi, mu Mekona ne mishi yauko, 29mu Eni Rimoni, mu Sora, mu Yamuti, 30mu Sanoa na mu Adulamu ne mishi yaiko, mu Lakishi na mabala yalimo, no musumba wa Aseka ne mishi yauko. Kanshi baikele mu ncende ukufuma ku Beresheba ukufika mu mupokapoka wa Hinomu.
31Abantu bakwa Benjamini abafumine ku Geba baikele mu Mikimashi, Aiya, Betele ne mishi yaiko, 32Anatoti, Nobu, Anania. 33Hasoli, Rama, Gitaimu, 34Hadidi, Seboimu, Nebalati, 35Lodi na Ono, mwishika umwaleikala abantu abacenjela mu fyakupanga panga.
36Impuka shimo isha bena Levi mu Yuda shaikele ku Benjamini.