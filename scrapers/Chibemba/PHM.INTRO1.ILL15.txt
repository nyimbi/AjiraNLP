AMASHIWI YAKULONDOLOLA PALI UYU KALATA
Filemoni ali umuntu umukankala uwakwete na basha. Cimoneka ukuti aleikala mu Kolose. Pa basha akwete, palipo umusha umo ishina lyakwe ni Onesimo. Uyu Onesimo alifulumwike kuli shikulu wakwe, asuka akumanya Paulo uwali mu cifungo ku Roma (Imili 28:16,30). Ni Paulo ewalengele ukuti Onesimo aluke abe umwina Kristu.
Kanshi icalengele ukuti Paulo alembele Filemoni uyu kalata, nico alefwaya ukuti Filemoni apokelele bwino Onesimo umusha wakwe, uo Paulo alemubwesesha. Elyo nokuti Filemoni abelele umusha wakwe uluse, amupokelele nga munyina umwina Kristu. Paulo alembele uyu kalata pa nshita iyo ine alembele na ku lukuta lwa ku Kolose.
Imilandu yatantama ifi
Ukutendeka kwa kalata 1-3
Paulo atasha Filemoni 4-7
Paulo apapatilako Onesimo 8-22
Ukusondwelela kalata 23-25