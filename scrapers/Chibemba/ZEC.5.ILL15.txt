Sakaria amona icitabo icipombwa cilelelemba mu mulu
1Kabili naliloleshe, lyena namonafye icitabo icipombwa cilelelemba mu mulu. 2Elyo malaika anjipusha ati, “Finshi wamona?”
Na ine namwasuka nati, “Namona uko icitabo icipombwa cilelelemba mu mulu, naco cili amakubiti amakumi yabili (20) mubutali, mubufumo mwena cili amakubiti ikumi limo.”
3Nao epakunjeba ati, “Pali cilya citabo epalembelwe icitipu icakulapisha icalo conse. Lubali lumo ulwa citabo palembelwe ukuti umupupu onsefye bakamutamfyamo mu calo, na lubali lubiye ulwa citabo palembelwe ukuti umuntu onsefye uulapa ubufi bakamutamfya. 4Yawe umwine wa fita alesosa ukuti, ‘Nalatuma ici icitipu, kabili cakulalungama mu ŋanda ya mupupu onse, na mu ŋanda ya muntu onse uulapa ubufi mwishina lyandi. Cakulaba mu ŋanda yakwe, cikasuke icitipu cikailofye nakalya nakalya, imbao shaiko na mabwe yaiko.’”
Sakaria amona umwanakashi ali mu museke
5Malaika uo twalelanda nankwe na pakubala alishile pantanshi, alanjeba ati, “Inuna amenso yobe, no kumona ukuti ni cinshi ici cileisa.”
6Na ine namwipusha nati, “Ngeci ni cinshi?”
Nao ayasuka ati, “Ala museke euleisa, e cishibilo ca bubi ubwakumana abantu ba mu calo conse.” 7Pa museke pene ninshi pali ne nkupiko iya mutofwe. Pa nshita ndetamba, namona ne nkupiko baifumyapo, awe namona no mwanakashi naikala mu museke mwine. 8Malaika ati nokuti, “Uyu mwanakashi, e cishibilo ca bubi bwine.” Elyo malaika alatininkisha umwanakashi wine ulya mu museke, akupikapo ne nkupiko, nayo iyafina.
9Na ine napunamina mu mulu, namona na banakashi bambi babili baleisa, balepupukila apo ndi, ninshi bali na mapindo kwati mapindo yakwa kabaso. Awe baisa imisha no museke mu lwelele. 10Elyo ine naipusha malaika uo twalelanda nankwe nati, “Nikwi baletwala umuseke?”
11Nao asuka ati, “Ni kukuya ukuulila iŋanda mu calo ca Babilonia. Iyo ŋanda nga yapwa, bakakuula na apakuteka umuseke wine.”