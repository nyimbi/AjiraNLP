Ataliya na Yoashi
(2 Imilandu 22:10—23:15)
1Ilyo Ataliya nyina kwa Ahasia amwene ukuti umwana wakwe afwa, atendeke ukwipaya ulupwa lwa mfumu lonse. 2Nomba Yehosheba, umwana mwanakashi wa mfumu Yehoramu, uwali nkashi yakwa Ahasia, abuula Yoashi umwana mwaume wakwa Ahasia elyo amwiba ukufuma pa bana ba mfumu abo bali nokuti bepaye. Aya mubika pamo no walemulela mu muputule wakusendamamo pakumufisa kuli Ataliya. Kanshi efyo ashele ukwabula ukwipaiwa. 3Aikelefye uwafiswa pamo no walemusunga mu ŋanda yakwa Yawe pa myaka mutanda ilyo Ataliya ateekele icalo.
4Mu mwaka walenga cine lubali Yehoiyada aitile intungulushi sha cila fita umwanda umo (100), ishaletungulula abena Kari pamo ne ntungulushi sha bakalinda bonse babaleta mu ŋanda yakwa Yawe. Apanga icipangano nabo nokubeba ukulapa mu ŋanda yakwa Yawe. Elyo abalanga umwana wa mfumu. 5Abakonkomesha nokuti, “Ifi efyo muli nokucita mwe bonse mwe bali mu fipani fitatu ifikaba pa ncito pa bushiku bwa pe Sabata. Icipani cabumo cikaba kwisano mukulonda. 6Icipani cimbi icacibili cikaba pa mpongolo ya Suri, ne cipani cimbi icabutatu pa mpongolo iyaba panuma ya bakalinda abo abapeeleshanya inshita pakulinda iŋanda yakwa Yawe. 7Elyo na imwe mwe ba mu fipani fimbi fibili ifishibomba pe Sabata muli nokubombela imfumu mukulinda iŋanda yakwa Yawe. 8Mwikale abashinguluka imfumu, cila muntu ne fyanso fyakwe mu minwe yakwe. Onse umuntu uwapalama apo mutantamine mufwile ukumwipaya. Muleba mupepi nganshi ne mfumu konsefye uko yaya.”
9Abakalamba ba fita umwanda umo (100) bacita fyonse ifyo Yehoiyada shimapepo akonkomeshe. Cila umo asenda abantu bakwe bonse abali nokubomba pa bushiku bwe Sabata elyo na bonse abashali nokubomba pa bushiku bwe Sabata nokwisa kuli Yehoiada shimapepo. 10Elyo shimapepo apeela abakalamba ba fita amafumo ne nkwela ifyali fya mfumu Davidi kabili ifyalesungwa mu ŋanda yakwa Yawe. 11Bakalinda, cila umo ne fyanso mu minwe yakwe, baikala ukushinguluka imfumu mupepi nobulambo mu ŋanda ukufuma ku kapinda ka ku kulyo ukufika ku kapinda ka ku kuso ka ŋanda yakwa Yawe.
12Yehoiada elyo afumya umwana wa mfumu, amufwika icisote cabufumu, amupeela ne citabo ca mafunde ya calo no kumubika pa bufumu. Bamusuba na mafuta yakumupeela ubufumu. Awe abantu bonse balatota no kupunda abati, “Kalebalika kanabesa we mfumu.”
13Ilyo Ataliya aumfwa icongo capangile bakalinda elyo na bantu bonse, aima aya ku ŋanda yakwa Yawe umwalongene abantu. 14Alolesha elyo amona imfumu naiminina mupepi no luceshi ukulingana nefyo ulutambi lwali. Bacilolo na bakalisha wa mapenga nabo bali mu mbali ya mfumu, na bantu bonse abekalacalo baleyanga no kulisha amapenga. Elyo Ataliya alepula insalu shakwe apunda nokuti, “Bucisanguka, bucisanguka!”
15Yehoiyada shimapepo apeela icipope ku bakalamba ba fita umwanda umo (100) abalemona pa bashilika ati, “Muleteni mumwimike pakati ka milongo ya bashilika kabili mwipaye onse uulemukonka.” Pantu shimapepo acilanda ukuti, “Mwimwipaila mu ŋanda yakwa Yawe.” 16Nabo epakumwikata, cilyafye afika pa ncende apo bakabalwe bengilila mu lubansa lwa mwisano epo bamwipaila.
Shimapepo Yeoiada alapetamina Yawe
(2 Imilandu 23:16-21)
17Yehoiyada elyo apanga icipangano pakati kakwa Yawe ne mfumu elyo na bantu ukuti abantu bali nokuba abantu bakwa Yawe. Kabili apanga na cimbi icipangano ica pakati ka mfumu na bantu. 18Abantu bonse aba mu calo baya ku ŋanda ya mulungu Baali no kuya ibongolola. Batobaula ne fibumbili fya malambo no tulubi mu tupimfya tupimfya no kwipaya Matani, shimapepo wakwa Baali, kuntanshi ya fibumbili fya malambo.
Elyo Yehoiada shimapepo atuma bakalinda ku ŋanda yakwa Yawe. 19Asenda abakalamba ba fita umwanda umo (100), abena Kari, bakalinda na bantu bonse abekala mu calo elyo bafumya imfumu mu ŋanda yakwa Yawe baya ingila na mwisano, baingilila ku mpongolo ya bakalinda. Elyo imfumu yaya ikala pa cipuna cabufumu, 20na bantu bonse abekalacalo basekela. Kabili na mu musumba mwaba icibote, pantu Ataliya bamwipaile ku lupanga pesano.
21Yoashi ali ne myaka cine lubali ilyo atendeke ukuteeka pa bufumu.