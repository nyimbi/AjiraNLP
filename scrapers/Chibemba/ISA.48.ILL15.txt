Bunkosamitwe bwa bena Israeli
1“Umfweni kuno, imwe mwe ba ŋanda yakwa Yakobo,
mwe baitwa abena Israeli,
mwe bafyalilwa mu luko lwakwa Yuda.
Imwe pakulapa mulalumbula ishina lyakwa Yawe,
kabili mulaitakisha palwa kupepa Lesa wakwa Israeli.
Lelo kwena imwe ifyo mulanda, awe te fyacishinka,
kabili tafilungama iyoo.
2Kwena mulacankwa pakulaita amuti, ‘Ifwe tuli bena musumba wamushilo,’
na pakulatila, ‘Ifwe twashintilila kuli Lesa wakwa Israeli,
uwitwa Yawe umwine wa fita.’
3Kale ine nalesoselapo kabela ifili nokucitika,
Akanwa kandi kalisosele, kabili nafilengele fishibikwe,
no kupulikilwa mwalepulikilwafye uko ine naficita.
4Pantu ine nalishiba ukuti imwe mwalikosa imitwe,
imikoshi yenu yakosa nge cela
ne mpumi yenu yaumalala ngo mukuba
5Kanshi ine epakumwebelapo libela ifi fyonse,
no kufilondolwela kabela ilyo tafilabako,
epali imwe mwalatila tulubi etulengele ukuti ifi fintu ficitike,
epali kabili mwalati, ‘Utulubi twandi etwaficitile.
Cimpashanya candi ico nabasa
na kalubi kandi ako naenga efilengele ukuti ifi fintu ficitike.’
6“Ifi ifintu mwalifyumfwile kale, moneni fyalicitika,
Bushe tamuli nokusuminafye ukuti ifyo ine nsoselapo libela, fyacishinka?
Pali nomba ndemwebelapo ifintu ifipya ifikabako,
ifintu ifyafisama ifyo ine nshasokolwele kale.
7Ifi fintu fipya tafyaliko kale iyoo,
kabili imwe tamwatala amufyumfwapo ukushinta na lelo.
Pantu amufyumfwapo, kuti mwalati, ‘Efintu twaishiba na kale.’
8Imwe tamwatala amumfwa kabili tamwatala amwishiba bwino,
ukutulafye apo mwafyalilwa amatwi yenu tayatala ayakomoka,
imwe mwalishibikwa ku busangu bwenu tamuli bakucetekela,
mwaitilwe cisanguka ukutula apo mwafyalilwa.
9“Pa mulandu we shina lyandi,
ine kanshi ndetala nshikataleko mu kufulwa kwandi,
Pa mulandu wa kutashiwa kwandi,
ndeshikatalako, no kumulofya ine nshakamulofye imwe iyoo.
10Nga filya fine silifa alopololwa mwilungu lya mulilo,
efyo nalopolola na imwe pakumupisha mu macushi ayaba ngo mulilo ku bukali.
11Ico ine ndecitila ifi ni pa mulandu wa ine ne mwine,
ine teti ndeke abantu balensaalula no kusuula ishina lyandi,
nangu ukuleka umbi eo balelumbanya, awe nakalya,
pantu ninefye neka abantu bali nokulalumbanya.”
Israeli alubulwa
12 “Umfwa kuno we Yakobo,
we Israeli weo ine naita.
Ine nine Yawe, nine Citendekelo, kabili nine Wakupelekesha,
inefye neka, nine Lesa.
13Maboko yandi yene eyaikasha umufula apaba isonde,
ukuboko kwandi ekwayandalika umulu.
Ilyo mfiita, filambeela no kwimina pamo.
14“Longaneni bonse, mwise mukutike.
Ala tapaba umulungu nangu umo uwasobele ifi fintu.
Nine nasosele ukuti uwasalwa wandi umo akawililila umusumba wa Babiloni,
pamo na bantu bene abaikalamo abena Kaludea.
Akacita ifyo ine mfwaya ukuti acite.
15Ine wine nine nalanda,
no kumwita nine wine namwita,
nine wine mutungulula,
no kuleka aleshuuka mu mulimo wakwe.
16“Kanshi imwe palameni kuno,
mumfwe ifyo ine ndesosa.
Ukutulafye ilyo natendeke ukubilisha, ine nsosela ifintu pa lwalala,
kabili ilyo fyalecitika epo nali.
Kanshi nomba Imfumu Yawe ampeela Umupashi wakwe,
no kuntuma antuma.”
Ifyo Yawe apekanisha abantu bakwe
17Lesa Wamushilo uwakwa Israeli,
Yawe, Umulubushi wenu, aletila ati,
“Ine nine Yawe Lesa wenu,
uumufunda ifyakuti filemuwamina,
kabili uumutungula mu nshila iyo muli nokulaendamo.
18Imwe amulabika umutima ku mafunde yandi,
ala nga mwaikala ne cibote ngo mumana uupita lyonsefye,
no bulungami bwenu nga kuti bwabafye nga matamba aya pali bemba.
19Ubufyashi bobe nga bwafula ngo musensenga uwapeleka uushingapendwa,
abana bobe nga bafula ngo tuseke twa mucanga,
ne shina lyobe nga talyatala aliputuka,
kabili nga teti ndeke balobelele iyoo.
20 “Fumeni mu musumba wa Babiloni,
butukeni ku bena Kaludea.
Akwauleni ne nsansa, salanganyeni uyu mulandu muleti,
‘Yawe nalubula umubomfi wakwe Yakobo.’
21Ilyo Yawe alepisha abantu bakwe mu matololo,
abantu bakwe tabalecula ku cilaka iyoo.
Alilengele ukuti amenshi yalefukauka mu cilibwe.
Yawe alilepwile icilibwe, amenshi nayo epakutulwila.”
22 Yawe alisosa ati,
“Ababi, awe bena tabakamone mutende.”