1 Ine ne Mukalamba nakulembela kalata iwe we mutemwikwa wandi Gayo, uo natemwa icine cine.
2We mutemwikwa wandi ndakupepelako ukuti uleenda umutende, kabili uleba ne shuko muli fyonse, nga filya waba no mutima we shuko. 3Nasansamwike nganshi ilyo naumfwile kuli bamunyinefwe bamo abaishile tushimikilako ifyo wanakila icishinka, nga filya fine lyonse waba.
4Takuli cintu nangu cimo icinsansamusha nganshi, ukucila ukumfwa ukuti abana bandi balenakila icishinka.
Atasha Gayo
5We mutemwikwa wandi waliba uwacishinka nganshi pa milimo intu ubombela bamunyinefwe nangufye abeni. 6Abantu balisa shimika ku lukuta pa mulandu wa citemwiko cobe. Kanshi ndekupapata, ubafwilisheko pa bulendo bwabo mu musango uwingasansamusha Lesa. 7Pantu baima ubulendo pa mulandu wa mulimo wakwa Yesu, kabili tabasumina ukupokelela akantu nangu kamo ku bashasumina Lesa. 8Kanshi tufwile ukwafwilishako abantu ba uyu musango, epakuti tuleampana nabo mukubombela icishinka.
Diotelefe na Demetrio
9Nalembele kalata ku lukuta, lelo Diotelefe uufwaisha ubutungulushi alikaana ukumbeela. 10Kanshi nga naisa elyo nkesa mweba ifyo acita ne fintu ifibi ifingi alanda ifyakutubepesha. Elyo teifi fyeka, akaana nokupokelela bamunyinefwe ilyo besa, kabili alesha na abo abalefwaya ukubapokelela, elyo alabatamfya na mu lukuta.
11We mutemwikwa wilakonkelela aba abacita ifyabipa, lelo ulekonkelela abacita ifisuma. Onse uucita ifisuma muntu wakwa Lesa, lelo onse uucita ifibi wena tatala amona Lesa.
12Bonse balatasha nganshi Demetrio, na bucishinka bwakwe bulenga ukuti balemutasha. Na ifwe bene tuli bakambone, na imwe bene mwalishiba ukuti bukambone bwesu bwacishinka.
13Ndi ne fyakukweba ifingi, lelo nshilefwaya ukufilemba muli kalata. 14Ndesubila ukwisa bwangu kukukumona, elyo nkesa lanshanya nobe ne mwine.
15Umutende ube na iwe.
Bacibusa bonse bakuposha. Uposhepo bacibusa bandi bonse umo umo.