Amalilo Yabune
Ifyo cali ilyo umusumba wa Yerusalemu wawile
1Yangu ifyo golide apwa ubukankala,
ifyo abuma golide uwine wine uwalebengeshima kale
yangu ifyo amabwe yamushilo yasalangene,
yali ntangali ntangali mu misebo yonse.
2Abalumendo ba mu Sioni abacindeme nga golide wine wine,
nomba lino balebacitafye nge nongo she bumba isho babumba ku minwe yabo.
3Ngefyo na bamumbwe bene balonsha utwana twabo ibele,
nomba abantu bandi bena, ku bana babo baba abankalwe nge mbuni mu matololo.
4Indimi sha twana twabo utunya
shilekakatila ku camfu pa mulandu wa cilaka,
utwaice nato tulelombalomba icakulya,
nomba uwakuti atupeeleko takuli.
5Abantu abalelya kale ifyakulya ifine fine,
nomba ebalefwila mu misebo.
Abo bakushishe mu bukankala,
nomba ebalepalapala ifyakulya pa fishala.
6 Ukukandwa kwa bantu bandi nakucila ukukandwa kwa Sodoma,
ulya musumba Lesa aonawile pa kashitafye akanono,
kabili takwali no wakubafwako mukubapokololako.
7Bacilolo ba mfumu babuutile ukucila umukaka,
kabili ababuutisha ukucila no bunga bwa mfula,
bakashike imibili ukucila rubi,
kabili abakulungika nga safile.
8Nomba lino, awe tebakwishiba mu misebo,
impumi shabo shifiitile fiititi nge mfita,
inkanda shabo shumine ku mafupa yabo,
kabili shuminine nge nsansu.
9Abafwile ku nkondo bena caliwamapo
ukucila abafwile ku cipowe,
pantu pakuti bafwe, bena baleondolokafye buce buce
mpaka bapwa pa mulandu wakubulwa ifisabo fya ku mabala.
10 Nangu abanakashi baba ne cikuku,
awe nabo bene basukile balaipika na bana babo,
ebo balalya ilintu abantu bandi baleonaika.
11Yawe nalanga apapela icipyu cakwe,
epakupongolola icifukushi ca bukali bwakwe.
Mu Sioni nasontekamo umulilo,
uulengele ukuti no mufula wauko upyefye nakalya nakalya.
12Pali bashamfumu bonse aba pano isonde,
nangufye pa bekalacalo bonse,
awe tapali nangu umo uwaenekele kale ukuti umuntu umbi umbifye,
atemwa umulwani kuti aingilila pa mpongolo sha Yerusalemu.
13Nomba lino efyo cicitike pa mulandu wa bubifi bwa bakasesema,
ne fyabupulumushi fya bashimapepo,
abalesumya umulopa uwakaele,
mukati ka musumba.
14Bena balepulumpuntafye mu misebo nga abantu abapofwile,
ninshi nabakantana umulopa nganshi,
icakuti na bantu bonse balefilwa ukubakumya ku fyakufwala fyabo.
15Abantu nabo ninshi kulabasoweshafye abati,
“Tufumineni pano, imwe mwe bakowela!
Tutalukeni, mwikesa mwatukumya!”
Awe nabo epakufulumuka batampa no kulalulumba.
Lelo abantu ba mishobo ya benafyalo batila,
“Aba teti twikale nabo nakalya!”
16Ni Yawe umwine ewabapasa,
alileka ukubaposako amano.
Na bantu bene nabo nomba,
nabaleka ukulacindika bashimapepo na bakalamba.
17Twalelolela nganshi abakutwafwa,
awe nakalya, twasuka twanakafye.
Pa mpungu shesu twalelolelako abantu ba mushobo umo,
nabo abashingatupusushako.
18Abalwani besu epakulatulonda nkola nkola,
icakuti nefwe twalafilwa ukulapita mu misebo.
Nefwe epakuya lulepwa, ne mfwa yesu yapalama,
mu cine impela yesu naifika.
19Elyo abalwani besu bali abalubilo nganshi,
ukucila bakapumpe mu mulu.
Batukunkunika ulubilo pa mpili,
baya tuteya ne cofi mu matololo pakuti batwipaye.
20Kateeka wesu uwasubwa na Yawe, uyo ifwe tupeemamo,
eo baikatila mu fiteyo fyabo.
Ifwe eo twaletontonkanyapo ukuti,
“Tukekala mu cintelelwe cakwe pakati ka mishobo.”
21Akucankwenifye, mulesekesha ne nseko,
we mwana mwanakashi wa Edomu,
na imwe mwe bekala mu Usi.
Kwena nemwe bene ishamo likamwishila,
ala mukaba nga bakolelwe ubwalwa,
no kutalansuka mukalatalansuka ubwamba.
22We mwana mwanakashi Sioni, ukukanda kobe kukapwa,
Yawe takakuleke ukwikalilila muli bunkole.
Lelo iwe we mwana mwanakashi wa Edomu,
Yawe akalimuna ububifi bobe,
akasokolola ne fintu ifyabipa ifyo iwe ucita.