Ifyo Yawe alandile palwa Bafilisiti
1 Ilyo Farao imfumu ya mu Egupto ali talati asanse umusumba wa Gasa, ishiwi lyakwa Yawe lyaishile kuli kasesema Yeremia palwa Bafilisiti. 2Ifi efyasosa Yawe ati,
“Moneni. Amenshi yalya yaletulumana ku kapinda ka ku kuso,
yakulapita ngo mumana uuposele.
Yalebunsha icalo, ne fintu fyonse ifyabamo,
yalebunsha imisumba na bantu bene abaikalamo.
Abantu bakulakuta mutuule,
abekalacalo bonse bakulalila nganshi.
3Bakulaumfwa inshindo sha bakabalwe,
ne congo ca maceleta,
no kukolonkonta kwa mipeto ya maceleta.
Bashibo tababweleleko ku bana babo iyoo,
pantu mu maboko yabo namupomponteka.
4Inshita naifika iyakulofeshapo Abafilisiti,
iyakucilikilapo Turi na Sidoni,
ilya misumba isheleko pakuti ilabafwa.
Pantu ine ne Yawe Lesa nalalofya Bafilisiti,
abashelepo mu cishi ca Kafito.
5Abena Gasa nababeya inkuso kulwa bulanda,
na bena Ashikeloni balifye tondolo.
Imwe mwe Bafilisiti abashelepo,
bushe mukaleka lilali ukulaitetaula pakulanga ubulanda?
6“Iwe wabilikisha auti:
‘Iyee, we lupanga lwakwa Yawe nobe.
Bushe uleleka lilali ukulakomaula?
Bwelela mu citubo cobe,
emo wikale utuusheko.’
7Nga kuti lwatuushako shani,
pa nshita lulebomba umulimo, uo ine ne Yawe Lesa ndupeele?
Nine ndukonkomeshe ukusansa umusumba wa Ashikeloni,
kumo kwine na bantu abaikala mu lulamba lwa bemba.”