Umupingushi Yefuta
1Nomba kwali umushilika uwapambana nganshi, ishina lyakwe ni Yefuta umwina Gileadi. Wishi ali ni Gileadi. Kabili nyina ali ni cilende. 2Muka Gileadi nao alikwete abana abaume. Ilyo bakulile, balitamfishe Yefuta no kumweba abati, “Iwe tawakabuuleko icakaniko ca cishilano mu lupwa lwesu pantu iwe wafyalwa mu mwanakashi umbi.” 3Yefuta epakufulumuka ukufuma kuli bamunyina no kuya ikala mu calo ca Tobi. Kulya kwine aile ikala eko alonganike abantu abengi ifiwelewele abo ayambile ukubomba nabo mukutapa icuma.
4Ilyo papitile inshita, abena Amoni balwile na bena Israeli. 5Ilyo abena Amoni baimine ukulwisha abena Israeli, abakalamba ba mu Gileadi baile mukubuula Yefuta ukufuma ku calo ca Tobi. 6Baya mweba ukuti, “Isa, natuleya pakuti ukaye ba umukalamba wa fita, epakuti tukalwishe abena Amoni bwino bwino.”
7Elyo nao Yefuta atile kuli bena, “Bushe teimwe mwampatile no kuntamfya mu ŋanda yakwa tata? Nga cinshi ico mwishile kuli ine nomba, ilyo mwakwata ubwafya?”
8Nabo bacilolo batile kuli ena, “Uyu wine e mulandu twishile kuli iwe nomba. Ala natuleya bonse kukulwisha abena Amoni, pantu nomba iwe niwe uleya ba intungulushi pakati kesu fwe bekashi ba mu Gileadi.”
9Yefuta epakweba abakalamba ba bena Gileadi ati, “Nga cakuti imwe mwansenda kukulwisha abena Amoni, na Yawe abapeela mu maboko yandi, bushe cacine nine nkaba intungulushi pakati kenu?”
10Bacilolo nabo batile, “Ala Yawe e kambone wesu. Ifwe cine cinefye tuli nokucita ifyo fine wasosa.” 11Elyo nomba Yefuta aile na bakalamba ba bena Gileadi. Kabili abekalamushi bamucitile ukuba intungulushi yabo, no kuba mukalamba wa fita pakati kabo. Kabili Yefuta abwekeshepo ukusosa amashiwi yonse pa cinso cakwa Yawe, ilyo ali mu Misipa.
12Elyo Yefuta atumine inkombe ku mfumu ya bena Amoni mukuya ipusha ukuti, “Bushe cinshi ulefwaya kuli ifwe pakuti iwe usanse icalo cesu?”
13Nayo imfumu ya bena Amoni yayaswike inkombe shakwa Yefuta, aiti, “Ilyo abena Israeli bafumine mu Egupto balipokolwele icalo candi, ukufumafye ku Alinoni ukufika na ku Yaboku ukuya shinta na ku mumana wa Yordani. Nomba ndetila, ubweshe ifyalo ifi mu mutende.”
14Kabili Yefuta abwekeshepo ukutuma inkombe ku mfumu ya bena Amoni 15no kuyeba ati, “Ifi efyo Yefuta asosa ati, ala abena Israeli tabapokelepo icalo ca Moabu iyoo, nangufye calo ca bena Amoni. 16Ilyo abena Israeli bafumine mu Egupto, baile pita ku matololo ya kuli Bemba Wakashika, baya fika na ku Kadeshi. 17Elyo batumine inkombe ku mfumu ya bena Edomu no kutila, ‘Tulelomba ulusa lwakupita mu calo cobe,’ lelo imfumu ya bena Edomu yalibakenye. Kabili baile ku mfumu ya bena Moabu, nayo yine yalibakenye. Eico abena Israeli epakulaikalafye ku Kadeshi.
18 “Icakonkelepo, abena Israeli baimine ukupita mu matololo no kulambata icalo ca Edomu na Moabu, ukupitila lubali lwa ku kabanga ka calo ca Moabu, no kucita inkambi kwishilya lya Alinoni. Abena Israeli tabaingile mu mpanga ya bena Moabu, pantu umumana wa Alinoni ewali e mupaka. 19Elyo abena Israeli batumine inkombe ku mfumu Sihoni iya bena Amoli uwaleteeka ku Heshiboni no kutila kuli ena, ‘Tulelomba ulusa lwakupita mu calo cobe, no kuya ku cifulo cesu.’ 20Sihoni ena tamwenemo icishinka mu bena Israeli mukubaleka bapite mu mpanga yabo. Kanshi ena epakulonganika abantu bakwe bonse no kuya cita inkambi ku Yahasi, kukulwisha abena Israeli. 21Elyo Yawe, Lesa wa bena Israeli, apeele Sihoni pamo na bantu bakwe bonse mu maboko ya bena Israeli no kuleka babacimfye. Awe abena Israeli bapokele conse icalo ca bena Amoli abaikele muli ilya mpanga. 22Kanshi efyo abena Israeli bapokele no kwikala mu calo conse ica bena Amoli ukufuma ku Alinoni no kufika na ku Yaboku, kabili ukufuma ku matololo no kufika na ku Yordani.
23“Apo nomba Yawe, Lesa wa bena Israeli, nafulumuna abena Amoli ku ntanshi ya bantu bakwe abena Israeli bushe ni nsambu nshi iwe ukwete iyakucipokolola? 24Bushe tekuti upokolole ico umulungu wenu Kemoshi wapeela ukuba icikwatwa kuli imwe? Ngefyo na ifwe, bushe te nsambu shesu ukupoka conse ico Yawe Lesa wesu atupokolwela? 25Bushe iwe waliwamapo ukucila Balaki mwana Sipo imfumu ya bena Moabu? Bushe ena alibalile aumanapo na bena Israeli, nangu ukulwa nabo? 26Napapita imyaka imyanda itatu (300) apo abena Israeli baikalila mu Heshiboni na mu Aroe na mu mishi iya bashinguluka, elyo ne misumba yonse iya mu lulamba lwa mumana wa Alinoni. Bushe cinshi mushabapokele iyi mpanga lilya line? 27Ine nshamulufyanyapo icintu nelyo cimo, lelo iwe wine niwe ulendufyanya mukulenga ukulwa na ine. Ala lekafye Yawe, umupingushi, eo apingule icakucita mu bushiku bwa lelo pakati ka bena Israeli elyo na bena Amoni.”
28Lelo imfumu ya bena Amoni yakaana ukuposako amano ku mashiwi Yefuta amutumine.
Umulapo wakwa Yefuta
29Elyo Umupashi wakwa Yawe waishile pali Yefuta. Apitana monse mu bena Gileadi na bena Manase, apitana na mu Misipa ya ku Gileadi mpaka ukufika na ku bena Amoni. 30Kabili Yefuta acitile umulapo kuli Yawe ati, “Nga cakutifye wampeela mu maboko yandi abena Amoni, 31conse icikafuma mu ŋanda yandi no kwisa mukunkumanya ilyo nkabwela, ninshi nincimfya abena Amoni, cikaba cakwa Yawe. Kabili ine nkacituula nge lambo lya cakoca kuli Yawe.”
32Elyo Yefuta ayabukile mukulwisha abena Amoni, na Yawe abapeele mu maboko yakwe. 33Abacimfishe ku maka ayakalamba no kubapokolola imisumba amakumi yabili ukufuma ku Aroe ukufikafye na ku Miniti mpaka na ku Abeli Kalamini. Abena Israeli balyanshishe abena Amoni, no kubacefya nganshi.
Umukashana mwana Yefuta
34Elyo Yefuta abwelelamo kumwakwe ku Misipa, ne cacitike cakuti umwana wakwe umukashana ewafumine mukumusengela, alecinda nokulisha insombo! Ali e mwanafye wakwe. Takwetepo umwana umukashana nangu umwaume umbi. 35Bwangu bwangufye ilyo amumwene, alepawile ifyakufwala fyakwe atampa no kulila ati, “Iye! We mwana wandi umukashana ee! Iwe wanenga ukuba no bulanda, kabili niwe cibe ifi! Ine nalilapa na kanwa kandi kuli Yawe nakabili teti ndapuluke amashiwi nalapilepo nakalya!”
36Umwana nao alyaswike wishi no kutila, “Tata wandi ee, iwe walilapa kuli Yawe. Ala citafye icintu conse ico walaya, pantu nomba moneni ukuti ni Yawe eukulandwilileko ku balwani benu, abena Amoni.” 37Kabili aebele wishi ati, “Nsuminisheniko icintu cimo nalalomba,” elyo atile, “Taleni ndekeni nje ndeendauka mu mpili pa myeshifye ibili no kulila pamo na banandi pantu ine nshakatale ngupwapo.”
38Awe wishi atile, “Cisuma kuti waya.” Kabili amulekele aya pa myeshi ibili. Kanshi umukashana na banankwe baile ku mpili no kulila pantu takatale opwapo. 39Panuma ya myeshi ibili abwelele kuli wishi, kabili wishi acitile ifintu alapile kuli Yawe. Awe umukashana afwilefye ukwabula ukuupwapo. Kanshi apa pene epafuma no lutambi lwa bena Israeli ulwakuti, 40cila mwaka abana abakashana bafwile ukuya mu mpanga inshiku shine mukulila umwana mwanakashi wakwa Yefuta umwina Gileadi.