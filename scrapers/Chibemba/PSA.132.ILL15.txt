Ulwimbo lwakunina.
1We Yawe, ibukisha Davidi,
no bucushi bonse buntu apitilemo.
2Alapile umulapo kuli Yawe,
kabili abikapo no kulaya ku Mpalume yakwa Yakobo ati,
3“Ine nshakengile mu ŋanda yandi,
nangu ukusendama pa busanshi bwandi.
4Ine nshakalale amenso yandi yamone utulo,
nangufye ukushipula nshakashipule nakalya,
5kanofye ine nkatale nkafwaile Yawe icifulo,
icakwikalamo Impalume yakwa Yakobo.”
6 Ala, twaumfwile mu Efrata uko balelumbula Imbokoshi ya Cipangano,
nefwe epakuya isanga mu mabala ya Yari.
7Aleni natuleya ku ncende yakwe iyakwikalamo,
natuleya tuye kunkula pa cipuna ca makasa yakwe.
8Ima, we Yawe, nokwisa ku cifulo cobe icakutuushishamo,
iwe pamo ne Mbokoshi ya Cipangano iyili cishibilo ca bulamba bobe.
9Uleke bashimapepo bobe bafwale ubulungami,
uleke na bamushilo bobe bembe ne nsansa.
10Pa mulandufye wakwa Davidi umubomfi obe,
wikaana umusubwa obe.
11Yawe alapile umulapo kuli Davidi,
umulapo uwacishinka uo takalapuluke, atile,
“Umo pa ba mu lupwa lobe
eo nkapyanika pa cipuna cobe icabufumu.
12Nga cakuti abana bobe abaume basunga icipangano candi,
kabili na mafunde nalebasambilisha,
lyena na bana babo ebakalapyana pa cipuna cobe icabufumu pe na pe.”
13Pantu Yawe alisalapo Sioni,
eo atemwa ukuba icifulo cakwe icakwikalapo.
14Atile ati, “Pano pene epakaba icifulo candi icakutuushapo pe na pe,
pano epo nakulaikala pa cipuna cabufumu
pantu epo ntemenwe
15Ine nkalapaala Sioni,
nkalamupeelesha fyonse ifyo alekabila,
na balanda bakwe ine nkabekusha ne cakulya.
16Ine nkafwika bashimapepo bakwe ne pusukilo,
na bamushilo bakwe bakalaimba lyonse ulwimbo ne nsansa.
17 “Pano pene epo ine nkalenga umwana umo uwakwa Davidi akabe mfumu,
epo ine nkamuteka nge cisaniko umusubwa wandi
pakuti eo akaleteeka.
18Abalwani bakwe nkabalenga insoni,
lelo ena pa mutwe wakwe pakaba icilongwe icabengeshima.”