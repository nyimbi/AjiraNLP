Baposha Namani ku bulwele bwa fibashi
1 Nomba Namani ewali umukalamba wa fita fyankondo fya mfumu ya bena Aramu. Ali umuntu uwacindama mu menso yakwa shikulu wakwe elyo no kutemwikwa pantu kupitila muli ena Yawe apeele abena Aramu ukucimfya abalwani babo. Ali umushilika uwacenjela nganshi, nomba alilwele ifibashi.
2Nomba abena Aramu ilyo baile mukusansa, ku calo ca bena Israeli baiketeko akamukashana kamo ukuba umusha wakubombela muka Namani. 3Elyo umukashana aeba nakulu ati, “Nga cakuti cingawama shikulu amona kasesema uwaba mu Samaria, kuti aisa posha ubu bulwele bwa fibashi.”
4Namani epakuya ku mfumu no kuya sosa ifyo umukashana wa ku Israeli alandile. 5Imfumu ya ku Aramu yayasuka aiti, “Mu nshila iyili yonse kabiye, nalatuma kalata ku mfumu ya ku Israeli.” Kanshi Namani epakuya, asenda amatalanta ya silifa ikumi limo, indalama sha golide amashekeli amakana mutanda (6,000) ne fyakufwala ifisuma ikumi. 6Kalata asendele ku mfumu ya ku Israeli yalembelwe ukuti, “Pali iyi nkalata epo natumina umubomfi wandi Namani kuli iwe ukuti umuposhe ubulwele bwa fibashi.”
7Panumafye yakubelenga kalata, imfumu ya ku Israeli yalepula insalu shabufumu no kusosa aiti, “Bushe ndi Lesa? Bushe kuti naipaya kabili napeela ubumi? Cinshi ena antumina umuntu ukuti njise muposha ifibashi? Moneni ifyo alefwaya ukwamba ukuumana na ine!”
8Ilyo Elisha umuntu wakwa Lesa aumfwa ukuti imfumu ya bena Israeli nailepula ifyakufwala, aitumina amashiwi yakuti, “Cinshi ico walepwila ifyakufwala? Leka uyo muntu ese kuli ine, ena alaisa ishiba ukuti mwaliba kasesema mu Israeli.” 9Kanshi Namani epakusenda bakabalwe bakwe na maceleta, aya iminina pa mwinshi wa ŋanda yakwa Elisha. 10Elisha atuma inkombe yakuya mweba ati, “Kabiye usambe imiku cine lubali mu mumana wa Yordani, no mubili obe walabwelela ifyo wali kale elyo walasanguluka nakabili.”
11Nomba Namani afulwa, afumapo icipyu, alanda ati, “Ine nacilatontonkanya ukuti alafuma ese kuli ine elyo eminine no kukuuta peshina lyakwa Yawe Lesa wakwe, atambike no kuboko kwakwe apali ubulwele no kumposha ku bulwele bwa fibashi. 12Bushe Abana na Fapa te mimana iyaba mu Damasiko iyawama ukucila amenshi yonse aya mu Israeli? Bushe tekuti nsambe muli iyi mimana no kusangululwa?” Kanshi epakupilibuka afumapo ne cipyu, aya.
13Ababomfi bakwa Namani baya kuli ena no kumweba ati, “Mwe tata, nga cakuti kasesema akweba ukucita icintu icikulu, bushe tekuti ucicitefye? Pali bufi apo akwebafye ati, ‘Kabiye usambe mu mumana, walasanguluka?’” 14Elyo aima ayasamba imiku cine lubali mu mumana wa Yordani, ukulingana ne shiwi umuntu wakwa Lesa acimweba, no mubili wakwe wabwelela ifyo wali kale, no kusanguka kwati wa kamwana akanono.
15Elyo Namani pamo na babomfi bakwe babwelela ku muntu wakwa Lesa. Aiminina pa cinso cakwe alanda no kuti, “Nomba naishiba ukuti takwaba Lesa muli lino isonde lyonse kanofye mu Israeli. Nakupapata sumina icabupe ukufuma ku musha obe.”
16Kasesema ayasuka ati, “Mu cishinkafye cakwa Yawe umumi, uo ntumika, nshapoke icintu nangu cimo.” Kabili Namani aesha ukumupatikisha, lelo akaana.
17Namani asosa ati, “Nga wakaana, kanshi nsuminisha ukuti ine ne mubomfi obe bampeele umushili uwingi uwakuti imfalashi shibili shisende, pantu umubomfi obe takatale atuula amalambo yakoca ku mulungu uuli onse kanofye kuli Yawe. 18Nomba Yawe engalabelela umubomfi obe uluse pa cintu cimo. Neci cintu cakutila ilyo nashindika shikulu pakuya mukupepa mwitempele lya mulungu wakwe Rimoni, ninshi ena nashintilila pa kuboko kwandi, nga akontama elyo na ine nakontama, ndelomba ukuti Yawe engabelela umubomfi obe uluse pali ici.”
19Elisha amweba ati, “Kabiye uleenda umutende.”
Lelo panuma ilyo Namani aenda intamfu iyalingafye, 20Gehasi, umubomfi wakwa Elisha umuntu wakwa Lesa ashala atontonkanya umwine ati, “Shikulu alekelesha Namani uyu umwina Aramu ukubwelelamo ne fintu acileta ukwabula ukupoka. Nomba kwena ine, mu cishinkafye cakwa Yawe uwamweo, nalamukonka ulubilo nje mpokeko fimo kuli ena.”
21Kanshi Gehasi epakukonka Namani. Ilyo Namani amumona eshile alebutukila uko ali, aikila ukufuma mwiceleta amukonkela. Amwipusha ati, “Bushe kwaba ifyalubana?”
22Gehasi ayasuka ati, “Takuli icilubene. Ni shikulu ewantuma ukwisa sosa ati, ‘Abalumendo babili ukufuma mu mpuka ya bakasesema ebaisa kuli ine ukufuma mu calo ca mpili ca ku Efulemu. Napapata bapeko italanta lya silifa limo elyo ne misango ibili iya fyakufwala.’”
23Namani ayasuka ati, “Cilifye bwino, buula amatalanta ya silifa aya yabili.” Akoselesha Gehasi ukuti ekaana elyo akaka na matalanta ya silifa yabili mu mifuko ibili, pamo ne misango ibili iya fyakufwala. Aipeela na ku babomfi bakwe babili, nabo basenda nabatangila pantanshi yakwa Gehasi. 24Ilyo Gehasi afika ku lupili, apoka ifipe ukufuma ku babomfi aya bika mu ŋanda. Aeba na babomfi ukuya, nabo baya. 25Elyo aingila mu ŋanda no kuya iminina pa cinso cakwa shikulu wakwe Elisha.
Elisha amwipusha ati, “Ni kwisa waciba iwe Gehasi?”
Gehasi ayasuka ati, “Umubomfi obe tele nangu kumo.”
26Lelo Elisha amweba ati, “Bushe umupashi wandi tawaciba na iwe ilyo ulya muntu acifuma mwiceleta ukwisa kukonkela? Bushe ino ni nshita yakupoka indalama, nangu ukupoka ifyakufwala, nangu amabala ya miolifa, nangu amabala ya myangashi, nangu impaanga, nangu iŋombe nangu ababomfi abaume na babomfi abanakashi? 27Ifibashi fyakwa Namani fili nokulambatila kuli iwe na ku bana aba mu ŋanda yobe lyonsefye.” Elyo Gehasi afuma pa cinso cakwa Elisha ninshi nalwala ifibashi, abuutile tuutu kwati bunga bwa mfula.