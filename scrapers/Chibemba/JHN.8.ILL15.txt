Umwanakashi basangilishe mu lubembu
1Yesu ena afuminepo aya ku lupili lwa Miolifa. 2Kabili lucelocelo abwelela kwi Tempele. Awe abantu balalongana umo ali. Elyo aikala atampa no kulabafunda. 3Bakafundisha bamafunde na Bafalise elyo baleta umwanakashi umo uo basangilishe mu lubembu. Bamwiminika na mu lwalala. 4Baeba Yesu abati, “Kafundisha, uyu mwanakashi nabamusangilisha alecita ulubembu. 5Mu Mafunde, Mose atukonkomesha ukwipaya abanakashi ba uyu musango ku mabwe. Nga iwe, uletipo shani?” 6Basosele ifi pakuti bakwate umwakumwikatila, eico balefwailisha imilandu. Lelo Yesu ainama atampa no kulemba panshi ku munwe. 7Cilya babikapofye ukumwipusha, Yesu ainuka, abeba ati, “Pali imwe bonse uushatala abifya, nabalilepo ukumulasa ilibwe.” 8Awe kabili ainama, alalemba panshi. 9Bati bomfwe ifyo, balafumapo umo umo, abakalamba ebabalilepo. Yesu asuka ashalafye eka no mwanakashi, ninshi umwanakashi ashele eminine palya pene. 10Elyo Yesu ainuka, alaipusha umwanakashi ati, “Mayo bushe bali kwi? Bushe kanshi tapali uwakukupeela umulandu?” 11Nao ayasuka ati, “Tapali nangu umo mukwai.” Yesu amweba ati, “Kanshi na ine nshilekupeela umulandu. Kabiye wikabwekeshapo ukubifya nakabili.”]
Yesu e lubuuto lwa ba pano isonde
12 Yesu aebele abantu nakabili ati, “Nine lubuuto lwa ba pano isonde. Uyo onse uunkonka takatale enda mu mfifi, lelo akakwata ulubuuto ulupeela umweo.” 13Abafalise epakumweba abati, “Iwe ulepeela bukambone pali iwe we mwine, bukambone bobe ninshi bwafyefye.” 14Yesu abasuka ati, “Nangu ningapeela bukambone pali ine ne mwine, bukambone bwandi bwacishinka, pantu nalishiba uko nafuma noko ndeya. Imwe tamwaishiba uko nafuma, nangu uko ndeya. 15Imwe mupingulafye no bupingushi bwabuntunse. Ine nshipingula nelyo umo. 16Lelo nga cakuti ningapingula, ubupingushi bwandi kuti bwaba bwacishinka, pantu nshiba neka iyoo. Tuba lyonse na Tata uwantuma. 17Mu Mafunde yakwa Mose calembwa ukuti bukambone bwacishinka kano abantu babili basuminishanya. 18Ine ndepeela bukambone pali ine ne mwine, elyo Tata uwantuma nao e kambone wandi.” 19Elyo bamwipusha abati, “Nga wiso ali kwi?” Yesu abasuka ati, “Ine tamwanjishiba, nelyo ni Tata wine nao tamwamwishiba. Ine amunjishiba na Tata wine nao nga mwalimwishiba.”
20Yesu asosele ifi fyonse ilyo alefunda mwi Tempele, mu muputule wa cipao. Tapali wamwikete ico inshita yakumwikatilapo yali tailafikila.
Mukafilwa ukwisa uko ine nkaya
21 Kabili Yesu abebele ati, “Ine ndi nokuya. Elyo mukalamfwaya, nomba mukafwila mu fyabubifi fyenu. Uko ndi nokuya imwe teti mwiseko.” 22Abayuda balalanshanya abati, “Atila ati, ‘Uko ndi nokuya teti mwiseko.’ Bushe calola mukutila akaipaya umwine?” 23Yesu abasuka ati, “Imwe muli ba muli cino calo, ine nafuma ku mulu. Imwe muli ba pano calo, ine nshili wa pano calo. 24Eico mwebele nati, ‘Mukafwila mu fyabubifi fyenu.’ Kwena nga tamusumine ukuti, e ine wine, ninshi mukafwila mu fyabubifi fyenu.” 25Elyo bamwipusha abati, “Nga niwe ani?” Yesu abasuka ati, “Nimweba kale ifyo naba. 26Kwena pali imwe ninkwatafye ifingi ifyakulandapo no kumupeelelapo umulandu. Kabili uwantuma, wacishinka, nefyo naumfwa kuli ena efyo ndeeba abantu ba pano calo.”
27Awe tabailwike nakalya ukuti alebeba pali Wishi. 28Kanshi Yesu abeba ati, “Ilyo mukemika Umwana wa muntu pa musalaba, elyo mukeshiba ukuti e ine wine. Mukeshiba nokuti nshicita nelyo cimo pa mutwe wandifye, lelo ifyo nsosa, fintu Tata amfunda. 29Kabili lyonse tuba no wantuma, tansha neka iyoo, pantu lyonse ncita ifimusansamusha.” 30Abantu abengi pakumfwa ifyo Yesu alesosa, bamusumina.
Abana bakwa Abrahamu
31Elyo Yesu alaeba Abayuda abamusumine ati, “Ukumfwa nga mwalabeela amashiwi yandi, lyena ninshi icine cine muli basambi bandi. 32Mukeshiba icishinka, elyo ne cishinka cikamulenga ukuba abantungwa.” 33Nabo bamwasuka abati, “Ifwe tuli ba mu lupwa lwakwa Abrahamu. Kabili tatwatala atuba abasha ba muntu nelyo umo. Nga kanshi walosha mwi, ico watila auti, ‘Mukaba abantungwa?’ ” 34Yesu abasuka ati, “Ndemweba icine cine, umuntu onse uubifya, ninshi musha wa bubifi. 35Ubwikashi bwa musha mu lupwa tebwape, uwikalilila mu lupwa pe, mwana. 36Kanshi Umwana nga ewamulubula, ninshi mukaba icine cine abantungwa. 37Ninjishiba ukuti muli ba mu lupwa lwakwa Abrahamu. Nomba kabili mulefwaya ukunjipaya, pantu tamwasumina mashiwi yandi. 38Ine mweba ifyo namona kuli Tata, nomba na imwe mucita ifyo mwaumfwa kuli shinwe.”
39Bamwasuka abati, “Ifwe shifwe ni Abrahamu.” Yesu abeba ati, “Amuba bana bakwa Abrahamu, nga mucita ifyo Abrahamu alecita. 40Lelo kwena mulefwaya ukunjipaya, icofye ndemweba ifyacishinka ifyo naumfwa kuli Lesa. Ifyo tefyo Abrahamu alecita. 41Imwe mulecita ifyo shinwe acita.” Bamwasuka abati, “Ifwe tatuli bana ba mu bucende. Ifwe twakwata shifwe umofye ni Lesa.” 42Yesu abeba ati, “Lesa cine aba e Shinwe, nga mwalintemwa. Pantu nafuma kuli Lesa, nomba tuli na imwe. Ine nshaishila pa mutwe wandi iyoo, ni Lesa ewantuma. 43Cinshi ico mushumfwila ifyo nsosa? Ala nico mushifwaya kutesha mashiwi yandi. 44Imwe shinwe ni Ciwa. Kabili mufwayafye ukucita ifyo shinwe afwaya. Ukufumafye na ku kale aba cipondo. Kabili tatala akonka ifyacishinka, pantu taba na cishinka. Wena nga alebepa, ninshi alelandafye ifyo afwile ukulanda. Pantu wabufi, kabili e cibinda wa bufi bonse. 45Nomba ine nanda icishinka, kanshi eco imwe mushinsuminina. 46Bushe nani pali imwe enganshinina ukuti nalitala ncitapo ububifi? Nomba ifyo mweba nga fyacishinka, cinshi kanshi mushinsuminina? 47Umuntu wakwa Lesa alomfwa amashiwi yakwa Lesa. Umulandu mushumfwila nico mushili bantu bakwa Lesa.”
Yesu na Abrahamu
48Abayuda epakwasuka Yesu abati, “Bushe cine cine tatulungika mukutila, uli mwina Samaria, kabili waliba no mupashi wakowela?” 49Yesu abasuka ati, “Awe nshaba na mupashi wakowela iyoo. Ine ndacindika Tata, lelo imwe tamuncindika. 50Ine nshiifwailafye ne mwine umucinshi. Lelo eko ali umo uumfwaila umucinshi, kabili uyu eupingula. 51Ndemweba icine cine, uyo onse uusunga amashiwi yandi takafwe nakalya.” 52Abayuda bamwasuka abati, “Nomba elyo twashininkisha ukuti waba no mupashi wakowela. Abrahamu alifwa, bakasesema nabo balifwa. Elyo iwe auti, ‘Uusunga amashiwi yandi takafwe nakalya.’ 53Icikolwe cesu Abrahamu alifwa. Bushe iwe naucila Abrahamu? Elyo bakasesema nabo balifwa. Bushe uleitunga nshi iwe?” 54Yesu abasuka ati, “Ine nga ndaicindika ne mwine, umucinshi wandi nga wafyefye. Ine uuncindika ni Tata, uo imwe mutila, e Lesa wenu. 55Nomba imwe tamwamwishiba, ine nalimwishiba. Ine nga cakuti natila nshamwishiba, ninshi na ine kuti naba uwabufi nga imwe. Nomba nalimwishiba nsunga na mashiwi yakwe. 56Shinwe Abrahamu alyangile ico ali nokumona ubushiku bwa kwisa kwandi. Alibumwene, asansamuka no kusansamuka.” 57Abayuda bamwasuka abati, “Taulafika ne myaka amakumi yasano, bushe niwe wingamona Abrahamu?” 58Yesu abasuka ati, “Ndemweba icine cine Abrahamu talati abeko, ninshi ine eko naba.” 59Abayuda epakulatola amabwe pakuti bamulase. Yesu ena afyefyetuka afuma na mu lubansa lwe Tempele.