Ukonaulwa kwa Babiloni
1Ilyo ifi fyapita, elyo namona malaika umbi aleika ku mulu. Uyu malaika ali uwamaka nganshi no kubengeshima kwakwe kwaleta ulubuuto pa calo. 2Elyo aikatisha ishiwi apunda ati, “Naubongoloka! Umusumba ukalamba Babiloni naubongoloka! Nomba walwike icifulo ca mipashi yakowela ne mipashi yonse iyabipisha, ulucengo lwa fyuni fyonse ifyakowela, kabili ifyo abantu bapata. 3Pantu imishobo yonse yalinwako umwangashi wauko uukali uwabulalelale. Ishamfumu sha pano calo nasho shalecita ubulalelale nao. Abamakwebo ba calo conse nabo bamwenenemo ukuba abakankala ku mulandu wa lunkumbwa lwauko ulushaikulila.”
4 Elyo naumfwa ishiwi na limbi ukufuma ku mulu lileti,
“Mwe bantu bandi, fumenimo mu musumba!
Epali mwawila mu fyabubifi fyauko.
Epali mwaitumpa mu finkunka fyauko.
5 Pantu ifyabubifi fyauko nafitulumana umwina ukufika na ku mulu,
na Lesa nao naibukisha ububi bwauko.
6 Muubweseshemo ukulingana nefyo nao walepeela.
Muulandule imiku ibili ukulingana nefyo nao walecita.
Mwisushe ulukombo lwauko ne fyakunwa ifyakalipisha imiku ibili pa fyakunwa walepeela.
7 Muli nokuucusha no kuuletela ubulanda,
nga filya fine waleisansabalika
no kuipakisha mu lunkumbwa lwauko.
Pantu mu mutima walesosa auti,
‘Ninjikala pa cipuna ndi namfumu!
Nshili mukamfwilwa.
Nshakatale ndosha nakalya!’
8Lelo pa mulandu wa ifi,
ifinkunka fikamwishila mu bushiku bumofye, amalwele, ukuloosha ne cipowe.
Elyo bakamoca mu mulilo,
pantu ni Mfumu Lesa wa maka yonse eukamupingula.”
9 Elyo ishamfumu sha pano calo ishalecita ubulalelale nao no kukonkelela ulunkumbwa lwauko, shikalila no kuloosha pakumona icushi ca musumba uko ulepya. 10Bakeminina ukutalifye, ico bakatiina amacushi yauko. Bakasosa abati,
“Owe, owe! We musumba ukalamba uwamaka, Babiloni!
Mu nsa imo emo wakandwa ifi!”
11 Abamakwebo aba pano calo nabo bakalila no kuloosha umusumba, pantu tapakabe nelyo umo uwakushita ifyuma fyabo. 12Tapakabe wakushita ifyuma fya golide, ne fya silifa, ifyatumabwe twamutengo no bulungu, ne nsalu shabusaka ishabuuta tuutu, ne shakashikila ishatelela, ne shakashikafye. Tapakabe wakushita imiti yanunka ubusaka iya misango ne misango, ifintu fya misango misango ifyo bapanga ku meno ya nsofu, na ku fimuti ifyakosa umutengo, ne fya mukuba, ne fya cela, na mabwe ayakulungilwa bwino aya marbo. 13Tapakabe wakushita ifyanunka ubusaka sinamoni, na fimbi ifyanunka ubusaka, ifyacinyamuti fya cena cisuma, muri no fulankinisenshi, umwangashi na mafuta, ubunga ne ŋanu, iŋombe ne mpaanga, bakabalwe na maceleta, abasha ne myeo ya bantu. 14Abantu bamakwebo bakakweba abati, “Ifintu fyonse ifyo walefwaisha nafiloba. Ifyuma no bukankala bobe bonse nafiloba tawakatale aufimona nakabili!” 15Abamakwebo, abo banonkele fyuma mukucita amakwebo mu musumba ulya, bakeminina ukutalifye ico bakatiina amacushi yauko. Bakalila no kuloosha abati,
16“Owe, owe! We musumba ukalamba!
We walefwala insalu shabusaka ishabuuta tuutu, ne shakashikila ne shakashika.
We waleisamika ne fisamiko fya golide, no tumabwe utwamutengo no bulungu!
17 Elyo mu nsa imofye fyonse fyaonaika!”
Bakangalila ba pa mato na bonse abaleenda mu mato, bakensha wa mato na bonse abalecita amakwebo mukubomfya mato, bonse baiminina ukutali. 18Balapunda pakumona uko umusumba ulepya abati, “Takwatala akuba umusumba uwaba ngoyu musumba ku bukulu!” 19Elyo balaikuba ulukungu pa mitwe. Balalila no kuloosha abati,
“Owe, owe! We musumba ulakula!
We musumba umo bonse abakwata amato yenda pali bemba bamwenene ukuba abakankala ku fyuma fyobe!
Nomba pa nsa imofye epo waonaika!”
20 “Sansamuka we mulu,
pantu Babiloni naonaulwa!
Sansamukeni mwe bantu bamushilo, na imwe mwe basole na bakasesema,
pantu Lesa namupingula pafyo alemucita!”
21 Elyo malaika umo uwamaka abuula ilibwe ubukulu kwati cilibwe cakupelelako, aciposa na muli bemba. Asosa ati, “Ifi fine efyo umusumba ukalamba wa Babiloni bakaufwinta panshi, kabili tawakatale aumoneka nakabili. 22Muli iwe Babiloni tamwakatale amumfwika nakabili ukulila kwa maseese, ukwimba kwa ŋomba, ukulila kwa bamutolilo na mapenga. Kabili muli iwe tamwakatale amusangwa fundi wa mulimo uuli onse, ne congo ca libwe ililepela tacakatale acumfwikamo nakalya. 23Ulubuuto lwa cisaniko talwakatale alumoneka muli iwe nakabili. Ishiwi lyakwa shibwinga na nabwinga talyakatale alyumfwika nakabili muli iwe. Abamakwebo bobe ebalumbwike nganshi mu calo conse. Amalele yobe yabepaike imishobo yonse.” 24Muli Babiloni emwalesangwa umulopa wa bakasesema na bantu bamushilo, elyo no mulopa wa bantu bonse abo baipeye pano calo.