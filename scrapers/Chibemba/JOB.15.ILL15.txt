Ukulanshanya kwabubili
(15:1—21:34)
Elifasi aeba Yobo ukuti amashiwi yakwe eyamushinina
1Elyo Elifasi umwina Temani ayaswike ati,
2“Bushe umuntu wamano kuti ayasukako ku mashiwi ayabuwelewele,
nelyo ukwikuta umwela uwakaba uwa ku kabanga?
3Bushe kuti afwaya ukulanda amashiwi ayacabecabe,
ne milandile iyishingacita nangu cimo?
4Cinshi iwe Yobo wafumisha akatiina ka kuli Lesa mu mano yobe,
waonaula na matontonkanyo ayasuma pali Lesa?
5Ububi bwaba mu mutima obe ebwalenga ukuti akanwa kobe kalande ifi,
nokuti utoole ululimi lwabucenjeshi.
6Akanwa kobe ekakushinina, teine iyoo.
Imilomo yobe nayo eyakupeela imilandu.
7“Bushe niwe wabalilepo ukufyalwa pa bantu bonse mwa?
Bushe waliko ilyo impili tashilati shibeko?
8Bushe ulomfwako ubupingushi bwa mu cilye cakwa Lesa?
Niwe wakwata amano wekafye mwa?
9Finshi waishiba ifyo ifwe tushaishiba?
Finshi waumfwa ifyo ifwe tushaumfwa?
10Pali baifwe pali abakalamba abamfwi, abali ne myaka iyingi,
abakote ukucila na pali bawiso.
11Bushe wasuula ukutalalika kwakwa Lesa,
nangu ishiwi lintu akutepelesha mutende mutende mu kutwi?
12Cinshi umutima obe ukoseele ifi?
Mona ifyo walalukumya amenso,
13icakuti no mutima obe wafulilwa Lesa,
waleka na kanwa kobe kasosa amashiwi ya musango uyu.
14 Bushe muntu nshi uwingaba uwakaele?
Nani uwafyalwa ku mwanakashi uwingaba umololoke?
15Lesa nga tacetekela abamushilo bakwe,
elyo ne myulu ine nga tayaba iyapwililika pa cinso cakwe nakalya,
16palibufi umuntunse uwabipisha, uwakowela,
uunwa ububi kwati menshi!
17“Nga wakutika kuli ine nalakweba,
nalakulondolwela ifyo ine naimwena,
18ifishilano ifya bamano,
ifyo ifikolwe fyabo fyabashilile.
19Abo beka ebapeelwe icalo
ico abenafyalo bashalepitamo.
20Ubumi bwa muntu umubi bwaba bwakucula inshiku shonse,
nga filya fine caba ku muntu umuluku, mpakafye apo imyaka yakwe yapiminwa.
21Iciunda cakutiinya caumfwika mu matwi ya mubi,
lilya linefye ifintu fyaba bwino mu bumi bwakwe elyo ifipondo fyaisa musansa.
22Tasubila ukuti akafumamo mu mfifi,
icikamucitikila kutila ulupanga lukamukoma.
23Akalulumba mpanga yonse mukufwaya ifyakulya, no kutila, ‘Ifyakulya fili kwi?’
Alishininkisha ukuti ubwafya buli mupepi.
24Ubulanda no bucushi nafimwishila,
fyamucimfya nge mfumu iyiteyenye ukuya kukulwa.
25Pantu emishe ukuboko kwakwe kukulwisha Lesa,
apamine ukusangukila Umwine wa maka yonse.
26Napama ukulwisha Lesa,
naifimba ne nkwela yakwe iyatikama.
27Pantu ali uwaina na masaya yaletenta,
na matanta ayafininwa kukwina.
28“Akekala mu fibolya fya misumba,
na mu fipompa mu mayanda ayabongoloka,
ayali nokusanguka umwina wa fitantala.
29Takatale aba umukankala,
ne fyuma fyakwe tafyakakokole
nangu ukusalangana mu calo.
30Takatale afuma mu mfifi,
akaba ngo muti uo umulilo waumika imishila,
no mupu uwakufuma mu kanwa kakwa Lesa ukamusenda.
31Elaibepa pakucetekela mu fyafye,
pantu takamwenemo amalipilo nakalya.
32Ifi efikamucitikila mu bumi bwakwe,
akooma ngo lusansu ulushakapuke nakabili.
33Akaba ngo mwangashi uulelukusha ifipompo,
nangu umuolifa uulelukusha amabula yauko.
34Pantu uluko ulushisumina Lesa talusanduluka,
ne tenti lya upoka amafisakanwa lilapya ku mulilo.
35Bakemita ububi, no kufyala ishamo,
na mafumo yabo yapekanya ubucenjeshi.”