Umusumba wa Babiloni wapokwa
1 Yawe alyebele kasesema Yeremia palwa musumba wa Babiloni, na palwa calo ca bena Kaludea ati,
2“Umineni abantu ba mishobo imbila.
Salanganyeni umulandu.
Imyeni uluunga, bilikisheni no mulandu.
Mwiufisa iyoo, soseni amuti,
‘Ala umusumba wa Babiloni ukapokwa.
Umulungu Beli nawikatwa insoni,
no mulungu Merodaki nao natobaika.
Fikasebana ifilubi fya mu Babiloni,
filya fimpashanya fyabunani ifyabamo fikatiina.’
3“Abantu ba mushobo umo uwabela lwa ku kapinda ka ku kuso, bakesa wililila icalo ca Babiloni, no kucisha amatololo. Abantu bakabutukamo kumo kwine ne nama, takwakabe umuntu uukekalamo nakalya.”
Abana bakwa Israeli bakabwela
4Yawe aletila ati, “Muli shilya nshiku ilyo iyo inshita ikafika, abena Israeli pamo na bena Yuda bakabwela balelila, bakesa balemfwaya ine ne Yawe Lesa wabo. 5Bakepusha inshila iyalola ku Sioni, no kulungama eko bakalungama bakalasosa abati, ‘Tuleyeni tuilunde kuli Yawe, no kupangana nankwe icipangano ca pe icishakatale acilabwa.’
6“Abantu bandi baba nge mpaanga ishaluba, isho bakacema balekafye shilelulumba mu mpili. Bendaukafye nge mpaanga ishitila shafuma mu lupili lumo kabili shaya mu lupili lunankwe, shasuka shaluba no kwabela umushi washiko. 7Bonse abashikumanya, balashisansa. Abalwani babo balalanda abati, ‘Ifwe tatuli na mulandu pantu balibifya kuli Yawe umucemi wabo uwacishinka. Yawe uo ifikolwe fyabo fyasubilemo.’
8“Imwe mwe bena Israeli, fulumukenimo mu Babiloni. Fumenimo mu calo ca bena Kaludea. Nimwe balilenipo ukufumamo ngefyo basawe batangilila umukuni. 9Ine nalakuwisha ibumba limo ilya bantu ba mishobo iyamaka iyabela lwa ku kapinda ka ku kuso, pakuti bawililile Babiloni. Abo bantu balaisa shinguluka umusumba, no kuupoka baleupoka. Bena baposa imifwi nga bafundi wa nama abene bene, abashipusa ico bapimine ukulasa. 10Ne calo cine ica Kaludea calatapwa, na balacitapa balesendafye fyonse ifyo bakulafwaya ukusenda. Nine ne Yawe nalanda.”
Umusumba wa Babiloni wawa
11“Imwe mwe bena Babiloni,
nimwe mwaletapa abantu ba mushobo wandi ine ne Yawe Lesa.
Nangu mulecankwa, mulesaamwa,
no kulacilauka nge ŋombe iyili ku mulemfwe,
atemwa ngo mulume wa kabalwe uulefolela,
12ala nyinenwe alesebana apakalamba,
uwamufyele akekatwa insoni.
Umushobo wenu mwe bena Babiloni eulelekeleshako kukucindama,
icalo calauma ndi, calaba amatololo umushaba menshi.
13Pa mulandu wa cipyu candi ine ne Yawe Lesa,
awe mu Babiloni tamwaleikala muntu iyoo,
calabafye amatololo ayene yene.
Abantu bambi bonse abakulapitamo, bakulapapafye,
no kulapukanya imitwe pakumona impumo shakwe.
14“Tantameni, mushinguluke umusumba wa Babiloni,
imwe bonse mwe bacenjela ukuposa imifwi,
Posenimo imifwi yenu yonse, mwishapo nelyo umo,
mulasaule abena Babiloni,
pantu balibifya kuli ine ne Yawe.
15Weleni umusumba, umo monse muli mu mbali yauko.
Umusumba wa Babiloni wacimba.
Impungu ishabamo shilya shawa.
Amalinga yauko yalya yabongoloka.
Nine ne Yawe ndelandula abena Babiloni.
Kanshi nemwe bene landulenifye,
baciteni nga filya fine nabo balecita abantu bambi.
16Tecakwesha kutandamo mbuto mu calo ca Babiloni,
nangu ukuleka abantu balobololemo ifisabo pa nshita yakulobolola.
Pa mulandu wa lupanga lwa monaushi
cila muntu afulumukile ku bantu bakwe,
kabili cila muntu abwelelemo kumwabo.”
Ukubwela kwa bena Israeli
17“Israeli aba nge mpaanga iyilungwa no kupaswa ku nkalamo. Pakubala ni mfumu ya bena Asiria eyabalilepo ukumonaula, elyo kabili Nebukadinesa imfumu ya ku Babiloni nao aya mutobaula amafupa yakwe. 18Eico ine ne Yawe umwine wa fita, ne Lesa wakwa Israeli, ndelimuna imfumu ya ku Babiloni, ndimune ne calo caiko, nga filya fine nalimwine imfumu ya bena Asiria. 19Ine nkabwesesha Israeli ku calo cakwe. Akalalya icakulya cilya cikula pa lupili lwa Kameli na mu citungu ca Bashani, kabili akalalya na fyonsefye ifyo akalatemwa, filya fintu fikula pa tupili twa mu citungu cakwa Efulemu na mu citungu ca Gileadi. 20Ifi efyasosa Yawe ukuti, ‘Muli shilya nshiku, ilyo ilya nshita ikafika, kukafwaikwa ukwishiba ububi bwakwa Israeli nomba tabwakabepo, no bubifi bwakwa Yuda, nomba tabwakasangwepo pantu abantu abo ine nkashapo, nkababelela uluse.’”
Yawe apesha umusumba wa Babiloni
21“Aleni sanseni abena Merataimu
na bena Pekodi.
Bepaululeni, mubapeele kukonaulwafye.
Citenifye fyonse ifyo ine ndemukonkomesha.
Nine ne Yawe ndelanda.
22Intulubundi sha nkondo shileumfwika mu calo,
kabili muli ubonaushi ubwine bwine.
23Babiloni ali nge nondo iyaletobaula isonde lyonse,
elyo ilya nondo ine kabili nomba eikontaike.
Yangu ifyo Babiloni alaselausha abantu ba mishobo imbi yonse ku mukoshi!
24Imwe mwe bena Babiloni namwikatwa ku citeyo,
ico ine namuteyele ukwabula ukuti mwishibe.
Tepapo nabamusanga no kumwimwikata
mwe balendwisha ine ne Yawe.
25Ne Yawe ninjisulamo mulya natutila ifyanso fyandi,
nimfumyamo ifyanso fya cipyu candi,
pantu ine ne Yawe ne Lesa umwine wa fita,
ndipo no mulimo umo uwakubomba muli cino calo cenu ica bena Kaludea.
26Aleni cisanseni monse monse,
tulauleni amatala umo batutila iŋanu shabo.
Ifyo muletapa mufitulike imina
nga filya fine batulamika iŋanu.
Peeleni umusumba onse kukonaulwa,
mwishamo nangulafye kamo.
27Ipayeni abashilika babo bonse,
babolekenifye ababa nga bacilume ba ŋombe.
Ee, abena Babiloni banyanta mwibatabata,
inshita naibafikila iyakukandilwapo.”
28Imbutushi ishilefulumuka mu calo ca Babiloni no kwisa mu Sioni, umfweni isho shileshimika ifyo Yawe Lesa wesu alandwile abena Babiloni, pafyo baishile cita Itempele lyakwe.
29 “Iteni abacenjela ukuposa imifwi, bese balwishe Babiloni. Itenifye bonse abaishiba ukukana amata. Mushinguluke umusumba, mwileka papusuke nelyo umo. Landuleni abena Babiloni pali fyonse ifyo balecita. Bacitenifye nga filya fine nabo balecita bambi, pantu balacita icilumba kuli ine ne Yawe Lesa, ne Wamushilo wakwa Israeli. 30Kanshi abalumendo ababamo balafwila mu misebo ya mu musumba, na bashilika babo bonse ninshi baloba pali ubo bushiku. Nine ne Yawe ndelanda.
31“Imwe mwe bena Babiloni mwalikwatisha icilumba,
kanshi nomba na ine ne Yawe Lesa umwine wa fita nimwimina.
Ubushiku nabwisa,
inshita naifika iyakumukandilapo.
32Imwe mwe bantu ba mushobo wacilumba mwakulatalansuka,
no kuwa mwakulawa,
na bakumwimyako balebula.
Ine ndeoca imisumba yonse,
ne fintu fyonse ifyaba mumbali nafyo filetutaika ku mulilo.”
33Elyo kabili Yawe umwine wa fita asosa ati, “Abena Israeli na bena Yuda tepakubacusha. Bonse ababasenda muli bunkole balibakonenamo, tabafwaya na kubalekamo nakalya. 34Nomba epo naba ne wabulamba, ne wakubalubulako, ne witwa Yawe umwine wa fita. Nine nalabatulanyako, no kuleka abantu baleikalila pano isonde ku matwi tondolo, abena Babiloni bena lishamofye elyo nalabaletela.”
35Yawe aletila ati,
“Bafwa lelo abena Kaludea.
Bafwa lelo abekala ku Babiloni,
Bafwa lelo bacilolo wabo,
na balya babapandako amano.
36Balafwa lelo bakabuka babo ababufi,
filya fipumbu fya bantu.
Bafwa lelo abashilika babo,
ala balya baleitutuminafye ku mwenso.
37Ipayeni bakabalwe babo,
monaule na maceleta yabo.
Ipayeni abashilika abenafyalo abalwilako abena Babiloni,
abo abena Babiloni baingisha incito yakubalwilako,
nabo bene nalupwa, balifye nga banakashi.
Onauleni ifyuma fyabo ifyo batutila,
fitapeni no kufisenda mufisende.
38Lekeni mu calo mulatauke imilale,
kamyenimo imimana yabamo,
pantu e calo ca milungu,
ifimpashanya ifyalenga ukuti abantu babe amashilu.
39 “Eico kanshi mu musumba wa Babiloni mwakulaikalafye impaka na bamumbwe ne fipululu. Tamwakatale amwikala muntunse nelyo limo, takwakabe muntu uukasangwamo nakabili. 40Nga filya fine cali ilyo ine naonawile Sodoma na Gomora kumo kwine ne mishi iyali mumbali, efyo nalacita na Babiloni wine. Tamwakatale amwikalamo umuntu, nangufye umwana wa muntu ukusangwamo. Nine ne Yawe Lesa nalanda.
41“Moneni! Umulongo wa bashilika uli mukwisa, uletula ku calo ca ku kapinda ka ku kuso,
nabo bantu ba mushobo uwamaka,
bali ne shamfumu ishingi.
Bafumine ukushailepela,
beshile kukulwa inkondo.
42Bali na mata na mafumo,
bantu abakali, abashakwata na luse.
Inshindo sha bakabalwe babo
shileumfwika kwati ni bemba euleluluma.
Ifita fyabo nabafitantika bwino kukulwa,
fileishilila iwe we Mwana mwanakashi wa Babiloni.
43Pakumfwa umulandu, imfumu ya mu Babiloni mu maboko mwatalala na tondolo.
Yalapukapukafye,
no kulalanguluka ngo mwanakashi uuli pakupaapa.
44“Pakwisa, ine ne Yawe Lesa ndeisa nge nkalamo iyalompoka mu mushitu wa Yordani, pakuya ku mulemfwe uko abantu bacemena ifitekwa, elyo mpumikishe abena Babiloni, mbafulumune na mu musumba wabo. Elyo nkasalapo umo uo ne mwine nkatemwa, pakuti eo akaleteeka abantu ba uyu mushobo. Nga ine uo benganingako nani? Ngo wingandubulwisha ine nani? Mucemi nshi uwingancilima ine? 45Kanshi imwe kutikenifye kufyo ine ne Yawe napangila umusumba wa Babiloni, na kufyo ine ndefwaya ukucita icalo ca bena Kaludea. Ee, na bana babo bene bakulabakululula pakubasenda, na bantu bonse bakulapapafye. 46Ilyo umusumba wa Babiloni walawa, walaisa cita umukunto uwalaisa tensha ne sonde lyonse, na bantu ba mishobo imbi bakulaumfwa inkuuta sha bena Babiloni.”