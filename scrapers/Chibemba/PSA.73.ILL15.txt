Icitabo calenga butatu
Amalumbo 73—89
Ulwimbo lwakwa Asafu.
1Cine cine, Lesa musuma ku bena Israeli,
ku bantu ababa ne mitima iyakaele.
2Lelo ine nalifye mupepi no kuwa,
amakasa yandi yapene ukushelemuka.
3Ine nalekumbwa abafikansa,
pakumona ukuti ababifi ebali abakankala.
4Bena tabakwata icibacusha,
imibili yabo yabumi, kabili iyamaka.
5Tabacula nga filya ficula abantu bambi nakalya,
tabakwata ne fyakubasakamika, nga filya abantu bambi bakwatako.
6Eico kanshi bena bafwala icilumba ngo bulungu bwa mu mukoshi,
ne fyongofye bena e laya bafwala.
7Mu mitima yabo iyabipisha emufuma ifyabubifi,
ifyakutontonkanya fya mu mitima yabo ifibi tafyakwata impela.
8Bena balatumfya abanabo no kusosa ifibi,
baba ne filumba, ne mitima yakucusha abantu bambi.
9Pa tunwa twabo balanda ifyakupontela umulu,
kabili indimi shabo shilanda ifyakubepaika aba pano isonde.
10Cilenga na bantu babo ukwalukila uko bali,
no kwamba ukusumina ifyo balebeba.
11Bena basosa abati, “Bushe Lesa kuti aishiba shani?”
“Bushe Lesa Mukulu kuti aba uwakwishiba?”
12Ifi efyaba abantu babifi,
tabasakamana nelyo cimo,
bena lyonse bakabilafye ukunonka.
13Mu cine ine njicushafye pakusunga umutima wandi uwasanguluka,
kabili naicushafye pakulasamba iminwe yandi mukwenda uwakaele
14Ndi muntu uucula akasuba konse,
kabili umuntu uusalapulwa cila kacelo.
15Ntila nati, “Kanande ngomo balya balandila,”
nga nalyalukile abana bobe.
16Eico ine naeseshe na maka ukuti njishibe umo cilolele,
nomba cali icayafya kuli ine.
17Mpaka ilyo naingile mu cifulo camushilo icakwa Lesa,
elyo naishiba bwino impela yabo.
18Cine cine umwatelela emo wababika,
niwe ubakunkisha pakuya mukuloba.
19Yangu bapumikishiwa pakuloba,
umwensofye wabo eubonaula.
20We Yawe ala bapwa,
nge ciloto filya cipwa ilyo umuntu abuuka,
efyo ukasuula na ku cimpashanya cabo.
21Ilyo umutima wandi waiketwe ubulanda,
no mupashi wandi walicushiwe nganshi,
22nayalwike uwabula amano kabili uushaishiba,
na pa cinso cobe nalifye nge nama ya mpanga.
23Lelo lyonsefye niwe tuba nobe,
kabili lyonse niwe unjikatililako no kuboko kobe ukwa ku kulyo.
24Amano yobe eyantungulula,
na pakulekelesha ukampokelela mu bucindami bobe.
25Nga ni nani umbi nakwata mu mulu ukucila pali iwe?
Na pano isonde tapaba uo ningafwaya ukucila pali iwe.
26Umubili wandi no mutima wandi kuti fyatompoka,
lelo we Lesa wandi niwe maka ya mutima wandi,
kabili icakaniko candi ica pe na pe.
27Bonse abakukaana bali nokuloba,
ulalofya bonse abakaana icishinka cobe.
28Lelo ine nalitemwa ukupalamina kuli Lesa,
nalicita ukuti we Mfumu Yawe niwe ube icubo candi,
pakuti cinenge no kulanda pa ficitwa fyobe fyonse.