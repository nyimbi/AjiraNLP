Ahasi aba imfumu ya bena Yuda
(2 Imilandu 28:1-27)
1Mu mwaka walenga ikumi limo na cine lubali (17) uwakwa Peka umwana mwaume uwakwa Remaliya, Ahasi mwana Yotamu imfumu ya bena Yuda ewatendeke ukuteeka pa bufumu. 2Ahasi ali ne myaka amakumi yabili (20) ilyo atendeke ukuteeka, kabili ateekele mu Yerusalemu imyaka ikumi limo na mutanda (16). Tali nga Davidi wishi, wena tacitile ifyawama pa cinso cakwa Yawe Lesa wakwe. 3Alepashanya imyendele ya mfumu sha bena Israeli. Abuula no mwana wakwe umo umwaume amupisha mu mulilo no kumupeela ilambo mukukonkelela imisango yabipisha iyalecita imishobo imbi ilya Yawe afulumwine pa cinso ca bena Israeli. 4Aletuula amalambo no koca ububani mu ncende shakupepelamo imilungu pa mulu wa mpili elyo na pesamba lya cimuti icafumba conse.
5 Elyo Resini imfumu ya bena Aramu na Peka mwana Remaliya imfumu ya bena Israeli baima ukuya lwisha umusumba wa Yerusalemu, lelo bafilwa ukumucimfya Ahasi. 6Pa nshita ine ilya, Resini imfumu ya bena Edomu yapokolola Elati yabwesesha ku bena Edomu panuma yakutamfyamo abaume abena Yuda. Abena Edomu epakukukila mu Elati kabili emo baikala ukushinta ne lelo.
7Ahasi epakutuma inkombe ukuya eba Tigilati Pilese imfumu ya bena Asiria ati, “Ndi mubomfi obe kabili umwana obe. Isa umpokololeko ukufuma mu minwe ya mfumu ya bena Aramu elyo na mu minwe ya mfumu ya bena Israeli abansanshile.” 8Elyo Ahasi abuula silifa na golide iyali mu ŋanda yakwa Yawe ne yali ku ŋanda ye sano atumina imfumu ya ku Asiria nge cabupe. 9Imfumu ya ku Asiria yamumfwila, yaya sansa no musumba wa Damasiko no kuupoka. Yatamfisha abekalamushi bonse ku Kiri elyo yaipaya Resini.
10Elyo imfumu Ahasi yaile ku Damasiko mukuya kumanya Tigilati Pilese imfumu ya ku Asiria, yaya mona ubulambo ifyo bwali mu Damasiko elyo yatuma amashiwi kuli Uria shimapepo aya pa fipimo fya bulambo ne filangililo fyabuko pakukuula. 11Kanshi Uria shimapepo epakukuula ubulambo ukulingana ne filangililo fyabuko ifyo imfumu Ahasi yatumine ukufuma ku Damasiko, elyo nokupwisha ukukuula ilintu imfumu Ahasi tailabweluluka. 12Ilyo imfumu yabwela ukufuma ku Damasiko no kwisa mona ubulambo, yapalama mupepi elyo yapeelelapo ilambo. 13Yatuulilapo ilambo lyakoca elyo no mutuulo wa cabunga, aitilapo no mutuulo wa cakunwa, elyo akana no mulopa wa mutuulo wakwampana pa bulambo. 14Afumya ku ntanshi ya ŋanda ubulambo bwa mukuba ubwali pa cinso cakwa Yawe, ukufuma pakati ka bulambo bupya mu ŋanda yakwa Yawe, elyo abubika ku lubali lwa ku kapinda ka ku kuso ka bulambo bupya.
15Elyo imfumu Ahasi yapeela ifi fipope kuli Uria shimapepo ukuti, “Pali ubu bulambo ubukulu ubupya, epakutuulila ilambo lyakoca ilya lucelo, no mutuulo wa cabunga uwa cungulo, ilambo lyakoca ilya mfumu elyo no mutuulo wa cabunga, ne lambo lyakoca ilya bantu bonse abekalacalo, no mutuulo wa cabunga pamo pene no wa cakunwa. Ulekana pa bulambo umulopa onse uwa kwilambo lyakoca na malambo yambi. Lelo ndi no kubomfya ubulambo bwa mukuba kukulabukilapo.” 16Kabili Uria shimapepo acita fyonse umo imfumu Ahasi yamukonkomeseshe.
17 Imfumu Ahasi yapangulula imbao sha mumbali elyo yafumyapo ne mbale shakusambilamo ukufuma pa mpanda shakusesha. Afumya icakusambilamo ca mukuba ukufuma pa ŋombe sha mukuba ishacikoseshe, no kuya bika pa libwe. 18Afumya insaka ye Sabata iyo bakuulile mu ŋanda yakwa Yawe, elyo afumya incende ya panse ya ŋanda iyapangilwe apakwingilila imfumu, pa mulandu wakusekesha imfumu ya ku Asiria.
19Palwa fintu fimbi ifya pa bufumu bwakwa Ahasi, nefyo acitile, bushe tafyalembwa mu citabo ca milandu ya mfumu sha bena Yuda? 20Ahasi ilyo afwile, aile lala ukwalala ifikolwe fyakwe, bamushiika pamo pene nabo mu musumba wakwa Davidi. Na Hesekia umwana wakwe umwaume amupyana pa bufumu.