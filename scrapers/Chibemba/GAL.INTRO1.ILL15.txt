AMASHIWI YAKULONDOLOLA PALI UYU KALATA
Galatia, ciputulwa cimo ca mu calo ico baleita “Asia” (ndakai ni Turkey). Pa nshita Paulo alembele uyu kalata, abaleciteeka bena Roma. Ni Paulo ewatwele Imbila Nsuma ku bena Galatia (Imili. 13:13—14:26). Abena Kristu bamo Abayuda aba mu Galatia batampile ukulanda abati, pakuti Abenafyalo abo abalesumina Kristu babe abena Kristu bene bene, kano balakonka Amafunde yakwa Mose. Kanshi emukuti bali nokusembululwa. Bamo abantu batampile no kulasosa abati, Paulo tali musole nefyo afunda fyabufi.
Kanshi Paulo mukulembela abena Galatia uyu kalata alefwaya ukuti Abena Kristu babwelele kufyo bafundwa ifyacishinka, bataluke na kufyo balebafunda ifyabufi. Kabili abeba ati, ndi musole wine wine uwakwa Yesu Kristu. Elyo akomailapo nganshi ukuti, ni Lesa umwine ewamwita ukuba umusole ku Benafyalo, te muntu nelyo umo uwamupeela ukulabomba uyu mulimo. Pakati ka kalata Paulo alondolola nokuti umuntu teti apusuke pa mulandu wakukonka Amafunde yakwa Mose, lelo kanofye ukusumina muli Yesu Kristu uwamufwilile. Umulandu we pusukilo uo alandapo panono muli uyu kalata, aulondolola nganshi muli kalata wakwe wa ku bena Roma. Mukupwishishisha uyu kalata, Paulo alanga nokuti cisumino muli Kristu ecilenga umwina Kristu ukutemwa imyendele ya bwina Kristu.
Imilandu yatantama ifi
Ukutendeka kwa kalata 1:1-10
Amaka yakwa Paulo ngo musole 1:11—2:21
Icikuuku cakwa Lesa 3:1—4:31
Ubuntungwa bwa mwina Kristu nefyo ali nokubomba 5:1—6:10
Ukusondwelela kalata 6:11-18