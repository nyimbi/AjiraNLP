Impuka sha bashilika
1Iyi e mpendwa ya bena Israeli, intungulushi sha mayanda ya bashibo, abakalamba ba pa fita amakana (1,000), na bakalamba ba pa fita imyanda (100) na bacilolo babo abaletumika imfumu mu milimo yonse iyakumine impuka sha bashilika, abaleba pa ncito cila mweshi mu mwakafye onse. Cila mpuka yali na bantu abaume amakana amakumi yabili na yane (24,000).
2Uwantanshi ukwangalila mpuka mu mweshi wakwamba ali ni Yashobeamu mwana Sabudieli. Mwali abantu abaume amakana amakumi yabili na yane (24,000), mu mpuka yakwe. 3Ali wa mu bana bakwa Peresi, kabili umukalamba pali bacilolo ba bashilika mu mweshi wakutampa.
4Uwacibili uwakwangalila impuka mu mweshi walenga ibili, ali ni Dodai umwina Ahoyi. Uwali ntungulushi ya mpuka yakwe ali ni Mikiloti. Mwali abantu abaume amakana amakumi yabili na yane (24,000) mu mpuka yakwe.
5Uwacitatu umukalamba aleyangalila aba mu mweshi walenga itatu ali ni Benaya mwana Yehoiyada shimapepo. Ewali intungulushi kabili mwali abantu abaume amakana amakumi yabili na yane (24,000) mu mpuka yakwe. 6Uyu e Benaya uwali impalume ine ine mwibumba lya makumi yatatu (30) kabili ewali intungulushi ya ili ibumba. Umwana wakwe Amisabadi ewaleyangalila ili bumba.
7Uwalenga bane umukalamba aleyangalila abashilika mu mweshi walenga ine, ali ni Asaeli munyina wakwa Yoabu. Umwana wakwe Sebadiya ewamupyene. Mwali abantu abaume amakana amakumi yabili na yane (24,000) mu mpuka yakwe.
8Uwacisano umukalamba aleyangalila abashilika mu mweshi walenga isano, ali ni Shamuhuti umwina Isira. Mwali abantu abaume amakana amakumi yabili na yane (24,000) mu mpuka yakwe.
9Uwalenga mutanda, umukalamba aleyangalila abashilika mu mweshi walenga mutanda, ali ni Ira mwana Ikeshi umwina Tekoa. Mwali abantu abaume amakana yabili na yane (24,000) mu mpuka yakwe.
10Uwalenga cine lubali umukalamba aleyangalila abashilika mu mweshi walenga cine lubali, ali ni Helesi umwina Peloni, uwa mu bana bakwa Efulemu. Mwali abantu abaume amakana yabili na yane (24,000) mu mpuka yakwe.
11Uwalenga cine konse konse umukalamba aleyangalila abashilika mu mweshi walenga cine konse konse, ali ni Sibekai umwina Hushati uwa mu bena Sera. Mwali abantu abaume amakana amakumi yabili na yane (24,000) mu mpuka yakwe.
12Uwalenga pabula umukalamba aleyangalila abashilika mu mweshi walenga pabula, ali ni Abiesa umwina Anatoti, uwa mu bena Benjamini. Mwali abantu abaume amakana amakumi yabili na yane (24,000) mu mpuka yakwe.
13Uwalenga ikumi limo umukalamba aleyangalila abashilika mu mweshi walenga ikumi limo, ali ni Maharai umwina Netofati uwa mu bena Sera. Mwali abantu abaume amakana amakumi yabili na yane (24,000) mu mpuka yakwe.
14Uwalenga ikumi limo na umo (11) umukalamba aleyangalila abashilika mu mweshi walenga ikumi limo na umo (11) ali ni Benaya umwina Piratoni uwa mu bena Efulemu. Mwali abantu abaume amakana amakumi yabili na yane (24,000) mu mpuka yakwe.
15Uwalenga ikumi limo na babili (12) umukalamba aleyangalila abashilika mu mweshi walenga ikumi limo na ibili (12) ali ni Helidai umwina Netofati, ukufuma mu lupwa lwakwa Otinieli. Mwali abantu abaume amakana amakumi yabili na yane (24,000) mu mpuka yakwe.
Abaletungulula inko sha bena Israeli
16Abaletungulula inko sha bena Israeli bali ifi.
Pa luko lwa bena Rubeni ali ni Eliese, mwana Sikiri.
Pa luko lwa bena Simeoni, ni Shefatiya mwana Maaka.
17Pa luko lwa bena Levi, ni Hashabiya mwana Kemueli.
Pa mutundu wakwa Aroni ni Sadoki.
18Pa luko lwakwa Yuda, ni Elihu munyina Davidi.
Pa luko lwakwa Isaka, ni Omiri mwana Mikaeli.
19Pa luko lwakwa Sebuloni, ni Ishimaiya mwana Obadiya.
Pa luko lwakwa Naftali, ni Yerimoti mwana Asirieli.
20Pa luko lwakwa Efulemu, ni Hoshea mwana Asasiya.
Pali citika wa luko lwakwa Manase ni Yoeli mwana Pedaiya.
21Pali citika imbi iya luko lwakwa Manase mu Gileadi, ni Ido mwana Sakaria.
Pa luko lwakwa Benjamini, ni Yasieli mwana Abune.
22Pa luko lwakwa Dani, ni Asareli mwana Yerohamu.
Aba ebali intungulushi aba nko sha bena Israeli.
23 Davidi tapendeleko abaume abali ne myaka amakumi yabili (20) nangu ukwisa panshi, pantu Yawe alaile ukulenga abena Israeli ukusanda kwati ni ntanda sha mu mulu. 24Yoabu mwana Seruiya ewatendeke ukupenda abaume lelo afilwa ukupwisha pantu ubukali bwakwa Yawe bwaishile pa bena Israeli pa mulandu wa uku kupenda. Kabili uku kupenda takwalembelwe mwibuku lya milandu ya bufumu bwakwa Davidi.
Bakangalila ba milimo ya mfumu
25Asimafeti mwana Adieli ewaleangalila pa fyuma baletutila ifya mfumu.
Elyo Yonatani mwana Usia, ewaleangalila pa mayanda ya matala ayali mu maboma, mu misumba, mu mishi, elyo no mwali mpungu shakulondelapo ishashingulwike.
26Esiri mwana Kelubi ewaleangalila pa babomfi abalelima amabala.
27Shimei umwina Rama ewaleangalila pa milimo ya mu mabala ya myangashi.
Sabudi umwina Shifamu ewaleangalila pa busomboshi bwa mu mabala ya myangashi no kusunga umwangashi baletutila.
28Baali Hanani umwina Gederi ewaleangalila pa fimiti fya miolifa ne mikunyu iyali mwisamba lya lupili lwa ku masamba.
Elyo Yoashi nao ewaleangalila pa milimo yakusunga amafuta.
29Shitirai umwina Sharoni ewaleangalila pa fitekwa ifyalelya umulemfwe wa mu Sharoni.
Shafati, mwana Adilai, ewaleangalila pa fitekwa ifyalelya umulemfwe mu mawanga.
30Obili umwina Ishimaeli ewaleangalila pa ngamila.
Yedeya umwina Meronoti ewaleangalila pali bapunda.
31Yasisi umwina Hagiri ewaleangalila pa mikuni.
Aba bonse ebali bacilolo bakwangalila pa fipe fya mfumu Davidi.
32Yonatani, nalume wakwa Davidi, ewali mpandamano. Ali umuntu uwakwete ukwishiba kabili ali ni kalemba.
Yehieli mwana Makimoni ewaleangalila pa bana ba mfumu.
33Ahitofeli ewali mpandamano wa mfumu.
Hushai umwina Aki ewali cibusa wa mfumu.
34Uwaishile pyana Ahitofeli ni Yehoiyada mwana Benaya, elyo pakonka Abiyata.
Yoabu ewali umukalamba wa bashilika ba mfumu.