Yawe aeba abena Israeli ukuti balapile
1Yawe alelanda ukuti,
“Imwe mwe bena Israeli, nga muli nokubwela,
bweleleni kuli ine.
Nga mwaposa utulubi uto utwabunani no kutufumya pa cinso candi,
no kuleka ukulubantika,
2kabili nga mwalapa mu cishinka, mu bololoke na mu bulungami,
mwati, ‘Mu cishinkafye cakwa Yawe uwamweo,’
lyena abantu ba mishobo bakalalomba pakuti ine ndebapaala,
nabo bene ninshi bakalanumbanya.”
3Elyo kabili Yawe aeba abena Yuda na bena Israeli ati,
“Limeni amabala yenu ayashilalimwa,
epakuti mwilabyala imbuto shenu mu myunga.
4Isembululeni pa mulandu wakwa Yawe,
sembululeni imitima yenu, imwe mwe bena Yuda,
na imwe mwe bena Yerusalemu.
Nga teifyo, ine ninshi nkabilima ngo mulilo ku cipyu,
no wakuushimya takwakabe,
pa mulandu wa fintu ifibi ifyo imwe mwacita.”
Yawe apanga ukusansa icalo ca Yuda
5“Ishibisheni abena Yuda no kubilisha mu Yerusalemu mutile,
‘Muye mulelisha amapenga mu calo conse.’
Muleikatisha pakubilikisha muletila,
‘Longaneni pamo,
pakuti tubutukile mu misumba ya malinga!’
6Imikeni icishibilo icakulangilila inshila iyakuya ku Sioni.
Butukileni ukwakupusukila,
mwilashingashinga iyoo.
Pantu ine ne Yawe Lesa nalaleta icinkunka no bonaushi,
ukutula ku kapinda ka ku kuso.”
7Inkalamo naibuuka, ifumine umo ibelama,
umonaushi wa mishobo nasakatuka.
Nafuma kuntu ekala,
eshile kukonaula icalo cenu nakalya nakalya.
Imisumba ya muno calo cenu ileshala ifitantala,
takwamoneke wakwikalamo nakalya.
8Kanshi imwe fwalenifye insalu shabulanda,
pumenipo ne misowa, muleloosha,
pantu icipyu icikali ico Yawe atukwatila tacilapwa.
9“Pali ubo bushiku,” ifi efyasosa Yawe, “Imisana ya bashamfumu ne ya bacilolo ikaputuka. Bashimapepo bakalakankafye ku mwenso, bakasesema nabo amano yakabapela.” 10Elyo ine nasosa nati, “Yangu we Mfumu Yawe, cine cine walibepa apakalamba aba bantu pamo na bena Yerusalemu. Pantu wasosele auti, ‘Imwe mwakulaikala mu cibote,’ nomba ulupanga ulu lusontele pa mikoshi.”
11Pali ilya nshita, aba bantu pamo na bena Yerusalemu ine ne Yawe Lesa nkabeba nati, “Ala umwela uwakabisha ulya uletula mu matololo, nao uleishilila imwe mwe bantu bandi. Tawaise mukulamwela nga filya ucita pakwela iŋanu, nangu ukumusangulula iyoo. 12Ala mwela uwamaka nganshi uwishila peshiwi nakonkomeshe. Eico nomba nine wine ndepingula abantu bandi.”
Abalwani bashinga icalo ca Yuda
13Moneni umonaushi ulya aleisa nga makumbi,
amaceleta yakwe aya nkondo yaleisa nga kankungwe.
Bakabalwe bakwe balubilo ukucila na bakapumpe.
We bulanda nobe! Ala twashama twalaloba!
14Imwe mwe bena Yerusalemu,
fumyeni ububi mu mitima yenu epakuti mupusuke.
Nga mukaleka lilali ukutontonkanya ifibi mu mitima yenu?
15Pantu ishiwi lilebilikisha ukufuma mu citungu cakwa Dani,
lilesobela ifinkunka ukufuma mu mpili shakwa Efulemu.
16Lileti, “Sokeniko imishobo ya benafyalo,
bilisheni na mu Yerusalemu mutile,
‘Abalwani bali mu nshila,
baletula ku calo cakutali,
balelwisha imisumba ya muno mu Yuda.
17Balaisa shinga icalo ca Yuda, kwati bantu balelinda ibala,
pantu balinsangukila.’”
Ifi efyasosa Yawe.
18“Mwe bena Yuda nimwe mwe bene mwailetelela pa mibeele yenu,
na pa micitile yenu.
Uku e kukandwa kwenu.
Yangu ifyo kukalipe icakuti kwafika na ku mitima yenu.”
Yeremia aikatwa no bulanda pa mulandu wa bantu bakwe
19Yangu we bucushi nobe ulakuula,
ine ndeinyunsafye ku bukali!
Nafwa umutima,
umutima wandi tepakukubauka.
Ine nimfilwa ukwikala tondolo,
pantu niŋumfwa iciunda ce penga
ne congo ca nkondo.
20Ifinkunka filekonkanafye,
ne calo conse nacisuka naconaika.
Amatenti yandi mpulikilwefye nayonaika,
ne nsalu shayako ishakucingako shisantaikile kumo.
21Bushe ni lilali nkaleka ukulamonako uko balelwa inkondo,
no kumfwako uko ipenga lilelila?
22Yawe nao epakusosa ati,
“Ala abantu bandi balitumpa,
ine tabanjishiba nakalya.
Bena bana ababulwa amano,
balafilwa ukwishiba.
Bacenjelafye kukucita ifyabipa,
ukucita ifisuma kwena nakalya tabakwishiba.”
Mu cimonwa Yeremia amona ishamo ilyalaswa lise
23Ine ne Yeremia naliloleshe pa calo,
naco califye icimfulumfulu umwabula nelyo cimo,
napunamina mu mulu,
namo temwakumoneka no lubuuto nakalya.
24Nalolesha impili, namona shiletenta,
utupili nato namona tulepungailafye.
25Nalolesha namona ukuti takuli bantu,
ne fyuni fyonse mu mulu nafipupuka nafiya.
26Nalolesha namona ukuti icalo icibamo ifitwalo cisangwike amatololo,
ne misumba iyabamo nayo ishelefye ifitantala,
pantu Yawe alifulilwe apakalamba.
27Ifi efilesosa Yawe ati,
“Icalo consefye nkaconaula no kucisha ifitantala,
lelo nshakaconaule conse iyoo.
28Eico icalo cikaloosha,
na mu mulu mukafiita fititi.
Pantu ine nindala ninsosa,
nshabweshe ifyo nasosele iyoo.
Kabili ifyo napangile ukucita,
nindala nimpanga, nshapilibule iyoo.”
29Ilyo bakomfwa icongo ca bantu abendela pali bakabalwe,
ne cabaposa imifwi,
abantu ba mu misumba yonse bakafulumuka,
Bamo bakafulumukila mu mateshi,
bambi bakaya nina mu fimabwe.
Mu misumba yonse tamwakashale muntu
takwakamoneke wakwikalamo.
30Bushe iwe we wafunshika, finshi ulecita?
Nga cinshi ico ulefwalila insalu ishakashika cee?
Nga cinshi ico ulefwalila ifisamo ifyakuiyemfya fya golide,
no kulashinga penti mu menso yobe?
Ala nakalya uleicushafye ukulaiwamya.
Abakutemenwe nabakusuula iwe,
balefwayafye umweo obe epela.
31Ine naumfwa inkuuta,
nayo nge ya mwanakashi uukomenwe ne fumo ilyabubeli.
Kanshi ni nkuuta ya mwana mwanakashi Sioni,
aletusailafye pakupema.
Aleikupafye no kulatila,
“Nafwa ee, we bulanda nobe!
Na ine nafwila mu minwe ya fipondo.”