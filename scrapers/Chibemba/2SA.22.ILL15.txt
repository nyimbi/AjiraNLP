Ulwimbo lwakwa Davidi ulwakulumbanya
1Davidi aimbile amashiwi ya muli ulu lwimbo kuli Yawe, ilyo Yawe amupokolwele ku balwani bakwe bonse na ku kuboko kwakwa Saulo.
Davidi atile,
2“Yawe e cilibwe candi, ilinga lyandi kabili kapokolola wandi.
3Lesa wandi e cilibwe candi, umo ine nguba,
ni nkwela yandi kabili e lusengo lwe pusukilo lyandi.
Ena e maka yandi, icubo candi,
kabili ipusukilo lyandi ukufuma ku bantu abalufyengo, abo mumpusushako.
4Ndekuuta kuli Yawe uwalinga ukulumbanya,
lyena napususka na ku balwani bandi.
5“Pantu amatamba ya mfwa yalinshingulwike,
ne mikuku yabonaushi yalintiinishe.
6Imyando ya ku calo ca bafwa yalimpombele.
Elyo ne fiteyo fya mfwa fyali pa ntanshi yandi.
7Mu kupelelwa kwandi nalilile kuli Yawe,
kuli Lesa wandi eko nalilile.
Ukufuma mwi Tempele emo aumfwilile ishiwi lyandi.
Umusowa wandi waumfwika na mu matwi yakwe.
8“Isonde lyalitenkene no kusunkana,
imifula ya myulu yasunkana.
Fyalitenkene pantu alikalipe.
9Mu myona yakwe mwafumine icushi.
Mu kanwa kakwe mwafumine umulilo uoca,
na kuli ena kwafuma umusolilo.
10Afumine ku mulu no kwisa ikila pano panshi,
imfifi ikulu nganshi yali panshi ya makasa yakwe.
11Kabili aninine na pali kerubi no kupupuka.
Amonekele ninshi ali pa mapindo ya mwela.
12Alengele imfifi ukumushinguluka monse monse,
na makumbi ayatikama kwati kutulumana kwa menshi.
13Ukufuma mu lubuuto lwa pa ntanshi yakwe,
amafito yayamba ukwaka umulilo.
14Yawe abulukuta nge mfula mu mulu,
ne shiwi lya Wapulamo lyaumfwika.
15Aposa imifwi no kusalanganya abalwani,
aponya ukubyata kwa nkuba no kubafulunganya.
16Kabili panshi ya bemba palamoneka,
elyo ne mifula ye sonde yashala pa mbilibili,
pa mulandu wa kukalipa kwakwa Yawe,
na ku maka ya kupema kwa mu myona yakwe.
17“Elyo atambalike ukuboko kwakwe ukufuma mu mulu,
anjikata no kunsenda.
Angabwile ukufuma mu menshi ayengi.
18Ampokolwele ku balwani bandi abamaka,
ku bampata kabili abancila amaka nganshi.
19Banjimine mu bushiku bwa cinkunka candi,
lelo Yawe ali e shintililo lyandi.
20Amfumishemo no kumbika apapabuka,
andubula no kundubula pa mulandu wakuti alintemwa ine.
21“Yawe nancitila ukulingana no bulungami bwandi.
Ukulingana na bukaele bwa maboko yandi, Yawe nanambula.
22Pantu ine ndacita ififwaya Yawe,
kabili nshabala nsangukila Lesa wandi.
23Nshafumako ku mafunde yakwe yonse ayaba ku ntanshi yandi,
kabili ku fipope fyakwe nshatalukako.
24Kanshi ine ndi uwabula akalema ku cinso cakwa Yawe,
naliitalusha ne mwine ku bubifi.
25Eico Yawe nanambula ukulingana no bulungami bwandi.
Kabili ukulingana no bukaele ubo amona muli ine pa cinso cakwe.
26“Ku wacishinka, na iwe we mwine ulailanga uwacishinka.
Kabili ku bakaele, na iwe we mwine ulailanga uwakaele.
27Kuli abo abapwililika, na iwe we mwine ulailanga ukuba uwapwililika.
Lelo kuli abo abapondama, na iwe we mwine ulailanga uwacenjela.
28Iwe upususha abaicefya,
lelo amenso yobe yalola pa bacilumba pakuti ubanashe.
29Mu cinefye ala niwe cisaniko candi, we Yawe.
Kabili Lesa wandi ewalula imfifi yandi ukuba ulubuuto.
30Ku maka yobe kuti nasansa impuka ya mulalo,
kabili nga cakuti ndi na Lesa, kuti nawisha ilinga.
31Lelo Lesa ena, inshila yakwe yalilungama,
ne shiwi lyakwa Yawe lyacishinka.
Ena ni nkwela kuli bonse abafisama muli ena.
32“Nga Lesa umbi nani, uwingacila pali Yawe?
Kabili uwakosa nge cilibwe nani, ukucila pali Lesa wesu?
33Ala ni Lesa eumpangasha amaka,
kabili eulenga inshila yandi ukuwama.
34Eulenga makasa yandi ukuba nga makasa ya nsebula,
eungafwa ukwiminina apasansama pa mpili.
35Alasambilisha ne minwe yandi ku bulwi,
no kukosha amaboko yandi pakukana ubuta bwa mukuba.
36Kabili walimpeela inkwela ye pusukilo.
Elyo ukwafwilisha kobe kuli ine ekwalenga ukuti njishibikwe.
37Kabili walikusha inshila umwakupita intampulo shandi,
na makasa yandi tayashetuka.
38Nakunkunike abalwani bandi no kubonaula,
kabili nshapilibukile kunuma mpaka nabapwisha.
39Napwishishefye bonse umupwilapo, icakuti bafilwa ukwima,
bawa na pa nkasa shandi.
40Pantu walimpangeshe amaka yakulwilako,
walenga na balwani bandi ukukontama pa nkasa shandi.
41Walengele na balwani bandi bamfutatile inuma shabo pakufulumuka,
kabili abampata bena nabonaula.
42Bafwaile uwakubafwa, lelo takwali nangu umo uwakubapususha.
Balilile kuli Yawe, nao teti abasuke nakalya.
43Nalibonawile baba ngo lukungu lwa panshi.
Kabili nabanyantaula no kubakandawila baba kwati matipa ya mu musebo.
44“Walimpuswishe ukufuma ku bantu bandi abansangukila.
Wansungilile kwati nine mukalamba wa mishobo.
Abantu abo nshaishiba, ebalemombela.
45Abenafyalo baisa mukumpakata.
Ilyo lyonse baumfwa cimo kuli ine, banakila.
46Bena bonse baba abatompoka imitima,
besa baletutuma ukufuma mu malinga yabo.
47“Nakalebalika kuli Yawe! Napaalwe na matotelo Icilibwe candi!
Asumbulwe Lesa Icilibwe ce pusukilo lyandi!
48E Lesa uunandwilako,
uulenga imishobo ukuba pa nkasa shandi.
49Kabili uumpususha ku balwani bandi.
We Yawe nimwe unsumbula mu mulu ukucila abalwani bandi.
Wandubula ukufuma ku balwani bandi abafimfulunganya.
50“Eico kanshi ine ndifye nokulalumbanya iwe we Yawe pakati ka mishobo ya benafyalo.
Ine ndifye no kulakwimbila ishamalumbo ishe shina lyobe.
51Ulalenga imfumu yobe ukucimfya,
kabili ulalanga uluse ulushipwa ku wasubwa obe,
kuli Davidi pamo na ku bufyashi bwakwe pe na pe.”