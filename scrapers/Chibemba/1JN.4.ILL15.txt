Mupashi wakwa Lesa ne mipashi yabufi
1Mwe batemwikwa bandi, mwilasumina bonse abatila baliba na Mupashi, lelo mulebala mwabesha pakumona imipashi baba nayo nga yafuma kuli Lesa. Pantu bakasesema babufi balisalanganina mu calo conse. 2Ico mwakulaishibilako Mupashi wakwa Lesa nici icakuti, uyo onse uusumina ukuti Yesu Kristu aishile yaluka umuntu, ninshi alikwata Mupashi wakwa Lesa. 3Lelo uyo onse uushisumina ifi pali Yesu, ninshi takwata Mupashi wakwa Lesa. Umupashi akwata wa mulwani wakwa Kristu uyo mwaumfwile ukuti uleisa. Kanshi nomba waba na muno calo.
4Lelo imwe mwe bana bandi muli bakwa Lesa. Kabili mwalicimfya bakasesema babufi. Pantu Mupashi uwaba muli imwe wamaka nganshi ukucila umupashi wa bantu ba pano calo. 5Aba bakasesema babufi ifintu balanda fya ba pano calo, na bantu ba pano calo balabomfwa pantu nabo ba pano calo. 6Lelo ifwe tuli bantu bakwa Lesa. Onse uwaishiba Lesa alatumfwa, lelo onse uushili muntu wakwa Lesa tatumfwa. Kanshi kuli ici eko twishibila Mupashi wacishinka no mupashi wabufi.
Lesa citemwiko
7Mwe batemwikwa, ala natuletemwana, pantu icitemwiko cifuma kuli Lesa. Onse uwakwata icitemwiko mwana wakwa Lesa, kabili alishiba Lesa. 8Onse uushaba na citemwiko, ninshi taishiba Lesa, pantu Lesa citemwiko. 9Muli ici emo Lesa atulangila icitemwiko cakwe, icakuti atumine Mwane muno calo, uwabafye umo mpo, pakuti pa mulandu wakwe tube no mweo. 10Ici citemwiko caba ifi, te pa mulandu wakuti nifwe twatemenwe Lesa, lelo ni Lesa umwine ewabalilepo ukututemwa, atumine na Mwane ukwisa ba ilambo lyakufumya ifyabubifi fyesu. 11Mwe batemwikwa, apo Lesa atutemwa ifi, ninshi na ifwe bene tufwile ukulatemwana.
12 Tapaba nangu umo uwatala amona Lesa. Lelo nga tuletemwana, ninshi Lesa aba na ifwe ne citemwiko cakwe muli ifwe cintu capwililika. 13Twalishiba ukuti twaba na Lesa, kabili nao aba muli ifwe, pantu alitupeelako Mupashi wakwe. 14Kabili twalimona ukuti Lesa atumine mwane ukuba Umupusushi wa bantu pano calo, na ifwe tuli bakambone. 15Onse uushitiina ukulumbula ukuti Yesu ni Mwana Lesa, ninshi aba na Lesa, kabili Lesa nao aba nankwe. 16Kabili na ifwe bene twalishiba no kusumina twalisumina ukuti Lesa alitutemwa.
Lesa citemwiko, na onse uwaba ne citemwiko, ninshi aba na Lesa, kabili Lesa wine nao aba nankwe. 17Kanshi emukutila icitemwiko nga caba icapwililika muli ifwe, ninshi tatwakabe na mwenso pa Bushiku bwa bupingushi, pantu pano calo twaba ifyaba Kristu. 18Apali icitemwiko tapaba mwenso nakalya. Icitemwiko icapwililika cilapwisha umwenso onse. Uwamwenso ninshi tafikapo pakutemwa, pantu uwamwenso alatiina ukukandwa.
19Ico tutemenwa nico Lesa ewabalilepo ukututemwa. 20Umo nga atila, “Nalitemwa Lesa,” lelo apata munyina, ninshi wabufi. Pantu kuti atemwa shani Lesa untu ashimona nga apata munyina uo amona. 21Ili kabili e funde lintu atupeela ilyakuti uyo uwatemwa Lesa, ali nokutemwa na munyina wine.