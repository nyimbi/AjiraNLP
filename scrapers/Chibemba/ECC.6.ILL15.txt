1Eko caba icintu icibi na cimbi ico ine namona pano isonde icicusha umuntu nganshi. 2Limo kuti we muntu Lesa akupeela ifyuma, akucita umukankala, akucindamika icakuti we muntu tapali nelyo cimo icikubulile. Lelo Lesa wine akaana ukuti ulilepo, elyo umbi umbifye ena ewaisa mukulalilapo. Ici cintu naco kuicushafye, kabili kwena bulanda bukali.
3Umuntu umo nangufye engafyala abana umwanda umo (100), akokola na pano calo, nomba nga tasekelemo mu fyuma fyakwe, kabili tashiikilwe no mucinshi, awe ninshi cawamishapo no kufyalwa akapopo. 4Akapopo kafyalwa ukwabula ukwishibikwa, kashiikwa mu mfifi, ne shina takakwata nakalya lilobela mu mfifi. 5Takakatale akamona akasuba, takakatale akeshibapo kantu, lelo ukutuusha kwena kalakushukila ukucila no muntu mukankala, 6uushatala alilapo pa fyuma fyakwe nangula engakokola pano calo imyaka amakana yabili (2,000). Bushe akapopo no mukankala tabaya kumo kwine?
7Umuntu alacululuka pakubombela ukulya,
lelo insuna yakulya yena tayakatale aileka nakalya.
8Nga kanshi cinshi cimbi ico umuntu wamano acilako umuwelewele wa muntu?
Nga cinshi kanshi ico umulanda nao amwenamo mukwishiba imikalile ya pano calo?
9Cawamishapo we muntu ukulasekelafye pa tuntu uto wakwata, ukucila ukulakabila ifyo ushakwata,
ifi nafyo kuicushafye,
cimo cinefye no kutamfya inshiku.
10Icintu consefye icabapo, calikwata ishina,
no musango uo umuntu akabelamo nao wine walishibikwa.
Umuntu tekuti alwishe uwamucila amaka.
11We muntu nga ulefusha ifyebo mukusosa,
ninshi uleicushafye tawamone neco we muntu ulemwenapo nakalya.
12Ngo muntu kuti aishiba shani icingamuwamina pano isonde pa kashita kanono ako ekalapo imikalile yakuicushafye, nayo imikalile batini iyakongolokafye nge cinshingwa? Muntu nshi engeshiba ifikacitika pano isonde panuma ya kufwa kwakwe?