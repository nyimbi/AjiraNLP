Amashiwi yakulondolola pali ici citabo
Mu citabo cantanshi ica Shamfumu emwaba ukutwalilila ukulondolola pa milandu yakale iya mfumu sha bena Israeli iyatendekele mu citabo cakwa Samwele. Imilandu ya muli ici citabo yaba mu fipande fitatu:
1. Icipande cantanshi cilanda pafyo Solomoni apyene pa bufumu bwa bena Israeli elyo na Yuda ukulundapo ne mfwa yakwa wishi Davidi.
2. Ifyo Solomoni abombele mu nshiku shakwe isha pa bufumu. Elyo ne cakulishepo, kukuula itempele mu Yerusalemu.
3. Umulandu wacitatu ni pafyo icalo caakanikene pabili. Cimo cabela ku kapinda ka ku kuso ica bufumu bwa bena Israeli, no musumba wabo ni ku Samaria. Elyo cimbi cabela ku kapinda ka ku kulyo ica bena Yuda, umusumba wabo ni ku Yerusalemu. Elyo na malyashi pali bonse abateekelepo pa bufumu ukufika na lwa pakati ka myaka imyanda pabula (900) lintu Kristu talafyalwa.
Muli ifi fitabo fibili ifya Shamfumu, cila mfumu yalepingulwa ukulingana nefyo yaikele pa cinso cakwa Lesa, elyo no kushuka kwa calo conse kwashintilile pafyo cila mfumu yaikele na Lesa. Elyo ukupepa utulubi no kukanaumfwila Lesa ecintu cimbi icaleleta amafya pa bantu. Bashamfumu abateekele icalo ca ku kapinda ka ku kuso bena bafilililwefye imilimo yabo iyabufumu mukutetekela Lesa, lelo imfumu ishali ku kapinda ka ku kulyo shena shali ishatobenkana.
Abakwatishe ululumbi mu Citabo cantanshi ica Shamfumu, ni bakasesema bakwa Yawe, abantu abalelanda amashiwi yakwa Lesa na maka. Balisokele abantu apakalamba pa mulandu wakukanapepa utulubi elyo no kufilwa ukubeela Lesa. Na kasesema uwali uwalumbukisha ni kasesema Eliya, pafyo ashombweke na bashimapepo bakwa Baali mu cipande calenga ikumi limo na cine konse konse (18).
Imilandu yatantama ifi
Impela ya bufumu bwakwa Davidi 1:1—2:12
Solomoni aba imfumu 2:13-46
Ifyo Solomoni ateekele pa bufumu 3:1—11:43
Imyaka yakutendeka 3:1—4:34
Ukukuula kwe Tempele 5:1—8:66
Imyaka yakulekelesha 9:1—11:43
Ubufumu bwayakanikana 12:1—22:53
Ubusangu bwa bali ku kapinda ka ku kuso 12:1—14:20
Ishamfumu sha Bena Yuda ne shamfumu sha bena Israeli 14:21—16:34
Eliya kasesema 17:1—19:21
Ahabu imfumu ya bena Israeli 20:1—22:40
Yehoshafati mfumu ya Bena Yuda na Ahasia imfumu ya bena Israeli 22:41-53