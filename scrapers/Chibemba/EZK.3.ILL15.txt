1 Kabili Yawe epakunjeba ati, “Iwe we mwana wa muntu, ale lya ico wapeelwa, ici citabo icipombwa, elyo uleya no kuya landa ku ba ŋanda yakwa Israeli.” 2Kanshi na ine epakwasama, nao andisha icitabo icipombwa nalya. 3Elyo ati nokuti, “We mwana wa muntu, lya icitabo icipombwa no kwikuta, wikute.” Awe na ine nalya, naumfwa mu kanwa calowa kwati buci.
4Elyo anjeba ati, “We mwana wa muntu, kabiye nomba ku ba ŋanda yakwa Israeli, uye beba amashiwi yandi. 5Ine nshilekutuma ku bantu abalanda ululimi lumbi lumbi kabili ulwayafya iyoo, ine ni ku ba ŋanda yakwa Israeli eko ndekutuma. 6Nga cakuti nakutuma ku bantu abalanda ululimi lumbi lumbifye kabili ulwayafya, abo na mashiwi yabo tekuti uyateshe, bena nga kuti baya kumfwa. 7Nomba aba ŋanda yakwa Israeli bena, awe tabakaye kumfwa iyoo, pantu na ine wine balikaana ukuŋumfwa. Bonse apo bapela, ni bankosa mitwe, kabili bantu abaumalala imitima. 8Kanshi na ine nalalenga ukuti wikabanakila, kabili uli nokuba uwaumalala nga filya fine nabo baba. 9Ine ndekosha impumi yobe ukucila na pelibwe, ukucila na pa nsono. Ala balya ni bacisanguka, wikabatiina iyoo kabili bekakutiinya.”
10Kabili akonkanyapo ati, “Iwe we mwana wa muntu, ala umfwikishe bwino bwino, kabili usunge mu mutima obe amashiwi yonse ayo ndekweba. 11Kabiye nomba ku bantu ba mushobo obe abali muli bunkole no kuya beba ifyo ine ndekweba auti, ‘Ifi efyo Imfumu Yawe alesosa,’ nangu bakaye kumfwila atemwa tabakumfwile.”
12Awe napulikilwafye Umupashi wanjimisha mu mulu, naumfwa ne shiwi limo lilepunda kunuma, kwati cinkukuma icikalamba nganshi kabili icakutiinya, lileti, “Yawe apaalwe na matotelo pa mulandu wa bucindami ubwaba mu cifulo cakwe.” 13Naumfwa ne ciunda ca fyamweo uko filepumanya amapindo mu lwelele, ne congo camipeto mumbali cali kwati cinkukuma. 14Elyo Umupashi wakwa Lesa wanjimishe no kunsenda, nomba pakuya umutima wandi waisulamo ubukali ne cipyu lelo ukuboko ukwamaka ukwakwa Yawe kwali pali ine. 15Nasuka nafika na kuli bankole abaleikala ku Tele Abibu mupepi na ku mumana wa Keba. Pakati kabo epo ine naikele panshi inshiku cine lubali, ilyo ninshi ncili uwapeshiwa amano.
Lesa akonkomesha Esekieli ukuba kalinda wa bena Israeli
(Esekieli 33:1-9)
16Ilyo isho nshiku cine lubali shapwile, elyo ishiwi lyakwa Yawe lyaishile kuli ine aliti. 17“We mwana wa muntu, ine nakusonta ukuba kalinda wa ba ŋanda yakwa Israeli. Kanshi nga waumfwa ndelanda elyo ulebasoka kufyo ine ndekweba. 18Ine nga napingula umuntu umubi ukuti, ‘Cine cine iwe uli nokufwa,’ na iwe wakaana ukumusokako pakuti aleke imicitile yakwe iyibi, amone no kwikala umumi, ala ninshi uyo muntu umubi akafwa pa mulandu wa bubi bwakwe, lelo na iwe wine ukapeelelwapo umulandu pa mulopa wakwe. 19Nomba nga wasoka umuntu umubi, nao akaana ukuleka ububi bwakwe, ninshi uyo umubi akafwa pa mulandu wa bubi bwakwe, lelo iwe ninshi wapususha umweo obe.
20“Kabili umuntu uwakaele nga aleka ukucita ifyo Lesa afwaya, no kutampa ukulacita ifibi, elyo na ine namuteya icitembo, ninshi nao wine akafwa iwe nga taumusokeleko. Uyo muntu akafwila pa bubi bwakwe, nshakebukishe na fyabulungami ifyo acitile, lelo iwe ukapeelelwapo umulandu pa mulopa wakwe. 21Nomba nga wasokako umuntu uucita ifyo Lesa afwaya pakuti elabifya, nao akumfwa, talecita na fibi, uyo muntu ninshi akalaikalila umumi, na iwe wine ninshi wapususha umweo obe.”
Esekieli asanguka cibulu
22Ukuboko kwakwa Yawe kwali pali ine kulya kwine elyo anjeba ati, “Ima, akuya kwiwanga, kulya eko ndeya landa na iwe.” 23Kanshi na ine epakwima, naya na kwiwanga, awe namona no bucindami bwakwa Yawe nga filya fine nabumwene ku mumana wa keba. Na ine nawa panshi ubukupeme. 24Elyo Umupashi waisa muli ine nokunjiminika, anjeba ati, “Kabiye kaisalile mu ŋanda mumobe. 25Kabili iwe we mwana wa muntu, baleya kukaka imyando. Ukakakwa mu myando epakuti ukalefilwa no kufumina ku bantu. 26Ine ndekulenga ube cibulu epakuti ulefilwa ukusoka abantu, wikalefye tondolo, ufilwe nokubakalipila nangu baba abasangu ba bantu. 27Nomba ilyo nkalanda na iwe elintu nkakakula ululimi lobe, elyo iwe ukalebeba auti, ‘Ifi efyo Imfumu Yawe alesosa.’ Uyo onse uuli na matwi yakumfwa naomfwe, noyo onse uwakaana ukumfwa mulekefye abe ifyo fine pantu ni bacisanguka ba bantu.”