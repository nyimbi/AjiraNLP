Abena Israeli bakafuma muli bunkole
1Yawe akalangulukilako abena Israeli, nakabili akabasala pakuti bakabe abantu abakwefye. Akalenga bakekale nakabili mu calo cabo, na benafyalo bakalaisa mukwikala nabo no kwikatana na ba ŋanda yakwa Yakobo. 2Abantu ba mishobo iyingi bakabuula abena Israeli, no kubatwala ku calo ico Yawe abapeele, kulya kwine eko na bantu ba iyo mishobo bakalateekwa ubusha, no kulabombela aba ŋanda yakwa Israeli. Abaikete kale abena Israeli bunkole, ebo abena Israeli nabo bakekata bunkole, na bena Israeli nomba ebakalateeka abo bantu abalebacusha kale.
Imfumu ya mu Babiloni yaya ku calo ca bafwa
3Mu bushiku bulya Yawe akalenga imwe mwe bena Israeli mukaleipemena no kutuusha kukulunguluka no kubomba imilimo iyakosa. 4Ilyo cikaba ifyo, elyo na imwe mukalatumfya imfumu ya Babiloni amuti,
“Eya, imfumu yabuluku nomba lwapela.
Tayakatale nakabili aicushapo muntu.
5Yawe nakontola inkonto ya babifi,
ne nkonto yabufumu iya bakateeka.
6Inkonto iyi eyaleuma imitundu ya bantu mu cipyu
no kulabafopola libili libili.
Taitalile aileka ukulacusha no bukali imishobo ya benafyalo.
7Awe nomba lino abantu isonde lyonse baleipemena,
nabaiikalila ku matwi tondolo, baleaula no tupundu.
8Imiti ya paini ne ya keda iyalepesha iya ku Lebanoni ileanga ne nsansa palwa mfumu iyilobele,
nomba takuli nelyo umo uwakuti aleitemaula, pantu imfumu nomba nalupela.
9“Icalo ca bafwa panshi ya calo cileyanga,
nacisa kukukusengela pakwisa kobe we mfumu ya Babiloni.
Yasakatuka imilungulwa ya abo abafwa kale kukukuposha,
bonse abali kale intungulushi pano isonde.
Ishamfumu shaima nge milungulwa pa fipuna fyashiko ifyabufumu,
shonse shali kale ishamfumu sha mishobo ya benafyalo pano calo.
10Shonse shilekweba ashiti,
‘Nomba nobe wanyala nga ifwe,
ala nomba twalingana.
11Abantu baikalile ukulakucindika ne nyimbo sha mu maseese,
ala nomba mona uli kuno ku calo ca bafwa.
Imititi nomba e musengele obe,
ne finsenda nomba e cakufimbana cobe.’
12 “Yangu ifyo wapona ukufuma mu mulu,
iwe we mulanga, we lutanda lwa pa macaca!
Kale niwe wacimfishe abantu ba mishobo yonse,
ala nomba Yawe nakufwankula panshi!
13 Iwe walepanga mu mutima waleti,
‘Nkanina ku mulu,
no kuya teeka icipuna candi icabufumu pa mulu wa ntanda shakwa Lesa.
Nkaya ikala nge mfumu pa lupili lwakulonganinapo,
ulwasansamisha ulwa ku kapinda ka ku kuso.
14Ine nkanina apatali no kufika pa mulu wa makumbi.
Nkaba ngo Wapulamo.’
15Tepapa nomba Yawe nakufwinta ku calo ca bafwa
ku nindi ukwashika.
16“Abakumona bakulakutamba,
bakulakulolekesha no kulaipushanya abati,
‘Bushe uyu muntu teulya apukenye icalo
no kululunkanya ifyalo ne shamfumu?
17Bushe teulya aonawile imisumba,
no kusangula isonde lyonse amatololo?
Bushe teuyu alekaanya bankole ukubwelelamo kumyabo?’
18Ishamfumu shonse ishateekele pano isonde shalala mu lulumbi,
cila umo alala mu nindi yakwe yine.
19Nomba iwe tawakwatapo nindi,
ne citumbi cobe caliposwa kunse kwati ciposwaica kaanwa.
Califimbwa ne fitumbi fya bashilika abafwilile mu nkondo,
fyonse pamo fyaliposwa mu cilindi ca mabwe,
no kushindaila balicishindaila.
20Iwe tawakashiikwe nge fishiikwa ishamfumu shimbi,
pantu iwe walyonawile icalo cobe,
walipeye na bantu bobe.
Mu lupwa lobe ulubi tamwakalumbulwe nelyo umo kukushalapo.
21“Aleni tampeniko ukwipaya abana abaume aba iyi mfumu.
Bamwane bali nokufwa pa mulandu wa bubifi bwa fikolwe fyabo.
Tapakatale apaba nakabili mwane nangu umo uukateekapo icalo conse
nangu ukufushamo imisumba.”
Yawe akonaula Babiloni
22Yawe umwine wa fita alisosele ati,
“Ine nkasansa umusumba wa Babiloni
no kuonaulafye nakalya nakalya.
Nshakashemo kantu, nshakashemo mwana,
nangufye umuntu umbi uwakuti akashalemo alepema.”
Efyasosa Yawe.
23“Nkasangula umusumba ukuba icifulo umwakusangwafye ifipululu,
kabili ukaba nga tefwetefwe.
Nkapyanga Babiloni ku ceswa cabonaushi,
efyasosa Yawe umwine wa maka yonse.”
Yawe akalofya abena Asiria
24 Yawe umwine wa fita alilapile ati,
“Cinefye ifyo ine napanga, efili nokucitika.
Ifyo ine napingula ukucita, efyo cikaba.
25Ine nkalofya abena Asiria mu calo candi,
no kubanyantaulapo mu mpili shandi.
Nkapususha abantu bandi kwikoli lya bena Asiria,
nkabatuulako ne fipe ifyafina ifyo basenda.
26Efyo ine napanga ukucitila isonde lyonse,
no kuboko kwandi ninjimya pakulimuna abantu ba mishobo yonse.”
27Ee, apo Yawe umwine wa fita apangile ukucita ifi,
nga nani uwingamucilima?
Apo emishe ukuboko kwakwe,
nga nani uwinga kubwesha?
Yawe akalofya Abafilisiti
28 Mu mwaka uo imfumu Ahasi yafwilemo, kwatulile amashiwi kuli Lesa ayakuti,
29 “Imwe mwe Bafilisiti, inkonto yalemufopaula naikontoka,
lelo kwena mwilacankwa pali uyu mulandu,
pantu insoka imo ikafyala impini,
impini nayo ikafyala insoka yabusungu iikalapupuka.
30Nomba abalanda abene bene ine ne Yawe nkalabasunga,
na babusu bakalaikalila ku matwi tondolo.
Nomba imwe mwe Bafilisiti, awe nkamuletela icipowe icabipisha,
icishakashepo nelyo umo umumi pali imwe.
31“Imwe mwe misumba yonse iya Bafilisiti, pumenipo imisowa, akukuuteni mutuule.
Imwe mwe misumba yonse akukankeni ku mwenso.
Pantu ulukungu lulya luleisa lulefutumuka, luletula lubali lwa ku kapinda ka ku kuso,
e bumba lya fita umushaba kuwe nelyo umo mu mpuka shaliko.
32Nga kanshi ifwe tukasuka shani inkombe ishatwishila ukufuma ku mushobo wa Bafilisiti?
Ifwe tukashebafye ukuti, ‘Ala ni Yawe ewasokola Sioni,
na bantu bakwe abacula emo bafisama.’”