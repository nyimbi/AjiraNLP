1Ine nalitemwa Yawe pantu alyumfwile kwishiwi lyandi,
alyumfwile no kupapata kwandi.
2Pantu aliteele amatwi yakwe kuli ine,
ine nkalakuuta mutuule inshita shonse isha mweo wandi.
3Imyando ya mfwa yalimpombele,
na macushi ya calo ca bafwa yalinkupile,
ubulanda na macushi nafyo fyalincimfishe.
4Kanshi epakwita peshina lyakwa Yawe nati,
“We Yawe mpusushako napapata!”
5Yawe aliba ne cikuuku kabili mulungami.
Lesa wesu ena alifulisha uluse nganshi.
6Yawe apokololako abaicefya mu mutima,
ilyo nali mu bucushi nganshi ena ewampuswishe.
7Awe nomba pemwinako nakabili we mweo wandi,
pantu Yawe alincitila ifisuma.
8Pantu we Yawe, naupusushako umweo wandi ukufuma ku mfwa,
naunkumuna ifilamba ku menso yandi,
naulesha na makasa yandi ukuipununa.
9Epakuti ndeenda pa cinso cakwa Yawe mu calo ca bomi.
10 Ine nalisumine, ecalengele nasosele nati,
“Awe ine nalicushiwa apakalambafye.”
11Kabili ilyo ine amano yapelele nalisosele natilefye,
“Abantu bonse awe babufi.”
12Bushe finshi ningabwesesha kuli Yawe
pa fisuma fyonse ifyo ancitila ine?
13Ndebuula ulukombo lwe pusukilo,
no kulilila peshina lyakwa Yawe.
14Ine nkafikilisha ifilayo fyandi kuli Yawe,
pa cinso ca bantu bakwe bonse.
15Imfwa ya bamushilo bakwa Yawe
yalicindama pa cinso cakwe.
16We Yawe, ala cine cine ine ndi mubomfi obe,
ine ndi mubomfi obe, umwana wa mubomfi obe umwanakashi,
walimpususha ku minyololo yandi.
17Ine nkatuula ilambo ilyakukutotela,
kabili nketa peshina lyobe we Yawe.
18Ine nkafikilisha ifilayo fyandi kuli Yawe,
pa cinso ca bantu bakwe bonse,
19mu mansa sha ŋanda yakwa Yawe,
mukati ka iwe Yerusalemu.
Lumbanyeni Yawe!