Imfumu isho abena Israeli bacimfishe
1Kanshi ishi e mfumu sha mu calo isho abena Israeli bacimfishe, kabili isho icalo cabo bapokele icabela kwishilya lya Yordani, ukufumafye ku mukonko wa Alinoni no kufika ku lupili lwa Hemoni, ukulundako ne ncende yonse iyabela lwa ku kabanga ka Araba. 2Sihoni imfumu ya bena Amoli, uwaleteeka mu Heshiboni, ateekele ukufuma ku lulamba lwa mumana wa Aroeli ukufika ku mukonko wa Alinoni, kabili ukufuma pakati nankati ka mukonko ukufikafye na ku mumana wa Yaboku, uwapakana na bena Amoni. Kabili alundilepo ukufika pakati nankati ka calo ca Gileadi. 3Kabili ateekele no lubali lwa ku kabanga ka Araba ukufika kuli bemba wa Kinereti lwa ku kabanga elyo no kufika kuli bemba wa Araba wine, Bemba Wamucele no kushinta na ku Beti Yeshimoti no kulungamafye ku kapinda ka ku kulyo, mwisamba lya mutentemuko wa Pisiga. 4Na umbi uwasheleko ni Ogi, imfumu ya mu musumba wa Bashani, e umo uwa mu bena Refaimu uwaleteeka mu Ashitaroti elyo na mu Edelei. 5Ewaleteeka no lupili lwine lwa Hemoni, Saleka, elyo na mu Bashani monse, mpakafye na ku mupaka wa bena Geshuri na Maakati, elyo no kufika pakati ka calo ca Gileadi no kuya fika ku mupaka wa Sihoni, imfumu ya bena Heshiboni.
6 Mose umubomfi wakwa Yawe pamo na bena Israeli ebacimfishe isho mfumu. Kabili Mose umubomfi wakwa Yawe apeele ne calo cabo ku bena Rubeni, ku bena Gadi na kuli citika wa luko lwa bena Manase, baba e bene.
Ishamfumu isho Yoshua acimfishe
7Kanshi ishi e mfumu isho Yoshua na bena Israeli bacimfishe ishaleikala kwishilya lya mumana wa Yordani ukufuma ku musumba wa Baali Gadi kwishika lya Lebanoni ukufika ku lupili lwa Halaki, ulwaiminina ukufika ku Seiri. Ifyalo fyabo ifyo Yoshua apeele abena Israeli, ukulingana na cila luko umo babelele, nifi: 8Icalo ca mpili, icalo ca mwishika, icalo ca Araba, icalo ca mu mutentemuko wa mpili, icalo ca mu matololo elyo neca Negebu, ifyalo fya bena Hiti, abena Amoli, abena Kenani, abena Perisi, abena Hifi na bena Yebusi.
9Imfumu ya mu Yeriko imo,
imfumu ya mu Ai mupepi na Betele imo.
10Imfumu ya mu Yerusalemu imo,
imfumu ya mu Hebuloni imo.
11Imfumu ya mu Yamuti imo,
imfumu ya mu Lakishi imo.
12Imfumu ya ku Egiloni imo,
imfumu ya ku Gesa imo.
13Imfumu ya ku Debi imo,
imfumu ya ku Geda imo.
14Imfumu ya ku Homa imo,
imfumu ya ku Aradi imo.
15Imfumu ya ku Libina imo,
imfumu ya ku Adulamu imo.
16Imfumu ya ku Makeda imo,
imfumu ya ku Betele imo.
17Imfumu ya ku Tapua imo,
imfumu ya ku Heferi imo.
18Imfumu ya ku Afeki imo,
imfumu ya ku Lasharoni imo.
19Imfumu ya ku Madoni imo,
imfumu ya ku Hasoli imo.
20Imfumu ya ku Shimuroni Meroni imo,
imfumu ya ku Akishafu imo.
21Imfumu ya ku Tanaki imo,
imfumu ya ku Megido imo.
22Imfumu ya ku Kadeshi imo,
imfumu ya ku Yokineamu mu Kameli imo.
23Imfumu ya ku Dori mu Nafoti Dori imo,
imfumu ya ku Goyimu mu Giligali imo.
24Imfumu ya ku Tirisa imo.
Shonse pamo shali amakumi yatatu na imo (31).