Amashiwi yakulondolola pali ici citabo
Icitabo ca Mpendwa cilanda pafyo abena Israeli baendele ubulendo, ukufuma pa lupili lwa Sinai no kufika ku kapinda ka ku kulyo ka calo Lesa abalaile ukubapeela ica Kenani, pa myaka amakumi yane (40). Ishina lya ici citabo lyafuma ku kupendwa kwa bantu uko Mose acitile pa lupili lwa Sinai ilyo tabalafumapo. Abwekeshapo ukubapenda kabili mu Moabu, ku kapinda ka ku kulyo ka Yordani, panuma ya nkulo imo. Ilyo baile ku Kadeshi Banea, abena Israeli bafililwe ukwingila mu calo balailwe. Panuma yakwikala imyaka iyingi mu Kadeshi Banea, bamo baile ikala mu citungu ca ku kapinda ka ku kulyo ka mumana wa Yordani, uko bambi baipekanishishe ukwabuka umumana pakuti bengengila mu Kenani.
Ici citabo ca Mpendwa citweba pa bantu abali ilingi line abatompoka, aba mwenso wa macushi nga yabeshila, kabili abantu abasangukila Lesa na Mose uo Lesa asontele ukubatungulula. Icitabo ca Mpendwa citulanga bucishinka bwakwa Lesa mukutwalililapofye ukusunga abantu bakwe nelyo bali abanenuka no kukanamubeela.
Imilandu yatantama ifi
Abena Israeli baipekanya ukufuma ku lupili lwa Sinai 1:1—9:23
a. Ukupendwa kwantanshi 1:1—4:49
b. Amafunde yakwa Mose ne fipope fyalekana lekana 5:1—8:26
c. Ukusefya Ipasaka - Inshikunkulu ya Cakucilila 9:1-23
Ukufuma ku lupili lwa Sinai no kuya fika ku Kenani umuku wantanshi 10:1—14:44
Ukwendauka mu matololo ne fyacitike mu Moabu 15:11—25:16
Ukupendwa kwabubili 26:1-51
Amafunde bapeelwe ilyo tabalayabuka Yordani 27:1—32:42
Ukulondolola ubulendo bwa kufuma mu Egupto no kuya ku Moabu mukwipifya 33:1-49
Amafunde na yambi bapeelwe ilyo tabalayabuka Yordani 33:50—36:13