Abiya aba imfumu ya bena Yuda
1Mu mwaka walenga ikumi limo na cine konse konse (18) uwa bufumu bwakwa Yeroboamu mwana Nebati, Abiya ewatendeke ukuteeka pa bufumu bwa bena Yuda. 2Kabili ateekele mu Yerusalemu pa myaka itatu. Nyina ishina lyakwe ali ni Maaka mwana Abishalomu. 3Acitile ifyabubifi fyonse ifyo wishi acitileko. Umutima wakwe tawaipeele kuli Yawe Lesa wakwe ngefyo umutima wa cikolwe cakwe Davidi wali. 4Lelo pa mulandu we shina lyakwa Davidi, Yawe Lesa wakwe amupeela ulubuuto mu Yerusalemu pakwimya mwane ukumupyana elyo no kulenga umusumba wa Yerusalemu ukukosa. 5Pantu Davidi alicitile icisuma pa cinso cakwa Yawe elyo no kubaka amafunde yakwa Yawe inshiku shonse isha mweo wakwe ngefyo bamukonkomeshe, kanofye pa mulandu wakwa Uria umwina Hiti.
6Paleba ukulwa pakati kakwa Abiya na Yeroboamu mu nshiku shonse isha mweo wakwa Abiya. 7Palwa fintu fimbi ifyakwa Abiya ifyo acitile pa bufumu, bushe tafyalembwa mwibuku lya milandu ya shamfumu sha bena Yuda? Paleba ukulwa pakati kakwa Abiya na Yeroboamu. 8Elyo Abiya afwa, aya lala no kwalala ifikolwe fyakwe, baya mushiika mu musumba wakwa Davidi. Elyo Asa umwana wakwe amupyana pa bufumu.
Asa aba imfumu ya bena Yuda
9Mu mwaka walenga amakumi yabili (20) uwa bufumu bwakwa Yeroboamu imfumu ya bena Israeli, Asa ewatendeke ukuteeka pa bufumu bwa bena Yuda, 10kabili ateekele mu Yerusalemu imyaka amakumi yane na umo (41). Nakulu ishina lyakwe ali ni Maaka mwana Abishalomu.
11Asa acitile ifintu ifyalungama pa menso yakwa Yawe, ngefyo Davidi wishi acitile. 12Atamfya mu calo bonse bacilende ba ku mfuba abaume, aonaula no tulubi tonse ifikolwe fyakwe fyapangile. 13Afumya Maaka nakulu pa cifulo cakwe ica bunyina wakwa namfumu, pantu alipangile icamuselu ca luceshi lwa mulungu uwanakashi Ashera ku cimuti. Asa atema icimuti panshi aya cocela na mu mukonko wa Kidironi. 14Nangu tafumishe incende shakupepelako isho balecindika, umutima wakwa Asa wali uwaituula nganshi kuli Yawe mu bumi bwakwe bonse. 15Aletele mu ŋanda yakwa Yawe silifa, golide ne fipe fyonse ifyo ena na wishi batuulile.
16Asa balelwa inkondo na Baasha imfumu ya ku bena Israeli mu nshita yonse iya bufumu bwabo. 17Baasha imfumu ya bena Israeli yaima mukulwisha Yuda kabili ashingulusha ilinga kuli Rama pakulesha ukuti kwiba nangu umo uwakufuma nangu ukwingila mu calo cakwa Asa imfumu ya bena Yuda. 18Asa elyo abuula silifa na golide onse uwashele mu cipao ca mu ŋanda yakwa Yawe ne ya kwisano, afibika mu minwe ya babomfi bakwe abatuma na kuli Beni Hadadi mwana Taburimoni, umwana wakwa Hesioni imfumu ya ku Aramu, uwaleteeka mu Damasiko. 19Ayeba ati, “Leka pabe icipangano pakati ka iwe na ine, nga filya cali kuli batata na kuli bawiso. Mona, ine nakutumina ifyabupe silifa na golide. Nomba pangulula icipangano wapangana na Baasha imfumu ya ku Israeli pakuti antaluke.”
20Beni Hadadi asumine amashiwi ya mfumu Asa elyo atuma na bakalamba ba fita fya nkondo ukuya sansa imisumba ya mu Israeli. Acimfya imisumba ya Iyoni, Dani, Abeli Beti Maaka na ku calo ca ku Kinereti konse ukulundapo ne calo ca Naftali. 21Ilyo Baasha aumfwa ifi, aleka ukukuula ilinga ku Rama elyo abwelela ku Tirisa. 22Elyo Imfumu Asa yapeela icipope kuli bonse abena Yuda, takwashele nangu umo. Elyo bayamba ukutunta ukufuma ku Rama amabwe ne mbao isho Baasha alebomfya kulya. Ifi efyo imfumu Asa abomfya ukukuulila Geba wa ku Benjamini elyo na Misipa.
23Palwa fintu fimbi ifya pa bufumu bwakwa Asa, na pali fyonse ifyo abombele, fyonse ifyo acitile elyo ne misumba akuulile, bushe tafyalembwa mwibuku lya milandu ya shamfumu sha mu Yuda? Mu nshiku shakwe ishabukote, amakasa yakwe yalishile kwata ubulwele. 24Elyo Asa afwa no kuya lala ukwalala ifikolwe fyakwe, eko ashiikwa mu musumba wakwa Davidi wishi. Kabili Yehoshafati umwana wakwe umwaume ewamupyana pa bufumu.
Nadabu aba imfumu ya bena Israeli
25Nadabu mwana Yeroboamu ewatendeke ukuteeka pa bufumu bwa mu Israeli mu mwaka wabubili uwa bufumu bwakwa Asa imfumu ya bena Yuda, kabili ateekele icalo ca bena Israeli pa myaka ibili. 26Acitile ifibi pa cinso cakwa Yawe, ena akonkelelafye mu fyabubifi ifyalecitako wishi ifyo aposelemo na bena Israeli ukucita.
27Baasha mwana Ahiya uwa mu luko lwakwa Isaka amwimina no kuya mwipaya ku Gibetoni, umusumba wa Bafilisiti, ninshi Nadabu na bena Israeli bonse bali pakuupoka. 28Baasha aipeye Nadabu mu mwaka wabutatu uwa bufumu bwakwa Asa imfumu ya bena Yuda, amupyana na pa bufumu. 29Ilyo atampafye ukuteeka, aipaya aba mu ŋanda yakwa Yeroboamu bonse. Tashilepo nangu umo uwamweo pa bakwa Yeroboamu, lelo alofyafye bonse pakukonka ishiwi lyakwa Yawe ilyapeelwe ukupitila mu mubomfi wakwe Ahiya umwina Shiloni. 30Ifi fyacitike pa mulandu wa fyabubifi Yeroboamu acitile, no kuwikishamo abena Israeli ukuficita kabili alenga nokuti Yawe Lesa wakwa Israeli akalipe.
31Palwa fintu fimbi ifya pa bufumu bwakwa Nadabu, elyo na fyonse ifyo acitile, bushe tafyalembwa mwibuku lya milandu ya shamfumu sha bena Israeli? 32Paleba ukulwa pakati kakwa Asa na Baasha imfumu ya bena Israeli mu nshita yonse iya bufumu bwabo.
Baasha aba imfumu ya bena Israeli
33Mu mwaka wabutatu uwa bufumu bwakwa Asa imfumu ya bena Yuda, Baasha ewatendeke ukuteeka icalo conse ica Israeli mu Tirisa, kabili aikele pa bufumu imyaka amakumi yabili na ine (24). 34Acitile ifyabipa pa cinso cakwa Yawe, akonkafye mu nshila yakwa Yeroboamu na mu fyabubifi fyakwe ifyo aposelemo na bena Israeli ukuficita.