Esekieli abeya umushishi
1“Nomba we mwana wa muntu, ale buula ulupanga ulwatwa no kulubomfya ngo lwembe, ubeyeleko umushishi obe, pamo no mwefu obe. Ubuule umushishi obe, uupime pa cipimo no kuutulika mu tumina tutatu. 2Ilyo inshiku sha kutebelela kwa musumba shikapwa, ukaye oca akamwina kamo ku mulilo pakati ka musumba. Akamwina kambi ukakonaule ku lupanga pakushinguluka umusumba. Akamwina kambi aka cipande cabutatu ukakolwile mu mwela, pantu ine nkabakonka no lupanga ulwasomonwa. 3Ubuulepo umushishi umo, uukake ku cisempe ca nsalu yobe. 4Kabili ubuulepo umushishi na umbi umo, uupose mu mulilo, uleke upye. Apa pene epakafuma umulilo uukasalanganina ku ba ŋanda yonse iyakwa Israeli.”
5Ifi efyasosa Imfumu Yawe ati, “Mona, Yerusalemu uo nabika pakati nankati ka mishobo ne fyalo fimbi ifyamushinguluka monse monse. 6Lelo Yerusalemu ena, awe alikaana mu bubi bwakwe ukulasunga amafunde ne fipope fyandi. Alibipisha ukucila ne mishobo ne fyalo fimbi ifyamushinguluka, ena alikaanininafye amafunde yandi kabili alikaana no kukonka ifipope fyandi. 7Kanshi ifi efyo Imfumu Yawe alesosa. Ubupondamishi bobe bwalicila ne mishobo iyakushinguluka kabili wakaana no kukonka ifipope fyandi nangu ukusunga amafunde yandi. Iwe tawakonka nelyo ifipope fya mishobo iyakushinguluka. 8Kanshi ifi efyo Imfumu Yawe asosa ati nomba kankwebelepo ukuti na ine nakusangukila Yerusalemu. Kabili ndi nokukukanda pakabalika ninshi ne mishobo ya benafyalo ilemonako. 9Pa mulandu wa tulubi tobe utwamuselu, nkakulimuna iwe Yerusalemu ifyo nshatala nkulimunapo, kabili nshakatale mbwekeshapo ukucita ico. 10Eico pa menso yobe Yerusalemu, bashibo bakalalya abana babo, na bana babo nabo bakalya bashibo. Ala nkakukanda iwe, na bakashalapo nabo bene nkabasalanganya mpanga yonse.”
11Ifi efyo Imfumu Yawe alesosa ati, “Kanshi napalifye ine ne Mumi, apo walikowesha icifulo camushilo ku fipasho fya bunani ne fintu ifishaibipila ifyo iwe ucita, ine winefye nkafumyapo ishuko lyandi pali iwe. Nkakulimuna nshakakubeleleko uluse nangu ukukulekelela. 12Ibumba limo pali yatatu ilya bantu bobe likafwila ku cikuko na ku cipowe mukati mwine umo, limbi ilyabubili likafwila kunse ya musumba ku lupanga. Na limbi ilyabutatu nkalisalanganya mpanga yonse.
13“Elyo ukomfwisha apapela icipyu candi. Nkalanga ubukali bwandi ukushintafye napo cikalinga no mulandu wapwa. Ilyo ifyo fyonse fikafika, lyena ukashininkisha ukuti kanshi ine ne Yawe mu bufuba bwandi ubukali nalilandile ukuti nkalimuna bucisanguka bobe mu mulapo. 14Ine nkakusha icibolya kabili icakuwelwa pakati ka mishobo iyakushinguluka, pa cinso ca bonse abakalapitapo. 15Ilyo ine nkafulwa no kukufokela bukali bukali pakukulimuna no busungu bwabukali, abantu bonse aba mu mishobo iyakushinguluka ilyo bakalakumona bakalakusalula no kukuwela. Ukaba icakumwenako kabili icintu cimo icakutiinya, nine Yawe nalanda. 16Ilyo nkaposa imifwi yandi iyikali iya cipowe pali iwe, nkaiposa mukukonaula. Nkakuletela icipowe icikali, kabili nkacilika no kwakufuma ifyakulya. 17Nkakutumina icipowe, nkakutumina ne fiswango ifyakwipaya bamwano, epakuti ukashale ukwabula abana. Nkakuletela icikuko, ne mpasase no kukwimisha inkondo pakuti bakakwipaye, nine Yawe nalanda.”