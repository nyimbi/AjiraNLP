Yawe alaya ukupusushako Baruki
1 Ni mu mwaka walengele ine, apo Yehoyakimu mwana Yosia atampile ukulateeka icalo ca Yuda, emo Baruki mwana Neriya alembele mu katabo kamo amashiwi yonse ayo Yeremia alemweba ukulemba. Elyo kasesema Yeremia aebele Baruki ati, 2“Ifi efyasosa Yawe Lesa wakwa Israeli kuli iwe we Baruki. 3Iwe uletila auti, ‘Awe ine nomba naleka. Pantu Yawe nanundilapo amacushi na yambi. Ine ni mfwafye kukuteta, ndefilwa no kumona apakupemwinako.’”
4Kanshi Yawe nao epakweba Yeremia ukuti, “Eba Baruki ukutila, ‘Ine ne Yawe ndebongolola ifyo nakuulile, ndenukaula nefyo nalimbile. Ee, efyo nalacita icalofye conse. 5Elyo iwe Baruki, bushe ulefwaya ukuti ine nkucitilepo fimo ifikulu? Ala wilafwaya ifyo iyoo. Ine nalaletela abantunse bonse ifinkunka, nomba iwe tawakafwe ukaba nge citapwa ca mu nkondo konsefye uko wakulaya. Nine ne Yawe nalanda.’”