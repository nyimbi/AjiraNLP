Ukulanshanya kwabutatu
(22:1—27:23)
Elifasi asosa ukuti Lesa alinganya pa bubifi bwa muntu
1Elyo Elifasi umwina Temani ayasuka Yobo ati,
2“Bushe umuntunse busuma nshi engakwata kuli Lesa?
Bushe nangu umuntu uwamano cisuma nshi engacitila Lesa?
3Nga fisuma nshi Umwine wa maka yonse engasanga mu kulungamika kobe?
Nangu finshi enganonkamo mu mbela yobe nga yaba iyakaele?
4“Bushe uletontonkanya ukuti ni pa mulandu wakuti walimukwatila akatiina,
ecilengele ukuti Lesa alekulubulwisha no kukukalipila?
5Bushe te pa mulandu wa bubifi bobe,
na pa mulandu wa fibi fyobe ifishifwaya kupwa?
6Iwe walefuula bamunonko ifyakufwala bashala ubwamba,
ifyo wabapokele nge fikatilo apabula umulandu.
7Abalekwata icilaka iwe walebatana amenshi,
na balekwata insala iwe walebatana ifyakulya,
8nangu wali umuntu umukankala uwakwete ne mpanga,
apo we mucindami waleikala.
9Waleleka bamukamfwilwa ukubwelelamo ukwabula nangu cimo,
no kukwata ubuluku ku bana banshiwa.
10E mulandu ulengele ifiteyo fikushinguluke,
no mwenso uwakupumikisha naukusakamika.
11Ecilengele ukuti pa menso yobe pafiite fititi,
ne tenga lya menshi nalikufimba pa menso.
12“Bushe Lesa taikala apatali nganshi mu mulu?
Alolesha pa ntanda ishaba mwisamba,
nangu nasho shine shabela apatali nganshi.
13Nomba iwe utila, ‘Ni finshi Lesa engeshiba?
Bushe apusha amenso mu mfifi pakupingula?
14Amakumbi ayatikama yalimufimba, eco tatumwena,
ena endaukafye mu ncende ya mu mulu.’
15Bushe iwe ulefwaya ukusunga imibeele yakale,
ilya yaleendamo abantu babi.
16Basendelwe ninshi inshita yabo tailafika,
ne lyeshi lyabunsha icifulo cabo.
17Balya bantu babi baebele Lesa abati, ‘Tutaluke,
nga finshi wingatucita nangu wingaba Umwine wa maka yonse?’
18Lelo nangu cali ifi, ni Lesa ewaiswishe ifisuma mu mayanda yabo,
icakuti kuti nafilwa no kutesha kufyo ababi batontonkanya.
19“Abalungami balasansamuka pakumona uko balya abantu babi balebakanda,
na bantu bakaele balewela baleti,
20‘Ala cacine abalwani besu nabonaika,
no mulilo naoca ifyuma fyabo.’
21“Eico iwe nakilafye kuli Lesa, ukwate umutende,
pakuti Lesa akupaale.
22Usekelele amafunde ayo alekupeela,
ulesunga na mashiwi yakwe yonse mu mutima obe.
23Nga wabwelela ku Mwine wa maka yonse nauicefya,
no kuleka ifyabipa fyonse ifyo iwe ucita mumobe,
24kabili nga wasuula golide obe kwati lukungu,
no kuya posa golide obe uwine wine uwa ku Ofiri mu mabwe ya mu mumana,
25awe lyena Umwine wa maka yonse eukaba golide yobe,
eukaba icuma cobe ica silifa ico watemwisha.
26Kabili Umwine wa maka yonse eukaba insansa shobe,
nobe ukalalosha amenso yobe kuli Lesa.
27Lyena ukalati nga wamupepa, nao akumfwa,
na iwe ukalafikilisha ne filayo ifyo walaile ukuti ukalaficita.
28Ukalakwata ishuko pa milimo yonse iyo ukalabomba,
no lubuuto lukalakusanikila mu nshila.
29Pa bantu abaponena mu mafya, utila, ‘Bafwilishe!’
Pantu abaicefya bena Lesa alabapususha.
30Lesa kuti apususha nangu uushili wakaele,
kuti apusuka pa mulandu wa kusanguluka kwa minwe yobe.”