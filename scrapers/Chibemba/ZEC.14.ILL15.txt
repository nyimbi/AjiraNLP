Yawe akesa teeka
1Ubushiku bwakwa Yawe bukafika ilyo ifyo bakamutapa bakalafyakanina pa menso yenu. 2Nkalonganya abantu ba mishobo yonse, pakuti bakese wililila umusumba wa Yerusalemu. Nabo bakaupoka, bakatapa ifyuma fya mu mayanda, bakolungana na banakashi ku maka. Citika wa bantu bakabasenda muli bunkole, abakashalapo bena tabakabafumye mu musumba iyoo.
3Elyo Yawe nao nomba akema no kuya lwisha iyo mishobo, nga filya fine alecita na kale mu nshiku sha bulwi. 4Pali bulya ubushiku lyena akeminina pa lupili lwa Miolifa, lulya lwalungatana no musumba wa Yerusalemu lubali lwa ku kabanga. No lupili lwa Miolifa lukalepuka pakati, ukutula ku kabanga ukulola na ku masamba, pakaba umukonko uukalamba nganshi. Icipande cimo ica lupili cikaselela ku kapinda ka ku kuso, icinankwe naco ku kapinda ka ku kulyo. 5Pakupusuka imwe mukapita muli uyo wine umukonko uukashinta ku lubali lwa Aseli. Mukafulumuka nga filya fine ifikolwe fyenu fyafulumwike ilyo kwaishile icinkukuma pa nshita imfumu Usia yaleteeka icalo ca Yuda. Elyo Yawe Lesa wandi akesa moneka pamo na bamushilo bakwe bonse.
6Pali bulya ubushiku takwakabe mpepo nangufye icikutuma, kabili tabwakele iyoo. 7Kukabafye ulubuuto lwa kasuba inshita yonse, takwakabe ubushiku nelyo akasuba, lelo ku nshita ya cungulo kukaba ulubuuto. Ni Yawe ekafye ewaishiba ilyo ubo bushiku bukafika.
8 Pali bulya ubushiku nga bwafika mu musumba wa Yerusalemu mukalafuma amenshi ayamweo, yamo yakalaya kuli bemba ulubali lwa ku kabanga, yambi nayo yakalalola kuli bemba ulubali lwa ku masamba. Ayo menshi yakalapitafye mu mainsa na mu lusuba.
9Elyo nomba ninshi ni Yawe e mfumu ya pesonde lyonse, ninshi nomba ekafye ewalaba Yawe, ne shina lyakwe lyekafye elyo nomba abantu bakalalumbula. 10Icalo conse icashinguluka umusumba wa Yerusalemu cikaba icabatama nga ku Araba, ukutendekelafye ku Geba lubali lwa ku kapinda ka ku kuso, ukuya shintafye na ku Rimoni lubali lwa ku kapinda ka ku kulyo. Lelo umusumba wa Yerusalemu ukaba uwasansama ukucila ne calo icaba mu mbali yauko. Umusumba ukatula ku mpongolo yakwa Benjamini, ukuya fika na ku mpongolo ya petungi, palya pabelele impongolo yapakubala, elyo kabinge ukufuma ku lupungu lwakwa Hananeli, ukuya fika na palya balekamina imfumu ya calo umwangashi. 11Abantu bakalaikalila mu musumba ku matwi tondolo, takwakabe nakabili uukalapangila ukonaula umusumba wa Yerusalemu.
12Abantu ba mishobo yonse abalwishishe umusumba wa Yerusalemu, Yawe akabaletela icikuko icabipisha pamo ngeci. Imibili yabo ikalabola ilyo ninshi nabeminina pa makasa yabo, na menso yabo yakalabola mu fikumbi fya yako, ne ndimi shabo shine shikalabolela kumo mu tunwa twabo. 13Iyo nshita Yawe akapelenganya amano ya bantu abakalwisha Yerusalemu. Bakalaba no mwenso icakuti bonse umo umo bakalaikatanapo no munabo umo, no kulashomboka nankwe. 14Abena Yuda nabo bakaiposamo no kuya lwa ku Yerusalemu. Ifyuma fya bantu ba iyo mishobo iyashinguluka yonse, ifili nga golide, silifa ne fyakufwala ifingi, abena Yuda bakafilonganya no kufitapa bakafitapa. 15Ico cine cikuko ecikalaipaya na bakabalwe, ne mfalashi, ne ngamila, na bapunda, ne fitekwa fyonse ifikalaba mu nkambi sha balwani babo.
16 Ilyo abalwani bakacimba, elyo aba mishobo bonse abakashalapo bakalaya imyaka yonse ku Yerusalemu, kukupepa Imfumu Yawe umwine wa fita, na kukusefya inshikunkulu ya Nsakwe. 17Umushobo wa bantu umo pano isonde uukalakaana ukuya ku Yerusalemu kukupepa Imfumu Yawe umwine wa fita, awe wena ninshi mu calo cauko tamwakaleloka imfula nakalya. 18Abena Egupto nga balakaana ukulaisako no kubuulamo ulubali ninshi nabo bene bakaponenwa ne cikuko, ico Yawe akalaletela abantu ba mishobo yonse umo umo, abakalakaana ukulaya kukucindika inshikunkulu ya Nsakwe. 19Efyo abena Egupto bakalalimunwa pamo na bantu ba mishobo imbi yonse abakalakaana ukulaya kukusefya inshikunkulu ya Nsakwe.
20Pali bulya ubushiku pa tunyenjele uto bakabalwe bakalafwala, pakalalembwa amashiwi yakutila, “Kabalwe uyu wamushilo kuli Yawe.” Ne nongo sha mu ŋanda yakwa Yawe nasho shine shikaba ishamushilo, nga filya fyaba inweno shilya shikala pa ntanshi ya bulambo. 21Inongo shonse isha mu musumba wa Yerusalemu, ne sha mu calo ca Yuda, bakashipatwila Yawe umwine wa fita. Na bantu bonse abakalaisa kukutuula amalambo, bakalabuulapo shimo no kulaipikilamo inama ishikalatuulwa amalambo. Kanshi iyo nshita nga yafika, tamwakalemoneka nakabili shimakwebo mu ŋanda yakwa Yawe umwine wa fita.