Lasalo afwa
1Kwaliko umuntu umo umulwele ishina lyakwe ni Lasalo. Aleikala mu Betani, umushi umo Maria na nkashimbiye Malita baleikala. 2Uyu Maria eulya wakonkomwenene amafuta ya cena cisuma pa makasa ya Mfumu, kabili alayafuuta na ku mishishi yakwe. Kanshi ni ndume yakwe Lasalo ewalwele. 3Bankashi bakwa Lasalo ebatumine amashiwi kuli Yesu abati, “We Mfumu umutemwikwa obe mulwele.” 4Ilyo Yesu aumfwa ifi, asosa ati, “Ubu bulwele tabwapelele pa mfwa. Lelo bwakuletela Lesa ubucindami, elyo no Mwana wakwa Lesa nao acindamikilweko.”
5Yesu alitemenwe Malita na nkashimbiye na Lasalo. 6Lelo ilyo aumfwa ukuti Lasalo mulwele, ashala mu ncende ilya ine na shimbi inshiku shibili. 7Elyo aeba abasambi bakwe ati, “Natubwelele ku Yudeya.” 8Abasambi bakwe bamweba abati, “Kafundisha, tapalati papite na nshita apo Abayuda balefwaya ukukulasa amabwe. Bushe nakabili eko ulebwelela?” 9Yesu ayasuka ati, “Bushe mu kasuba kamo tamwaba insa ikumi limo na shibili? Umuntu uuleenda akasuba taipununa, pantu alamona ulubuuto lwa ba pano isonde. 10Lelo nga alaenda ubushiku, ninshi kuti aipununa, pantu tali na lubuuto.” 11Yesu ati asose ifi elyo aeba abasambi bakwe ati, “Lasalo cibusa wesu nalala utulo, lelo nalaya mubusha.” 12Abasambi bamwasuka abati, “We Mfumu nga alifye mu tulo, ninshi alaba bwino.” 13Yesu aloseshe mukutila, Lasalo nafwa. Nomba abasambi bena baletontonkanya ukuti, alelanda pakulala utulo twafye. 14Elyo Yesu alandafye apabuuta tuutu ati, “Lasalo nafwa. 15Lelo ine ico nshaliko ninsansamuka pa mulandu wenu. Pantu lyena mukasumina. Nomba natuleyako.” 16Toma uo baleita Mpundu, alaeba abasambi banankwe ati, “Natuleya nankwe na ifwe bene, tuye fwa nankwe!”
Yesu eubusha abafwa
17Cilya Yesu afika ku Betani, asanga ukuti Lasalo balimushika papita ne nshiku shine. 18Ukufuma ku Betani ukufika ku Yerusalemu pabafye imilundu itatu. 19Kanshi na ba mu Yudeya abengi balishile kuli Malita na Maria kukubatalalikako imitima pa mulandu wa mfwa yakwa ndume yabo. 20Ilyo Malita aumfwa ukuti Yesu aleisa, afuma aya kukumukumanya. Maria ena ashala naikala mu ŋanda. 21Malita alaeba Yesu ati, “We Mfumu aubapo, ndume yandi nga tafwile! 22Lelo ninjishiba ukuti na nombaline Lesa kuti akupeela conse ico wingamulomba.” 23Yesu amweba ati, “Ndume yobe alabuuka nakabili.” 24Malita amwasuka ati, “Ninjishiba akabuuka pa bushiku bwakupelekeshako.” 25Yesu amweba ati, “Nine cishukuko kabili nine mweo. Uwasumina ine nangu engafwa, akaba uwamweo. 26Elyo na onse umumi uwansumina, takafwe nakalya. Bushe wasumina ici?” 27Malita amwasuka ati, “Ee, we Mfumu, nasumina ukuti niwe Kristu, Umwana wakwa Lesa, uo Lesa atuma ukwisa pano isonde.”
Yesu alila ifilamba
28Cilya asosa ifi, Malita abwelelamo aya ita nkashimbiye Maria. Amutotosha ati, “Kafundisha ali kuno alekwita.” 29Maria cilya aumfwa ifi, aima bwangu bwangu, alaya noko ali. 30Yesu ninshi talati afike mu mushi, acilifye pa ncende ine apo Malita amukumanishishe. 31Awe Abayuda abali na Maria mu ŋanda balemutalalika umutima, cilya bamona uko aima bwangu bwangu afuma, bamukonka. Bena balatontonkanya ukuti alaya ku nindi kukuloosha. 32Maria afika apali Yesu, cilya amona Yesu amufukamina. Alamweba ati, “We Mfumu aubapo, ndume yandi nga tafwile!” 33Ilyo Yesu amona uko alelila, na Bayuda bamukonkele nabo balelila, Yesu aumfwa ubulanda, no luse lwamwikata. 34Elyo aipusha ati, “Bushe ni kwi uko mwamushika?” Bamwasuka abati, “We Mfumu, isa somone.” 35Awe Yesu alalila. 36Abayuda balasosa abati, “Moneni ifyo amutemenwe!” 37Nomba bamo balasosa abati, “Uyu muntu aposeshe impofu, nga kanshi cinshi ashaleseshe ukuti Lasalo efwa?”
Yesu abusha Lasalo
38Elyo Yesu nakabili aumfwa ubulanda nganshi, alaya na ku nindi. Inindi yena yali ni ninga ne cilibwe nabacilika pa mwinshi. 39Yesu abeba ati, “Fumyenipo icilibwe!” Malita nkashi ya wafwile amweba ati, “We Mfumu, alenunka, pantu papita inshiku shine apo afwila.” 40Yesu amwasuka ati, “Bushe nshikwebele nati, ‘Nga wasumina ulemona ubucindami bwakwa Lesa?’ ” 41Awe bafumyapo icilibwe. Elyo Yesu apunamina mu mulu asosa ati, “Tata nakutasha pantu waŋumfwa. 42Kwena ine nalishiba ukuti lyonsefye ulaŋumfwa. Lelo nalanda ifyo pa mulandu we bumba ili linshingulwike, pakuti lisumine ukuti niwe wantuma.” 43Ati asose ifi, elyo Yesu amwita aikatisha ishiwi ati, “Lasalo fumina panonse.” 44Awe uwafwile afuma. Ifisansa na makasa nafipombwa no tusalu. Pa menso pena pakakilwe icitambala. Yesu abeba ati, “Mukakuleni muleke aleya.”
Bapanga ukwipaya Yesu
(Mateo 26:1-5; Mako 14:1-2; Luka 22:1-2)
45Aba mu Yudeya abengi abaishile kukuloosha kuli Maria, ilyo bamona ifyo Yesu acita, bamusumina. 46Lelo bamo bena baya ku Bafalise, baya bashimikilako ifyo Yesu acitile. 47Kanshi bashimapepo bacindami na Bafalise epakuteka icilye. Balasosa ati, “Tulecita shani? Uyu muntu alecita ifishibilo ifingi! 48Nga twaleka ukuti akonkanyepofye ifi fine, ninshi bonsefye bakamusumina. Elyo Abena Roma bakesa, bakonaula Itempele no mushobo wesu!” 49Umunabo umo, Kaifa, uwali Shimapepo mukalamba muli uyo mwaka, abeba ati, “Imwe tamwishibe nelyo cimo! 50Bushe tamwishibe ukuti cawamapo umuntu umo afwila abantu ukucila ukuti umushobo onse waonaika?” 51Te pa mutwefye wakwe asosele aya mashiwi. Lelo ico ali Shimapepo mukalamba wa muli uyo mwaka, asesemefye ukuti Yesu ali nokufwila umushobo wa Bayuda. 52Kabili te mushobo wa Bayuda beka. Lelo nokuti akalonganike abantu bakwa Lesa monse umo basalanganina, ukuti babefye ulupwa lumo. 53Ukufuma ubo bushiku Abayuda balapangana ifyakwipaya Yesu. 54Kanshi Yesu nao nomba taleenda pa lwalala mu Bayuda. Lelo afumako aya ku musumba baleti Efulaimu ku calo ca mupepi na matololo, eko aya ikala na basambi bakwe.
55Kanshi Ipasaka inshikunkulu ya Bayuda iya Cakucilila yali mupepi. Abantu abengi epakulafuma mu mishi baleya ku Yerusalemu pakuti baye sangululwa ilyo Ipasaka talilafika. 56Awe balafwaya Yesu. Balaipushanya ninshi nabalongana mwi Tempele ati, “Bushe muleti shani? Bushe ninshi takese ku nshikunkulu?” 57Nomba bashimapepo bacindami na Bafalise bakonkomeshe abantu ukuti, nga kwaba uwaishiba uko Yesu ali, ali nokubeshibisha pakuti baye mwikata.