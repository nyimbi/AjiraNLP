Umusumba wa Yerusalemu ukabukuluka
1Yawe alisobele ishiwi lyakwe palwa calo ca Israeli. Ifi efyasosa Yawe uwaandalika umulu, uwabumba ne isonde, uwapanga no mupashi wa muntu mu nda yakwe. Eulesosa ati, 2“Ine nkacita Yerusalemu ngo lukombo lwa fikola, abantu ba mishobo imbi iyashinguluka Yerusalemu bakanwamo, no kupungaila bakalapungaila ku lwakukolwa. Ilyo bakatebelela umusumba wa Yerusalemu, ne misumba imbi yonse iya mu calo ca Yuda nayo bakaitebelela no kuilwisha. 3Iyo nshita nga yafika, ilyo abantu ba mishobo yonse iya pano isonde bakakumbinkana no kuwililila umusumba wa Yerusalemu, ine nkaucita nge cilibwe icafinisha, na bantufye bonse abakeshako ukucimya, imisana yabo ikafunaika nganshi. 4Pali bulya bushiku ine ne Yawe nkapupanya bakabalwe babo bonse, nkapenya na bonse abakalaendelapo.” Efyasosa Yawe. “Aba ŋanda yakwa Yuda nkalabalinda, lelo bakabalwe ba balwani babo bena ine nkabapofusha amenso. 5Elyo intungulushi sha bena Yuda shikalaebana mu mitima ashiti, ‘Ala ni Yawe umwine wa fita eutukosha ifwe fwe bantu bakwe, fwe baikala muno Yerusalemu.’
6“Pali bulya bushiku ine nkacita indupwa sha bena Yuda shikabe ngo mulilo uuleyaka mu mutengo umo, nangu mwibala limo umuli imyanshi ya ŋanu iilepya. Abena Yuda aba ebakalofya abantu ba mitundu yonse iyaba mupepi ku kulyo nangu ku kuso. Nomba abena Yerusalemu bena bakashala nabekalilila pa ncende yabo.”
7Yawe akabalilapo ukupususha amayanda ya bena Yuda, epakuti umucinshi wa ba ŋanda yakwa Davidi pamo no wa bena Yerusalemu wikacila umucinshi uo na bena Yuda bakakwata. 8Pali bulya bushiku Yawe akalacingililako abena Yerusalemu, icakuti no tufwanda twabo twine tukaba no bulamba nga bulya bwine bwakweteko Davidi. Aba ŋanda yakwa Davidi ebakalabatungulula nga Lesa wine, kwati ni malaika wakwa Yawe alebatungulula. 9Pali bulya bushiku ine nkatampa ukulalofya abantu ba mishobo yonse abakalawililila umusumba wa Yerusalemu.
10 “Nomba pa ba ŋanda yakwa Davidi na pali bonse abaikala mu Yerusalemu nkapongolwelapo umupashi wakukwatisha uluse no wakupapata. Bakandolesha, pali uyo bapulinkanyamo icanso, bakamuloosha nga filya fine baloosha umwana mwaume uwabafye umo mpo. Bakamuloosha kwati bantu bafwililwe umwana wabo umwaume uwe beli. 11Pali bulya bushiku mu musumba wa Yerusalemu mukaba imisowa iyikalamba, nga ilya ine yumfwika mwiwanga lya Megido, ilyo abantu baloosha Hadadi Rimoni. 12Indupwa shonse mu calo shikalaloosha ulu lweka, ulu nalo lweka. Ulupwa lwa ba ŋanda yakwa Davidi abaume bakalaloosha beka, abakashi babo nabo beka. Ulupwa lwa ba ŋanda yakwa Natani abaume bakalaloosha beka, abakashi babo nabo beka. 13Ulupwa lwa ba ŋanda yakwa Levi abaume bakalaloosha beka, abakashi babo nabo beka. Ulupwa lwa ba ŋanda yakwa Shimei abaume bakalaloosha beka, abakashi babo nabo beka. 14Na mu ndupwa shimbi shonse lumo lumo ishashala, abaume bakalaloosha beka, abakashi babo nabo beka.”