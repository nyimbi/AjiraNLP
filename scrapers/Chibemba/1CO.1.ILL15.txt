1Ine Paulo, Lesa kukufwaya kwakwefye anjita ukuba umusole wakwa Kristu Yesu. Namutumina kalata, tuli pamo na munyinefwe Sositeni.
2Twamulembela mwe lukuta lwakwa Lesa mwe ba mu Kolinti. Imwe Lesa alimusangulula no kumwita ukuba abamushilo pa mulandu wakwa Kristu Yesu, pamo pene na bantu bonse mpanga yonse abakuuta ku Mfumu yesu Yesu Kristu, Imfumu yabo, kabili Imfumu yesu. 3Icikuuku no mutende wakwa Lesa Shifwe ne Mfumu Yesu Kristu fileba na imwe.
Ukutasha Lesa
4Lyonse ndatasha Lesa wandi, pa mulandu wa imwe, pantu pa mulandu wakwa Kristu mwalishukila icikuuku cakwa Lesa. 5Pantu mu nshilafye shonse, mu milandile yonse na mukwishiba konse, namushukila ubukankala mukuba pamo na Kristu. 6Elyo na mashiwi ya bukambone bwesu pali Kristu namuyasunga nganshi. 7Kanshi eico nomba mushukila ubupe bonse ubwakwa Mupashi Wamushilo ilyo mulelolela ukusokoloka kwa Mfumu yesu Yesu Kristu. 8Ewakulamusunga abashipa mpaka na ku bushiku bwakupelekeshako, pakuti bakamusange abakaele pa Bushiku bwa Mfumu yesu Yesu Kristu. 9Lesa tafutuka, ewamwita ukwampana na Mwane Yesu Kristu Imfumu yesu.
Ukupusana kwa bena Kristu
10Mwe bamunyinane, ndemupapata bonse ku maka ya Mfumu yesu Yesu Kristu ukuti muleumfwana, epakuti kwilaba kupatulukana apo muli. Muli nokuba abaikatana pamo mu mitontonkanishishe yenu kabili aba mutima umo. 11Bamunyinane, abantu bamo aba mu ŋanda yakwa Koloe balinshimikilako ukuti pakati kenu paliba ukupusana. 12Ico ndeeba nici icakuti, bamo balesosa abati, “Ine ndi wakwa Paulo,” umbi nao ati, “Ine ndi wakwa Apolo,” umbi nao ati, “Ine ndi wakwa Kefa,” elyo umbi nao ati, “Ine ndi wakwa Kristu.” 13Bushe Kristu alyakanikana? Bushe ni Paulo ewamutanikilwe pa musalaba? Bushe mwabatishiwe ulubatisho lwakwa Paulo?
14Ndetasha na Lesa, nshabatishepo nelyo umo pali imwe kanofye Kilisipo na Gayo. 15Eico kanshi tekuti pabe nelyo umo wingalanda ukuti abatishiwe mu lubatisho lwandi. 16Ee kwena nalibatishe Stefana na ba mu ŋanda yakwe, lelo nshileibukisha nga nalibatishepo na umbi.
Kristu e maka yakwa Lesa kabili e mano yakwa Lesa
17Pantu Kristu tantumine kukubatisha, lelo antumine kukubila Imbila Nsuma. Elyo muli uyu mulimo tekulabomfya amashiwi ya mano yabumuntu, epakushininkisha ukuti amaka ya mfwa yakwa Kristu pa musalaba tayonaike. 18Pantu ku bantu abalelobelela bena, amashiwi ya pa mfwa yakwa Kristu pa musalaba yabuwelewele. Lelo kuli ifwe fwe bali mukupusuka, maka yakwa Lesa. 19Pantu calembwa ukuti,
“Nkonaula amano ya bamano.
Nkasuula no kucenjela kwa bacenjela.”
20Nga bamano nomba bali kwi? Nga abasambilila Amafunde yakwa Mose na bamano yabuntunse nabo bali kwi? Lesa alilanga ukuti amano yabuntunse buwelewele.
21Pantu Lesa umwine mu mano yakwe apekenye ukuti abantu tabali nakumwishiba ku mano yabo ayabuntunse. Lelo Lesa wena asala ukupususha abantu abasumina mu mashiwi tubila ayo batila buwelewele. 22Abayuda bena bafwaya ukumona ifishibilo ifyacipeshamano, elyo Abagiriki bena bafwaya amano. 23Nomba ifwe tubila Kristu uwatanikwe pa musalaba. Aya mashiwi ku Bayuda cakuipununako elyo ku Benafyalo yabuwelewele. 24Lelo kuli abo Lesa aita, Abayuda na Benafyalo, aya mashiwi e Kristu uwaba e maka yakwa Lesa kabili e mano yakwa Lesa.
25Pantu ifimoneka ngo buwelewele bwakwa Lesa fyalicilapo pa mano yabumuntu. Elyo ifimoneka ngo bunasha bwakwa Lesa fyalikosapo ukucila amaka yabumuntu.
26Bamunyinane ibukisheni ifyo mwali ilyo Lesa amwitile. Pali imwe te bengi bali abamano ukulingana na mano yabuntunse, te bengi bali mu fifulo ifyamaka, elyo kabili te bengi bafumine mu ndupwa ishikankala. 27Lelo Lesa asala ifiwelewele fya pano calo pakuti abamano bekatwe ne nsoni. Kabili Lesa asala abanakuka pano calo pakuti abamaka bekatwe ne nsoni. 28Lesa asala ifyo abantu ba pano calo bamona ukuti fyafye, ifyo basuula ifishili fintu fine fine, efyakonawilako ifyo abantu ba pano calo bamona ukuti efyacindama. 29Lesa acita ifyo, epakuti peba muntu nelyo umo uwakuitakisha pa cinso cakwe. 30Lelo imwe Lesa amulenga ukwampana na Kristu Yesu, uo Lesa alenga ukuba amano yesu. Pa mulandu wakwa Yesu Kristu, Lesa atwalula ukuba abakaele pa cinso cakwe, abantu bakwa Lesa abamushilo, kabili abalubulwa. 31Efyo calembwa ukuti, “Onse uulefwaya ukuitakisha, ali nokuitakishisha muficita Imfumu.”