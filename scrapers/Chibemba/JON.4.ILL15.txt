Yona afulwa pa mulandu wa luse lwakwa Lesa
1Lelo Yona ena ici cintu tacamusekeshe iyoo, afulilwe nganshi. 2Epakupepa kuli Yawe ati, “We Yawe, bushe tefyo ine nalandile ilyo ncili ku calo kumwesu ukuti efyo cikaba? E mulandu wine nafyukile bwangu bwangu ukuya ku Tashishi, pantu nalishibe ukuti iwe uli Lesa wacikuuku, waba no luse, taufulwa bwangu, walifulisha icitemwiko icishipwa, kabili ulabwesha umutima ilyo ufwile ukukanda. 3Ecalenga nomba we Yawe, poka umweo wandi, pantu ukufwa kwawamapo ukucila ukuba umumi.”
4Yawe nao epakumwasuka ati, “Bushe nauwamya pakufulwa ifi mwa?”
5Elyo Yona afumina kunse ya musumba lwa ku kabanga, aya ikala na panshi. Akuulako ne nsakwe iyakuubamo, alapembelela ukuti amone icalaponena umusumba. 6Elyo Yawe ateyanya akamuti ka mwangashi, akamesha nako akamuti kafubilila pa mutwe wakwa Yona pakuti pabe icintelelwe icakuubamo, pakuti no mutima wakwe ushikimane. Awe Yona atemwa nganshi pakumona akamuti. 7Lelo ubushiku ubwakonkapo ilyo akasuba katula, Lesa ateyanya icinsenda, acituma naco caisa lya ishinte lya kamuti, awe kauma no kuma. 8Ilyo akasuba kasansama, Lesa ateyanya umwela uwakaba, na kasuba kalamoca pa mutwe wakwe. Yona abongoteka no kubongoteka ku cipuki, alafwaya no kufwa. Asosa no kusosa ati, “Awe, no kufwa kwawamapo ukucila ukuba umumi.”
9Lelo Lesa nao amwasuka ati, “Bushe wawamya ukufulwa pa mulandu wa kamuti, mwa?”
Yona nao ayasuka ati, “Ee, cacine nininga ukufulwa, no kufwa kwawamapo.”
10Elyo Yawe aeba Yona ati, “Iwe ulelangulukilafye akamuti ako iwe ushameseshe nangu ukukusha. Akene kaimenenefye pa bushiku bumo, kabili no kuma kayuminafye pa bushiku bumo. 11Pali bufi ine, bushe nshili na kulangulukila Ninife, uyu musumba ushaikulila, umwaba abantu ukucila pa makana umwanda umo na makumi yabili (120,000) abashaishiba ukulekanya ukwabela ukuboko kwa kulyo no kwabela ukuboko kwa kuso, kabili umwaba ne fitekwa ifyafulisha nganshi?”