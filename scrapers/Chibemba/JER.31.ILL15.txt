Abena Israeli bakabwelela kuno kumwabo
1Yawe aletila ati, “Pali ilya nshita ine nkaba Lesa wa mikowa yonse iya bena Israeli, nabo bakaba abantu abandi.”
2Ifi efyasosa Yawe ati,
“Abantu abakapusuka ku lupanga,
ine nkababelele uluse mu matololo,
ilyo abena Israeli bakapeelwa ukutuusha.
3Ku kale Yawe alemonekela Israeli akatalamukila,
no kulamweba ati,
‘Ine nalikutemwisha icitemwiko icishakapwe,
na nombaline ncili ninkukwatila icikuku icishipwa.
4Nkankukuula nakabili, na iwe ukakuulwa,
iwe we nacisungu Israeli.
Na limbi line ukalalisha insombo shobe,
no kucinda ukalacinda na basansamwike.
5Ukalalima amabala ya myangashi nakabili
mu mpili sha Samaria.
Abakalalima bakalaipakisha ifikalafuma muli ayo mabala.’
6“Ubushiku bumo bukafika ilyo bamalonda bakalapunda pa mpili sha mu calo ca Efulemu abati,
“‘Mwe, aleni imeni.
Natuleya ku Sioni, kuli Yawe Lesa wesu.’”
7Kabili ifi efyasosa Yawe aletila ati,
“Imbileni Yakobo ne nsansa ishikalamba,
yangileni umushobo uukalamba pali yonse.
Imbeni inyimbo, mulumbanye amuti,
‘We Yawe upusushe abantu bobe,
ulondole abena Israeli abashalapo.’
8Moneni ine nkabafumya mu calo ca ku kapinda ka ku kuso,
nkabalonganika ukufuma ukwapelela isonde lyonse,
Bakeshila pamo ne mpofu, ne filema fine,
na banakashi abali pabukulu,
na bali mupepi no kupapa,
bakabwela ibumba ilikulu nganshi.
9Pakubwelela kuno, abantu bandi bakesa balelila,
lelo kwena bakesa balepepa ilyo nkalababwesha.
Nkesa ndebapisha ku milonga ya menshi,
nkesa ndebapisha mu nshila iyatambalala,
umo bashakaleipununa nakalya.
Pantu ine nine wishi kwa Israeli,
na Efulemu e beli lyandi.
10“Imwe mwe bantu ba mishobo ya benafyalo,
umfweni ishiwi lyandi ne Yawe,
kabili muye muleebako na bantu ba mu lulamba lwa bemba ukuti,
‘Ine ne wasalangenye abena Israeli,
nine wine nkabalonganika,
kabili nkalabasunga nga filya fine kacema asunga impaanga shakwe.’
11Pantu ine ne Yawe nindubula bamwana Yakobo,
nimbapususha ku bantu ba mutundu wamaka ukubacila.
12Bakesa mukulaimba inyimbo shansansa pa lupili lwa Sioni,
kabili bakalacankilwa ne fisuma
ifyo ine ne Yawe nkalabapeela,
emukuti, iŋanu, umwangashi upya na mafuta,
abana ba mpaanga ne ŋombe.
Bakaba nge bala ilitapililwa bwino,
tabakatale nakabili abekatwa no bulanda iyoo.
13Elyo abakashana bakalacinda ne nsansa,
na balumendo na baume abakote nabo bakalasansamuka.
Ine nkabatalalika, ne cililishi cabo nkacalula insansa,
nkabasansamusha,
ubulanda bwabo ine nkabwalula insansa.
14Bashimapepo ine nkalabekusha ifilyo ifishaiwamina,
na bantu bandi bakalaikuta ku fintu fisuma nkabapeela.
Ifi efyasosa Yawe.”
Yawe alikwatila abena Israeli uluse
15 Ifi efyasosa Yawe aletila ati,
“Mu Rama mwaumfwika ishiwi lileshinshimukila,
lyapumuna no musowa.
Ni Rakeli euleloosha bamwane.
Talefwaya na kutalalikwa nakalya,
pantu bamwane tabalipo.”
16Ifi efyasosa Yawe ati,
“Iwe leka ukulila, futa ne filamba,
pantu ukalambwilwapo pafyo wabombele bamwano.”
Yawe asosa ati,
“Bakabwela ukufuma ku calo ca balwani.
17Kanshi kuli subilo kuntanshi yobe,
bamwano bakabwelela kuno ku calo cabo.”
Efyasosa Yawe.
18“Ndeumfwa, uko Efulemu aleililila ubulanda ati,
‘Naunsalapula nga cilume wa ŋombe uwatalama,
na ine ninsalapulwa.
Umbweshe, na ine nalabwela
pantu iwe niwe Yawe Lesa wandi.
19Panuma yakulubantika nalilapile,
panuma yakwiluka no kwishiba, nayuma na pa cifuba.
Naliketwe insoni, no kusebana nalisebene,
pantu nali no musebanya wafyo nacitile mu bwaice bwandi.’
20“Bushe Efulemu te mwana wandi, kacele wandi,
umwana wandi uo natemwisha nganshi?
Lyonsefye ilyo numbula ishina lyakwe no kumusoka,
ine ndamutontonkanyapo no kumufuluka.
Umutima wandi ni pali iwefye waba,
awe ine nkakubelelako uluse.”
Ifi efyasosa Yawe.
21“Bika ifishibilo ifyakwishibilako inshila,
ukome no lukomo,
ishiba bwino umusebo ukulu uo wailemo.
Bwela iwe we Israeli nacisungu.
Bwelela kuno ku misumba yobe.
22Bushe ukaleka lilali ukulashingashinga,
we mwana mwanakashi uwabula icishinka?
Yawe akacitapo icintu cimo icipya pano isonde,
icakuti umwanakashi eukacingilako umwaume.”
Abantu bakwa Yawe limbi bakashuka
23Yawe umwine wa fita, Lesa wakwa Israeli, aletila ati, “Ilyo ine nkabwesesha ukufuma muli bunkole bwabo abantu ba mu calo ca Yuda na mu misumba yaciko, bena bakalalanda nakabili abati,
“‘Yawe engalakupaala we incende yamushilo iyo aikalamo,
engalakupaala we lupili ulwamushilo.’
24Abantu bakalaikala muli cino calo ca Yuda mu misumba yonse iyabamo, pamo na balimi na bakacema abakalacemenamo ifitekwa fyabo. 25Pantu nkakoselesha abanakuka, nkekusha na bantu bonse abatembuka ku nsala.”
26Kanshi epakubuka mu tulo no kulolesha no tulo twandi twaliweme kuli ine.
27“Ine ne Yawe ndesosa ukuti, kukesa inshita imo ilyo mu calo ca Israeli neca Yuda nkesushamo ulubuto lwa bantu ne nama. 28Nga filya fine natekele umutima pakubanukaula, na pakubawisha, na pakubapasaula, na pakubonaula, na pakubashitila, efyo nkateka umutima na pakubasandulula na pakuba kosha pene. Efyasosa Yawe. 29Muli shilya nshiku, abantu tabakalelanda nakabili abati,
“‘Bashibo ebalile bamwelu ba myangashi,
nomba kabili ameno ya bana babo yawa ingwishi.’
30Lelo bonsefye abakalalya bamwelu ba myangashi, abo bene ebo ameno yabo yakalawa bonse. Umo umo bakalafwila palwa kubifya kwabo abene.”
Kukaba icipangano cipya
31 Yawe aletila ati, “Moneni, inshiku shikesa ilyo ine nkapangana icipangano icipya na ba ŋanda yakwa Israeli pamo na ba ŋanda yakwa Yuda. 32Cena tacakabe nge cipangano ico napangene na bashibo, pa bushiku nabekete pa maboko pakubafumya mu calo ca Egupto. Bena balisuulile icipangano candi, nangu ine nali ngo mulume kuli bena.” Ifi efyasosa Yawe.
33 “Lelo nomba ici e cipangano ico ine nkapangana na ba ŋanda yakwa Israeli ilyo isho nshiku shikapita, cena cikaba ifi. Ine ne Yawe ndesosa nati, nkabika amafunde yandi mu mano yabo, no kuyalemba mu mitima yabo. Elyo ine nkaba Lesa uwabo, nabo bakaba abantu abandi. 34Takwakabe nangu umo uwakufunda umwina mupalamano munankwe, nangu uwakufunda munyina ati, ‘Ishiba Yawe,’ awe nakalya. Pantu bonse bakanjishiba, ukufumafye ku munono ukufikafye na ku mukalamba,” ifi efyasosa Yawe. “Pantu ine nkababelelako uluse ku fibi fyabo, ne fyabubifi fyabo ine nshalefibukisha nakalya.”
35Ifi efyasosa Yawe uuleta akasuba
pakuti kalebalika pa nshita yakako,
euleta no mweshi ne ntanda
pakuti filesanika pa nshita ya bushiku.
Eusunkanya bemba pakuti amatamba yalepoma.
Yawe umwine wa fita e shina lyakwe.
36Ifi efyasosa Yawe ati,
“Kanofye ifipope fyandi ifi fyonse fikafume pa cinso candi,
elyo aba mu lupwa lwa bena Israeli bakaleka ukuba umushobo pa cinso candi.”
37Ifi efyasosa Yawe ati,
“Nga kuti yapimwa imyulu mu mulu,
ne mifula ye sonde panshi nga kuti yaishibikwa,
lyena kuti afumyako amano ku bena Israeli,
pa mulandu wa fintu fyonse ifyo bacita,”
efyasosa Yawe.
38“Inshiku shikesa ilyo umusumba wandi onse ukakuulwa cipya cipya, ukutampilafye ku lupungu lwakwa Hananeli ukuya shinta na ku masamba ku mpongolo ya petungi.” Efyasosa Yawe. 39“Uko kwine ku masamba eko no mwando wakupiminako ukatula, ukaye na ku lupili lwa Garebu, ukalukile na ku Goa. 40Ulya mukonko onsefye uo baposamo ifitumbi ne fisoso, na mabala yonse ayaba ku mulu wa mukonko wa Kidironi, ukuya shintafye na ku mpongolo ya bakabalwe lubali lwa ku kabanga, fikapatwilwa kuli Yawe ukuba ifyamushilo. Umusumba tawakabale aubongololwa nangu ukonaulwa nakabili nakalya.”