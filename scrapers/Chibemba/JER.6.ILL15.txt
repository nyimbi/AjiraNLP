Abalwani bashinga umusumba wa Yerusalemu
1Imwe mwe bena Benjamini, fulumukileni kumo ukwakupusukila!
Fulumukeni ukufuma mu Yerusalemu!
Lisheni ipenga mu mushi wa Tekoa,
imyeni mu mushi wa Beti Akelemu uluunga ulwakwishibilako,
pantu icinkunka no bonaushi ubwine bwine
fyalatula ku kapinda ka ku kuso.
2Ndi nokonaula umwana mwanakashi Sioni,
uwayemba kabili umuteku,
3Bakacema ne mikuni yabo bakamwishilila,
bakesa mushinga na matenti yabo,
bonse umo umo bakesa mukulacemena pa ncende imo iyo batemwa.
4Bakesa tila, “Ipekanyeni kukulwisha Yerusalemu.
Imeni, tiye mulwishe ilyo akasuba kali pakati ka mutwe.
Awe natucelwa, pantu akasuba kaba mukuwa,
ne finshingwa fyaya filelepelako.
5Imwe iteyanyeni. Tuyelwisha Yerusalemu ubushiku,
tonaule na malinga yakwe aya mucingilila.”
6Ifi efyasosa Yawe umwine wa fita ati,
“Wisheni imiti, mutuulike imina ya maloba kwilinga ukushinguluka Yerusalemu,
uyu musumba ulingile ukulimunwa,
pantu muli uyu musumba mwaisulafye ulufyengo.
7Nga filya fine mu cishima mufukauka amenshi cila nshita no kukanaleka,
efyo na mu Yerusalemu namo mufukauka ifibi lyonsefye.
Impasase no bonaushi efyumfwika mu musumba,
amalwele ne filonda fyakwe fimonekela pa cinso candi pe.
8Cenjela iwe we Yerusalemu,
limbi ine nkakufumyako amano,
nkasangula umusumba amatololo,
umushakamoneke no muntu uwakwikalamo.”
Abena Israeli balitalama
9Yawe umwine wa fita asosa ati,
“Mu calo ca Israeli tamwakashale nelyo umo,
cikabafye nge myangashi iyakuntaulwafye nakalya nakalya,
tamwakashale muntu iyo.
Ubwekeshepo ukupisha iminwe pa misambo nakabili,
kwati mulimi uulesaba imyangashi iyashelemo.”
10Na ine epakwasukako nati,
“Ni bani nalaeba no kusokako, pakuti bomfwe?
Baba na matwi ayashasembululwa, balafilwa no kumfwa.
Amashiwi yobe we Yawe balakaana ukuyomfwa,
ifyo ubeba bafimona nge fyafyefye.
11Eico icipyu cakwa Yawe ciswile muli ine,
nimfilwa no kushipikisha.”
“Kanshi ucipongolwele pa baice balya bali mu misebo,
na pali shilya mpuka shilongene isha balumendo.
Abalume pamo na bakashi babo bene bakasendwa,
kumo kwine na bakalamba na bakote bene.
12 Amayanda yabo yakapeelwa kuli bambi,
pamo pene na mabala yabo na bakashi babo bene.
Pantu ine nalaswa ndimune abantu abekala muli cino calo.”
Ifi efyasosa Yawe.
13“Pantu abakalamba na banono bene,
bonse bafwaishafye ukulanonkela ifyuma mu bucenjeshi.
Na bakasesema bene kumo kwine na bashimapepo,
bonsefye ni ncenjeshi shakantu.
14 Bakakila abantu bandi ifilonda,
kwati nalimo tacibipile,
balabeba abati, ‘Ala fyonse filifye bwino,’
ilyo fyonse tafili bwino.
15Bushe baleumfwa insoni,
ilyo balecita ifi fintu ifyabunani ifyo ine napatisha?
Tenakalyafye, insoni shena ashibalya,
kabili bena tabaishiba na kubweshako pa menso nakalya.
Kanshi na bena bakawa,
nga filya fine bambi bawa,
ilyo ine nkabakanda, awe ninshi e milobele baloba.”
Ifi efyasosa Yawe.
Abena Israeli bakaana ukulacita ifyo Yawe abeba
16Ifi efyo Yawe alesosa ati,
“Keminineni pa masansa, mulolekeshe,
mwipushe ukwabela imisebo yakale nakale,
mwipushepo umusebo umo uwacila yonse ku busuma.
Elyo uyo wine musebo, eo imwe muleendamo,
ninshi lyena mwakulaikalila ku matwi tondolo.”
Abantu nabo baasuka abati,
“Awe ifwe tatwakulaendamo nakalya.”
17Elyo Yawe abeba ati,
“Kanshi ine nalasonta bamalonda abakumupandako imwe amano,
muleumfwa nga balalisha ipenga.”
Lelo bena batila, “Ala ifwe tatwakulaumfwako nakalya.”
18Kanshi Yawe nao epakusosa ati,
“Eico, kutikeni kuno imwe mwe bantu ba mishobo ya benafyalo,
umfweniko mwe lukuta ifikaponena aba bantu.
19Umfweni mwe ba pano isonde bonse,
ine nalaletela aba bantu icinkunka,
naco icakuiletelelafye abene,
pantu ifyo ine ndebeba, bena tabafibikako amano iyoo,
na mafunde yandi nayo yene baliyasuula.
20Nga bulya ububani fulankinisenshi bafumya ku Sheba bwanshi kuli ine?
Nangu filya fintu finunka ubusaka, ififuma ku fyalo fya kutali fyanshi?
Nomba ine nshalepokelela amalambo yabo ayakoca,
pantu amalambo yabo ine tayansansamusha nakalya.
21Eico kanshi ifi efyasosa Yawe ati,
moneni, nalabika ifyakuipununako pantanshi ya aba bantu.
Bashibo na bana babo abaume bakaipununako,
bacibusa babo pamo pene na bena mupalamano bakaloba.”
Abantu ba ku kapinda ka ku kuso bawililila abantu bakwa Lesa
22Ifi efyasosa Yawe,
“Moneni! Umulongo wa bashilika uli mukwisa,
uletula ku calo ca ku kapinda ka ku kuso,
umushobo uukalamba uupekanishiwe ukufuma ku ncende shakutali.
23Balya baleisa nabaipangasha amata na mafumo yabo,
ala bantu abakali, no luse nalo tabakwata nakalya.
Ilyo baleenda pali bakabalwe babo,
inshindo shabo shumfwika kwati ni bemba euleluluma.
Baleisa nge fita mu milongo ya bulwi,
kukulwisha iwe, we Mwana mwanakashi wa Sioni.”
24Abena Yerusalemu nabo epakwasuka abati,
“Ala nefwe bene natuyumfwila umulandu,
na mu maboko yesu namupomponteka,
tuli abasakamana nganshi,
tulifye ngo mwanakashi uukomenwe fumo.
25Tuletiina no kulafumina mu mpanga,
nangufye ukulaendauka mu misebo,
pantu abalwani nabapikila impanga,
ne cintiinya cilifye mpanga yonse.”
26“Imwe mwe bantu bandi, fwaleni insalu shabulanda,
mulealangana na mu mito pakulanga ubulanda.
Pumenipo imisowa, no kuloosha,
nga filya fine muloosha umwana mwaume uwafyalwafye umo mpo,
pantu umonaushi aleisa mupumikishafye.
27“Niwe nabika ukuba uwakwesha abantu bandi,
pakuti wishibe inshila shabo ne myendele yabo.
28Bonse bene basangu abaumalala nganshi,
kabili bendafye no bukwakwa.
Bakosa ndii ngo mukuba, nangufye nge cela,
bonsefye apo bapela, awe bantu abaonaika.
29Nangu bengafukuta umuuba shani pakuti incelo ikabishe,
lelo umutofwe tawenguluka nakalya.
Umutofwe ulakanininafye ukwengulula,
ngefyo ifibi fikaana ukufuma mu bantu bandi.
30Abantu bandi bene bakulaitwa silifa iyasuulwako,
pantu ine ne Yawe nimbasuulako.”