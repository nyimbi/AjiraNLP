Yawe alimuna umusumba wa Babiloni
1 “Isa pano panshi, ikala mu lukungu,
we Nacisungu mwana Babiloni.
Ikala panshi mu lukungu ukwabula icipuna cabufumu,
we Mwana mukashana wa Kaludea.
Ukutelela kwa mubili obe nomba kwapwa,
takwalemoneka no wakukutentemba nakalya.
2Ale buula impelo, ulepela ubunga.
Fuula icitambala ku menso.
Pimpula icakufwala cobe, cifike na mu matanta,
ale nomba akwabuka imimana.
3Epakuti ushale ubwamba,
ne nsoni shikwikate ilyo abantu bakulakutamba.
Ine ndelandula,
kabili nshashepo umuntu nelyo umo.
4Umulubushi wesu Yawe, umwine wa fita e shina lyakwe,
e Wamushilo wakwa Israeli.
5“Iwe kabelame umwafiita, kabili wikalefye tondolo,
we Mwana mwanakashi wa bena Kaludea.
Nomba iwe abantu tabalekwita namfumu wa mitundu ya bantu iyoo.
6Ine nalifulilwe abantu bandi,
nabacitile kwati te bantu bandi,
nasuka nabaposa na ku maboko yobe,
nobe tawabakwatileko na luse iyoo.
Na bakote bene wabacitile ubuluku,
no kulenga ikoli lyobe ukubafinina.
7Iwe mu mano yobe waleti, ‘Ine nkabelelela ukuba namfumu pe.’
Tawalesakamana kuli ifi fintu,
nangu ukulatontonkanya uko fikapelela ne fikatumbukamo nakalya.
8 “Umfwa kuno, iwe we watemwa ukuliila pa calo,
iwe utontonkanya ukuti walikala umutelelwe.
Iwe ulaitutubula ukuti, ‘Ninefye neka.’
Nokuti, ‘Takwaba na umbi uwaba nga ine.’
Mu mano yobe utila, ‘Nshakatale mba mukamfwilwa,
nangu ukufwilwa abana.’
9Ala ayo mashamo yonse yabili ukapulikilwafye yakuponena,
nayo yakakuponenafye pa bushiku bumo bwine,
ukufwilwa abana no kuba mukamfwilwa.
Yakakuponena umupwilapo,
nangu iwe wapanda amanga ayashaifulila,
no kukwatisha ifishimba ifyamaka.
10“Iwe wacetekelafye mu kubifya kobe,
pantu waletontonkanya ukuti takuli nelyo umo uulekumona.
Amano yobe no bucenjeshi bobe fyakutwelefye kumbi kumbi,
mu mutima obe iwe waletifye, ‘Ninefye neka,’
nokuti, ‘Takwaba na umbi uwaba nga ine.’
11Nomba ishamo likakwishila,
ukafilwa ukulitandula.
Umupamba ukakuponena, ukafilwa ukuutalusha,
ubonaushi ubo ushaenekele, bukakupumikisha.
12“Ale akusunga amanga yobe ayashaifulila,
kumo kwine ne fishimba fyobe nafyo ifishaifulila,
pantu e fintu iwe washangilamo ukutula na ku bukashana bobe.
Nakalimo fyena fikakutulanyako,
nakalimo fyena efikatiinya abalwani bobe, mwa?
13Nangu abakukupandako amano bafula shani,
nakalya tawakashansheko.
Ukaleke bakese bonse abo abalengula intanda no kukweba ifileisa,
nabo abalengula imyeshi iyipya iyamoneka yonse,
ukamone nga cakuti bakakupusushako ku fintu ifili nokukwishila.
14“Abo bantu bakabafye ngo tupimbili,
uto umulilo ukocafye nakalya nakalya.
Abo bantu bakafilililwafye ukuipususha abene,
pantu ulubingu lwa mulilo lukalumisha.
Uyu mulilo tawakabe mulilo wakuti umuntu akangabukeko,
takwakabe conto icakuti umuntu ontepo, iyoo.
15Efyo bakaba aba bantu kuli iwe,
pantu ebo waikalilafye ukulapandako amano,
ebo wacitile nabo amakwebo ukutula ku bwaice bobe.
Bonse bakakusha, bonse umo umo bakaya noko balefwaya,
tapakashale nangu umo uwakukupusushako nakalya.”