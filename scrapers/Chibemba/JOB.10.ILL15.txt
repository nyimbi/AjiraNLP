Yobo
1“Apo ine nintendwa ukuba umumi, nakulailishanyafye.
Nakulalanda ukufuma panshi ya bukali ubuli mu mweo wandi.
2Ndeeba Lesa nati, wimpeela umulandu,
njebafye umulandu ulencitila ifi.
3Bushe cisuma ukuncusha,
no kususha uo wapangile ku minwe yobe,
elyo no kusekelela amapange ya bantu ababi?
4Bushe wakwata amenso ya bantu?
Bushe umona ngefi abantunse bamona?
5Bushe inshiku shobe shilapwa ngefi isha bantu shipwa,
nangu bushe imyaka yobe yaba ngefyo iya bantu yaba,
6pakuti ulefwaya fwaya ukumona ifyabupulumushi fyandi,
no kufwailisha ububifi bwandi?
7Nelyo walishiba ukuti ine nshili mubifi,
kabili walishiba ukuti takuli nangu umo uwingamfyombotola mu minwe yobe.
8“Iminwe yobe eyamumbile no kumpanga bwino bwino,
kabili niwe unjalukile no kungonaula.
9Ibukisha we Lesa ukuti wampangile ukufuma kwiloba,
bushe kuti watemwa ukumbwesesha ku lukungu nakabili?
10Bushe tewe wampongolwele ngo mukaka,
no kulenga ntikame ngo mukaka uwakamantana?
11Niwe wamfwikile iminofu, wafimbapo ne nkanda,
wapikwile amafupa pamo ne mishipashipa mu mubili wandi.
12Epakumpeela umweo, wananga ne citemwiko cobe icishiputuka,
wabikapo no kulasunga umutima wandi ku luse lobe.
13“Nomba ifi fintu walififisa mu mutima obe,
naishiba nomba ukutila ifi fine efyo walefwaya.
14Nga nabifya kuti wamona,
kabili teti umbeleleko no uluse ku fyabupulumushi fyandi.
15Nga nalibifya ishamo limponene,
nga ndi wakaele, nalyo line teti njinune nangu mutwe,
ndeumfwafye insoni no kulanguluka pa bucushi bwandi.
16Pantu njinuna umutwe no kuisansabalika nga wanunga nge nkalamo,
nakabili nga naubwekeshapo ukucita ifyakumpesha amano.
17Waletelapo bakambone abakunshinina na bambi,
ne cipyu wankwatila naco nga nacikulilako,
na macushi ayo wantumina yanjishila nga matamba ayalekonkana.
18“Bushe cinshi walengele ukuti mfyalwe?
Kanshi nga nafwilefye ilyo linso lya muntu talilamona,
19nga nabafye ngo muntu uushatalile abapo,
mfyalwa akapopo ukufuma mwifumo no kuya ku nshinshi.
20Bushe inshiku sha bumi bwandi tashishelefye ishinono?
Shi lekeni ukulolesha pali ine no kundeka nsansamukekofye panono,
21ilyo nshilaya ku cifulo uko nshakabwele,
ku calo ca mfifi ica cinshingwa ca mfwa,
22ku calo ca mfifi iyafiita fititi,
ukwaba icinshingwa ca mfwa ne cimfulumfulu,
uko ulubuuto lwaba nge mfifi iyafiitisha.”