Ifyo abantu bacitile panuma ye pepo lyakwa Esra
1Ilyo Esra alepepa, no kulomba ubwelelo pa fyabubifi bacitile, ninshi no kulila alelila kabili alala na panshi pantanshi ya ŋanda yakwa Lesa, ibumba ilikalamba ilya baume, abanakashi na baice aba mu Israeli bamushinguluka. Abantu nabo balila nganshi. 2Elyo Shekaniya umwana wakwa Yehieli, uwali umo pa bana bakwa Elamu, aeba Esra ati, “Twalyonaula icisumino muli Lesa wesu pakuupa abanakashi abeni abekalacalo. Nomba kuli isubilo ku bena Israeli nangu cibe ifi. 3Kanshi nomba natupange icipangano na Lesa wesu pakutamfya bonse aba bakashi besu na bana babo ukulingana nefyo imfumu yandi na bantu abatiina ifyebo fyakwa Lesa batusokeleko. Natucite ifi ukulingana na Mafunde. 4Ima kanshi pantu mulimo obe, na ifwe twakulakwafwako. Shipa, no kubomba ubombe.”
5Elyo Esra aima, aeba ne ntungulushi sha bashimapepo na bena Levi na bena Israeli bonse ukulapa umulapo ukuti bakacitila ngomo mwine balandile. Kanshi balilapile. 6Elyo Esra afuma pantanshi ya ŋanda yakwa Lesa no kuya ku muputule wakwa Yehoanani mwana Eliashibu, eko asendeme bulya bushiku. Talile nangu cimo nangufye ukunwa amenshi pantu aleloosha pa mulandu wa busangu bwa bantu ababwelele mu busha.
Batamfya abakashi abenafyalo na bana babo
7Kanshi bauma imbila mu calo conse ca bena Yuda na Yerusalemu ukuti bonse ababwelele mu busha balongane ku Yerusalemu. 8No muntu onse ushakese mu nshiku shitatu, ukulingana nefyo intungulushi na bakalamba bapingwile, kumupoka ifyuma fyakwe fyonse, elyo no kumufumya mu lukuta lwa babwelele mu busha. 9Kanshi bonse abantu, abena Yuda na Benjamini, balongana ku Yerusalemu mu nshiku shitatu. Cali mu mweshi walenga pabula, pa bushiku bwalenga amakumi yabili (20) ubwa muli uyu wine mweshi. Elyo abantu bonse baikala mu lubansa pa ntanshi ya ŋanda yakwa Lesa, baletutuma pa mulandu wa fyacitike elyo ne mfula iyaliko. 10Shimapepo Esra aima abeba ati, “Mwalipondweke, mwaupa na banakashi abenafyalo, kanshi mwalunda pa milandu ya bena Israeli. 11Kanshi nomba lapeni kuli Yawe, Lesa wa fikolwe fyenu, no kucita ubufwayo bwakwe. Mupatukeko ukufuma ku bantu abenafyalo no kulekana na bakashi benu abenafyalo.”
12Elyo ulukuta lonse ulwalongene lwayasuka ne shiwi ilikalamba aluti, “Nacibe ifyo fine, tuli nokucita ifyo usosele. 13Nomba abantu nabafula elyo na mainsa nayakosa nganshi, teti twiminine panse. Kabili umulimo uyu te wa bushiku bumo atemwa shibili pantu twalilufyanya apakalamba nganshi mu mulandu uyu. 14Lekeni intungulushi shesu shiminineko ulukuta. Lekeni mu misumba yesu yonse abaupa abanakashi abenafyalo bakese pa nshita yapimwa. Bakese na bakalamba na bapingushi aba cila musumba mpaka ubukali ubwakwa Lesa pali uyu mulandu bukafume apo tuli.” 15Kwalifye Yonatani mwana Asaeli na Yaseya mwana Tikifa ebakeene uyu mulandu, elyo Meshulamu na Shabetai umwina Levi babatungilila.
16Elyo abafumine mu busha bacita ifyo fine. Esra shimapepo asala abaume abakalamba ba ndupwa ukulingana ne ndupwa shabo, cila lupwa mwishina lyabo. Pa bushiku bwakutampa ubwa mu mweshi walenga ikumi limo, bonse baikala panshi pakulolekesha pali uyu mulandu. 17Elyo ubushiku bwakutampa kwa mweshi wakubalilapo ninshi tabulati bupite bapwisha ukulanda na baume abaupile abanakashi abenafyalo.
Amashina ya baupile abanakashi abenafyalo
18Kanshi pasangilwe abana ba bashimapepo bamo abaupile abanakashi abenafyalo, Maaseya, Eliese, Yaribu na Gedalia. Aba ni bamo pa bana bakwa Yeshua umwana wakwa Yosadaki na bandume nankwe. 19Balaya no kuleka abakashi babo no kuleka ilambo lyakufutila pa filubo fyabo, sukusuku ukufuma pa nama batekele.
20Pa bana bakwa Imeri, ni Hanani na Sebadiya.
21Pa bana bakwa Harimu, ni Maaseya, Eliya, Shemai, Yehieli na Usia.
22Pa bana bakwa Pashuri, ni Elionai, Maaseya, Ishimaeli, Netaneli, Yosabadi na Elasa
23Pa bana ba bena Levi, ni Yosabadi, Shimei, Kelaya (emukutila Kelita), Petaiya, Yuda na Eliese.
24Pali bakemba, ni Eliashibu.
Pali bakalinda wa mpongolo, ni Shalumu, Telemu na Uri.
25Pa bena Israeli na bambi, ni aba.
Pali bamwana Paroshi, ni Ramiya, Isiya, Malikiya, Miyamini, Eleasa Hashabiya na Benaya.
26Pa bana bakwa Elamu, ni Matania, Sakaria, Yehieli, Abudi, Yeremoti na Eliya.
27Pa bana bakwa Satu, ni Elionai, Eliashibu, Matania, Yeremoti, Sabadi na Asisa.
28Pa bana bakwa Bebai, ni Yehoanani, Hanania, Sabai na Atilai.
29Pa bana bakwa Bani, ni Meshulamu, Maluku, Adaia, Yashubu, Sheali na Yeremoti.
30Pa bana bakwa Pahati Moabu, ni Adena, Kela, Benaya, Maaseya, Matania, Besaleli, Binui na Manase.
31Elyo pali bamwana Harimu, ni Eliese, Ishiya, Malikiya, Shemaiya, Shimeoni, 32Benjamini, Maluku na Shemariya.
33Pa bana bakwa Hashumu, ni Matenai, Matata, Sabadi, Elifeleti, Yeremai, Manase na Shimei.
34Pa bana bakwa Bani, ni Maadai, Amuramu, Ueli, 35Benaya, Bedeiya, Kelui, 36Faniya, Meremoti, Eliashibu, 37Matania, Matenai, na Yasu,
38Pa bana bakwa Binui, ni Bani, Shimei, 39Shelemiya, Natani, Adaia, 40Makinadebai, Shashai, Sharai, 41Asareli, Shelemiya, Shemariya, 42Shalumu, Amaria, na Yosefu.
43Pa bana bakwa Nebo, ni Yeli, Matitiya, Sabadi, Sebina, Yadai, Yoeli na Benaya.
44Aba bonse ebaupile abanakashi abenafyalo, kabili balibatamfishe pamo na bana babo.