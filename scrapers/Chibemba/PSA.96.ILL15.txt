(1 Imilandu 16:23-33)
1Imbileni Yawe ulwimbo ulupya,
mweba pano isonde bonse mwimbile Yawe.
2Muleimbila Yawe, kabili mulelumbanya ishina lyakwe,
mulebila ukupususha kwakwe akasuba na kasuba.
3Mulesabankanya ubucindami bwakwe mu mishobo yonse,
muleshimikilako abantu bonse ificitwa fyakwe ifyamaka.
4Pantu Yawe alipulamisha kabili ewalinga ukulumbanya,
ewakukwatila akatiina ukucila imilungu yonse.
5Pantu imilungu yonse iya mishobo tulubifye,
lelo Yawe ewabumba imyulu.
6Ubucindami no bupulami fyaba pa cinso cakwe,
ubulamba no lulumbi fyaba mu cifulo cakwe icamushilo.
7Mulelondolola ubulumbwa bwa bulamba bwakwa Yawe mwe ndupwa sha mishobo,
mulelondolola ubulumbwa bwa bucindami bwakwa Yawe na maka yakwe.
8Mulelondolola ubulumbwa ubwalinga ishina lyakwa Yawe,
muleleta no mutuulo pakwingila mwisano lyakwe.
9Mulepepa Yawe mu bucindami bwa mushilo wakwe,
muletutuma pa cinso cakwe bonse mwe ba pano isonde.
10Landeni pakati ka mishobo ati, “Yawe euteeka.”
Ewashimpa bwino isonde lyonse, talingaseshiwa,
elyo kabili akapingula abantu bonse mu bulungami.
11Lekeni imyulu isansamuke, ne sonde lisekelele,
bemba nao alepoma, pamo pene ne fintu fyonse ifyabamo.
12Lekeni mu mpanga mube ukwanga, pamo ne fintu fyonse ifyabamo,
pakuti ifimuti fyonse ifya mu mutengo fileimba ne nsansa.
13Nabaleimba ku ntanshi yakwa Yawe, pantu naisa,
eshile mukupingula aba pano isonde.
Ali nokupingula aba pano isonde mu bulungami,
no kucita icishinka ku bamishobo bonse.