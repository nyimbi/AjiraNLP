Kuli kembisha mukalamba. Ulwimbo lwakwa Davidi.
1We Yawe mpusushako ku bantu babi,
ncingililako ku bantu balukakala.
2Bena lyonsefye bapanga ukucita ifyabipa mu mitima yabo,
kabili bansongelekanya ubulwi kasuba konse
3 Banona indimi shabo nge nsoka,
ubusungu bwa mafwafwa bwaba pa milomo yabo.
(Selah)
4We Yawe ulencingililako ukufuma ku maboko ya babifi,
ulempokololako ku bantu balukakala abapanga ukungwisha.
5Abantu bacilumba ine balinteya iciteyo,
balinteya isumbu umo ine mpita,
baliteya ifyakunjikatilako mu nshila.
(Selah)
6We Yawe, ine ndetila, “Niwefye Lesa wandi.”
We Yawe umfwa ku kukupapata kwandi.
7We Mfumu Yawe, umulubushi wandi uwamaka,
niwe ucingililako umutwe wandi mu bushiku bwa bulwi.
8We Yawe, wisuminisha ubufwayo bwa babifi ukuti bucitike,
wileka amapange yabo yafikilishiwe,
pantu kuti balayumfwa.
(Selah)
9Leka imitwe ya banshinguluka ikupwe na mafya ayafuma pa tunwa twabo.
10Uleke umusolilo ubaponene,
leka baposwe mu mulilo,
baposwe mu filindi umuli ulutikiti pakuti bekafumamo nakalya.
11Wileka ababufi baleikala muli cino calo,
uleke icinkunka eco cilye abantu balukakala.
12Ine nalishiba ukuti Yawe alasoselako abalanda abafyengwa,
no kulandilako ababusu.
13Ee, cine cine abalungami bakulalumbanya ishina lyobe,
na baololoka imitima bakekala pa cinso cobe.