Mwilalenga bambi ukubifya
(Mateo 18:6-7,21-22; Mako 9:42)
1Kabili Yesu aebele abasambi bakwe ati, “Kwena ifyakulenga abantu ukubifya fyena fyaba nokubako. Lelo uyo uwalenga umunankwe ukubifya, wena akacimona. 2Nomba uwalenga ukuti kamo pali utu twaice ukubifya, kuti camuwamina ukumukulikila mu mukoshi icilibwe icafina icakupelelako no kumuposa muli bemba. 3Kanshi cenjeleni!
“Munonko nga akulufyanya, mukalipile, lelo nga alapila no kupilibuka, mubeleleko uluse. 4Nga cakuti akulufyanya imiku cine lubali mu bushiku bumo, elyo kabili abwela imiku cine lubali aleti, ‘Nalapila no kupilibuka,’ ninshi uli nokumubelelako uluse.”
Icisumino
5Abasole baeba Imfumu abati, “Tulundileniko icisumino!” 6Imfumu yayasuka aiti, “Amuba ne cisumino icili nga kalubuto ka lubanga, kuti mwaeba uyu muti amuti, ‘Ale inukule uye ilimba muli bemba.’ Na cine kuti wamubeela.
Ifyo umusha ali nokubomba
7“Umo pali imwe nga alikwata umusha uulima mwibala nangu uucema impaanga, ilyo uyu muntu abwela ku mabala, bushe kuti amweba ati, ‘Isa bwangu, ikala, akulya?’ 8Bushe tekuti amwebe ati, ‘Mpekanishisha icakulya ca mulalilo? Samwina ifyakufwala undetele ifyakulya, elyo upembele mpaka mpwe ukulya no kunwa. Elyo na iwe walalya no kunwa.’ 9Bushe uyu muntu ali nokutasha umusha pantu acita ifyo amwebele? 10Kanshi na imwe nifyo fine. Ilyo mwacita ifyo bamwebele ukucita, mulesosafye amuti, ‘Tuli bashafye, tucitilefye ifyo twaba nokucita.’ ”
Yesu aposha abafibashi ikumi limo
11Pa bulendo bwakuya ku Yerusalemu, Yesu alekonka umupaka wa calo ca Samaria neca Galile. 12Ilyo alaingila mu mushi umo, awe abafibashi ikumi limo baisa kukumukumanya. Baiminina akatalamukila. 13Elyo balabilikisha abati, “Yesu, Shikulu shi wingatulangulukilako!” 14Yesu cilya abamona, abeba ati, “Kabiyeni, muye ilanga kuli bashimapepo.” Awe cilya baleya, bapola. 15Umo pali aba ikumi, ilyo amona ukuti apola, abweluluka, alepunda ne shiwi likalamba, alelumbanya Lesa. 16Aisa fukama apali Yesu, alamutasha. Kanshi uyu muntu ali umwina Samaria. 17Elyo Yesu asosa ati, “Bushe tabapolele bonse ikumi? Nga bambi pabula bali kwi? 18Bushe tapali nangu umo uwakusakamana no kwisa tasha Lesa kanofye uyu Mwinafyalo?” 19Elyo Yesu amweba ati, “Ima, kabiye, icisumino cobe ecakuposha.”
Ukwisa kwa Bufumu bwakwa Lesa
(Mateo 24:23-28,37-41)
20Abafalise bamo baipwishe Yesu abati, “Bushe Ubufumu bwakwa Lesa bukesa lilali?” Nao abasuka ati, “Ukwisa kwa Bufumu bwakwa Lesa te cintu ico wingamona na menso. 21Kabili takwakabe nelyo umo uwakutila ati, ‘Ala ubu buli kuno!’ Nangu, ‘Ala bulya kulya!’ Ubufumu bwakwa Lesa muli nabo pakati kenu.”
22Yesu alaeba abasambi ati, “Inshita ikesa ilyo mukalafwaya ukumonapo ubushiku bumo pa nshiku sha Mwana wa muntu. Lelo tamwakabumone nakalya. 23Abantu bakalamweba abati, ‘Ala uyu kuno!’ nangu, ‘Ala ulya kulya!’ Mwikema no kulayako. 24Pantu Umwana wa muntu pa bushiku bwakwe, akaba kwati mwele wa nkuba uutila nga wabyata, wasanikilafye umulu onse. 25Lelo pakubala Umwana wa muntu ali nokucula nganshi, elyo nokusuulwa na bantu ba ino nkulo. 26Nga filya cali mu nshiku shakwa Noa, efyo cikaba na mu nshiku sha Mwana wa muntu. 27Abantu balelya, no kunwa balenwa, baleupa no kuupwa, mpaka no kufikafye ku bushiku Noa aingile mu cibwato. Elyo ilyeshi lyaisa, lyabalofya bonse. 28Epamo nga filya cali mu nshiku shakwa Loti. Abantu balelya no kunwa, baleshita no kushitisha, balelima no kukuula. 29Lelo ubushiku Loti afumine mu Sodoma, mwashele mwaloka amabwe ya mulilo, yabalofyafye bonse. 30Ifi fine efyo cikaba pa bushiku Umwana wa muntu akasokoloka.
31“Pali ubo bushiku, uukaba pa mutenge wa ŋanda, ekeka kukuya buula ifintu fyakwe mu ŋanda. Eifyo fine na ku ukaba mu mabala, ekabwela kufyo ashile. 32Ibukisheni muka Loti! 33Uyo onse uufwaya ukusunga umweo wakwe, akaulofya. Lelo uulofya umweo wakwe, eukausunga. 34Ndemweba nati, abaume babili bakaba mu tulo pa musengele, umo akasendwapo, umbi akashala. 35Abanakashi babili bakalapela bonse pamo, umo akasendwapo, umbi akashala.” 36[Abaume babili bakaba mwibala, umo akasendwapo, umbi akashala.] 37Elyo abasambi bamwipusha abati, “Ni kwi, we Mfumu?” Yesu abasuka ati, “Uko konse ukuba icitumbi, eko na makubi yalongana.”