Samsoni aoca amabala ya Bafilisiti
1Panuma ya ifi fyonse ifyacitike, pa nshita yakusombola iŋanu, Samsoni abuulile akana ka mbushi no kuya mukutandalila umukashi wakwe. Elyo atile, “Kanje ingila ku muputule wa mukashi wandi.” Lelo shifyala amukanya ukuya ingilamo.
2Shifyala atile, “Ine naishibe ukuti naumukaana umukashana, ecalengele no kutila ine mupeele ku mubiyo. Bushe umwaice wakwe tacilapo ukuwama? Bushe cinshi teti eo ubuule abe umukashi obe?”
3Elyo Samsoni atile kuli ena, “Ino nshita pa cilandushi conse ico nkacita ku Bafilisiti nshakakwate umulandu.” 4Kanshi Samsoni epakuya mu mpanga no kuya ikata bamumbwe imyanda itatu (300), no kubakaka imicila babili babili. Kabili abikile icisaniko pakati ka micila iyo akakile ibili ibili. 5Ilyo ayashishe ifisaniko no kuleka bamumbwe baleya mu mabala ya ŋanu ya Bafilisiti, aocele imyanshi bakakile iya ŋanu yonse iyaiminine, pamo pene na mabala ya myangashi, ne fimiti fya miolifa, fyonse fyapilile kumo.
6Elyo Abafilisiti batile, “Bushe nani umuntu uucitile ica musango uyu?” Elyo babeba ukuti, “Ni Samsoni shifyala wa mwina Timuna, pantu asangile umukashi wakwe balimupeela ku munankwe.” Elyo Abafilisiti baile no kocelela umwanakashi pamo pene na wishi, no kufwa bafwa.
7Elyo Samsoni epakubeba ati, “Apo imwe mwacita ica musango uyu, ine nalapa nshakaleke mpakafye nkalandule kuli imwe.” 8Awe alibasanshile bukali bukali no kwipaya abengi. Elyo atentemukile mwishika lya lupili no kuya ikala mu lucengo lwa cilibwe ca Etamu.
Samsoni acimfya Abafilisiti
9Elyo Abafilisiti baile cita inkambi mu calo ca bena Yuda, no kuya sansa abena Leyi. 10Elyo abaume ba mu Yuda batile, “Bushe cinshi ico mwaishila mukutulwisha?”
Nabo batile, “Ifwe twishile mukwikata Samsoni no kumukaka, pakuti tumucitile ifyo nao atucitile.”
11Elyo abaume abena Yuda amakana yatatu (300) baile no kutentemukila ku lucengo lwa cilibwe ca Etamu, no kuya eba Samsoni abati, “Bushe iwe emukuti na nomba taulaishiba ukuti Abafilisiti ebatuteeka? Bushe finshi iwe ucitile ifi kuli ifwe?”
Samsoni atile, “Ine nacitile kuli bena ifyo bacitile kuli ine.”
12Nabo batile kuli ena, “Ifwe twishile kuno pakuti tukukake elyo tukupeele mu maboko ya Bafilisiti.”
Elyo Samsoni nao atile, “Lapeni kuli ine ukuti temwe mulenjipaya mwe bene.”
13Nabo batile, “Iyoo, ifwe tulekukakafye no kukupeela mu maboko yabo. Ifwe tatwakwipaye.” Elyo bakakile Samsoni ne myando ibili iyipya, no kumufumya na mu lucengo mu cilibwe. 14Cilya bafika ku Leyi, Abafilisiti baishile ne nsansa mukukumanya Samsoni. Elintu Umupashi wakwa Yawe waishile na maka pali Samsoni. Awe ne myando iyali ku maboko yakwe yali kwati bushishi bwa kolokondwe ubwapya ku mulilo. Kabili na fyonse ifikakilo fyaliponene ifine fyeka ukufuma ku maboko yakwe. 15Samsoni epakubuula icifupa ca meno icakwa punda icibishi, eco abomfya ukwipailako abantu abali ikana limo (1,000). 16Elyo Samsoni asosa ati,
“Ku cilifupa cakwa punda
eko natulumanikila imina ya bantu.
Ku cilifupa cakwa punda
eko njipaile abantu ikana limo (1,000).”
17Ilyo Samsoni apwile ukusosa ifi, aposele icilifupa cakwa punda ukutali. Kabili neci cifulo cainikwe ishina lya Ramati Leyi.
18Elyo Samsoni aiketwe ne cilaka nganshi, alilila na kuli Yawe no kutila, “We Mfumu niwe ulengele umubomfi obe ukucimfya apakalamba. Bushe ine nomba mfwefye ku cilaka, no kulenga mponene mu maboko ya bantu abashasembululwa?” 19Kanshi Lesa nao epakulepula incende imo apafonkele mu Leyi, na menshi yafuma. Kabili ilyo Samsoni anwene, amaka yalibwelele muli ena, no kupuputuka. Ecalengele aka kamfukumfuku ukwinikwa ishina lya Eni Hakore, kabili ukufikafye na kuli nomba, emo kaba mu Leyi mwine.
20Kanshi Samsoni ali mupingushi wa bena Israeli pa myaka amakumi yabili (20), mu nshiku sha Bafilisiti.