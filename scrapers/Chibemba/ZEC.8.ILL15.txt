Yawe alaya ukupaala Sioni
1Kabili ishiwi lyakwa Yawe umwine wa fita lyaishile kuli ine aliti, 2“Ifi efyo Yawe umwine wa fita asosa ati, ‘Nalikwatila Sioni ubufuba ubukalamba, ecilenga nokuti ndemufulilwa apakalamba nganshi.’
3“Ifi efyo Yawe asosa ati, ‘Ine nkabwelela ku Sioni no kwikala mu Yerusalemu emo nkalaikala. Lyena Yerusalemu akalaitwa umusumba wacishinka, no lupili lwandi ine ne Yawe umwine wa fita lukalaitwa ulupili lwamushilo.’ 4Kabili Yawe umwine wa fita asosa ati, ‘Mu mansa sha mu Yerusalemu nakabili mukalaikala abakote abaume na banakashi, ilyo ninshi bakongamine ku nkonto shabo pa mulandu wakukotesha. 5Na mu misebo yauko mukalaisula paa utulumendo no tukashana utukalayangalamo.’
6“Ifi efyasosa Yawe umwine wa fita ati, ‘Nangu pali iyo nshita ico cintu cikamoneka icipeshamano ku bantu ba uyu mutundu abakashalapo, awe kuli ine tacakabe cipeshamano nakalya.’ Efyasosa Yawe umwine wa fita.
7“Ifi efyo Yawe umwine wa fita asosa ati, ‘Ine nkapususha abantu bandi, nkabafumya mu fyalo fya ku kabanga, na mu fyalo fya ku masamba, 8nkababwesha, bakese ikala na mu Yerusalemu. Bakaba abantu abandifye, na ine nkaba Lesa uwabofye. Nkalabateeka bwino ne cishinka no bulungami.’”
9Ifi efyo asosa Yawe umwine wa fita ati, “Kosheni amaboko imwe mwe bomfwa muli shino nshiku amashiwi ya bakasesema, ukufuma pa bushiku babikile umufula wa ŋanda yakwa Yawe umwine wa fita, pakuti Itempele likulwe 10Ilyo iyo nshita tayali tailafika, tabalepeela abantu amalipilo nangu amalipilo ya pa fitekwa. Na bantu balefilwa ukulabomba imilimo yabo pa mulandu wakutiina abalwani babo, pantu ine nalelwikanya abantu bonse. 11Nomba pali ino nshita, mwe bantu mwe bashelepo, ine ne Yawe umwine wa fita nomba nshakulamucita ngefyo nalemucita kale.” Efyasosa Yawe umwine wa fita 12“Imwe mwakulaibyalila imbuto ku matwi tondolo. Imyangashi yenu yakulatwala ifitwalo, no mushili nao wakulamesha ifisabo, kwakulaba ne mfula iyingi. Ifi fyonse efyo ine nakulamupeela imwe mwe bantu mwe bashelepo nge cabupyani cenu. 13Mwe ba ŋanda yakwa Yuda na imwe mwe ba ŋanda yakwa Israeli, kale abenafyalo balebuula ishina lyenu, elyo balelumbula pakutipwila bambi. Nomba ine nkamupususha, muli nokuba abapaalwa. Kanshi imwe shipenifye, mwilatiina iyoo, lelo lekeni amaboko yenu yakose.”
14Ifi efyo Yawe umwine wa fita asosa ati, “Ilyo ifikolwe fyenu fyankalifye umutima, ine nalipangile ukufiponesha ifinkunka, no kubwesha nshabweseshe mutima iyoo.” Efyasosa Yawe umwine wa fita. 15“Eico nomba muli shino nshiku nimpanga ukulasenamina abena Yerusalemu na ba ŋanda yakwa Yuda. Kanshi mwilatunsha na mitima iyoo. 16Ifyo imwe muli nokulacitafye nifi. Mulelanshanya ifyacishinka. Mu filye muleputulamo imilandu no mulinganya wine wine uwakuletapo icibote. 17Mwilapanga mu mitima yenu ukucusha abanenu. Mwilalapa bufi, pantu ifi fyonse ine nalifipata.” Efyo Yawe alanda.
18Kabili ishiwi lyakwa Yawe umwine wa fita lyaishile kuli ine ilyakuti, 19“Ukuleka ukulya uko imwe mucita mu mweshi walenga ine, na mu mweshi walenga isano, na mu mweshi walenga cine lubali elyo na mu mweshi walenga ikumi limo, kukalaba inshikunkulu shakusansamuka no kwangamo ku ba ŋanda yakwa Yuda. Kanshi imwe muletemwafye ifyacishinka no kulaikala umutelelwe.”
20Kabili ifi efyo Yawe umwine wa fita asosa ati, “Kukaba inshita imo ilyo abantu abengi bakalaisa kuno Yerusalemu, pamo na bantu abakalatula mu misumba iyingi. 21Aba mu musumba umo bakalaeba aba mu musumba ubiye abati, ‘Bane twendeni bonse capamo kukupepa Yawe, natuye papata Yawe umwine wa fita pakuti atupaaleko. Na ine wine ndeya.’ 22Kanshi abantu ba mishobo iyingi kabili iyamaka bakalaisa kuno Yerusalemu kukupepa Yawe umwine wa fita, no kumupapata pakuti alebapaalako.”
23Ifi efyo Yawe umwine wa fita asosa ati, “Muli shilya nshiku abenafyalo ikumi limo ukufuma ku mishobo ya ndimi ishalekana lekana shonse, bakalaisa ku Muyuda umo ninshi nabekata ku cakufwala cakwe no kulamweba abati, ‘Tulefwaya tuye nobe, pantu ifwe twalyumfwa ukuti Lesa aba na imwe.’”