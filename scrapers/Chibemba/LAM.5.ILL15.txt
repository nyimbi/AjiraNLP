Amalilo Yabusano
Ukupapata Yawe
1We Yawe, ibukisha ici cintu icatuponena,
loleshafye, umone ifyo ifwe tusebene.
2Abantu bambi bambifye ebatupokele icabupyani cesu,
abenafyalo nomba ebaleikala mu mayanda yesu.
3Bashifwe nababepaya ku balwani,
ifwe nomba tushelefye bakashiwa,
na banyinefwe nabo nomba ni bamukamfwilwa.
4Amenshi yakunwa ayesufye, nomba eyo tuleshita ne ndalama,
ne nkuni ishesu, nomba nasho shalwike shakushita.
5Abalwani besu abatubutusha bali pa numa yesu,
nangu tunake shani, bena tebakuleka tutuusheko nakalya.
6Twalangile ukucimba ku bena Egupto na ku bena Asiria,
pakuti tulelombako icakulya.
7Kwena bashifwe balibifishe, pali ndakai tabalipo iyoo,
elyo nomba kabili nifwe twashingwa ulumpyata pa kubifya kwabo.
8Abasha nomba ebaletuteeka, batini,
takuli nelyo umo uwakutupokololako nakalya.
9Pakumona icakulya, nomba tuleya mukulacifwaya mu matololo,
namo umuli ifipondo.
10Inkanda ya mibili yesu ikabile nge buku,
ku mulandu wakucula ne cipowe.
11Balebembuka na banakashi besu ababa mu Sioni kumaka,
banacisungu mu mishi ya Yuda nabo balebapatikisha ukulabasumina.
12Pakukulika bacilolo ba mfumu, balebakakila ku maboko yabo,
abakalamba tabalebapeela umucinshi iyoo.
13Abalumendo besu balebacusha ukulapela ubunga,
utulumendo twesu nato tepakutantalimba ne fifinga fya nkuni.
14Abakote nabaleka ukulalongana pa mpongolo ya musumba,
abalumendo nabo nabaleka ukulalisha ifilimba fyabo.
15Imitima yesu tailesansamuka nakalya.
Natuleka ukulacinda ifiila, nomba twikalilefye ukulaloosha.
16Icilongwe cesu icabufumu nacifulika ku mutwe ciponene panshi,
Awe natushama, ne cilengele kubifya kwesu.
17E mulandu wine ne mitima yesu inakile,
eco tulefililwa no kulalolesha bwino.
18Pantu pa lupili lwa Sioni pashelefye icibolya ceka,
ni bamumbwefye ebalenyangalapo.
19Kwena iwe we Yawe, ala uli Kateeka wa pe na pe,
niwefye ukalateeka ukushinta no kukapela inshiku.
20Nomba mulandu nshi ifwe watulabililako pa nshita iyalepa ifi,
kabili cinshi watulekelesesha pa nshita iyalepa ifi?
21Wingatubweshafye we Yawe, uleke tubwelele kuli iwe,
epakuti ifintu fyonse fibefye ngefyo fyali pakubala ntanshi.
22Kanofye nga walitusuulililakofye no kutukaana,
kabili kanofye nga walitufulilwa ukucila mu cipimo.