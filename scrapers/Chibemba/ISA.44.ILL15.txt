Yawe e Lesa epela
1“Umfwa kuno, we Yakobo umubomfi wandi,
weo nasala, iwe we Israeli.”
2Yawe aletila ati, “Nine nakubumba iwe,
kabili ndakwafwa ukutulafye ilyo waimitwe.
Kanshi iwe wilatunsha mutima iyoo,
we Yakobo uli mubomfi wandi,
we Yeshuruni uo naisalila.
3Pantu mu calo icauma ndi ine nkaletamo amenshi,
na mu matololo ine nkacitamo imilonga ya menshi.
Ine nkalapongolwela Umupashi wandi pa bana benu,
kabili nkapaala ne finshikulula fyenu.
4Bonse bakalakula nge cani icilokelelwa bwino ne mfula,
bakalakula nge mishingu iyaba mupepi ne mimana.
5Umo akatila, ‘Ine ndi muntu wakwa Yawe,’
umbi nao akainika ishina lyakwa Yakobo,
umbi nao akalemba pa lupi lwakwe ati, ‘Wakwa Yawe,’
akabikapo ne shina lyabubili ilya Israeli.
6 “Ine ne Yawe ne uteeka no kulubula imwe mwe bena Israeli,
ine ne Yawe umwine wa fita, ndetila nati,
‘Nine Citendekelo, nine Wakupelekesha,
ala takwaba Lesa na umbi iyoo, kanofye ine neka.’
7Nani uuli nga ine? Kaeminine, alande,
ailandile, alondolole ubwiminishi bwakwe apo ndi,
alondolole ifyacitika ukutula apo nasalile abantu bandi.
Kasoselepo kabela ifikabako kuntanshi,
kalondolwele libela ifili nokucitika.
8Kanshi mwilatunsha mitima, mwitiina,
ngefyo na kale line ine nalimwebelepo,
no kumulondolwela libela fyonse ifili nokucitika,
kabinge nimwe bakambone bandi.
Bushe kwalibako Lesa umbi ukucila pali ine?
Awe takwaba Cilibwe cimbi nakalya, ine nshatala ŋumfwapo.”
Utulubi fyanangwafye
9Abantu bonse abapanga utulubi, fipuba fyabantu, no tulubi twine uto aba bantu bacankilwa nganshi nato twine tunangwafye. Abantu abapepa iyi milungu, awe balikutwa, kabili fipubafye, no kusebana bakasebaninapo. 10Umuntu ukwenga icimpashanya ca cela elyo no kulacipepa kwati ni lesa, cine cine mulimo uwakuicushafye. 11Na bantu bonse abacipepa, ninshi nabo bene bakasebana. Abenga no kupanga utulubi, ala bantufye, no kupela epo bapelela. Nabalongane bonse bese ku cilye, uleke bese bekatwe umwenso no kusebana basebane.
12Kafula wa fyela ewakubuula icela cimo, eco alafulila pa mulilo wa malasha. Elyo aikatisha inondo mu minwe alauma ne cela, apangamo akalubi mu musango uo alefwaya kabelemo. Yasuka ne nsala yamwikata, alaumfwa ne cilaka, no kunaka ninshi e minakile, pantu amaka yamupwa.
13Pambi kabasa wa mbao nao ewakubuula icimuti ica mikedari cimo, acipima ubutali, alengapo ne cimpashanya, nomo cili nokupelela, elyo abuula ne fibombelo, alacibasa, ilyo ninshi alekonkafye umo ali ashilile. Asuka acibasa, naco cabafye ngo muntu, no kulamonekafye icisuma ngo muntu, pakuti cibe icalinga mu ŋanda iyakucipepelamo.
14Pambi Kabasa wa mbao kuti aya fwaya ifimuti ifyalepesha ifya keda, efyo aisa bomfya, pambi kuti asala icimuti ca oki, pambi icamwengele umo uwaba mu mutengo. Limbi kuti kabasa wine ewailimbila umwine umuti walepesha, wasuka nao wakula ilyo ulelokelelwa ne mfula. 15Ku cimuti cimo cine, umuntu umo kuti aputulako icakukosesha umulilo, elyo kabili abuula icisheleko, abasamo na kalubi kamo. Kuti aputulako icakukosesha umulilo uwakonta, no wakufumbikamo umukate, elyo kabili abuula icisheleko, apangamo umulungu umo, no kupepa eo alapepa. 16Kanshi ku cimuti cimo cine kuti aputulako icakukosesha umulilo, aocelapo ne nama, alya, no kutemwa atemwa. Ilyo aleonta umulilo, aletifye, “We mulilo nobe ubusuma. Eeya, awe nomba nakangabuka.” 17Elyo kabili batini abuula icisheleko, apangamo na kalubi kamo. Eko alafukankilako pakukapepa. Alakapapata ati, “Ulempusushako, pantu iwe niwe mulungu wandi.”
18Kwena aba bantu, iyoo ni mpelwamano, tabaishiba ifyo bacita. Balikutwa, tabamona kantu, ne mitima yabo yalifumbatwa. 19Abantu abapanga utulubi tabatontonkanya nelyo panono nakalya, tabakwata mano ayakumona ukuti, “Icimuti ico ine mputwileko nakoseshako umulilo, na pa mulilo waciko ine nimfumbikapo umukate, ningocapo ne nama, no kulya nindya. Elyo kabili icisheleko, bushe kuti eco ine napangamo icilubi icabunani, icakuti ine ndefukankilako, no kulacipepa, nacofye icimuti?” 20Cimo cinefye no kulya imito. Amano yabo ayabupuba yabaloshafye kumbi kumbi. Tabeluka nakalya icakuti batile, “Ici cintu njikete mu minwe, bushe tecabufifye.”
Lesa e Kabumba, kabili e Mulubushi wine
21Yawe aletila ati,
“Iwe we Yakobo, uleibukisha ifi fintu.
We Israeli uleibukisha ukuti uli mubomfi wandi,
nine nakubumba we Israeli pakuti uleba umubomfi wandi,
ine nshakakulabeko iyoo.
22Ine nalikubelelako uluse ku bumpulamafunde bobe
nabo bwapashika nga filya ikumbi lipashika,
ifyabubifi fyobe fyapashika nga fubefube wa lucelo.
Kanshi iwe bwelelafye kuli ine,
pantu ine nine nakulubula.
23“Iwe we mulu, akwaula utupundu twansansa,
pantu Yawe nabomba umulimo wakwe.
Akupundeni ne nsansa, mwe ncende shafisama mwisonde.
Akupundeni ne nsansa, nemwe mwe mpili,
nemwe mwe miti yonse mu mitengo.
Pantu Yawe nalubula Yakobo,
nalanga ubucindami bwakwe mu Israeli.”
24Efyasosa Yawe Kalubula obe,
kabili uwakubumbile mwifumo.
“Nine Yawe uwabumba ifintu fyonse,
uwayandalika imyulu eka,
uwabumbile isonde ukwabula nangu umo uwakungafwako.
25 Nine mfulunganya ifisesema bakasesema babufi,
no kupelenganya amano ya bantu ababuka,
nine nkanya abamano,
no kubalanga ifyo amano yabo yaba ayabupuba.
26Nine mfikilisha ifisobela umubomfi wandi,
ilyo ine ntuma inkombe shandi kukusokolola ifyo mpekanya,
nga nasosa palwa musumba wa Yerusalemu ukuti,
abantu bakesa ikalamo nakabili,
nokuti imisumba ya mu calo ca Yuda ikabuukululwa cipya cipya,
ninshi nifyo fine, iyi misumba nine nkaikuula umo yaonaike.
27Nine nkamya bemba mukalamba ilyo namweba ukuti akame,
kabili nine nkamya ne mimana ine iyipongwelamo.
28 Njeba na Sairasi nati, ‘Iwe, uli mucemi wandi,
kabili ukalacita fyonse ifyo ine mfwaya ukuti ulecita,
niwe ukapeela abantu icebo icakukuula cipya cipya umusumba wa Yerusalemu,
kabili ukabeba no kupekanya umufula uwakukuulapo Itempele lyandi.’”