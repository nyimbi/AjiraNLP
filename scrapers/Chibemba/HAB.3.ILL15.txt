Habakuku apepa Yawe
1Ipepo lyakwa kasesema Habakuku, ukukonka icinanda ca Shigionoti.
2We Yawe, ine nalyumfwa ululumbi lobe,
no mwenso ine walinjikata pa fintu ifyo we Yawe wacita.
Uficite nakabili muno nshiku shesu,
no kufilenga ukwishibikwa mu nshita shesu.
Nangu watufulilwa, uletubelelakofye uluse.
3Lesa afumine ku calo ca Temani,
Uwamushilo alefuma ku lupili lwa Parani.
Ubucindami bwakwe nabukupa umulu,
na mu calo conse mwiswile ukumutatakula.
(Selah)
4Aisa alebengeshima nga kasuba akaletula,
mu minwe yakwe mulefuma imibengelele,
emwafisama ubulamba bwakwe.
5Atangisha ukutuma icikuko,
ne cinkunka cakonkapo mu nkasa shakwe.
6Aleti nga aiminina, ninshi isonde lyalatenta,
aleti nga alolesha,
ninshi abantu ba mishobo yonse balaikankilafye ku mwenso.
Impili shakale na kale shalabongoloka,
no tupili twakale na kale ninshi twalatobaika.
Ne mibeele yakwe yaba ifyo yali na kale.
7Ine nacimona uko abena Kushani bacitiina,
noko abena Midiani bacilatutuma ku mwenso.
8We Yawe, bushe mimana yali yalenga ukuti ufulwe?
Bushe milonga ufulilwe?
Bushe ni bemba ewali alenga ukuti ulebilimafye ku cipyu,
ilyo wacilaendela pali bakabalwe
na pa maceleta yobe ayakucimfya?
9Wacibuula ubuta bobe,
wasomona ne mifwi mu mucenje obe.
(Selah)
Walepula no mushili ku mimana.
10Impili shali shileitentelafye ku mwenso pakukumona,
mu mulu mwali mulefumfumuka amenshi.
Amatenga yali yalepoma,
na matamba yali yaleimina na mu mulu.
11Akasuba no mweshi fyali filifye shika mu mulu,
pa mulandu wa kubyata kwa mifwi yobe iyacilaŋwintuka,
na pa mulandu wa kubalabata kwe fumo lyobe ilyabekesha.
12Wacilinganya isonde lyonse mu cipyu,
wanyantaula imishobo ya benafyalo mu bukali.
13Wacisa kukupususha abantu bobe,
kukupususha imfumu yobe iyo wasuba.
Naunyantaula intungulushi ya ŋanda ya babifi,
naushula no mufula waiko onse mpaka pebwe.
(Selah)
14Mushika wa fita fyakwe, naumulashila kwifumo lyakwe line,
ilyo ifita fyakwe fyali fifulumbene nga kankungwe kukwisa mpasa,
nafyo fyaciba fileyanga nga bantu abepaila abalanda mu bumfisolo.
15Waciba ulenyanta pali bemba na bakabalwe bobe,
na menshi ayamaka yaciba yalepashika.
16Ilyo naumfwa ifi fyonse, umutima wandi watutuma,
ne milomo yandi yalatentafye pakumfwa ishiwi.
Amafupa yandi yaumina,
na mu molu mwalasokona.
Lelo ine nakulalolela tondolo mpaka ilyo ubo bushiku bukesa,
ubwakukanda abantu abatusansa.
17Nangufye imikunyu tailebalula,
ne myangashi nayo tailetwala,
nangufye ku miolifa takuleba fitwalo,
na mu mabala namo tabalelobololamo akantu,
nangufye impaanga shifwe shani,
ne ŋombe shibulemo mu matanga,
18awe ine nakulasekelela muli Yawe,
nakulacankilwa Lesa, pantu ena e mulubushi wandi.
19 Imfumu Yawe eumpeela amaka.
Eulenga ukuti ine nyende bwino nge nsebula,
eulenga ukuti ine ndeenda pamulu pa mpili ishasansama.
Kuli kembisha mukalamba, kubomfya ifilimba fya nsale.