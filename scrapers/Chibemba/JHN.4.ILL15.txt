Yesu alanda no mwanakashi umwina Samaria
1Abafalise baumfwile ukuti Yesu nacila Yoani ukukwata abasambi no kubatisha abengi. 2Kwena Yesu umwine talebatisha, lelo basambi bakwe ebalebatisha. 3Kanshi Yesu ati omfwe ifi, afuma mu Yudeya abwelela nakabili mu Galile. 4Pakubwelelamo, ali nokupita mu Samaria.
5 Kanshi ilyo aleya, afika ku musumba umo uwa mu Samaria uwitwa Sika. Uyu musumba waba mupepi ne mpanga iyo Yakobo apeele mwane Yosefu. 6Emwaba ne cishima cakwa Yakobo. Yesu, ico anaka ku lwendo, aikala mupepi ne cishima. Akasuba ninshi kalafika pakati ka mutwe, pa nshita ya 12:00.
7Elyo umwanakashi umo umwina Samaria aisa kukutapa amenshi. Yesu amweba ati, “Mpeelako amenshi nwe.” 8Abasambi bakwe bena ninshi nabaya ku musumba kukushita ifyakulya. 9Umwanakashi umwina Samaria amwasuka ati, “Iwe uli Muyuda na ine ndi mwina Samaria. Nga kanshi kuti wanomba shani amenshi yakunwa?” Pantu Abayuda tabasankana na bena Samaria. 10Yesu amwasuka ati, “Ala awishiba ubupe bwakwa Lesa, no ulekulomba amenshi yakunwa, nga niwe umulombele, nao nga kuti akupeela amenshi yakupeela umweo.” 11Umwanakashi amwasuka ati, “Mukwai, tamukwete ne cakutapilako amenshi, elyo ne cishima naco cintu cashika. Nga kanshi mulefumya kwi amenshi yakupeela umweo? 12Icikolwe cesu Yakobo ewatupeela ici cishima. Umwine wine pamo na bamwane ne fitekwa fyakwe balenwa muli ici cishima. Bushe imwe muleti namucila pali Yakobo?” 13Yesu amwasuka ati, “Uyo onse uunwa aya menshi akomfwa icilaka nakabili. 14Lelo uyo onse uukanwa amenshi nkapeela, takomfwe cilaka nakabili. Pantu amenshi nkamupeela yakaluka mu nda yakwe akamfukumfuku ka menshi yakupeela umweo, yakamupeela no mweo wape.” 15Umwanakashi ati, “Mukwai, mpeeleniko ayo menshi! Epakuti nilaumfwa icilaka nakabili, nilaisa lyonse kukutapa amenshi.” 16Yesu amwasuka ati, “Kabiye kete umulume obe, wise nankwe kuno.” 17Umwanakashi amwasuka ati, “Nshakwata mulume.” Yesu aeba umwanakashi ati, “Ee, walungika pakusosa auti, ‘Nshakwata mulume.’ 18Pantu waupwa ku baume basano, elyo noyu wine uli nao, tali mulume obe. Ico walanda cacishinka.” 19Umwanakashi ati, “Mukwai, namona ukuti muli kasesema. 20Ifikolwe fyesu fyalepepa Lesa pali ulu lupili. Nomba imwe mwe Bayuda mutila, incende umo abantu bali nokupepela Lesa ni mu Yerusalemu.” 21Yesu amwasuka ati, “Mayo, ala nsumina, inshita ikesa ilyo mushakalepepela Tata pali ulu lupili nangu mu Yerusalemu. 22Imwe mwe bena Samaria tamwaishiba ico mupepa. Nomba ifwe fwe Bayuda twalishiba uo tupepa, pantu ukupusuka kuli nokufuma ku Bayuda. 23Kwena inshita ikesa, no kufika naifika, ilyo bakapepa bene bene bakalapepa Tata mu mupashi na mu cishinka. Aba e bakapepa Tata afwaya. 24Lesa mupashi, na bamupepa bali nokumupepela mu mupashi na mu cishinka.”
25Umwanakashi aeba Yesu ati, “Nalishiba ukuti Mesia, uo batila Kristu ali nokwisa. Ilyo akesa, akesa tweba fyonse.” 26Yesu amwasuka ati, “Nine wine, uo mulelanda nankwe.”
27Awe apopene abasambi bakwa Yesu bafika. Bapapa pakumona ukuti Yesu alelanda no mwanakashi. Lelo tapali nangu umo uwamwipwishe ati, “Finshi ulefwaya?” nangu “Finshi ulelandila no mwanakashi?”
28Awe umwanakashi asha umutondo wakwe, abwelelamo ku musumba. Elyo alaeba abantu ati, 29“Iseni mumone umuntu uwanjeba fyonse ifyo nacita. Bushe ninshi teo e Kristu?” 30Awe abantu bonse bafuma mu musumba, balaya ukwali Yesu. 31Ilyo ninshi abasambi bena babikilepofye ukweba Yesu abati, “Kafundisha, ala lyenipo icakulya!” 32Yesu abasuka ati, “Ala ine ndi ne cakulya ico imwe mushishibe.” 33Elyo abasambi balaipushanya abati, “Bushe nalimo kuliko umo uumuletele icakulya?” 34Yesu abeba ati, “Icakulya candi kucita ifyo uwantuma afwaya, no kupwishishisha umulimo wakwe.
35“Bushe tamutila amuti, ‘Kwashala imyeshi ine, ninshi ulwakulobolola lwafika?’ Lelo ine namweba, lolesheni mumone mu mabala, ifisabo nafipya ifyakulobolola! 36No wakulobolola alepoka amalipilo yakwe, alelonganya ifisabo ifyakuleta mu mweo wape. Epakuti uubyala no ulobolola basansamukile pamo. 37Kanshi insoselo yakuti, ‘Uubyala ni umbi, no ulobolola nao ni umbi’, yalolamo. 38Pantu imwe namutuma kukulobolola mu mabala ayo imwe mushalimine. Bambi ebalimine, elyo imwe mulelobolola ifisabo fya milimo yabo.”
39Abena Samaria abengi aba muli uyu musumba basumina Yesu, ico uyu mwanakashi abebele ati, “Anjebele fyonse ifyo nacita.” 40Elyo abena Samaria baisa kuli Yesu balamupapata ukuti ekale nabo. Awe Yesu epakwikala nabo inshiku shibili.
41Awe na bambi abengi basumina pa mulandu wa mashiwi Yesu alebalandila. 42Balaeba no mwanakashi abati, “Nomba natusumina, te mulandu wa pali ifyo watwebele, awe natuyumfwila fwe bene. Kabili natushininkisha ukuti uyu e Mupusushi wa ba pano isonde.”
Yesu aposha umwana umwaume wakwa mushika wa mfumu
43Cilya papitile inshiku shibili, elyo Yesu afumineko aya ku Galile. 44Yesu umwine asosele ati, “Kasesema tacindikwa ku ba mu calo cakwe.” 45Ilyo afika mu Galile, abena Galile bamupokelela bwino bwino. Pantu nabo baliile ku nshikunkulu ye Pasaka, Icakucilila, ku Yerusalemu. Kabili baliimwenene nefyo acitile ku nshikunkulu.
46Kabili Yesu abwelela ku Kana wa mu Galile, uko asangwile amenshi umwangashi. Kwaliko na mushika wa mfumu, uwali no mwana umwaume umulwele ku Kapenamu. 47Cilya aumfwa ukuti Yesu nafuma ku Yudeya naisa ku Galile, awe aya uko ali. Alamupapata ukuti aye posha mwane uwali mupepi ne mfwa. 48Yesu amweba ati, “Kanshi nga tamumwene ifishibilo ne finjelengwe, ninshi teti musumine.” 49Mushika wa mfumu amweba ati, “Mukwai shi iseni, lintu umwana wandi talafwa.” 50Yesu amwasuka ati, “Kabiye, mwano tafwe.” Awe mushika asumina amashiwi yakwa Yesu, aya no kuya. 51Kanshi ilyo aleya kumwakwe, abasha bakwe bamukonkela, balamweba abati, “Mwano napola.” 52Elyo abepusha inshita mwane atampile ukuba bwino. Nabo bamwasuka abati, “Impepo yamulekele mailo cilya akasuba kapilibuka pa nshita ya 13:00.” 53Elyo wishi ashininkisha ukuti ni pa nshita ine ilya Yesu amwebelepo ukuti, “Mwano tafwe.” Awe umwine wine asumina pamo na bonse aba mu ŋanda mumwakwe. 54Ici e cishibilo icabubili ico Yesu acitile ilyo nakabili abwelele ku Galile ukufuma ku Yudeya.