Masikili
wakwa Asafu.
1Mwe bantu bandi kutikeni ku mafundisho yandi,
muteye amatwi kufyo ndelanda.
2 Ine nakulalandila mu milumbe,
no kumwebako ubwile bwayako ubwa fintu fyafiswa ifyakale.
3Palwa fintu ifyo fwe bene twaishiba, nefyo twayumfwilile,
nefyo ifikolwe fyesu fyatushimikilako.
4Tatwakulafisa ifi fintu ku bana iyoo.
Tuli nokwebako inkulo ikakonkapo
palwa bulamba bwakwa Lesa,
palwa micitile yakwe iyamaka,
na palwa fintu ifyakupapusha ifyo acita.
5Ewapeele Yakobo amafunde,
na kuli Israeli ifipope.
Ewakonkomeshe ifikolwe fyesu,
ukulafunda abana babo amafunde yakwe.
6Pakuti abakulakonkapo nabo bafishiba,
abana abakafyalwa ku ntanshi yabo,
elyo nabo bakalefunda abana babo.
7Epakuti bakaletetekela Lesa,
bekalalaba nefyo acita,
lelo bakalenakila na mafunde yakwe.
8Nokuti bekaba nga bashibo,
abalesangukila Lesa no kumutalamina,
inkulo ya bantu abashatekele imitima,
ne myeo yabo tayali na cishinka kuli Lesa.
9Abena Efulemu nelyo baipangeshe amata ne mifwi,
balifulumwike pa bushiku bwa bulwi.
10Tabasungile icipangano cakwa Lesa,
bakeene no kunakila amafunde yakwe.
11Balilabile na fyonse ifyo acita,
balaba ne fipeshamano fyonse abalangile.
12Lesa alicitile ifipeshamano pa cinso ca fikolwe fyabo,
mu calo ca Egupto, mu mpanga ya Soani.
13Alyakenye bemba pakati epo abapisha,
aimike amenshi nge fibumba.
14Mu nshita sha kasuba alebatungulwila kwikumbi,
elyo mu nshita ya bushiku bonse alebatungulwila ku ntumba ya mulilo.
15Alepawile ifimabwe ifyasansuka mu matololo,
no kubapeela amenshi yakunwa ayengi ngaya muli bemba.
16Alilengele umulonga wa menshi ukufuma ku cilibwe,
alenga na menshi ukulapita nge mimana.
17Lelo bena babikilepofye ukulabifya kuli ena,
no kulasangukila Lesa Mukulu mu matololo.
18Basukile bayamba ukulaesha Lesa,
pakumulomba icakulya ico balekumbwa.
19Bayamba no kuilishanya palwakwa Lesa abati,
“Bushe Lesa kuti atupeela icakulya muno mu matololo?
20Ee cine cine Lesa alyumine pa cilibwe,
na menshi yalafumfumuka,
yapanga no mulonga wa menshi.
Lelo bushe no umukate kuti atupeela,
atupeela ne nama ifwe fwe bantu bakwe?”
21Kanshi Yawe nao epakufulwa nganshi pakumfwa imilandile yabo,
aletela na Yakobo ulubingu lwa mulilo,
alabilimafye ku cipyu icakufulilwa Israeli.
22Pantu bena tabasumine Lesa,
tabaletetekela nokuti Lesa alikwata amaka yakubapususha.
23Lelo Lesa akonkomesha amakumbi ya mu lwelele,
aisula ne fiibi fya mu mulu.
24Epakubafumfumwina maana wakulya,
ne ŋanu sha mu mulu abapeela.
25Kanshi abantu nabo epakulya umukate wa bamalaika,
Lesa abapeele ifyakulya ifingi ifyakuti baikuta.
26Elyo aimya umwela ku kabanga nao walapupa,
na ku maka yakwe aleta no mwela wa ku kapinda ka ku kulyo.
27Nao wabaletela umunani wa nama uwingi kwati lukungu ku bwingi,
ifyuni ifipupuka fyafula ngo musensenga wa kuli bemba.
28Alenga fyaisa kupa mpanga yonse pa nsakwe shabo,
ukushinguluka amatenti yabo.
29Abantu nabo epakulalya ukucilapo,
pantu Lesa alibapeele fyonse ifyo balekumbwa.
30Nomba pa nshita bacili balelya,
ninshi no kwikuta tabalaikuta ifyakulya balekumbwa,
31Ubukali bwakwa Lesa bwali bemine,
aipayapo abantu bamo ababulamba,
no kuwisha abalumendo ba bena Israeli.
32Nangu kwena Lesa alebacitila fyonse ifi, batwalililafye ukulabifya,
nangu alecita ne fipeshamano, bena tabasumine nakalya.
33Kanshi nao epakupwisha inshiku sha bumi bwabo mukuculafye,
ne myaka yabo mukusamikwa.
34Ilyo aipeyepo bamo, elyo babwelele uko ali,
icakuti balapila bayamba no kumupepa.
35Elyo baibukisha ukuti ni Lesa e cilibwe cabo,
nokuti kanshi Lesa Mukulu e Mulubushi wabo.
36Lelo utunwa twabo twaiswilemo amashiwi yakusembeleka,
ne milandile yabo yonse yalimofye ubufi.
37Tabalemupetamina nakalya,
tabalesunga ne cipangano ico bapangene nankwe.
38Lelo Lesa ena alebelelako uluse abantu bakwe,
alefuuta ububi bwabo, kabili tabalofeshe iyoo.
Imiku iyingi alefumyapo ukufulwa,
no kubwesha umutima.
39Ena aleibukisha ukuti balya bantufye,
babafye ngo mupu uuya no kubwela iyoo.
40Pa mikufye iyingi balesangukila Lesa mu matololo,
no kulamucusha mulya mwine.
41Libili libili balesonsomba Lesa,
no kulenga Uwamushilo wakwa Israeli afulwe.
42Abantu balilabile ubulamba bwakwe ubushaikulila,
balabile ne nshita intu abalubulwilepo ku balwani babo.
43Balabile ne finjelengwe ifyamaka ne fipeshamano acitile,
ilyo bali mu citungu ca Soani icaba mu Egupto.
44Amenshi mu mimana yabo ayasangwile umulopa,
pakuti abena Egupto belanwamo amenshi mu tumana twabo.
45Abatumina no tushembele, nato twalabasumaula,
abatumina ne fyula, nafyo fyabonaula.
46Atuma amapantankola kukulya ifisabo fyabo,
na makanta kukonaula amabala yabo.
47Aonaula ne myangashi yabo ku mfula yacitalawe,
ne mikunyu yabo yapya ku mpepo.
48Aipaya ne fitekwa fyabo ku mfula yacitalawe iya mabwe,
ne mikuni yabo ku nkuba.
49Apongolwela pali bena icifukushi ca bukali bwakwe,
icipyu, ukufulwa elyo na macushi,
abaletela na bamalaika wabonaushi
50Apekenye apakwenda ubukali bwakwe,
aleka no kubalangulukilako, abapeela na ku mfwa.
51Aipeye na bana babo abaume amabeli,
aba mu ndupwa shonse isha mu Egupto,
abana babo abafyalilwe mu nsakwe shakwa Hamu,
ninshi bacili na maka ya bulumendo.
52Lelo Lesa epakwimya abantu bakwe ngo mukuni wa mpaanga,
alashitungulula pakushipisha mu matololo.
53Abasenda bwino bwino, bakaana no kukwata umwenso,
lelo abalwani babo bena baibila muli bemba.
54Asuka abafisha mu calo cakwe icamushilo,
icalo ca mpili ico umwine acimfishe.
55Atamfyamo abaleikalamo ilyo abantu bakwe baleyamo,
ayakanya ne nko sha bena Israeli icalo nge cishilano cabo,
aleka nokuti baleikala mu mayanda yabo.
56Nomba bakaana ukunakila Lesa,
bapondokela Lesa Mukulu,
bafilwa no kusunga amafunde yakwe.
57Bamusangukila baleka no kumupetamina,
nga filya fine ifikolwe fyabo fyacitile,
baba ngo buta ubushaololoka.
58Bamukalifya umutima palwa ncende ishakupepelamo isho bacindika,
no kumulenga ukuba no bufuba pa mulandu wa tulubi twabo.
59Ilyo Lesa aumfwile afulwa nganshi,
asuka aluula abena Israeli.
60Afuma na mwi Tenti lyakwe ilyali ku Shilo,
ilyo aleikalamo pakati ka bantu.
61Aleka abalwani baisa tapa Imbokoshi ya Cipangano,
apalemonekela amaka yakwe no bucindami bwakwe.
62Epakufulilwa abantu bakwe nganshi,
aleka na balwani babo baisa ipaya aba cishilano cakwe.
63Abalumendo babo bafwa ku mulilo
na bakuupa abakashana babula.
64Bashimapepo babo babepaya ku lupanga,
icakuti bamukamfwilwa babo bafilwa ukuloosha.
65Elyo Yawe aima ngo wafuma mu tulo,
filya umuntu ema uunwene umwangashi.
66Apuma na balwani nabo babwelelamo,
no kucimba balala bacimba,
ne nsoni shabekata ishamuyayaya.
67Lyena, asuula insakwe sha bamwana Yosefu,
akaana no kusala uluko lwakwa Efulemu.
68Lelo asalapo uluko lwakwa Yuda,
no lupili lwa Sioni ulo atemenwe nganshi.
69Epo aya kuula ne ŋanda yakwe iyamushilo,
elyo nayo aikuula iyitali ukuyafye na mu mulu,
aikosha nge sonde pakuti ikabe iyakubelelela.
70Elyo asala umubomfi wakwe Davidi,
ukuya mufumya pa mulimo wakucema impaanga.
71Amufumya kukucema utwana twa mpaanga,
mpaka aba ni kacema wa bantu bakwe Yakobo,
amucita imfumu ya Israeli icishilano cakwe.
72Nao Davidi epakubika umutima wacishinka pakucema abantu,
no kulabatungululafye bwino na maboko yamucetekanya.