Sakaria amona amaceleta yane
1Kabili nainwine amenso no kumona icimonwa na cimbi. Uyo muku wena namwene amaceleta yane yalefuma pakati ka mpili shibili isha mukuba. 2Iceleta lyapakubala ni bakabalwe abakashika ebalelitinta, ilyabubili ni bakabalwe abafiita ebalelitinta. 3Ilyabutatu ni bakabalwe ababuuta ebalelitinta, ilyabune lyena ni bakabalwe abamabala mabala ebalelitinta. Aba bakabalwe bonsefye bali abamaka. 4Elyo malaika uo twalelanda nankwe namwipusha nati, “Mukwai nga aya maceleta yanshi?”
5 Nao malaika anjasuka ati, “Iyi e myela ine iya ku mulu, iyilefuma pa cinso ca Mfumu umwine we sonde lyonse. 6Iceleta lilya lili na bakabalwe abafiita, lileya lubali lwa ku kapinda ka ku kuso, ilili na bakabalwe ababuuta, lilungeme ku calo ca ku masamba, lilya lili na bakabalwe abamabala mabala lilungeme ku calo ca ku kapinda ka ku kulyo.”
7Bakabalwe ilyo bamoneke, bena balifye abakalabana pakuya kukulonda isonde. Malaika nao epakubeba ati, “Aleni akuyeni, kalondeni isonde.” Kanshi nabo epakuya mwisonde lyonse. 8Elyo kabinge malaika anjita ati, “Wamona, balya bele lubali lwa ku calo ca ku kapinda ka ku kuso, ebatalalike Umupashi wandi mu calo ca ku kapinda ka ku kuso.”
Yawe akonkomesha ukufwika Yoshua ingala yabufumu
9Kabili ishiwi lyakwa Yawe lyaishile kuli ine aliti. 10“Iwe Sakaria, ukaye buula silifa na golide ukufuma kuli bankole Helidai, na Tobiya, na Yedaia, abo babwelele muli bunkole mu calo ca Babiloni, na pali ubo bwine bushiku ukaye ku ŋanda yakwa Yosia mwana Sefania. 11Ukaye buula silifa na golide ukapangemo ingala yabufumu, ukafwike na shimapepo mukalamba Yoshua mwana Yehosadaki. 12Ukamwebe ukuti ine ne Yawe umwine wa fita ndesosa nati, ‘Ala euyu muntu etwa Umusambo. Musambo akakulila apa pene ali, na ine wine ne Yawe eukankuulila cipya cipya Itempele lyandi. 13Eukankuulila Itempele lyandi ine ne Yawe, kabili akacindama nge mfumu ya calo, akalateeka na bantu bakwe. Akakwatapo shimapepo umo uukalaiminina ku cipuna cakwe icabufumu, bonse babili bakalaumfwana no kulabombela capamo mu mutelelwe.’ 14Iyo ngala yabufumu eikaba icibukisho mwi Tempele lyakwa Yawe, icakwibukishishako Helidai, na Tobiya, na Yedaia, na Yosia, na Heni wine mwana Sefania.”
15Abantu abaikala ukutali, bakesa mukulaafwilishako ukukuula cipya cipya Itempele lyakwa Yawe. Ilyo likapwa ukukuulwa, elintu mukashininkisha ukuti kanshi Yawe umwine wa fita ewantumine kuli imwe. Neci cintu cikacitika imwe nga mwalakonka bwino ifyo Yawe Lesa wenu alemukonkomesha.