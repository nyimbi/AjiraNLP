1 Usose kuli bamunonko abaume auti, “Mwe bantu bandi,” na kuli bankashi yobe utile, “Mwebo nalangulukila.”
Yawe akanda abena Israeli
2Mwe bana bandi, aleni landeni kuli nyinenwe, mulande nankwe,
pantu nomba te mukashi wandi,
elyo na ine nshili mulume wakwe.
Muleke afumye ubupulumushi bwakwe pa menso yakwe,
no bulalelale pakati ka mabele yakwe.
3Nga talekele, ninshi ine nkamufuula akashale ubwamba,
nga filya fine ali ilyo afyelwe.
Nkamucita nga matololo,
nkamubika mu calo icaumisha,
no kumuleka akafwe ku cilaka.
4Bamwane ine nshakabakwatile uluse,
pantu bana ba mu bupulumushi,
5Nyinabo tali wacishinka,
uwalebemita aliisebanya umwine.
Aletila ati,
“Ine nakulaya ku batemwikwa bandi,
pantu bena balampeelako icakulya na menshi,
na masako ya mpaanga ne nsalu ishisuma ishatelela,
na mafuta ya muolifa, ne cakunwa ica mwangashi.”
6Eico ine nkasaka imyunga mu nshila yakwe.
Nkamukuulililako ilinga, ilyakuti akafilwe no kufumamo.
7Akalabutukila ku batemwikwa bakwe,
nomba akalafilwa ukubasanga.
Akalabafwaya fwaya,
nomba takalebamona nakalya.
Akasuka akatilefye,
“Awe kambwelelefye ku mulume wandi uwapakubala,
pantu kuli ena nalikeleko bwino ukucila pafyo njikele ino nshita.”
8Ulya mwanakashi taishiba ukuti nine nalemupeela iŋanu,
no mwangashi na mafuta.
Nine nalemupeelesha silifa na golide,
uo alebomfya pakupepa Baali.
9Kanshi inshita yakulobolola ifisabo nga yafika,
ine nkamupoka iŋanu shandi no mwangashi wandi,
Nkamupoka amasako yandi aya mpaanga,
ne nsalu shandi ishisuma ishatelela,
isho ali nokufwala pakukanaba ubwamba.
10Ine nomba nkasokolola ifya nsoni shakwe pa menso ya batemwikwa bakwe.
Takwakabe nelyo umo uukamupokololako mu minwe yandi.
11Ine nkamupwisha insansa shilya akwata pa nshikunkulu shonse isha pa mwaka,
ne sha pa kumoneka kwa mweshi,
ne sha pa bushiku bwe Sabata,
ne sha mitebeto yakwe yonse iya mapepo.
12Ine nkamonawila imyangashi ne mikunyu, iyo asosa ati,
“E cilambu abatemwikwa bandi bampeela.”
Amabala yakwe aya myangashi naya mikunyu ine nkayasangula iteshi,
ne nama sha mpanga emo shikalalya.
13Nkamulimuna ukulingana pa nshiku isho andabileko,
ilyo alefutumwina imilungu ba Baali ububani,
no kulaisamika ifisamo ne mbalaminwe
pakuya alesapika abatemwikwa bakwe,
no kulaba kuli ine, nine ne Yawe nalanda.
Yawe alaya ukubelela abena Israeli uluse
14Kanshi ulya mwanakashi ine nkamusembeleka no kumutwala mu matololo, emo nkaya landa kuli ena amashiwi yamutembo. 15Ine nkamubwesesha amabala yakwe aya myangashi, ne shika lya Ako akausangula impongolo iyakulolelapo ifisuma. Emo akalanjasukila nga filya fine alenjasuka ilyo ali umukashana, pa nshita afumine mu calo ca Egupto. 16Efyasosa Yawe ati, “Pa bushiku bulya, ukalanjita ati, ‘Mulume wandi,’ tawakalenjita nakabili ati, ‘Shikulu wandi,’ iyoo. 17Nkafumya mu kanwa kakwe amashina ya imilungu ba Baali, ine nshakaleke akalelumbula amashina yaiko nakabili iyoo.
18“Muli bulya bushiku, ine nkabapangila icipangano ne nama sha mpanga, ne fyuni fya mu lwelele, ne fikulika panshi. Nkafumya mu calo ifyanso fyonse ifili nge mpanga na mata, elyo ne nkondo ine, epakuti abantu bandi bakaleikala umutelelwe.
19“Nkakukobekela ukuba uwandi umuyayaya,
nkakukobekela mu bololoke no mulinganya,
mu citemwiko icishipwa na mu luse.
20Ine nkakukobekela ukuba uwandi mu cishinka,
na iwe ukeshiba Yawe.
21“Pa bushiku bulya, nkaasuka,”
efyasosa Yawe.
“Nkaasuka imyulu, imyulu nayo ikaasuka isonde.
22Isonde nalyo likaasuka iŋanu,
imyangashi ne miolifa.
Fyonse nafyo fikaasuka Yesireli
23 Abantu bandi ine nkabateeka mu calo,
nkalenga nokuti bakaleshuka.
Nkalalangulukilako abo naleita ‘Loruhama,’
emukutila munshilangulukilwa.
Na balya betwa, ‘Loami,’ emukuti te bantu bandi,
ine nomba nkalabeta nati, ‘Mwe bantu bandi,’
nabo pakwasuka bakalati, ‘We Lesa wesu.’”