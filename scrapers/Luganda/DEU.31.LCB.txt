Musa Alaamiriza Yoswa
1Awo Musa n�agenda n�abuulira Isirayiri yonna ebigambo bino, n�agamba nti, 2“Olwa leero mpezezza emyaka kikumi mu abiri egy�obukulu; sikyalina maanyi kusobola kufuluma na kuyingira nga bwe njagala. Sikyasobola kubakulembera. Mukama Katonda antegeezezza nti, ‘Togenda kusomoka mugga guno Yoludaani.’ 3Mukama Katonda wo yennyini y�ajja okukukulembera mu kusomoka. Ajja kuzikiriza amawanga ago agali emitala, nga naawe olaba, olyoke obatwaleko ensi yaabwe. Yoswa yennyini naye yajja okukukulembera mu kusomoka, nga Mukama bwe yagambye. 4Era nga Mukama Katonda bwe yakola Sikoni ne Ogi, bakabaka b�Abamoli n�ensi yaabwe, n�abazikiriza, ne bano bw�alibakola. 5Mukama Katonda agenda kubagabula gye muli, era kiribagwanira okubakolako nga mugobererera ddala ebiragiro byange bye mbawadde nga bwe biri. 6Beera n�amaanyi era ogume omwoyo. Tobatya wadde okubatekemukira, kubanga Mukama Katonda wo anaagendanga naawe buli w�onoddanga, taakulekenga so taakwabulirenga.” 7Awo Musa n�atumya Yoswa n�amugambira mu maaso ga Isirayiri yenna nti, “Beera wa maanyi era ogume omwoyo; kubanga gw�ojja okugenda n�abantu bano mu nsi Mukama Katonda gye yalayirira bajjajjaabwe okugibawa; era gw�ogenda okugibasalirasaliramu ogibakwase okuba obusika bwabwe obw�enkalakkalira. 8Mukama Katonda yennyini y�ajjanga okukukulemberanga. Anaabanga naawe bulijjo, taakulekenga so taakwabulirenga. Totya so totekemuka.”
Amateeka Ganaasomwanga Buli Mwaka ogw�Omusanvu
9 Awo Musa n�awandiika amateeka ago, n�agakwasa batabani ba Leevi, bakabona, abaasitulanga Essanduuko ey�Endagaano eya Mukama Katonda, era n�awaako n�abakadde bonna abakulembeze b�abaana ba Isirayiri. 10Musa n�abalagira bw�ati nti, “Ku buli nkomerero ya myaka musanvu, mu mwaka omutegeke ogusonyiyirwamu amabanja, era nga y�Embaga ey�Ensiisira, 11Isirayiri yenna nga bazze okulabika mu maaso ga Mukama Katonda wo mu kifo ky�aneeronderanga, onoosomeranga Isirayiri yenna amateeka gano gonna nga bawulira. 12Okuŋŋaanyanga abantu: abasajja, n�abakazi, n�abaana, ne bannamawanga abanaaberanga mu bibuga byo, balyoke bawulirizenga era bayigenga okutya Mukama Katonda wammwe, era bagobererenga n�obwegendereza ebigambo byonna ebiri mu mateeka gano. 13Bwe batyo abaana baabwe abataamanyanga mateeka gano, balyoke bagawulire bayigenga okutyanga Mukama Katonda wammwe, obulamu bwammwe bwonna bwe mulimala nga muli mu nsi gye mugenda okusomokera omugga Yoludaani okugirya.”
Ebiragiro bya Mukama Ebyasembayo eri Musa
14 Awo Mukama n�agamba Musa nti, “Obudde bwo obw�okufa busembedde. Yita Yoswa, mujje mu Weema ya Mukama ey�Okukuŋŋaanirangamu.”
15 Awo Mukama Katonda n�alabikira mu Weema ng�ali mu mpagi ey�ekire; empagi ey�ekire n�eyimirira waggulu w�omulyango gw�Eweema. 16Mukama Katonda n�agamba Musa nti, “Mu bbanga ttono ojja kugalamira ne bajjajjaabo. Olwo abantu bano nga batandika okusinzanga bakatonda abalala abalibeera mu bo, nga be bakatonda ab�omu nsi eyo mwe bajja okuyingira. Bagenda kunvaako bamenye endagaano gye nakola nabo. 17Ku lunaku olwo obusungu bwange bulibabuubuukirako, nange ndibakisa amaaso gange, ne babeera bangu okuzikirizibwa, era ebizibu bingi n�emitawaana biribajjira. Ku lunaku olwo balyebuuza nti, ‘Emitawaana gino tegitutuseeko lwa kubanga Katonda waffe tali wakati mu ffe?’ 18Ku lunaku olwo ndikwekera ddala amaaso gange olw�ebibi byonna bye banaabanga bakoze nga bakyukidde bakatonda abalala.
19 “Kale nno kaakano wandiika oluyimba luno oluyigirize abaana ba Isirayiri, olubayimbisenga, lulyoke lubeerenga omujulizi wange ku baana ba Isirayiri. 20Kubanga bwe ndimala okubaleeta mu nsi omukulukuta amata n�omubisi gw�enjuki, gye nasuubiza bajjajjaabwe nga ngibalayirira, ne balya ne bakkuta ne bagejja, balikyukira bakatonda abalala ne babasinza nga babaweereza, ne bannyooma ne bamenya endagaano yange. 21Obubenje obw�akabi bwe bunaabajjiranga, oluyimba luno lunaabasoomozanga ng�omujulizi nga lubalumiriza, kubanga bazzukulu baabwe banaabanga bakyalulina mu kamwa kaabwe nga tebannalwerabira. Kubanga mmanyi bye balowooza okukola nga n�okubatuusa sinnaba kubatuusa mu nsi gye nabasuubiza nga ngibalayirira.” 22Bw�atyo, ku lunaku olwo, Musa n�awandiika oluyimba luno n�aluyigiriza abaana ba Isirayiri.
23 Awo Mukama n�awa Yoswa mutabani wa Nuuni ekiragiro kino ng�agamba nti, “Beera wa maanyi era guma omwoyo, kubanga ggw�oliyingiza abaana ba Isirayiri mu nsi gye nabasuubiza nga ngibalayirira; era nange nnaabeeranga naawe.”
24 Musa bwe yamala okuwandiika mu Kitabo ebigambo eby�amateeka gano, okubiggya ku ntandikwa okubituusa ku nkomerero, 25Musa n�alagira Abaleevi abaasitulanga Essanduuko ey�Endagaano eya Mukama, ng�agamba nti, 26“Mutwale Ekitabo ky�Amateeka kino mukiteeke awali Essanduuko ey�Endagaano eya Mukama Katonda wammwe, kibeerenga awo ng�omujulirwa gy�oli. 27Kubanga nkumanyi nga bw�oli omujeemu era alina ensingo enkakanyavu. Obanga mubadde mujeemera Mukama Katonda nga nkyaliwo nammwe, kale nga mmaze okufa okujeema kwammwe tekuusingewo nnyo! 28Munkuŋŋaanyize wano abakadde b�ebika byammwe abakulembeze bammwe bonna, njogere ebigambo bino mu matu gaabwe nga bawulira; era mpita eggulu n�ensi bibeere abajulirwa okubalumiriza. 29Kubanga mmanyi nga bwe nnaamala okufa mujja kwefaafaaganyiza ddala nga mukyama okuleka ekkubo lye mbalagidde okukwatanga. Mu biseera ebijja emitawaana gijjanga kubajjira, nga mukoze ebibi mu maaso ga Mukama Katonda mulyoke mumusunguwaze olw�ebyo emikono gyammwe bye ginaabanga gikoze.”
Oluyimba Mukama lwe yalagira Musa
30Awo Musa n�ayogera, ebigambo by�oluyimba luno okuluggya ku ntandikwa yaalwo n�okulutuusa ku nkomerero ng�ekibiina kya Isirayiri yenna kiwulira.