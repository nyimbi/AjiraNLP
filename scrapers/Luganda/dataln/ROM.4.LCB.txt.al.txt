1   Kale kiki kye tunaayogera ku jjajjaffe Ibulayimu ku bikwata ku by�omubiri? 

2  Singa Ibulayimu yaweebwa obutuukirivu lwa bikolwa, yandyenyumirizza, naye si eri Katonda. 

3  Ebyawandiikibwa bitugamba bitya? Ibulayimu yakkiriza Katonda ne kimubalirwa okuba obutuukirivu. 

4   Omuntu bw�akola omulimu, asasulwa empeera ye. Empeera gy�aweebwa, teba kirabo. 

5  Katonda tayinza kukusembeza olw�ebikolwa byo. Katonda asembeza aboonoonyi olw�okukkiriza kwe balina mu ye. 

6  Kabaka Dawudi naye yayogera kye kimu ku muntu ono Katonda gw�awa obutuukirivu obutavudde mu bikolwa bye ng�agamba nti: 

7   “Baweereddwa omukisa, abasonyiyiddwa ebyonoono byabwe, ne baggyibwako ebibi byabwe. 

8   Aweereddwa omukisa omuntu, Mukama gw�atalibalira kibi.” 

9   Kale omukisa guno, gw�abakomole bokka oba n�abatali bakomole? Ebyawandiikibwa bitugamba nti Okukkiriza kwa Ibulayimu kwamubalirwa okuba obutuukirivu. 

10  Kale, kwamubalirwa kutya? Ng�akomolebbwa oba nga tannakomolebwa? Nedda si ng�akomolebbwa naye nga tannakomolebwa. 

11  Akabonero ke yafuna ak�okukomolebwa, ye nvumbo ku butuukirivu olw�okukkiriza kwe, nga tannakomolebwa, alyoke abeere jjajja w�abo bonna abakkiriza nga si bakomole, nabo balyoke babalirwe obutuukirivu. 

12  Ate era ye jjajja w�abantu bonna, abakomole, era abatambulira mu kkubo ery�okukkiriza, jjajjaffe Ibulayimu kwe yalina nga tannakomolebwa. 

13   Ibulayimu n�ezzadde lye tebaaweebwa kisuubizo eky�okulya ensi yonna, ng�omugabo gwe, lwa kukwata mateeka. Katonda, ensi yagimusuubiza lwa butuukirivu obwamuweebwa olw�okukkiriza. 

14  Kale obanga baweebwa obusika lw�amateeka, okukkiriza kuba tekugasa, era nga n�ekisuubizo tekirina makulu. 

15  Katonda anyiiga Amateeka ge bwe gatagonderwa. Naye bwe wataba mateeka, tewaba mateeka ga kujeemera. 

16   Noolwekyo ekisuubizo kijja lwa kukkiriza, kiryoke kiweebwe lwa kisa, eri ezzadde lyonna, so si ezzadde erigondera amateeka lyokka naye n�eri ezzadde erya Ibulayimu olw�okukkiriza; era oyo ye jjajjaffe ffenna. 

17  Kyawandiikibwa nti, “Nkufudde jjajja w�amawanga amangi.” Ye jjajjaffe mu maaso g�oyo gwe yakkiriza, Katonda azuukiza abafu, era alaba ebitaliiwo ng�ebiriwo, era atonda ebintu ebiggya. 

18   Katonda yasuubiza Ibulayimu abazzukulu bangi. Ne bwe kyalabika ng�ekitasoboka, Ibulayimu yalina okukkiriza mu Katonda, n�oluvannyuma n�abeera jjajja w�amawanga mangi, okusinziira ku ekyo ekyayogerwa nti, “Ezadde lyo bwe liriba.” 

19  Teyatendewererwa mu kukkiriza, newaakubadde nga yali wa myaka nga kikumi, nga n�omubiri gwe munafu nnyo, ate nga ne Saala mugumba. 

20  Teyabuusabuusa kisuubizo kya Katonda mu butakkiriza, naye yaweebwa amaanyi lwa kukkiriza; n�agulumiza Katonda. 

21  Yakakasiza ddala nti Katonda kye yasuubiza asobola okukituukiriza, 

22  era bwe kityo ne kimubalirwa okuba obutuukirivu. 

23  Naye tekyawandiikibwa ku lulwe yekka nti, “Kyamubalirwa okuba obutuukirivu;” 

24  naye era naffe, abakkiririza mu oyo eyazuukiza Yesu Mukama waffe mu bafu. 

25  Kristo yaweebwayo okuttibwa olw�ebibi byaffe, n�azuukizibwa tulyoke tuweebwe obutuukirivu.

