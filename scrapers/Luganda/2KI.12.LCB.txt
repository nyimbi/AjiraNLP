Yekoyaasi Addaabiriza Yeekaalu
1Mu mwaka ogw�omusanvu ogw�obufuzi bwa Yeeku, Yekoyaasi, nnyina nga ye Zebbiya ow�e Beeruseba, n�atandika okuba kabaka, n�afugira emyaka amakumi ana mu Yerusaalemi. 2Yekoyaasi n�akola ebirungi mu maaso ga Mukama, ebbanga lyonna, kubanga Yekoyaada kabona ye yamuyigirizanga. 3Wabula, ebifo ebigulumivu tebyaggibwawo, n�abantu ne beeyongeranga okuwaayo ssaddaaka n�okwoterezanga obubaane ku bifo ebyo.
4Awo Yekoyaasi n�agamba bakabona nti, “Mukuŋŋaanye ensimbi zonna ezireetebwa ng�ebiweebwayo ebitukuzibwa mu yeekaalu ya Mukama, ensimbi ez�omusolo buli muntu z�awaayo, n�ensimbi buli muntu z�awaayo ng�endobolo mu yeekaalu, n�ensimbi buli muntu ze yeesalira kyeyagalire, n�azireeta mu yeekaalu ya Mukama, 5n�oluvannyuma buli kabona addire ezo z�akuŋŋaanyizza aziweeyo okuddaabiriza buli aweetaagisa ku yeekaalu.”
6Naye oluvannyuma lw�emyaka amakumi abiri mu esatu egy�obufuzi bwa kabaka Yekoyaasi, bakabona ne baba nga tebannaddaabiriza yeekaalu. 7Awo kabaka Yekoyaasi n�atumya Yekoyaada kabona asinga obukulu ne bakabona abalala, n�ababuuza nti, “Kiki ekibalobera okuddaabiriza yeekaalu? Kale nno, mulekeraawo okutoola ku nsimbi ezikuŋŋaanyizibwa, naye muziweeyo olw�okuddaabiriza yeekaalu.” 8Bakabona ne bakkiriziganya obutaddayo kukuŋŋaanya nsimbi ku bantu, wadde bo bennyini okuvunaanyizibwa okuddaabiriza yeekaalu.
9Yekoyaada kabona asinga obukulu n�addira essanduuko n�awumula ekituli mu kisaanikizo kyayo, n�agiteeka ku luuyi olwa ddyo okumpi n�ekyoto okuliraana n�awayingirirwa. Bakabona abaakuumanga omulyango ne bateekangamu ensimbi zonna ezaaleetebwanga mu yeekaalu ya Mukama. 10Awo bwe baalabanga ng�ensimbi ezireeteddwa mu yeekaalu ya Mukama ziweze nnyingi mu ssanduuko, omuwandiisi wa kabaka ne kabona asinga obukulu ne bajjanga okuzibala n�okuzitereka. 11N�oluvannyuma ensimbi ezo baazikwasanga abasajja abaali baweereddwa obuvunaanyizibwa okulabiriranga omulimu ogwakolebwanga ku yeekaalu, bo ne basasulanga abakozi, n�abazimbi abaabulijjo, n�abazimbi b�amayinja, n�abatema amayinja, abo bonna nga baddaabiriza yeekaalu ya Mukama. 12Ate era ku ezo ensimbi kwe baagulanga embaawo, n�amayinja amabajje okuddaabiriza yeekaalu ya Mukama n�olwebirala ebyetaagisanga mu kuddaabiriza okwo.
13Ensimbi ezaaleetebwanga mu yeekaalu tezaakozesebwanga kukola bensani eza ffeeza, oba ebisalako ebisirinza, oba ebibya, oba amakondeere wadde ekintu kyonna ekya zaabu oba ffeeza ebyabeeranga mu yeekaalu ya Mukama; 14kubanga baazisasulanga abakozi abaali baddaabiriza yeekaalu. 15Era kyali tekyetagisa abasajja be baakwasa ensimbi, okulaga enkozesa y�ensimbi ezo kubanga baakolanga n�obwesigwa. 16Ensimbi ezaavanga mu biweebwayo eby�okulumiriza n�ebiweebwayo olw�ekibi tezaaleetebwanga mu yeekaalu ya Mukama, zaabanga za bakabona.
17Mu biro ebyo Kazayeeri kabaka w�e Busuuli n�alumba ekibuga ky�e Gaasi, n�akiwamba, n�oluvannyuma n�atandika okulumba n�e Yerusaalemi. 18Naye Yekoyaasi kabaka wa Yuda n�addira ebintu byonna ebyatukuzibwa Yekosafaati, ne Yekolaamu ne Akaziya bajjajjaabe bassekabaka ba Yuda, n�ebirabo bye yali awonze, ne zaabu yonna eyali mu mawanika, n�abiggya mu yeekaalu ya Mukama n�abiweereza Kazayeeri kabaka w�e Busuuli. Oluvannyuma Kazayeeri n�alekayo okulumba Yerusaalemi.
19Ebyafaayo ebirala ebyabaawo mu mirembe gya Yekoyaasi, ne bye yakola byonna, tebyawandiikibwa mu kitabo eky�ebyomumirembe gya bassekabaka ba Yuda? 20Abaami be ne beekobaana, ne bamuttira mu nnyumba ey�e Miiro, ku kkubo eriserengeta e Siiro. 21Abaali mu lukwe olwo baali Yozakali mutabani wa Simeyaasi ne Yekozabadi mutabani wa Someri, era be baamutta. N�afa n�aziikibwa awali bajjajjaabe mu kibuga kya Dawudi. Amaziya mutabani we n�amusikira.