1  Kuna mambo matatu yanipendezayo, Ni mazuri mbele za Mungu na wanadamu; Umoja wa ndugu, Urafiki wa majirani, Na mke na mumewe wanaopatana. 

2  Kuna watu wa namna tatu wanichukizao, Na mwenendo wao unanikirihi; Maskini mwenye kiburi, Tajiri aliye mwongo, Na mzee mzinifu asiye na ufahamu. Wazee 

3  Katika ujana wako hukukusanya Utapata wapi upatapo kuwa mzee? 

4  Ee ajabu ya uzuri wa uteuzi kwao wenye mvi, na kwa wakuu wajuao shauri! 

5  Ni nzuri kama nini hekima ya wazee, na mawazo yenye shauri ya wale walioheshimiwa! 

6  Ustadi wa kuzoea ni taji la wazee, na utukufu wao ni kumcha BWANA. Mithali ya hesabu 

7  Kuna mambo tisa niliyoyafikiri, Na moyoni mwangu nimeyaita heri; Mtu mwenye kuwafurahia watoto wake, Aliye hai akaona adui zake wamepotea, 

8  Heri yule mume mwenye mke wa ufahamu. Naye yule asiyeteleza kwa ulimi wake. Naye asiyemtumikia mtu asiyestahili, 

9  Naye yu heri aliyejipatia rafiki amini, Naye asemaye masikioni mwa wasikivu, 

10  Naye aipataye hekima ni mkuu kama nini! Lakini hakuna ampitaye mcha BWANA. 

11  Hakika kicho cha BWANA hupita mambo yote; 

12  Aliye nacho aweza kulinganishwa na nani? Baadhi ya Uovu Uliokithiri 

13  Msiba wowote ila msiba wa moyo; Uovu wowote ila uovu wa mwanamke; 

14  Baa lolote ila litokalo wanichukiao; Kisasi chochote ila kisasi cha adui; 

15  Hakuna sumu ipitayo sumu ya nyoka; Hakuna hasira kuliko hasira ya mtesi. Uovu wa Mwanamke Mbaya 

16  Ningependa kukaa na simba na joka kuliko kukaa nyumbani pamoja na mwanamke mbaya, 

17  Ubaya wa mwanamke huubadili uso wake kuwa wa kutisha, na kumtia sura yake giza kama ya dubu. 

18  Mumewe akikaa chakulani pamoja na jirani zake, bila kusudi aweza kupiga kite kwa majonzi. 

19  Ukorofi wote si kitu kama ukorofi wa mwanamke; mwenye dhambi na ampate kuwa sehemu yake! 

20  Kama kuipanda njia ya mchangani kwa miguu ya mzee, ndivyo alivyo mke mwenye maneno mengi kwa mtu mtulivu. 

21  Usinaswe na uzuri wa mwanamke, wala usimtamani mwanamke kwa ajili ya mali yake. 

22  Kuna utumwa mzito, na fedheha, iwapo mwanamke humlisha mumewe. 

23  Mwanamke mbaya ni unyong'onyevu wa roho, na huzuni ya uso, na kujeruhi moyoni. Mwanamke asiyetaka kumfurahisha mumewe amefanana na mikono iliyolegea na magoti yaliyopooza. 

24  Mwanzo wa dhambi ulitoka katika mwanamke, na kwa sababu yake sisi sote tunakufa. 

25  Usiyapatie maji mahali pa kutoka, wala usimpe mwanamke mbaya nafasi ya kusema kwa ujasiri. 

26  Tena iwapo haendi kama wewe utakavyo, mpe hati ya talaka.

