1  Usizitumainie mali zako, Wala usiseme, Zanitosha basi. 

2  Usifuate roho yako na nguvu zako, Kuandamana na tamaa za moyo wako. 

3  Usiseme, Nani atakayenitawala? Hakika BWANA atakulipiza kisasi. 

4   Usiseme, Nilikosa ikanipata nini? Hakika BWANA ndiye mvumilivu. 

5  Kuhusu upatanisho, usiwe mjasiri wa kutenda dhambi juu ya dhambi; 

6  wala usiseme, Huruma zake ni nyingi, ataniachilia dhambi zangu zijapokuwa ni nyingi. Kwa sababu rehema na ghadhabu zatoka kwake, na hasira yake itawakalia wakosaji. 

7  Usichelewe kumrudia BWANA, wala usikawie siku kwa siku; kwa maana ghadhabu ya BWANA itatokea kwa ghafla, nawe utaangamia wakati wa kisasi. 

8  Wala usizitegemee mali za udhalimu, kwa kuwa hazitakufaida lolote siku ile ya hasira. Uthabiti na kujiweza 

9  Usipepete kwa kila upepo, Wala usiipitie kila njia. 

10  Uwe mtu thabiti wa akili, Na liwe moja neno lako. 

11  Uwe mwepesi wa kusikia, Na mzito wa kutoa jibu. 

12  Ikiwa unayo akili, umjibu jirani yako; La! Huna, tia mkono wako kinywani pako. 

13  Heshima na aibu zina usemi, Na ulimi humwangamiza mtu. 

14  Usiitwe msingiziaji, Wala usisengenye kwa ulimi. Juu ya mwizi inakaa aibu, Na hukumu humsibu mnafiki. 

15  Usiwe fisadi katika jambo kubwa wala dogo; Wala usipate kuwa adui badala ya rafiki.

