1  Mwenye kugusa lami atatiwa uchafu; naye mwenye kufuatana na mwenye kiburi atapata kufanana naye. 

2  Usijitwike mzigo upitao nguvu zako; wala usishirikiane na mtu aliye tajiri kuliko wewe. Jinsi gani chungu kushirikiana na birika? Hiyo itagonga na hicho kitavunjwa. 

3  Tajiri hudhulumu, akaogofya; maskini hudhulumiwa, akasihi. 

4  Iwapo una faida kwake, tajiri atachuma kwako; ukihitaji atakuacha. 

5  Kama una kitu, atakaa nawe; hata utakapofilisika, hajuti. 

6  Je! Ana haja nawe? Basi atakudanganya, na kukushawishi, na kukutia tumaini; atakupa maneno mazuri na kusema, Unahitaji nini? 

7  Naye atakutahayarisha kwa karamu zake; hata amekukumbia yote mara mbili tatu. Mwishowe atakufanyizia mzaha; atakuahirisha, na kukuacha, na kutikisa kichwa chake. 

8  Ujihadhari usije ukadanganyika na kufedheheshwa katika uchangamfu wako. 

9  Mkuu akikualika na uwe makini, hivyo atazidi kukualika. 

10  Usijitangulize kwake, usije ukakatazwa; wala usijitenge naye, usije ukasahauliwa. 

11  Usifanye kusema naye kama na mwenzako; wala usisadiki maneno yake mengi; yaani, kwa maongezi mengi atakujaribu, na kwa kukunjua uso atakupeleleza. 

12  Mtu asiyeficha moyoni mwake yaliyosemwa hana rehema; maana hatajizuia na kuhizi wala na kufunga; 

13  basi ujihadhari uwe macho, maadamu unakwenda katikati ya hatari ya kuanguka. 

15  Kila kiumbe hupenda kilichofanana nacho, na kila mwanadamu humpenda aliyefanana naye. 

16  Wanyama wote huandamana aina kwa aina; vile vile mwanadamu ataambatana na mmojawapo wa aina yake. 

17  Jinsi gani mbwamwitu ashirikiane na mwana-kondoo? Vivyo hivyo mwenye dhambi na mwenye haki. 

18  Kuna amamni gani kati ya fisi na mbwa? Tena amani gani kati ya tajiri na maskini? 

19  Punda mwitu ni mawindo ya simba nyikani; ndivyo maskini walivyo malisho ya tajiri. 

20  Unyonge ni chukizo kwa mwenye kiburi; na umaskini ni chukizo kwa tajiri. 

21  Tena tajiri akitikisika huegemezwa na rafiki zake; mnyonge akiisha kuanguka husukumizwa mbali na rafiki zake. 

22  Tajiri akianguka, wapo wasidizi wengi; hata akinena yasiyoneneka, watu humkiri kuwa ana haki; mnyonge huanguka, na watu humshutumu; hata akitoa maneno ya hekima hakuna ampishaye. 

23  Tajiri anena, na wote wanyamaza na yale ayanenayo huyasifu hata mawinguni; maskini anena, nao husema, Nani huyu? Na iwapo amejikwaa, kumbe! Watazidi kumwangusha. 

24  Lakini utajiri pasipo dhambi ni mwema; na umaskini ni mbaya ukitoka katika ubaya. 

25  Moyo wa mtu hufanya kubadili uso, Kwamba ni kwa wema au kwa ubaya. 

26  Uso mkunjufu hufunua moyo ulio fani; Na kubuni mifano ni kuchosha akili.

