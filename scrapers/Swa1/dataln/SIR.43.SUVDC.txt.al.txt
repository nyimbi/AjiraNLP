1  Fahari ya huko juu ni kweu angani, Kuba ya mbingu uonapo utukufu wake. 

2  Jua lizukapo huleta habari liendavyo; Jinsi zinavyotisha kazi zake Aliye Juu! 

3  Wakati wa adhuhuri huikausha nchi, Naye ni nani atakayehimili joto lake kali? 

4  Tanuri iliyopuliziwa huyeyusha madini; lakini vianga vya jua huiunguza milima, na ndimi zake hutoa mafukuto ya moto, na mwangaza wake hupofusha macho. 

5  BWANA ndiye mkuu, ambaye amelihuluku; tena kwa neno lake lahimiza mwendo wake. Ubora wa Mwezi 

6  Mwezi nao pia huangaza kwa wakati wake, ili kutawala nyakati, na kuwa ishara ya ulimwengu. 

7  Kutoka kwa mwezi ni dalili ya sikukuu; Nuru yake hupungua ukipita mwezi mpevu. 

8  Mwezi nao huitwa kwa jina lake; Ukikua kwa ajabu ulivyobadilika; Mwanga wa ajabu kati ya majeshi ya juu, Ung'aapo katika anga la mbinguni. Utukufu wa Nyota na Upinde wa Mvua 

9  Uzuri wa mbingu ndio fahari ya nyota, safusafu za kutoa nuru katika mahali pa BWANA palipo juu sana. 

10  Kwa neno lake Aliye Mtakatifu husimama taratibu, wala hazitasinzia mnamo mikesha yake. Upinde wa mvua 

11  Uuangalie upinde wa mvua, kumhimidi Yeye aliyeufanya; uzuri wake unazidi sana katika mng'ao wake. 

12  Unaizungusha kuba ya mbingu duara ya fahari; nayo ndiyo mikono yake Aliye Juu iliyoupinda. Maajabu ya Asili 

13  Kwa nguvu zake Yeye hutoa umeme, na kuvimemetesha vimulimuli vyake katika hukumu. 

14  Kwa amri yake hazina zafunguliwa, na mawingu yatoka ili kuruka kama ndege. 

15  Kwa uweza wake mkuu huyafanya mawingu kuwa magumu, na mvua ya mawe huvunjiwa mawe yake madogo. 

16  Sauti ya ngurumo yake huitetemesha nchi, na kwa kutokea kwake milima itatikisika. Kwa mapenzi yake kusi itavuma, 

17  pia na tufani ya kaskazi, na kimbunga. 

18  Mfano wa ndege wakiruka chini hunyunyiza theluji, na mfano wa nzige wakitua ndivyo inavyoanguka; jicho litashangaa kwa ajili ya uzuri wa weupe wake, na moyo utastaajabu kwa jinsi inavyonyesha. 

19  Sakitu tena huimimina juu ya nchi kama chumvi, na kuvifanya vijiti kuchanua maua mfano wa vito. 

20  Kisha huvumisha upepo wa baridi, na barafu itaganda juu ya maji; itayakalia kila makusanyiko ya maji, nayo maji yataivaa kana kwamba ni deraya. 

21  Huiunguza mimea ya milimani, na kuikausha nyika, na majani yote ya kondeni, kama moto. 

22  Ukungu ukitanda kama mawingu ni kupona vitu vyote; kama umande baada ya joto utaleta furaha. 

23  Kwa shauri lake amevituliza vilindi, na kupanda visiwa ndani yake. 

24  Wale wasafirio baharini hunena upana wake, na sisi tusikiapo kwa masikio yetu twamaka mno. 

25  Ndimo viendamo vile viumbe vya kigeni vya ajabu, jamii ya vyote vyenye uhai, yaani, viumbe vya vilindini vyenye nguvu. 

26  Kwa kusudi lake huifanikisha kazi yake, Na kwa neno lake vyote vimekuwapo. 

27  Tuseme maneno mengi; hatutadiriki; Jumla ya maneno ni, Ndiye vyote. 

28  Sisi tupateje uwezo wa kumtukuza? Mradi ndiye Mkuu juu ya kazi zake zote. 

29  BWANA hutisha sana, naye ni mkuu mwenye kupita vitu vyote; naam, uweza wake ni wa ajabu. 

30  Mkija kumtukuza BWANA, mhimidini kadiri mwezavyo, maana hata hivyo kuna zaidi; mtakapomwadhimisha, tumieni nguvu zenu zote, maana hamtadiriki. 

31  Ni nani aliyemwona, hata aweze kumdhihirisha? Ni nani awezaye kumkuza alivyo? 

32  Mambo mengi sana yamefichwa, makubwa kupita hayo; maana tulizoziona ni chache tu katika kazi zake. 

33  Kwa kuwa BWANA ameviumba vitu vyote vilivyopo, nao wamchao amewapa hekima.

