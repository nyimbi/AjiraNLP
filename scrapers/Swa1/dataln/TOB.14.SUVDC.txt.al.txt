1  Basi Tobiti akaisha kushukuru. 

2  Na wakati alipopofuka macho umri wake amepata miaka hamsini na minane. Na baada ya miaka minane akajaliwa kuona tena; akatoa sadaka, akazidi kumcha Mungu na kumshukuru. 

3  Basi akazidi sana kuwa mzee; akamwita mwanawe, na watoto sita wa mwanawe, akamwambia, Mwanangu, uwatwae wanao; tazama, mimi ni mzee, nami ni tayari kuifariki dunia. 

4   Basi, mwanangu, uende Umedi; kwa maana nasadiki kabisa maneno yote yaliyonenwa na nabii juu ya Ninawi, ya kama utaangamizwa; bali kwa muda kutakuwako amani huko Umedi. Ndugu zetu watatawanyika duniani kutoka ile nchi nzuri, na Yerusalemu utakuwa ukiwa; na nyumba ya Mungu ndani yake itateketezwa, na kuwa ukiwa kwa muda. 

5  Hatimaye Mungu atawarehemu tena, na kuwarudisha katika nchi nao wataijenga nyumba, walakini si kama ile ya kwanza, hata majira ya zamani zile yatakapotimia. Kisha watarudi kutoka mahali walimofungwa; wataujenga Yerusalemu kwa heshima; nayo nyumba ya Mungu itajengwa ndani yake milele kwa jengo la utukufu; kama vile walivyoitabiria manabii. 

6  Na mataifa yote watageuka kumcha BWANA Mungu kwa kweli; nao watazizika sanamu zao. 

7  Na mataifa yote watamhimidi BWANA; na watu wake watamshukuru Mungu. Naye BWANA atawakuza watu wake; nao wote wampendao BWANA Mungu kwa kweli na kwa haki watafurahi, kwa kuwa amewarehemu ndugu zetu. 

8  Lakini wewe uishike torati na maagizo, ujioneshe kuwa mpenda sadaka na haki, ili ufanikiwe. 

9  Na sasa, mwanangu, uondoke kutoka Ninawi; kwa maana mambo yale aliyoyanena nabii hakika yatatokea. 

10  Mimi unizike kwa heshima, na mama yako pamoja nami; wala msizidi kukaa hapa Ninawi. Mwanangu, kumbuka Amani alivyomtenda Akiakaro aliyemlea; jinsi alivyomtoa kwenye nuru na kumleta kwenye giza, na jinsi alivyomlipa; lakini Akiakaro aliokoka, bali yule alipata malipo yake, maana yeye alishuka kwenye giza. Naye Manase alitoa sadaka, akaokoka katika tanzi la mauti ambalo kwamba amemtegea; bali Amani aliingia tanzini akaangamia. Kifo cha Tobiti na Ana 

11  Kwa hiyo, mwanangu, fikiri hayo iyatendayo sadaka, na jinsi haki iokoavyo. Naye alipokuwa katika kusema maneno hayo, akatoa roho pale kitandani; na umri wake amepata miaka mia moja hamsini na minane. Wakamzika kwa heshima nyingi. 

12  Na Ana alipokufa, mwanawe akamzika pamoja na baba yake. Lakini Tobia aliondoka, pamoja na mkewe na watoto wake, kwenda Ekbatana kwa mkwewe Ragueli. 

13  Huko alipata kuwa mzee mwenye heshima; akawazika wakweze kwa heshima nyingi; akazirithi mali zao, na zile za Tobiti baba yake. 

14  Akafa huko Ekbatana, mji wa Umedi, mwenye umri wa miaka mia moja ishirini na saba. 

15  Lakini kabla hajafa akapata habari za kuangamizwa Ninawi, ambao ulitekwa na Nebukadreza na Ahasuero; na kabla ya kufa kwake alipata kusimanga juu ya Ninawi. Ndio mwisho.

