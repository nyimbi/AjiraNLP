1  Kuzilinda mali kwadhoofisha mwili, na kuzisumbukia kwaondoa usingizi. 

2  Pia kuzisumbukia riziki hufukuza usingizi zaidi ya ugonjwa mbaya unaomzuia mtu asilale unono. 

3  Mtu aliye tajiri hufanya kazi katika kukusanya mali, naye anapopumzika amejaa anasa zake; 

4  mtu aliye maskini hufanya kazi katika upungufu wa riziki, na yeye anapopumzika ameingia uhitaji. 

5  Mpenda dhahabu hatahakikishwa, naye aifuataye faida atapoteza njia. 

6  Watu wengi wameangamia kwa ajili ya dhahabu, na upotevu wao utawakuta uso kwa uso. 

7  Ndiyo kikwazo kwa wale wanaoitamani, na kila mpumbavu atanaswa nayo. 

8  Yu heri tajiri aliyeonekana hana ila, Hakuifuata dhahabu wala kuitamani fedha. 

9  Ni nani huyu? Nasi tutamwita heri; Ametenda mambo ya ajabu kati ya watu. 

10  Nani aliyejaribiwa, Akaonekana amekamilika? Ajisifie hasa maisha ya amani maridhawa. Nani aliyeweza kuasi, Wala yeye hakuasi? Aliyeweza kutenda mabaya. Wala yeye hakuyatenda? 

11  Mapato yake yatathibitishwa kwake; Na kusanyiko watangaza sadaka zake. Meza ya Kiungwana 

12  Mwanangu, ikiwa umeketi mezani pa mkuu, usiwe na choyo pale pale, wala usiseme, Aha! Vyakula vingi hapa. 

13  Fikiri ya kuwa kijicho ni uovu. Hakuna kitu kilichoumbwa kibaya kuliko jicho, kwa hiyo latoka machozi kwa kila sababu. 

14  Usiunyoshe mkono wako kila utazamapo, wala kujisongeza pamoja nao kwenye sahani. 

15  Fikiri apendavyo jirani yako, na kwa vitu vile usivyopenda tumia busara. 

16  Kula vitu vile vilivyowekwa mbele yako kama impasavyo mtu mzima, ila usile kwa pupa usije ukachukiwa. 

17  Uwe wa kwanza wa kuacha kula, kwa ajili ya adabu, tena usiwe mlafi usije ukachukiza. 

18  Na iwapo unakula pamoja na wengi, usiunyoshe mkono wako mbele ya jirani yako. 

19  Mtu mwenye adabu aweza kushiba kwa chakula kidogo tu, wala hatapiki kitandani pake. 

20  Maumivu na kukosa usingizi, na msokoto, na tumbo, humpata asiyetosheleka. Usingizi wenye afya hutoka katika kula kwa kiasi; mtu huondoka mapema na akili zake anazo. 

21  Iwapo umeshawishika kula sana, uondoke katikati nawe utapata raha. 

22  Mwanangu, unisikilize, usinidharau, mwishowe utaona maneno yangu ni kweli. Katika matendo yako yote uwe na kiasi, dhara lisikujie. 

23  Aliye mkarimu wa chakula midomo itamsifu, Na ushuhuda wa wema wake utathibitika; 

24  Aliye bahili wa chakula mji utamzomea, Na ushuhuda wa ubahili wake utathibitika. Kiasi katika Kunywa Mvinyo 

25  Usijioneshe kuwa hodari wa kunywa kileo, yaani, mvinyo imewaangamiza wengi. 

26  Tanuri hujaribu kazi ya mhunzi, na mvinyo mioyo ya watu, katika ugomvi wa wenye kiburi. 

27  Kwa wanadamu mvinyo ni kama maji ya uzima, ukinywa kwa kiasi; je! Anao uzima gani mtu asiye na mvinyo? Nayo imeumbwa ili kuwafurahisha wanadamu. 

28  Mvinyo ni furaha ya moyo na changamko ya roho, ikinywewa kwa wakati wake na ya kutosha. 

29  Lakini kunywa mno ni uchungu wa roho, na fedheha, na ugomvi. 

30  Kileo humzidishia mpumbavu mitego ya kumletea hasara; hupunguza nguvu, na zaidi huleta jeraha. 

31  Usimkaripie jirani yako penye karamu ya mvinyo, wala usimdhihaki anapocheka; wala usimwambie neno la shutumu, wala usimsumbue kwa kutaka alipe deni.

