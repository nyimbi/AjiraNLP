1  Tena, kuna mtu anayejiweka tayari kusafiri jahazini, endapo anataka kufanya safari yake juu ya maji yaumkayo, naye hulitia gogo la mti, bovu kabisa kuliko jahazi itakayomchukua! 

2  Kwa maana jahazi ile ilibuniwa kwa tamaa ya faida; na fundi akaiunda kwa akili zake; 

3  ila maongozi yako, Baba, ndiyo yanayoiongoza njiani. Kwa sababu hata baharini umetupa njia, na katikati ya mawimbi kuna mapito ya salama. 

4  Ukituonesha ya kwamba unaweza kuokoa katika kila hatari, hata na mtu asiye na ufundi huo aweza kung'oa nanga. 

5  Nayo ni mapenzi yako kazi za hekima yako zisikae bure; kwa hiyo watu huyaaminisha maisha yao kwa kipande kidogo cha mti, na kwa kupitia msukosuko wa bahari hata juu ya chelezo cha mbao huletwa salama mpaka pwani. 

6  Hata na siku za kale pia, wale majitu wenye kiburi walipokuwa wakiangamia, Nuhu, yule mtu aliyekuwa tumaini la ulimwengu alikimbilia safina, na, kwa kuwa mkono wako ulishika usukani, akawaachia wanadamu mbegu ya vizazi vitakavyokuja. 

7  Kwa maana kimebarikiwa kile kipande cha mti, ambacho kwa njia yake kumekuja wokovu. 

8  Lakini sanamu iliyofanyika kwa mikono imelaaniwa, naam, sanamu na yeye aliyeifanya pia; kwa sababu kuifanya kulikuwa kazi yake, na kile kitu kinachoharibika kimeitwa mungu. 

9  Maana mfanyaji aliye mwovu na uovu wake pia ni makuruhu machoni pa Mungu; 

10  naam, hakika yake kitendo kitaadhibiwa pamoja na yule aliyekitenda. 

11  Kwa hiyo katikati ya sanamu za mataifa kutakuwa na mapatilizo; kwa sababu, ingawa zimefanyizwa katika viumbe alivyoviumba Mungu, zimefanyizwa kuwa machukizo, na vikwazo mbele ya roho za watu, na matanzi kwa miguu ya wapumbavu. Mwanzo na maovu ya kuabudu sanamu 

12  Kwa maana kubuni sanamu kumekuwa chanzo cha uasherati, na uvumbuzi wake ni uharibifu wa maisha. 

13  Mradi hizo hazikuwako tangu awali, wala hazitakuwako hata milele; 

14  yaani ziliingia ulimwenguni kwa majivuno ya wanadamu, na kwa hiyo zimeamriwa mwisho wake utakaokuja kasi. 

15  Kwa kuwa baba mmojawapo aliyetaabika kwa majonzi yasiyotazamiwa, akifanya sanamu ya mtoto wake ambaye amefariki mapema, angeweza halafu kumstahi kama mungu yeye aliyekuwa kwanza binadamu aliyekufa tu, na kuwakabidhi wale waliokuwa chini yake madhehebu mengineyo na kanuni za ibada. 

16  Baadaye desturi hiyo ya upotevu, ikithibitishwa baada ya miaka kupita, hushikwa kuwa sheria; 

17  hata kwa amri ya wakuu sanamu za kuchonga zikaabudiwa. Tena, hapo wasipoweza kumheshimu mfalme hadharani, kwa sababu walikuwa wakikaa mbali sana, wakiwazia sura yake hapo walipo mbali, watu walifanyiza sanamu iliyoonekana ya mfalme huyo waliyemheshimu; ili kwa juhudi yao wapate kujipendekeza kwake yeye asiyekuwapo, kana kwamba amekuwapo. 

18  Hata na zaidi ya hayo, watu wasiomjua waliongeza ibada yao, wakiwa wameshawishiwa kwa jitihada ya mchonga sanamu; 

19  maana yeye, akitaka labda kumpendeza mwenye mamlaka, alitumia ufundi wake katika kuuzidisha uzuri wa sura hiyo; 

20  na makutano, wakivutwa kwa uzuri wa kazi yake, halafu walimdhania kuwa ni mungu wa kuabudiwa, yeye aliyekuwa kwanza akiheshimiwa kama mtu tu. 

21  Basi, jambo hilo likawa kikwazo cha maisha, kwa jinsi watu, wakishurutishwa ama kwa maafa, ama kwa usultani, walivyotaja mawe na miti kwa jina lile lisiloshirikika. Mapato ya ibada za sanamu 

22  Baadaye haikutosha watu wasipotoshe njia zao katika habari za kumjua Mungu; lakini zaidi ya hilo, wakiishi katika hali ya taabu kubwa kwa sababu ya kutokumjua, wamekosea juu ya umati wa maafa ambao huutajia amani. 

23  Kwa maana, ama kwa kuua watoto katika ibada zao, ama kwa kuzishika ibada zilizo za siri kabisa, ama wakienda mandari zenye wazimu zilizo za kigeni, 

24  wameacha hata kuuheshimu uhai, au usafi wa ndoa; bali mtu mmoja aweza kumletea mwenzake ama kufa kwa hila, ama uchungu wa kupata mwana wa haramu. 

25  Tena, mambo yote yameingia fujo, yamejaa damu na uuaji, kuiba na kudanganya, ufisadi, uongo, ghasia, zuri, zahama, 

26  utovu wa shukrani kwa fadhili zilizopokewa, kuzinajisi roho za watu, kuburuga hali ya kiume na kike, machafuko ya ndoa, uzinzi na uasherati. 

27  Madhali kuziabudu zile sanamu zisizo halali hata kuzitaja ni chanzo, na sababu, na kusudi, la kila lililo ovu. 

28  Maana wale waziabuduo hujifurahisha kwa wazimu, au kutabiri uongo, au huishi wenyewe katika ufasiki; tena huapa kwa uongo bila kufikiri, 

29  kwa kuwa wanazitumainia sanamu zisizo na uhai, na wakiisha kuapa kwa upotoe wanatazamia ya kuwa hawapata hasara yoyote. 

30  Lakini kwa malipo ya dhambi hizo mbili watu wale watafuatiwa na Haki, maana kwa kustahi sanamu walimwazia Mungu mawazo mabaya, pia wakaapa katika udhalimu na hila kwa sababu wanaudharau utakatifu. 

31  Lakini si nguvu ya viumbe vile ambavyo watu huapa kwa kuvitaja, ila ndiyo Haki inayowachungulia wakosaji; nayo sikuzote huupatiliza udhalimu wa wabaya.

