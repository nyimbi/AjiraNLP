1  Mwimbieni Mungu wangu kwa matari; Mwimbieni Bwana wangu kwa matoazi; Mwimbieni zaburi na nyimbo za shangwe; Mtukuzeni, mliitieni jina lake. 

2  Maana BWANA ndiye Mungu azivunjaye silaha za vita; Alipokaa kambini miongoni mwa watu Aliniokoa mkononi mwao walionitesa. 

3  Ashuru alitoka katika milima ya kaskazini; Alikuja na askari zake makumi elfu. Kwa wingi wao waliiziba mito, Na wapanda farasi wao waliifunika milima. 

4  Alisema ataziteketeza nchi zangu Na kuwaua vijana wangu kwa upanga; Atawatupa chini watoto wangu wanyonyao, Na kuwatoa wana wangu wawe mateka, Na wanawali wangu wawe nyara. 

5  BWANA Mwenyezi aliwaangamiza Kwa mkono wa mwanamke. 

6  Shujaa wao hakuanguka kwa pigo la vijana, Wala kuuawa na wana wa majitu, Wala kushambuliwa na majitu ya juu. Ila Yudithi binti Merari alimdhoofisha Kwa uzuri wa sura yake. 

7  Alivua nguo zake za ujane Ili walioteswa katika Israeli wainuliwe; Alijipaka marhamu usoni. 

8  Akasuka nywele zake kwa mapambo, Akavaa nguo ya kitani ambembeleze. 

9  Kiatu chake kilimfurahisha jicho lake; Uzuri wake ukaiteka nyara roho yake; Jambia likamchoma shingoni. 

10  Waajemi waliutetemekea ujasiri wake; Wamedi walitishwa na ushupavu wake. 

11  Ndipo wanyenyekevu wangu walipiga kelele za shangwe, Wanyonge wangu walilia kwa sauti kuu. Adui walijikunyata kwa hofu, Walilalamika wakakimbia. 

12  Wana wa wajakazi wakawachoma, Waliwajeruhi kama wana wa watoro, Wakauawa na jeshi la BWANA wangu. 

13   Nitamwimbia Mungu wangu wimbo mpya. Ee BWANA, Wewe ndiwe mkuu, mwenye fahari; Wa ajabu katika uweza wako, hakuna kama Wewe. 

14  Viumbe vyako vyote vikutumikie, Maana ulisema vikafanyika, Ulitoa Roho yako vikaumbwa, Wala hakuna atakayeshindana na sauti yako. 

15  Milima husukasuka katika misingi yake kama maji Miamba huyeyuka kama nta mbele yako; Lakini u mwenye rehema kwao wanaokucha. 

16   Dhabihu zote hazitoshi kwa harufu ya manukato; Wala shahamu yote kwa sadaka ya kuteketezwa kwako. Lakini yeye amchaye BWANA ni mkuu daima. 

17  Ole wa mataifa wainukao juu ya taifa langu, BWANA Mwenyezi atawapatiliza siku ya hukumu, Akitia nyama yao moto na funza, Nao watalia na kuumia daima. 

18  Ikawa walipofika Yerusalemu walimwabudu Mungu; watu wakatakaswa, wakatoa sadaka nzima za kuteketezwa, na sadaka za hiari, na matoleo yao. 

19  Yudithi akaiweka wakfu mali yote ya Holofene aliyopewa na watu, akakitoa na chandarua alichokitwaa mwenyewe katika chumba chake cha kulalia, kiwe sadaka kwa BWANA. 

20  Watu wakazidi kula karamu Yerusalemu kwa muda wa miezi mitatu mbele ya patakatifu, naye Yudithi akakaa nao. Adhama na kifo cha Yudithi 

21  Na baada ya siku hizo kila mtu alikwenda kwao, na Yudithi alikwenda Bethulia akakaa shambani mwake, akastahiwa katika zamani zake katika nchi yote. 

22  Wengi walimtamani, lakini hakuna aliyemjua siku zote za maisha yake tangu siku aliyokufa mumewe Manase akakusanywa kwa watu wake. 

23  Sifa yake ikazidi sana. Akazeeka katika nyumba ya mumewe hata kupata umri wa miaka mia moja na mitano. Akamweka mjakazi wake huru. Akafa Bethulia, wakamzika katika pango la mumewe Manase. 

24  Waisraeli wakamwomboleza siku saba. Naye, kabla ya kufa kwake, aligawa mali yake kwa jamaa za karibu wa mumewe Manase, na kwa jamaa zake wa karibu. 

25  Ikawa hakuna aliyewatia wana wa Israeli hofu tena katika siku zake Yudithi, wala kwa siku nyingi baada ya kufa kwake.

