Ayubu ashikilia uelekevu wake
1Kisha Ayubu akaendelea na hoja yake, na kusema,
2
Kama aishivyo Mungu, aliyeniondolea haki yangu;
Huyo Mwenyezi aliyeitesa nafsi yangu;
3(Kwa kuwa uhai wangu ungali mzima ndani yangu,
Na Roho ya Mungu iko katika pua yangu;)
4Hakika midomo yangu haitanena yasiyo haki,
Wala ulimi wangu hautatamka udanganyifu.
5
Hasha! Nisiwahesabie ninyi kuwa na haki;
Hata nitakapokufa sitajiondolea uelekevu wangu.
6
Haki yangu naishika sana, wala sitaiacha;
Moyo wangu hautanisuta wakati nikiwapo hai.
7Adui yangu na awe kama huyo mwovu,
Na mpinzani wangu awe kama asiye haki.
8
Maana tumaini la mpotovu ni nini, ingawa ajipatia faida,
Hapo Mungu amwondoleapo roho yake?
9
Je! Mungu atakisikia kilio chake,
Taabu zitakapomfikia?
10
Je! Atajifurahisha katika Mwenyezi,
Na kumlingana Mungu nyakati zote?
11Nitawafundisha ninyi mambo ya mkono wa Mungu;
Hayo yaliyo kwa Mwenyezi sitayaficha.
12Tazama, ninyi nyote mmeyaona wenyewe;
Mbona basi mmebatilika kabisa?
13Hii ndiyo sehemu ya mtu mwovu kwa Mungu,
Na urithi wa hao waoneao, waupokeao kwa Mwenyezi.
14
Watoto wake wakiongezeka ni kwa upanga;
Na wazao wake hawatashiba chakula.
15
Hao watakaosalia kwake watakufa kwa maradhi mabaya,
Wala wajane wake waliofiwa na waume hawataomboleza.
16Ajapokusanya fedha kama mavumbi,
Na kujifanyia mavazi kama udongo kwa wingi;
17
Yumkini kuyatengeza, lakini wenye haki watayavaa,
Nao wasio na hatia watazigawanya hizo fedha.
18
Yeye hujenga nyumba yake kama mdudu,
Na kama kibanda afanyacho mlinzi.
19
Yeye hujilaza hali ni tajiri, lakini ndio mwisho;
Hufunua macho yake, naye hayuko.
20Vitisho vyampata kama maji mengi;
Dhoruba humwiba usiku.
21Upepo wa mashariki humchukua, naye huondoka;
Na kumkumba atoke mahali pake.
22Kwani Mungu atamtupia asimhurumie;
Angependa kuukimbia mkono wake.
23Watu watampigia makofi,
Na kumzomea atoke mahali pake.