Ayubu amalizia hoja zake
1Kisha Ayubu akaendelea na hoja yake, na kusema,
2Laiti ningekuwa kama nilivyokuwa katika miezi ya zamani,
Kama katika siku hizo Mungu aliponilinda;
3
Hapo taa yake ilipomulika juu yangu kichwani,
Nami nilitembea gizani kwa njia ya mwanga wake;
4
Kama nilivyokuwa katika siku zangu za kukomaa,
Hapo siri ya Mungu ilipokuwa hemani mwangu;
5Wakati Mwenyezi alipokuwa angali pamoja nami,
Nao watoto wangu walipokuwa wakinizunguka;
6
Wakati hatua zangu zilipokuwa zikioshwa kwa siagi,
Nalo jabali liliponimiminia mito ya mafuta!
7Wakati nilipotoka kwenda mjini, kupitia langoni,
Nilipokitengeza kiti changu katika njia kuu,
8Hao vijana waliniona wakanipisha,
Nao wazee wakasimama kwa heshima;
9Wakuu wakanyamaa wasinene,
Na kuweka mikono yao vinywani mwao;
10
Sauti yao wakuu ilinyamaa,
Na ndimi zao zilishikamana na makaakaa yao.
11Maana sikio liliponisikia, ndipo likanibarikia;
Na jicho liliponiona, likanishuhudia.
12
Kwa sababu nilimwokoa maskini aliyenililia;
Yatima naye, na yule asiyekuwa na mtu wa kumsaidia.
13Baraka yake yeye aliyekuwa karibu na kupotea ilinijia;
Nikaufanya moyo wa mjane kuimba kwa furaha.
14
Nilijivika haki, ikanifunika,
Adili yangu ilikuwa kama joho na kilemba.
15
Nilikuwa macho kwa kipofu,
Nilikuwa miguu kwa aliyechechemea.
16
Nilikuwa baba kwa mhitaji,
Na kesi ya mtu nisiyemjua niliichunguza.
17Nami nilizivunja taya za wasio haki,
Na kumpokonya mawindo katika meno yake.
18
Ndipo niliposema, Nitakufa ndani ya kiota changu,
Nami nitaziongeza siku zangu kama mchanga;
19
Shina langu limeenea hata kufika majini,
Na umande hukaa usiku kucha katika matawi yangu;
20
Utukufu wangu utakuwa mpya kwangu,
Na uta wangu hurejeshwa upya mkononi mwangu.
21Watu walitega masikio kunisikiliza, na kungoja,
Wakanyamaza kimya wapate kusikia mashauri yangu.
22Hawakunena tena baada ya kusikia maneno yangu;
Matamko yangu yakadondoka juu yao.
23Walikuwa wakiningojea kama kungojea mvua;
Wakafunua vinywa vyao sana kama mvua ya masika.
24Walipokata tamaa nikacheka nao;
Na mwanga wa uso wangu hawakuuangusha.
25Niliwachagulia njia, nikakaa kama mkuu wao.
Nikakaa kama mfalme katika jeshi la askari,
Mfano wa awafarijiye hao waombolezao.