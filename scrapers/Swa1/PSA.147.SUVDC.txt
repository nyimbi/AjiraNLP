Sifa kwa Mungu kuutunza Yerusalemu
1Haleluya.
Msifuni Bwana;
Maana ni vema kumwimbia Mungu wetu sifa,
Maana ni mwenye fadhili, na anastahili kuimbiwa sifa.
2
BWANA ndiye aijengaye Yerusalemu,
Huwakusanya waliotawanyika wa Israeli.
3
Huwaponya waliopondeka moyo,
Na kuyaganga majeraha yao.
4
Huihesabu idadi ya nyota,
Huzipa zote majina.
5
Bwana wetu ni mkuu na mwingi wa nguvu,
Akili zake hazina mpaka.
6
BWANA huwategemeza wenye upole,
Huwaangusha chini wenye jeuri.
7
Mwimbieni BWANA kwa kushukuru,
Mwimbieni Mungu wetu kwa kinubi.
8
Huzifunika mbingu kwa mawingu,
Huitengenezea nchi mvua,
Na kuichipusha nyasi milimani.
9
Humpa mnyama chakula chake,
Wana-kunguru waliao.
10
Hapendezwi na nguvu za farasi,
Wala hairidhii miguu ya mkimbiaji.
11BWANA huwaridhia wao wamchao,
Na kuzitarajia fadhili zake.
12Msifu BWANA, Ee Yerusalemu;
Msifu Mungu wako, Ee Sayuni.
13Maana amevikaza vipingo vya malango yako,
Amewabariki wanao ndani yako.
14Ndiye aletaye amani mipakani mwako,
Hukushibisha kwa ngano safi.
15
Huipeleka amri yake juu ya nchi,
Neno lake lapiga mbio sana.
16Ndiye atoaye theluji kama sufu,
Huimwaga barafu yake kama majivu,
17Hutupa mvua ya mawe kama makombo,
Mbele ya baridi yake ni nani awezaye kusimama?
18Hulituma neno lake na kuviyeyusha,
Huuvumisha upepo wake, maji yakatiririka.
19
Hulitangaza neno lake kwa Yakobo,
Na amri zake na hukumu zake kwa Israeli.
20
Hakulitendea taifa lolote mambo kama hayo,
Wala hukumu zake hawakuzijua.
Haleluya.