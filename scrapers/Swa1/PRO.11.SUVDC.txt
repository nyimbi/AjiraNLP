1Mizani ya udanganyifu ni chukizo kwa BWANA;
Bali vipimo vilivyo sawasawa humpendeza.
2
Kijapo kiburi ndipo ijapo aibu;
Bali hekima hukaa na wanyenyekevu.
3Ukamilifu wao wenye haki utawaongoza
Bali ukaidi wao wenye fitina utawaangamiza.
4
Mali hazifaidii kitu siku ya ghadhabu;
Bali haki huokoa na mauti.
5Haki yake mtu mkamilifu itamwongoza njia yake;
Bali mtu mwovu ataanguka kwa uovu wake.
6
Haki yao wenye haki itawaokoa;
Bali wafanyao fitina watanaswa kwa hila yao wenyewe.
7Mtu mwovu atakapokufa, taraja lake linapotea;
Na matumaini ya uovu huangamia.
8Mwenye haki huokolewa katika dhiki,
Na mtu mwovu ataiingia badala yake.
9
Asiyemcha Mungu humpoteza jirani yake kwa kinywa chake;
Bali wenye haki watapona kwa maarifa.
10
Wenye haki wasitawipo, mji hufurahi;
Waovu wanapoangamia, watu hushangilia.
11Mji hutukuzwa kwa mbaraka wa mwenye haki;
Bali mji hupinduliwa kwa kinywa cha mwovu.
12Asiye na akili humdharau mwenziwe;
Bali mtu aliye na ufahamu hunyamaza.
13Mwenye udaku hupitapita akifunua siri;
Bali mwenye roho ya uaminifu husitiri mambo.
14
Pasipo mashauri taifa huanguka;
Bali kwa wingi wa washauri huja wokovu.
15Amdhaminiye mgeni hakosi ataumia;
Achukiaye mambo ya dhamana yuko salama.
16Mwanamke wa adabu huheshimiwa daima;
Na watu wakali hushika mali siku zote.
17
Mwenye rehema huitendea mema nafsi yake;
Aliye mkali hujisumbua mwili wake.
18
Mtu mwovu hupata mshahara wa udanganyifu;
Apandaye haki ana thawabu ya hakika.
19Haki huelekea uzima;
Afuataye maovu hufuata mauti yake mwenyewe.
20Wenye uhalifu moyoni ni chukizo kwa BWANA;
Walio wakamilifu katika njia zao humpendeza.
21Hakika, mtu mwovu hatakosa adhabu;
Bali wazawa wa wenye haki wataokoka.
22Kama pete ya dhahabu katika pua ya nguruwe,
Ndivyo alivyo mwanamke mzuri asiye na akili.
23
Haja ya mwenye haki ni kupata mema tu;
Bali kutaraji kwake mtu mwovu huishia katika ghadhabu.
24Kuna atawanyaye, lakini huongezewa zaidi;
Kuna azuiaye isivyo haki, lakini huelekea uhitaji.
25
Nafsi ya mtu mkarimu itastawishwa;
Anyweshaye atanyweshwa mwenyewe.
26
Awanyimaye watu nafaka, watu watamlaani;
Auzaye nafaka, baraka itakuwa kichwani pake.
27
Atafutaye mema kwa bidii hutafuta fadhili;
Atafutaye madhara, hayo yatamjia.
28
Azitegemeaye mali zake ataanguka;
Mwenye haki atasitawi kama jani.
29
Ataabishaye nyumba yake mwenyewe ataurithi upepo;
Mpumbavu atakuwa mtumwa wa mtu mwenye moyo wa akili.
30Mazao ya mwenye haki ni mti wa uzima;
Na mwenye hekima huvuta roho za watu.
31
Ikiwa, mwenye haki atalipwa duniani;
Je, mwovu na mkosaji hawatalipwa mara nyingi zaidi?