Anniya laamiiɗo tokkaago gooŋgaaku Allah
1Yimre Daawuda.
Mi yiman haala mbooɗeeŋga e kiita ngooŋɗuka,
mi yiman ɗum ngam maaɗa, yaa Jawmiraawo.
2Mi tokkoto laawol timmuɓe, mi selataa sam.
Ndey ngarata haa am?
Mi yeeɗan ngeendam laaɓɗam nder saare am,
3mi laarataa kuuje meereeje.
Mi ɗon wanya kuuɗe tuurtuɓe dow Allah,
walaa ko yaali yam bee maaje.
4Yiɗɓe fewre ndaayo yam,
mi yiɗaa anndugo halluɓe.
5Baɗanɗo keeddiɗɗum tufle, mi je'inan ɗum.
Mi ɓusataa mawnitiiɓe e mantotooɓe.
6Ammaa mi hakkilanan hoolaaɓe nder lesdi,
ngam ɓe njooɗodo bee am.
Tokkotooɓe laawol gooŋga njagganto yam.
7Walaa naafikiijo jooɗoto nder saare am,
pewoowo darataako yeeso am.
8Nde weeti fuu mi je'inan halluɓe nder lesdi,
haa mi nattina waɗooɓe zunuuba fuu
nder berniwol Jawmiraawo.