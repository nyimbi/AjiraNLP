Laamu Amasiya haa Yahuuda
(2 Habaruuji Nyalaaɗe 25)
1Nder nduuɓu laamu Yo'as ɓii Yo'ahas ɗiɗaɓu haa Isra'iila, Amasiya laami haa Yahuuda, haa pellel baaba maako Yo'as. 2O woodi duuɓi noogas e jowi, saa'i o laamo. O laami haa Urusaliima duuɓi noogas e joweenayi. Innde daada maako, Yo'addan mo Urusaliima. 3O waɗi ko fottani Jawmiraawo, ammaa naa bana kaaka maako Daawuda. O waɗi kal-kal bana baaba maako Yo'as waɗno. 4O nattinaay nokkuuje towɗe, yimɓe tokki yahugo haa nokkuuje ɗe'e ngam lii'aago kirseteeɗi dabbaaji e wulugo uurle. 5Nde Amasiya semmbiɗi nder laamu, o mbari jaggiiɓe mbarnooɓe baaba maako, laamiiɗo Yo'as. 6Ammaa o mbaraay ɓiɓɓe mbarooɓe, fodde ko winnda nder tawreeta, deftere Muusa. Ton Jawmiraawo umri: “Taa baabiraaɓe mbare ngam daliila hakkeeji ɓiɓɓe muuɗum'en, taa ɓiɓɓe boo mbare ngam daliila hakkeeji baabiraaɓe muuɗum'en. Ammaa koo moy mbare ngam daliila hakke muuɗum tan.”
7Amasiya mbari Edoomi'en ujine sappo nder Waadiwol Mannda. O nyaami Sela bee haɓre, o inndi ngol Yokteyel. Non ngol wi'a haa wargo hannde.
8Saa'i man Amasiya neli yimɓe haa Yo'as laamiiɗo Isra'iila, ɓii Yo'ahas, ɓii Yeehu, ɓe mbi'a mo: “War potten, kaɓen!” 9Yo'as, laamiiɗo Isra'iila neli haa Amasiya laamiiɗo Yahuuda wi'ugo mo: “Wumre gi'e Libanon neli haa lekki cemmbiɗki Libanon wi'ugo: Accu ɓiyam gorko te'a ɓiya debbo. Ammaa ndabbaawa ladde ngonŋga haa Libanon saali ton, dammi wumre gi'e. 10Gooŋga, a jaali Edoom, kanjum ɓernde ma mawniti. Teddin hoore ma! Jooɗa haa saare ma. Koni ngiɗɗa fooɗango hoore ma sarru haa ndo'oɗa, an e Yahuuda fuu?” 11Ammaa Amasiya faalaaki bolle ɗe'e. Nden Yo'as, laamiiɗo Isra'iila wari, fotti bee Amasiya, laamiiɗo Yahuuda, ɓe kaɓi haa Bayti-Semes nder maral Yahuuda. 12Isra'iila jaali Yahuuda, yimɓe Yahuuda ndoggi, koo moy haa saare mum. 13Yo'as laamiiɗo Isra'iila naŋngi Amasiya ɓii Yo'as ɓii Ahaziya haa Bayti-Semes. Nden o yahri mo haa Urusaliima. O sumpiti mahol Urusaliima, diga Dammugal Efrayim haa Dammugal Toldu, baakin meetir teemeɗɗe ɗiɗi. 14O hooci kaŋŋeeri e cardi e kuuje marɗe saman gonɗe nder haykaliiru Jawmiraawo e gonɗe nder ndesaaje saare laamu fuu. O hooci boo naŋngaaɓe, o lorti haa Samariya.
15Luttuɗum haala Yo'as e kuuɗe mum e baawɗe mum, no o haɓri bee Amasiya, laamiiɗo Yahuuda boo, ɗum winndaama nder deftere Habaruuji Nyalaaɗe nde Laamiiɓe Isra'iila. 16Yo'as maayi. Ɓe uwi mo haa Samariya, baŋnge genaale laamiiɓe Isra'iila. Ɓiyiiko Yerobo'am laami haa pellel maako.
17Ammaa ɓaawo maayde Yo'as ɓii Yo'ahas, laamiiɗo Isra'iila, Amasiya ɓii Yo'as, laamiiɗo Yahuuda tokki yeeɗugo duuɓi sappo e jowi. 18Luttuɗum haala Amasiya winndaama nder Deftere Habaruuji Nyalaaɗe nde Laamiiɓe Yahuuda. 19Ɓe tuurtani mo haa Urusaliima. O doggi haa Lakis. Ammaa ɓe neli ɗaɓɓitoygo mo haa Lakis, ɓe tawi mo, ɓe mbari mo ton. 20Ɓe njahri ɓanndu maako bee pucci haa Urusaliima, ɓe uwi mo baŋnge genaale kaakiraaɓe maako nder Berniwol Daawuda. 21Yahuudu'en fuu koo'i Azariya mo duuɓi mum sappo e joweego, ɓe laamini haa pellel baaba maako Amasiya. 22Kaŋko o nyiɓti Elat, o wartiri ngol nder maral Yahuuda ɓaawo maayde baaba maako.
Laamu Yerobo'am haa Isra'iila
23Nder nduuɓu laamu Amasiya ɓii Yo'as laamiiɗo Yahuuda sappo e njowaɓu, Yerobo'am ɓii Yo'as laamani Isra'iila haa Samariya. O laami duuɓi cappanɗe nayi e go'o. 24O waɗi kalluɗum yeeso Jawmiraawo, o accaay waɗugo hakkeeji ɗi Yerobo'am ɓii Nebat nastini Isra'iila'en nder maaji. 25O jaɓti lesɗe ɗe Isra'iila marino fuu, diga nastirde Hamat haa woyla, haa yotti Weendu Araba haa fombina, fodde wolde nde annabi Yonas ɓii Amatay mo Gaat-Hefer wolwiri bana Jawmiraawo, Allah Isra'iila umrino mo. 26Ngam Jawmiraawo yi'i bone Isra'iila naawi masin, mawɓe e leesɓe maɓɓe fuu njinni, walaa koo moy ngam wallugo Isra'iila. 27Jawmiraawo wi'aay o nattinan asŋgol Isra'iila. Ngam maajum o hisni ɓe bee juŋngo Yerobo'am ɓii Yo'as.
28Luttuɗum haala Yerobo'am e kuuɗe mum fuu e baawɗe mum, no o haɓri, o wartiri Damas e Hamat berniiji ɗi Yahuuda marno nder maral Isra'iila, ɗum winndaama nder Deftere Habaruuji Nyalaaɗe nde Laamiiɓe Isra'iila. 29Nde Yerobo'am maayi, ɓe uwi mo haa Samariya baŋnge genaale laamiiɓe Isra'iila. Ɓiyiiko Zekariya laami haa pellel maako.