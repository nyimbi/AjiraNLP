Gaggel kaŋŋeeri
1Nde Isra'iila'en ndaari Muusa neeɓi, jippaaki diga hooseere, ɓe kawti haa Haruna, ɓe mbi'i mo: “Umma, waɗan min ɗowanteeɓe ardotooɓe min! Ngam Muusa, goɗɗo gurtinɗo min lesdi Misra oo, min anndaa ko waɗi mo.” 2Haruna wi'i ɓe: “Itte yerihon kaŋŋeeri rewɓe mon e ɓikkoy mon, ngaddaneeɗam kon!” 3Ɓe itti yerihon kaŋŋeeri man, ɓe ngaddani kon Haruna. 4O jaɓi kon haa juuɗe maɓɓe, o diidi misaalu bee binndirgol, o ɓolini kaŋŋeeri go, o waɗi gaggel fodde misaalu oo. Yimɓe mbi'i: “Yimɓe ummaatoore Isra'iila, kanjum woni ɗowanteeɗo mon, gurtinɗo on lesdi Misra.” 5Nde Haruna yi'i ɗum, o mahi hirsirde yeeso maagel. Nden o wooyni: “Jaŋngo woni juulde ngam Jawmiraawo!” 6Jaŋngo maajum ɓe ndawi cub, ɓe lii'i guleteeɗi, ɓe mbaɗi kirseteeɗi ngam kawtal. Yimɓe fuu njooɗi, ɗon nyaama, ɗon njara. Nden ɓe ummi haa ɓe pija.
7Jawmiraawo wi'i Muusa: “Umma, jippa hooseere! Ngam yimɓe ma ɓe ngurtinɗa lesdi Misra, ɓe mbonniti. 8Law ɓe celi laawol ngol umrumi ɓe. Ɓe mbaɗani ko'e maɓɓe gaggel ɓolinaaŋgel. Ɓe cujidani ngel, ɓe lii'ani ngel kirseteeɗi, ɓe mbi'i: Ummaatoore Isra'iila'en, kanjum woni ɗowanteeɗo mon, gurtinɗo on lesdi Misra.” 9Jawmiraawo wi'i Muusa: “Mi yi'i yimɓe ɓe'e, ɓe saata-ko'e'en. 10Kadi accam jonta, haa tikkere am saata dow maɓɓe, mi halka ɓe! Ammaa an, mi laatinte ummaatoore mawnde.” 11Muusa tori Jawmiraawo Allah mum: “Yaa Jawmiraawo, ngam ɗume tikkere ma saatata dow yimɓe ma ɓe ngurtinɗa lesdi Misra bee baawɗe mawɗe e juŋngo semmbiɗŋgo? 12To a waɗi bana nii, Misra'en mbi'an: O wurtini ɓe ngam sarru, Jawmiraawo wurtini ɓe ngam mbarugo ɓe dow kooseeje e nattingo ɓe diga lesdi. Waylita e caatal tikkere ma, faasitit ukkango yimɓe ma sarru. 13Siftor Ibrahiima e Isiyaaku e Isra'iila, jaggiiɓe ma. Kamɓe, a hunorani ɓe hoore ma, a wi'i ɓe: Mi ɗuɗɗinan danygol mooɗon bana koode asama. Lesdi ndi'i fuu ndi kuniimi hokkugo on, mi hokkan ndi danygol mooɗon maral haa foroy.” 14Jawmiraawo faasiti ukkugo sarru ngu o wi'no o ukkan dow yimɓe maako.
15Muusa wayliti, jippi diga hooseere. Alluhaaje seedamku ɗiɗi ɗon haa juŋngo maako. Ɗe binndaaɗe dow bakeeje maaje ɗiɗi fuu, yeeso e ɓaawo. 16Alluhaaje ɗe'e, Allah waɗi ɗe. Binndol ngo'ol boo, Allah winndi ngol dow maaje.
17Yosuwa nani hoolo ummaatoore. O wi'i: “Haraka konu ɗon nder saŋngeere.” 18Muusa wi'i: “Naa ɗum hoolo jaalorgal, naa ɗum gookaali jaaleeki boo. Mi ɗon nana hoolo gimi.” 19Nde o ɓaditi saŋngeere, o yi'i gaggel go e gamarle. Tikkere Muusa saati, o sakkini alluhaaje haa juuɗe maako go, o fusi ɗe les hooseere. 20O hoo'i gaggel ngel ɓe mbaɗi, o wuli ngel bee yiite, o nami ngel haa ngel laati bana kuroori. O ukki ɗum nder ndiyam, o yarni ɗum Isra'iila'en.
21Muusa ƴami Haruna: “Ɗume ummaatoore nde'e waɗi ma haa ngadduɗa hakkewol maŋngol ngo'ol dow maɓɓe?” 22Haruna jaabi: “Jaagorɗo am, taa tikkere ma saata! A anndi no yimɓe ɓe'e mbonnori. 23Ɓe mbi'i yam: Waɗan min ɗowanteeɓe ardotooɓe min. Ngam Muusa, goɗɗo gurtinɗo min lesdi Misra oo, min anndaa ko waɗi mo. 24Mbi'mi ɓe: Koo moy marɗo kaŋŋeeri, itta ndi. Ɓe ndokki yam ndi. Mi ɓolini ndi nder yiite, gaggel nge'el wurti.”
25Muusa laari ummaatoore nde'e ɗon nder jiiɓre, o laari boo no Haruna acciri nde nder jiiɓre. Joonde nde'e waddani ummaatoore jancoore caka konne'en maare. 26Muusa dari haa dammugal saŋngeere, wi'i: “Tokkiiɗo Jawmiraawo fuu wara haa am!” Lewi'en fuu mooɓi haa maako. 27O wi'i ɓe: “Ndaa nii Jawmiraawo Allah Isra'iila wi'i: Koo moy fuu wakko kaafahi muuɗum. Caale caka saŋngeere diga dammugal haa dammugal, lore. Koo moy mbara deerɗiraawo mum e soobaajo muuɗum e keeddiɗɗiraawo mum!” 28Lewi'en mbaɗi fodde umroore Muusa. Nyalaade man, worɓe ko dillani ujine tato maayi. 29Muusa wi'i Lewi'en: “Hannde on nasti kuugal ngam Jawmiraawo, koo moy mooɗon mbari ɓiŋngel mum e deerɗiraawo mum. Ngam maajum Jawmiraawo barkiɗina on.”
30Jaŋngo maajum Muusa wi'i yimɓe ummaatoore: “On mbaɗi hakkewol maŋngol! Mi loroto dow hooseere jonta haa Jawmiraawo, teema mi heɓana on yaafuye hakke mooɗon.” 31Muusa lorti haa Jawmiraawo, wi'i mo: “Kayto, yimɓe ɓe'e mbaɗi hakkewol maŋngol! Ɓe mbaɗani ko'e maɓɓe ɗowanteeɗo bee kaŋŋeeri. 32Ammaa jonta, yaafa hakke maɓɓe! To naa non, ittu innde am diga deftere nde mbinnduɗa!” 33Jawmiraawo wi'i Muusa: “Baɗɗo hakke dow am fuu, innde maako ittanmi nder deftere am. 34Yah jonta, yahru ummaatoore haa nokkuure nde mbi'maami. Anndu, malaa'ikaajo am ardoto yeeso ma. Ammaa nyalaade kiita am mi hiitoto ɓe ngam hakke maɓɓe.”
35Jawmiraawo hiiti Isra'iila'en ngam ɓe mbi'i Haruna waɗana ɓe gaggel, kaŋko boo o waɗani ɓe ngel.