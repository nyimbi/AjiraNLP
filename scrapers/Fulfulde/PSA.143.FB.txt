Tornde ngam ballal
1Yimre Daawuda.
Yaa Jawmiraawo, nan do'a am, jaɓ tornde am!
Jaabam fodde adilaaku ma e gooŋgaaku ma.
2Taa yahru maccuɗo ma haa kiita ma,
ngam walaa geeto adiliijo koo gooto yeeso ma.
3Konneejo am taasni yam, dammi yam haa lesdi,
nastini yam nder nyiɓre,
mi laati bana maayɓe diga ɓooyma.
4Ruuhu am tampi,
mi saklake masin.
5Mi ɗon siftora nyalɗe caaliiɗe,
mi ɗon numta kuuɗe ma fuu
mi ɗon numta ko juuɗe ma mbaɗi.
6Mi ɗon weeɗa juuɗe am heedi maaɗa,
mi laati bana lesdi njoorndi yeeso maaɗa.
7Jaabam law, yaa Jawmiraawo! Ruuhu am ɗon jinna!
Taa wiirnam gite ma!
Ngam taa mi laato bana nastanɓe ngaska lugguka.
8Wolwanam haala mbooɗeeŋga ma to weeti,
ngam mi hoolake ma.
Anndinam laawol ngol ngiɗɗa mi tokko ɗum,
ngam mi halfitini ma yoŋki am.
9Yaa Jawmiraawo, mi ɗon nyukko haa maaɗa,
hisnam e konne'en am!
10An woni Allah am,
ekkitinam waɗugo muuyo ma,
Ruuhu ma woonanammi,
ɗowammi dow laawol darnuŋgol!
11Hisnu yoŋki am daliila innde ma, yaa Jawmiraawo!
Wurtinam ɓillaare, daliila adilaaku ma!
12Ngam daliila mbooɗeeŋga ma, nattin konne'en am!
Halku wanywanyɓe yam fuu,
ngam mi maccuɗo ma!