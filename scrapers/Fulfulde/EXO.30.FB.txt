Gulduɗum uurle
1“A waɗa gulduɗum uurle, bee leggal gawaral mbaarata ɗum. 2Njuutirka man reeta meetir e njaajirka maajum boo reeta meetir, waato marɗum tolɗi nayi potanɗi, towirka man boo meetir gootel. Ɗum laato kuuwaaɗum gootum bee luwe man. 3Suddu ɗum bee kaŋŋeeri laaɓndi, dow maajum e buttuli maajum fuu e luwe maajum. Taarnu sera maajum bee fawne kaŋŋeeri. 4Waɗan ɗum kalagaaje kaŋŋeeri ɗiɗi ɗiɗi les fawne sera maajum. Waɗ ɗe haa buttuli maajum ɗiɗi, ɗe njogo cabbi ngam roondaago ɗum.
5Waɗ cabbi go bee leggal gawaral, suddu ɗi bee kaŋŋeeri. 6Jo'in gulduɗum yeeso wiirndallo wonŋgo yeeso sundukru seedamku bee jooɗorde ngam kefergal, nokkuure haa pottanmi bee maaɗa. 7Haruna wula dow maajum uureteeɗum fajiri fuu, saa'i nde o mo'inta pittirlaaji, o wula ɗum. 8Non boo nde Haruna jamnata pittirlaaji maŋngariba fuu, o wula ɗum. O waɗa ɗum yeeso Jawmiraawo foroy, haa gide mooɗon fuu. 9Taa ngadde dow maajum uurle kaɗaaɗe malla guleteeɗi malla dokke nyaamdu. Taa ndufe dokke dufeteeɗe dow maajum boo. 10Hitaande fuu nde woore Haruna laɓɓina luwe gulduɗum bee ƴiiƴam kirseteeŋga ngam ittugo hakke. Hitaande fuu nde woore o waɗa ɗum, haa gide mooɗon fuu. Gulduɗum maajum woni ɓurɗum senaago ngam Jawmiraawo.”
Ceede coottaari
11Jawmiraawo wi'i Muusa: 12“To a ɗon lima Isra'iila'en fodde limeteeɓe maɓɓe, koo moy maɓɓe fuu hokka Jawmiraawo coottaari yoŋki muuɗum, ngam taa masiibo waɗa wakkati limki. 13Ndaa ko ɓe ndokkata: Koo moy nasti limaaɓe fuu reeta ceede cardi bee etirgal suudu seniindu, ɗum laato dokkal ngam Jawmiraawo. 14Koo moy nasti limaaɓe fuu mo duuɓi noogas haa ko ɓesdi, o hokka Jawmiraawo dokkal man. 15Diskuɗo ɓurnataa ɗum, talakaajo boo ŋakkintaa ɗum, saa'i ndokkoton Jawmiraawo dokkal ngam coottaari yoŋkiiji mooɗon. 16Hoo'u ceede coottaari man haa Isra'iila'en, huuwtinir ɗe ngam kuugal nder laymaaru fottirde. Ɗe ciftinoran Isra'iila'en yeeso Jawmiraawo ngam coottaari yoŋkiiji mooɗon.”
Daaro ngam laɓɓineeki
17Fahin Jawmiraawo wi'i Muusa: 18“Waɗ daaro ngo njamndi mboɗeeri e jo'inirɗum maago ɗum njamndi mboɗeeri ngam laɓɓineeki. Jo'in ngo hakkunde laymaaru fottirde e hirsirde, loow ndiyam nder maago. 19Haruna e ɓikkoy mum lootira juuɗe e kosɗe muuɗum'en, 20hiddeko ɓe nasta laymaaru fottirde e ɓe ɓadito hirsirde ngam wulugo guleteeɗi ngam Jawmiraawo fuu, ngam taa ɓe maaya. 21Sey ɓe loota juuɗe maɓɓe e kosɗe maɓɓe, ngam taa ɓe maaya. Ɗum laatano ɓe farilla nduumiika, kamɓe e danygol maɓɓe haa gide maɓɓe fuu.”
Nebbam cenirɗam e uurle uureteeɗe
22Fahin Jawmiraawo wi'i Muusa: 23“Hoo'u uurle ɓurɗe uurugo: Uurdi baɗaadi kilo jowi e uurdi sinamon mbelndi reeta man, waato kilo ɗiɗi bee reeta e ƴommbal uurŋgal kilo ɗiɗi bee reeta 24e uurdi kassiya kilo jowi fodde etirgal suudu seniindu e nebbam jaytunje liitir nayi. 25Waɗ bee maajum nebbam cenirɗam, jillindiraaɗam uurle bana baɗoowo uurle jillirta ɗum. Ɗum laato nebbam cenirɗam. 26Huuwtinir ɗam ngam senugo laymaaru fottirde e sundukru seedamku 27e taabal bee kuuje maagal fuu e jo'inirɗum pittirlaaji bee kuuje maajum fuu e gulduɗum uurle 28e hirsirde e kuuje maare fuu e daaro bee jo'inirɗum maago. 29A sena ɗum fuu, ɗum laato ɓurɗum senaago. Koo ɗume meemi ɗum fuu, senoto. 30Ruf ɗam dow Haruna e ɓikkoy mum. Sen ɓe haa ɓe kuuwanammi kuugal limanku. 31Ɓaawoɗon a wi'a Isra'iila'en: Kanjum ɗum laatano on nebbam cenirɗam haa gide mooɗon fuu. 32Taa neɗɗo wujoro ɗam. Taa mbaɗe jillindiraaɗum feere irin maajam, ngam ɗam ceniiɗam, on camɗina ɗam ngam ɗam cenaaɗam. 33Koo moy jilli irin maajam malla hokki ɗam mo laataaki limanjo, o gurtinteeɗo diga jama'aare maako.”
34Fahin Jawmiraawo wi'i Muusa: “Hoo'u uurle uurooje: Ɗacce sitakte e galbanum, non boo onika e uurle daneeje laaɓɗe. Ɗum fuu ɗum fota kal-kal. 35Waɗ bee maajum uurdi uureteendi, jillindiraaɗum bana baɗoowo uurle jillirta ɗum, lamminaaɗum bee mannda, laaɓɗum, ceniiɗum. 36Hoo'u haa maajum seɗɗa, ɗiggin ɗum. Jo'in ɗum yeeso sundukru seedamku nder laymaaru fottirde, haa nokkuure nde pottanmi bee maaɗa. Sey on camɗina ɗum, ngam ɗum ɓurɗum senaago. 37Uurdi uureteendi ndi mbaɗata ɗum, taa mbaɗane ko'e mooɗon irin maari. Ndi laatano on cenaandi ngam Jawmiraawo. 38Koo moy jilli irin maari ngam o luuɓno ndi, o gurtinteeɗo diga jama'aare maako.”