1Taa jura ngam jaŋngo,
a anndaa ko hannde waddata.
2Taa maŋgtu hoore ma, sey goɗɗo feere maŋgte,
jananno, ammaa naa an bee hoore ma.
3Hayre teddi, njaareendi boo ɗum doŋngal,
ammaa metteeŋga paataaɗo ɓuri ɗum ɗiɗi fuu teddugo.
4Ɓernuki saati, tikkere nanndi bee maayo faccanŋgo,
ammaa moy munyanta kaajal?
5Feloore waŋgunde ɓuri soobaaku cuuɗiiŋgu.
6Soobaajo naawnanɗo bee pelooje mum he'i hoolaare,
ammaa konneejo ɗuɗɗinan koofli naafikiiji.
7Kaarɗo yaaɓan njumri bee kosɗe,
ammaa haa beelaaɗo koo kaaɗɗum welan.
8Bana sonndu yiilotoondu daayiiɗum bee saɓɓo mum,
non goɗɗo giilotooɗo daayiiɗum bee saare mum wa'i.
9Nebbam wujaago e uurle ceynan ɓernde,
heɓugo soobaajo booɗɗo ɓuri sarwanaago hoore mum.
10Taa accu soobaajo ma, koo soobaajo baaba ma,
nyannde ɓillaare taa nastu saare deerɗa haa tefa ballal,
keeddiɗɗiraawo ɓadiiɗo ɓuri deerɗiraawo daayiiɗo.
11Ɓiŋngel am, laata hikmaajo, seynu ɓernde am,
haa mi heɓa ko mi jaabo toskuɗo yam.
12Kakkilɗo to yi'i sarru, nyukkoto,
ammaa sooya-anndal'en tokkoto laawol, ɓe naawno.
13Hoo'u limce piyɗo dammaana ngam goɗɗo,
sey o wallina jeŋngina to ɗum jananno.
14To a findini keeddiɗɗa fajiri cub bee koofŋgol barka,
o faaman ɗum bana naaloore.
15Si'ugo suudu nyannde iyeende
e debbo baɗoowo jokkirgol ɗon nanndi:
16Je'ingo mo heɓataako
bana naŋngugo henndu malla jogaago nebbam.
17Njamndi welnata njamndi,
gondal bee keeddiɗɗiraawo semmbiɗinan.
18Kakkilananɗo ibbi nyaaman ɓiɓɓe maaki,
kakkilananɗo jawmum heɓan tedduŋgal.
19Bana yeeso nanndiri bee yeeso nder ndiyam,
non ɓernde neɗɗo nanndiri bee neɗɗo.
20Joonde maayɓe e nokkuure halkere kaarataa,
bana non gite neɗɗo boo caftataa laarugo.
21Ɓolinirɗum waŋginan saman cardi malla kaŋŋeeri,
no neɗɗo wa'i waŋgan bee ko ɓe mbi'anta mo.
22Koo to a uni paataaɗo bee gaafgal nder unordu caka gawri,
bee non fuu faataare maako accataa mo.
23Anndu dammooji ma fuu,
hakkilan tokke ma booɗɗum,
24ngam jawdi duumataako,
maral tabitittaa diga yidere haa yidere.
25To a wa'i huɗo, huɗo hecco boo wiliti fahin,
to a mooɓti geene haa kooseeje,
26nden mar baali ngam holtingo ma
e jawɗi ngam soodugo ngesa
27e kosam be'i ɗuuɗɗam ngam wuurnugo ma,
an bee saare ma e horɓe ma fuu.