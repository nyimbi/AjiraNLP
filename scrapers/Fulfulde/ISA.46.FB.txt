1“Beel turake, Nebo yani. Suuraaji maaji ɗon dow dabbaaji. Ko on ndoondino nder jahaaŋgal juulde, laati dimŋgal dabbaaji comɗi. 2Labbi ɗi'i ngibbi, ɗi njani hawtaade, ɗi mbaawataa hisnugo dimŋgal man. Kanji ndahata ko'e maaji.
3Naneeɗam, onon danygol Yaakubu, onon luttuɓe yimɓe Isra'iila fuu. Min efti on diga reedu daada mon. Mi roondi on diga danyeeki mon. 4Mi wallan on boo haa yotto ndottaaku mon, haa on mbaɗa dandanndi. Mi eftan on, mi wallan on, mi hisnan on.
5Bee ɗume nanndinton yam haa on potna yam bee maako? Bee moy nanndinton yam haa min nanndida? 6Yimɓe maɓɓitan boorooji muuɗum'en, ngurtinan kaŋŋeeri, ɓe awnan cardi bee awnorɗum. Ɓe njoɓan tappoowo kaŋŋeeri haa o wartira ɗum lawru. Nden ɓe teddina ndu, ɓe cujidana ndu. 7Ɓe eftan ndu dow balbe maɓɓe, ɓe ndoondoto ndu, nden ɓe njippina ndu haa nokkuure maaru. Ton ndu daroto, ndu sottataa e pellel maaru. Ɓe ngookanan ndu, ammaa ndu jaabataako, ndu hisnataa goɗɗo e ɓillaare muuɗum.
8Ciftore ɗum, laate suusɓe! Kakkilane ɗum, onon tuurtooɓe. 9Ciftore kuuje aartuɗe, laatiiɗe ɓooyma. Ngam min woni Allah, walaa goɗɗo feere sam. Min woni Allah, walaa nannduɗo bee am. 10Diga fuɗɗoode, mi anndini ko tammi laataago, diga ɓooyma mi anndini on kuuje ɗe ciwaa laataago. Nufaye am hiɓɓan. Mi waɗan ko ngiɗmi fuu. 11Mi ewnoto dutal haa fuunaaŋge, haa lesdi ndaayiindi ewnotoomi goɗɗo kiɓɓinanɗo nufayeeje am. Ko mbi'mi, mi laatinan ɗum boo. Ko nufiimi, mi waɗan ɗum boo. 12Naneeɗam, onon saata-ko'e'en, daayiiɓe adilaaku! 13Mi ɗon ɓadina adilaaku am, ngu daayaaki, kisndam am neeɓataa wargo. Mi hokkan kisndam haa Siyona. Mi hokkan Isra'iila daraja am.”