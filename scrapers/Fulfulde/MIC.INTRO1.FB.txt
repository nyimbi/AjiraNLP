Nastuki
Mika waɗi annabaaku muuɗum yaake annabi Esaaya e Hose'a ɗonno mbaɗa annabaaku. Deftere Mika ɗon holla wullaandu Allah dow Samariya e Urusaliima. Wullaandu ndu'u ɗon dari dow sooynde adilaaku e toonyaare e rikici yimɓe maako (2:1-5; 6:9-16; 7:1-7). Ndu tiiti mawɓe ummaatoore e alkaali'en e liman'en e annabi'en (3:1-12).
Yimɓe Urusaliima boo mbonnake. Daliila halleende maɓɓe, ɓe ndaheteeɓe (4:10). Ammaa tammunde ɗon ngam luttuɓe (7:7). Dimɗinoowo iwan diga Baytilaama, ɗowan ummaatoore Allah bee adilaaku (5:1-5; Mat 2:6). Ngam maajum sey yimɓe Urusaliima ngartana Allah. Nanɓe ko annabi Mika anndini paami ko Allah ɗaɓɓata haa maɓɓe: Waɗugo ko fotti, yiɗugo mbooɗeeŋga e tokkaago Allah bee tiinaare (6:6-8).
Haa nyalɗe ragareeje boo, Allah hiitoto waɗanɓe halleende fuu (7:4,13). Ammaa yimɓe maako saŋkitiiɓe, o mooɓtan ɓe, o yaafoto ɓe, o aynan ɓe, o yaajinan keeri maɓɓe (7:11-12). Jawmiraawo tabitinan laamu muuɗum dow duniyaaru, ummaatooje ɗuuɗɗe ngaran haa Urusaliima, cujidanan mo (4:1-3).
Tokkindirki haalaaji:
Kiita e dimɗineeki 1—2
Feloore dow ardiiɓe e iinawol danyeeki laamiiɗo baawɗo 3—5
Tammunde ngam wonɓe nder nyiɓre 6—7