Tawreeta e hakke
1Deerɗiraaɓe am, fakat on anndi ko mi yiɗi anndingo on ngam on annduɓe tawreeta. Tawreeta mari baawɗe dow goɗɗo yaake o geeto. 2Bana debbo te'aaɗo: Umroore teegal haɓɓi mo haa goriiko yaake o geeto. Ammaa to gorko maayi, debbo rimɗi e umroore nde'e. 3Ngam maajum, to o wondi bee gorko feere saa'i goriiko geeto, nden kam o jeenoowo. Ammaa to goriiko maayi, o rimɗi diga umroore man, o waɗaay njeenu to o te'i bee gorko feere. 4Bana non onon boo, deerɗiraaɓe am: On maaydi bee Almasiihu. Ngam maajum on maayɓe heedi tawreeta. Jonta goɗɗo feere ummitiiɗo diga maayde waato Yeesu Almasiihu mari on ngam haa en mbaawa nafugo Allah bee kuuɗe meeɗen. 5Yaake en ɗonno tokko numooji ko'e men, suunooji njaali ɓalli men, nastini en nder hakke. Tawreeta umminno suunooji man, en ngaɗi ko waddani en maayde. 6Ammaa jonta, en ndimɗinaama e tawreeta, en maayɓe heedi umroore nde haɓɓi no en. Ngam maajum en kuuwantaa Allah dow laawol ɓooymawol fodde tawreeta. En ɗon kuuwana mo dow laawol kesol fodde Ruuhu maako.
7Ko mbi'eten jonta? Tawreeta ɗum hakke na? Naa non sam! Ammaa to tawreeta walaano, mi waawataano anndugo baawɗe hakke. To tawreeta wi'aayno: “Taa suuna”, mi anndaano ɗume woni suuno. 8Ammaa umroore man hokki hakke laawol ummingo suunooji koo ɗiye fuu nder am. To walaano umroore, hakke waatanno. 9Naane mi geetono, mi anndaano tawreeta. Nden umroore wari, hakke boo fuɗɗi yeeɗugo. 10Ammaa min mi maayi. Umroore nde hollanno yam laawol ngeendam, waddani yam maayde, 11ngam hakke naftori umroore man haa nde esti yam, nde mbari yam.
12Caahiiɗum, tawreeta iwi diga Allah, umrooje maaka boo ɗe ceniiɗe, ɗe pottuɗe, ɗe booɗɗe. 13To non kam, huunde woonde waddani yam maayde na? Naa non sam! Ammaa ɗum hakke waddani yam maayde ngam nde huuwtiniri huunde woonde nde'e haa mbarammi, ngam haa hakke waŋga ɗum hakke fakat. Ngam daliila umroore, hakke heɓi waŋgingo halleende mum fuu.
14Walaa seko, tawreeta iwi haa Ruuhu Allah. Ammaa min mi neɗɗo tampuɗo, mi maccuɗo hakke. 15Mi faamataa ko kuuwanmi, ngam mi huuwataa ko ngiɗmi, ammaa ko mi yiɗaa, kanjum kuuwanmi. 16Nde mi ɗon waɗa ko mi yiɗaa, nden kam mi gooŋɗini tawreeta ka mbooɗka. 17Ngam naa ɗum min waɗata ɗum, ammaa ɗum hakkewol gonŋgol nder am. 18Mi anndi, booɗɗum walaa nder ɓanndu am ngam mi neɗɗo tampuɗo, mi yiɗi waɗgo ko wooɗi, ammaa mi waawataa. 19Mi waɗataa booɗɗum ko ngiɗmi, sey kalluɗum ko mi yiɗaa. 20To nii mi ɗon waɗa ko mi yiɗaa, naa ɗum min waɗata ɗum, ammaa ɗum hakkewol gonŋgol nder am.
21Ndaa laawol ngol kuuɗe am tokkoto: To mi yiɗi waɗgo ko wooɗi, halleende tan ɗon laato. 22Nder ɓernde am, mi ɗon seyoro tawreeta Allah. 23Ammaa baawɗe halleende ɗon kaɓa bee baawɗe am, min mo yerdoto tawreeta Allah nder hakkiilo am. Ɗum wartiri yam naŋngaaɗo baawɗe hakkewol gonŋgol nder terɗe am. 24Kayto mi jurumɗo! Moy rimɗintammi diga ɓillaare ɓanndu maaynanndu ndu'u? 25Ammaa yettoore laatano Allah ngam barka Yeesu Almasiihu, Jawmiraawo men. Nder hakkiilo am, min kam mi maccuɗo tawreeta Allah, asee nder ɓanndu am mi maccuɗo hakke.