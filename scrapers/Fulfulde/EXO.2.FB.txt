Danyeeki Muusa e nderkaaku mum
1Goɗɗo lenyol Lewi te'i ɓiɗɗo debbo mo lenyol muuɗum. 2Debbo reedi, danyi ɓiŋngel gorgel. O yi'i no ngel wooɗiri, o nyukkini ngel lebbi tati. 3Ɓaawoɗon, nde nii o waawataa tokkaago nyukkingo ngel, o hoo'i silaawo wamaaŋgo bee kewe, o wuji ngo bee taari lesdi e takkirɗum, o wallini ɓiŋngel nge'el nder maago. Nden o jo'ini ngo caka kewe haa fomoonde maayo Niil. 4Adda maagel dari daayiiɗum haa o laara ko heɓata ngel.
5Ɓaawo man seɗɗa, ɓii Firawna debbo jippi nder maayo Niil haa o yiiwo. Wakkati horɓe maako ɗon ngaanca baŋnge maayo Niil, o yi'i silaawo go caka kewe, o neli gooto caka horɓe maako waddi ngo. 6Nden o maɓɓiti ngo, o yi'i ɓiŋngel gorgel, ngel ɗon woya. O yurmini ngel, o wi'i: “Ɗum ɓiŋngel Ibraniŋkeeyel.” 7Adda maagel ƴami ɓii Firawna go: “Mi yaha mi ewnane musininoowo haa rewɓe Ibraniŋke'en ngam o musinina ngel ngam maaɗa na?” 8Ɓii Firawna wi'i mo: “Yah!” Paanyo debbo oo yehi, ewni daada ɓiŋngel. 9Ɓii Firawna wi'i debbo: “Hoo'u ɓiŋngel nge'el, musinin ngel ngam am, mi yoɓete.” Debbo hoo'i ɓiŋngel, musinini ngel.
10Nde ɓiŋngel mawni deydey, daada maagel waddi ngel haa ɓii Firawna go, ngel laati ɓiɗɗo maako. O inndi ngel Muusa, ngam o wi'i: “Mi wurtini mo diga nder ndiyam”.
Muusa doggi haa Mediyan
11Nde Muusa mawni, o wurti haa o laara deerɗiraaɓe maako. O yi'i no kuugal maɓɓe saatiri. O yi'i Misraajo ɗon fiya Ibraniŋkeejo, goɗɗo lenyol maako. 12Muusa laari gal toy fuu. Nde o yi'aay goɗɗo, o mbari Misraajo, o iri mo nder njaareendi. 13O lorti jaŋngo maajum. O yi'i Ibraniŋke'en ɗiɗo ɗon kaɓa. O ƴami aybuɗo: “Ngam ɗume piyata ngorgi ma?” 14Goɗɗo oo jaabi: “Moy waɗi ma hooreejo ngam hiitugo min? A yiɗi mbarugo yam bana mbarduɗa Misraajo na?” Muusa hultori, numi: “Fakat, haala man waŋgi!” 15Firawna boo nani haala man, o tefi mbarugo Muusa. Nden Muusa doggi, yehi jooɗi haa lesdi Mediyan. Nde o yotti ton, o jooɗi kommbi ɓulndu.
16Yetiro, limanjo haa Mediyan woodi ɓiɓɓe rewɓe njoweeɗiɗo. Ɓe ngari haa ɓulndu, ɓe cafi, ɓe kebbini keeleeje ngam yarnugo dammooji baaba maɓɓe. 17Ammaa waynaaɓe woɗɓe ngari, ndiiwi faanyɓe rewɓe ɓe'e. Nden Muusa ummi, jiŋngi ɓe, yarni dammooji maɓɓe. 18Ɓe lorti haa baaba maɓɓe Re'uwel. O ƴami ɓe: “Ngam ɗume ngartuɗon law hannde?” 19Ɓe njaabi: “Misraajo hisni min juuɗe waynaaɓe, o safani min ma, o yarni boo dammooji amin.” 20Re'uwel ƴami ɓe: “Toy mo? Koni accuɗon mo ɓaawo? Ewne mo haa o nyaamda bee meeɗen!” 21Muusa yerdi jooɗaago haa gorko oo. O te'ani mo Cifuura, ɓiyiiko debbo. 22Cifuura danyi ɓiɗɗo gorko. Muusa wi'i: “Mi koɗo nder lesdi njananndi.” O inndi mo Gersom.
23Ɓaawo duuɓi ɗuuɗɗi laamiiɗo Misra maayi. Isra'iila'en uumi ngam kuugal maɓɓe caatuŋgal, ɓe ngooki ngam ballal. Gookaali maɓɓe eeŋgi dow, yotti haa Allah. 24Allah nani uumaali maɓɓe. O siftori alkawal maako bee Ibrahiima e Isiyaaku e Yaakubu. 25O laari Isra'iila'en, o faami joonde maɓɓe.