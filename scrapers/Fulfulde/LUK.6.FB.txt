Yeesu e nyannde siwtorde
(Matta 12:1-8; Markus 2:23-28)
1 Nyannde siwtorde woɗnde, Yeesu ɗonno saalo nder ngesa alkamaari bee pukara'en muuɗum. Pukara'en itti cammeeje alkamaari, ɓe pofli ɗe bee juuɗe maɓɓe, ɓe ƴakki. 2Farisa'en woɗɓe mbi'i ɓe: “Ngam ɗume on ɗon ngaɗa ko tawreeta duŋaaki nyannde siwtorde?” 3Yeesu jaabi ɓe: “On njaŋngaay ko Daawuda bee yimɓe muuɗum mbaɗno nyannde feere, nde dolo naawi ɓe na? 4O nasti suudu Allah, o hoosi tamseeje jo'inaaɗe yeeso Allah, o nyaami, o hokki yimɓe maako boo, ɓe nyaami, koo nde tawreeta meeɗen duŋanaaki woɗɓe feere nyaamugo, sey liman'en tan.” 5Yeesu ɓesdi wi'ugo: “Ɓii-neɗɗo woni Jawmu nyalaade siwtorde.”
Gorko waata-juŋngoojo
(Matta 12:9-14; Markus 3:1-6)
6 Nyannde siwtorde woɗnde boo, Yeesu nasti suudu dewal Yahuudu'en, o fuɗɗi ekkitingo. Goɗɗo mo juŋngo mum nyaamo waati ɗon ton. 7Moodiɓɓe tawreeta e Farisa'en ɗonno ayna ngam haa ɓe ngi'a to Yeesu yamɗitinan goɗɗo nyannde siwtorde, ngam haa ɓe keɓa hujja wullaago mo. 8Ammaa Yeesu anndi numooji maɓɓe. O wi'i waata-juŋngoojo go: “Umma, dara caka yimɓe haa ɗo.” Goɗɗo oo ummi, dari. 9Nden Yeesu wi'i ɓe: “Mi ɗon ƴama on: Ɗume tawreeta meeɗen duŋi waɗugo nder nyalaade siwtorde? Mbooɗeeŋga naa malla halleende? Hisnugo yoŋki neɗɗo naa malla halkugo ki?” 10O laari ɓe fuu, nden o wi'i goɗɗo go: “Fortu juŋngo ma!” O forti ngo, ngo yamɗiti. 11Moodiɓɓe Tawreeta e Farisa'en keewi tikkere masin, ɓe ndawridi dow ko ɓe mbaɗata Yeesu.
Yeesu suɓi pukara'en sappo e ɗiɗo
(Matta 10:1-4; Markus 3:13-19)
12Nyannde man Yeesu wa'i dow hooseere ngam haa o waɗa do'a, o tori Allah jemmaare man fuu. 13Nde weeti, o ewni pukara'en maako, o suɓi sappo e ɗiɗo caka maɓɓe, o ewni ɓe Nelaaɓe: 14Simon mo o inndi ɗum boo Piyer e deerɗum Andire, Yaakuba e Yuhanna, Filip e Bartolome, 15Matta e Tomas, Yaakuba ɓii Halfa, Simon mo goɗɗo yeɓre zelot'en, 16Yahuuda ɓii Yaakuba e Yahuuda Iskariyot, zammbotooɗo Yeesu.
Yeesu waazini mooɓre, o yamɗitini nyawɓe
(Matta 4:23-25)
17Yeesu jippidi hooseere go bee maɓɓe, o dari haa babal peeciiŋgal, pukara'en maako ɗuuɗɓe ɗonno ton, non boo yimɓe ɓe lesdi Yahudiya fuu e yimɓe Urusaliima e yimɓe fomoonde mbeela kommbi Tirus e Sidon. 18Ɓe ngari ngam nanugo mo e ngam o yamɗitina ɓe diga nyawuji maɓɓe. Torraaɓe ruuhuuji coɓɗi boo ngari, ɓe njamɗiti. 19Yimɓe fuu ɗonno tefa meemugo mo, ngam baawɗe ɗon ngurto haa maako, njamɗitina ɓe fuu.
Barka e naaloore
(Matta 5:1-12)
20Nden Yeesu laari pukara'en muuɗum, o wi'i:
“Barka laatano on, onon talaka'en,
ngam onon njeyi laamu Allah.
21Barka laatano on, onon dolɓe jonta,
ngam on tammi haarugo.
Barka laatano on, onon woyanɓe jonta,
ngam on tammi jalugo.
22Barka laatanto on, to yimɓe nganyi on, ngurtini on caka maɓɓe, kuɗi on, mbolwi kalluka dow mooɗon daliila Ɓii-neɗɗo. 23Mbelmbelte nyannde maajum, ndiwe ngam seyo, ngam mbarjaari mawndi ɗon reena on haa asama. Ngam bana non kaakiraaɓe maɓɓe mbaɗno annabi'en naane.
24Ammaa bone laatano on, onon riskuɓe,
ngam on keɓi hayru mooɗon timmi.
25Bone laatano on, onon haarɓe jonta,
ngam on tammi maatugo dolo.
Bone laatano on, onon jalanɓe jonta,
ngam on ngonan nder suno e bojji.
26Bone laatano on, to yimɓe fuu mbi'ani on booɗɗum,
ngam bana non kaakiraaɓe maɓɓe mbi'ani fewooɓe wi'ɓe ɓe annabi'en.”
Yiɗugo konne'en
(Matta 5:38-48; 7:12a)
27“Mi ɗon wi'a on, onon nananɓe yam: Ngiɗe konne'en mooɗon, mboonane wanyanɓe on. 28Mbarkiɗine naalanɓe on. Ndo'ane torranɓe on. 29To goɗɗo maari ma haa galaŋgal nga'al, waylitan mo ngala boo. To goɗɗo hoosi ma ngapaleewol, taa haɗ mo hoosugo toggoore maaɗa. 30Hokku toriiɗo ma koo ɗume fuu. To goɗɗo hoosi ko marɗa, taa ƴamtu ɗum. 31Mbaɗane yimɓe ko ngiɗɗon ɓe mbaɗana on.
32To on ngiɗi yiɗɓe on tan, yettoore ndeye ndeenoton? Koo hakke'en boo ngiɗi yiɗɓe ɗum'en. 33To on ɗon mbaɗa mbooɗeeŋga haa waɗananɓe on mbooɗeeŋga, yettoore ndeye ndeenoton? Koo hakke'en boo ɗon mbaɗa bana non. 34To on ɗon ndokka nyamaande haa ɓe on tammoto njoɓan on tan, yettoore ndeye ndeenoton? Koo hakke'en ɗon ndokka hakke'en nyamaande ngam ɓe njoɓa ɓe bana no ɗum foti. 35Ammaa ngiɗe konne'en mooɗon, mbaɗane ɓe mbooɗeeŋga e ndokke ɓe nyamaande bilaa tammaago koo ɗume. Mbarjaari mooɗon laatoto mawndi, on laatoto boo ɓiɓɓe Allah Ɓaŋiiɗo. Ngam o booɗɗo heedi yettarɓe e halluɓe. 36Laate enɗooɓe bana Baabiraawo mooɗon o enɗuɗo.”
Taa kiite woɗɓe
(Matta 7:1-5)
37“Taa laate hiitooɓe woɗɓe, Allah boo hiitataako on. Taa ndo'e woɗɓe kiita, Allah boo do'ataa on kiita. Njaafe woɗɓe, Allah boo yaafoto on. 38Ndokke woɗɓe, Allah boo hokkan on, o rufan nder jiiba mooɗon makka etaaɗum booɗɗum, tiɗɗiiɗum, keewɗum haa rufa. Ngam Allah etanan on bee etirgel ngel on etirani woɗɓe bee muuɗum.”
39Yeesu wolwani ɓe balndol fahin: “Bumɗo waawan ɗowugo bumɗo na? Ɓe ɗiɗo fuu ɓe ndo'ataako nder ngaska na? 40Jaŋngoowo ɓurataa jaŋnginoowo muuɗum maŋngu, ammaa jaŋnginaaɗo booɗɗum fuu laatoto bana jaŋnginoowo muuɗum.
41Koni a ɗon yi'a kuɗel haa yiitere deerɗa, ammaa a hakkilantaa leggal gonŋgal nder yiitere ma? 42Noy mbi'rata deerɗa: Accu mi ittane kuɗel haa yiitere ma, an maa, leggal ɗon nder yiitere maaɗa! An naafikiijo, aartu ittugo leggal gonŋgal nder yiitere maaɗa, nden kam a yi'an laaɓɗum, haa a itta kuɗel nder yiitere deerɗa.”
Lekki e ɓiɓɓe muuɗum
(Matta 7:16-20; 12:33-35)
43“Walaa lekki booɗki rimata ɓiɓɓe kalluɗe, walaa lekki kalluki boo rimata ɓiɓɓe booɗɗe. 44Lekki fuu ɗon annditire diga ɓiɓɓe muuɗum. Ɓe teɓataa ibbe haa lekki gi'e. Ɓe teɓataa inabooje haa jaajiihi. 45Neɗɗo booɗɗo ɗon wurtina mbooɗeeŋga diga siga ɓernde mum mbooɗka. Neɗɗo kalluɗo boo ɗon wurtina halleende diga siga ɓernde mum kalluka. Ngam ko ɓernde neɗɗo heewri kanjum hunnduko wolwata.”
Cuuɗi ɗiɗi
(Matta 7:24-27)
46“Ngam ɗume ewnotooɗon yam Jawmiraawo, Jawmiraawo, ammaa on mbaɗataa ko mbi'anmi on? 47Koo moy garanɗo haa am, nananɗo bolle am, ɗowtantooɗo ɗe, mi hollanan on bee moy o nanndiri. 48O nanndi bee neɗɗo mahanɗo suudu, mo wasi ngaska, luggini ka haa jokki tapaare, o saɓɓi caɓɓawal dow maare. Ilam wari, ndiyam maaje lukki ndu, ammaa ndu dimmbaaki sam, ngam ndu mahaandu booɗɗum. 49Ammaa nananɗo bolle am, ɗowtantaako ɗe, o nanndi bee goɗɗo mahɗo suudu dow mbulwuldi bilaa saɓɓugo caɓɓawal. Nde ilam lukki ndu, law ndu fuu maaru ndu yibbi yibbere naawnde.”