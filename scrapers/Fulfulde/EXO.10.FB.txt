Masiiboowol joweetataɓol: Masiibo baɓɓatti
1Jawmiraawo wi'i Muusa: “Yah haa Firawna, ngam mi saatini hoore maako e ko'e saraaki'en maako, haa mi waɗa alaamaaji am ɗi'i caka maɓɓe, 2ngam haa a yecca ɓikkoy ma e taaniraaɓe ma no mi torriri Misra'en, haala alaamaaji am ɗi mbaɗmi caka maɓɓe. Nden on anndan min woni Jawmiraawo.” 3Muusa e Haruna njehi haa Firawna, mbi'i mo: “Ndaa nii Jawmiraawo, Allah Ibraniŋke'en wi'i: Haa ndeye a tokkoto salaago leesnugo hoore ma yeeso am? Accu ummaatoore am yaha haa nde jaggano yam! 4To a salake yooftugo ummaatoore am, jaŋngo mi waddan baɓɓatti nder maral lesdi ma. 5Ɗi cuddan lesdi fuu haa goɗɗo waawataa yi'ugo ndi. Ɗi nyaaman ko luttino diga mallimallooje. Ɗi nyaaman leɗɗe puɗɗe nder ladde mooɗon fuu. 6Ɗi kebbinan cuuɗi ma e cuuɗi saraaki'en ma e cuuɗi Misra'en fuu. Ɗum laatoto masiiboowol ngol meeɗaay laataago diga zamanu kaakiraaɓe mooɗon ɗonno haa lesdi ndi'i haa wargo hannde.” Nden Muusa wurti saare Firawna, o dilli.
7Saraaki'en Firawna mbi'i mo: “Oo ɗo, ndeye o accata waddango en sarru? Accu Isra'iila'en ɓe'e njaha ngam ɓe njaggano Jawmiraawo Allah maɓɓe! Haa jonta a anndaa Misra ɗon halka na?” 8Ɓe ewniti Muusa e Haruna yeeso Firawna. O wi'i ɓe: “Ndille, on njaggano Allah Jawmiraawo mooɗon. Ammaa ɓeye njahata?” 9Muusa jaabi: “Min ndillidan bee derke'en e ndotti'en amin fuu e ɓiɓɓe amin worɓe e rewɓe, non boo dammooji amin e na'i amin, ngam min mbaɗanan Jawmiraawo amin juulde.” 10Firawna wi'i ɓe: “Jawmiraawo wondan bee mooɗon saa'i to mi yoofti on bee rewɓe mon e ɓikkoy mon fuu na? Fakat, on nufi kalluɗum! 11Ko on nufi ɗo waɗataako. Sey worɓe tan njahata njaggano Jawmiraawo. Kanjum tan on mbaawata ƴamugo yam!” Nden ɓe ndiiwi ɓe diga yeeso Firawna.
12Nden Jawmiraawo wi'i Muusa: “Fortu juŋngo ma dow lesdi Misra ngam baɓɓatti ngara nyaama fuɗŋgooji gese ɗi mallimallooje luttinno fuu.” 13Muusa forti sawru muuɗum dow lesdi Misra. Jawmiraawo yahri henndu fuunaaŋgeeru dow lesdi nyalawmaare nde'e e jemmaare fuu. Nde weeti, henndu man waddi baɓɓatti. 14Baɓɓatti ngari dow lesdi Misra, ɗi njooɗi koo toy fuu nder maral Misra'en, ɗi ɗuuɗi masin. Irin maaji meeɗaay wargo e ɗi meetataa boo. 15Ɗi cuddi lesdi haa ndi ɓalwi. Ɗi nyaami fuɗŋgooji lesdi e ɓiɓɓe leɗɗe e ɗum ko mallimallooje luttinno fuu. Haako hecco luttaay haa leɗɗe e fuɗŋgooji gese koo toy nder lesdi Misra.
16Bee jaawal, Firawna ewni Muusa e Haruna, o wi'i ɓe: “Mi waɗi hakke dow Jawmiraawo, Allah mooɗon e dow mooɗon fuu! 17Njaafaneeɗam aybe am nde fahin! Tore Jawmiraawo, Allah mooɗon, o ittanammi masiiboowol mbaroowol ngo'ol.” 18Muusa wurti saare Firawna, o tori Jawmiraawo. 19Jawmiraawo wifni henndu hiirnaaŋgeeru saatundu masin. Ndu yahri baɓɓatti, ndu sakkini ɗi nder maayo Maaliya. Walaa koo mbaɓɓattu ngootu lutti nder maral lesdi Misra fuu. 20Ammaa Jawmiraawo saatini hoore Firawna fahin, o accaay Isra'iila'en ndilla.
Masiiboowol joweenayaɓol: Masiibo nyiɓre
21Jawmiraawo wi'i Muusa: “Ɓaŋgtu juŋngo ma heedi asama. Nyiɓre laato nder lesdi Misra, ɗum nyiɓɓa haa goɗɗo waawataa yi'ugo newre muuɗum.” 22Muusa ɓaŋgti juŋngo muuɗum heedi asama, nyiɓre nyiɓɓunde laati nder lesdi Misra fuu nyalɗe tati. 23Ɓe mbaawaay yi'yi'tirgo, walaa gurtiiɗo suudu mum nyalɗe tati. Ammaa Isra'iila'en fuu ngoodi jayŋgol nder joole muuɗum'en. 24Firawna ewni Muusa, o wi'i mo: “Ndille, njaggane Jawmiraawo mooɗon, on mbaawan yahdugo bee rewɓe e ɓikkoy mooɗon! Sey dammooji e na'i mon lutta haa ɗo.” 25Muusa wi'i: “Naa non! An man hokku min dabbaaji kirseteeɗi e guleteeɗi ngam Jawmiraawo Allah amin. 26Fahin boo, min ndillidan bee tokke dabbaaji amin. Walaa ndabbaawa ngoota luttata haa ɗo. Ngam haa maaji min koo'ata ngam lii'anaago Jawmiraawo Allah amin. Min anndaa ɗiye min lii'anto Jawmiraawo, sey to min njottake ton.” 27Ammaa Jawmiraawo saatini hoore Firawna fahin, o yiɗaa accugo ɓe haa ɓe ndilla. 28Firawna wi'i Muusa: “Wurta diga ɗo! Reenta, taa a meeta laarugo yeeso am fahin! To a meeti loraago haa am, a maayan!” 29Muusa jaabi: “Bana mbi'ɗa, mi meetataa wargo yeeso ma!”