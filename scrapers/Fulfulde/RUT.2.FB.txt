Ruut suɓti caamndi haa ngesa Bo'es
1Woodi banndiraawo Elimelek gorko Na'omi, o marɗo baawɗe, diskuɗo, innde maako Bo'es. 2Nyannde feere Ruut Mo'abiijo wi'i Na'omi: “Accu mi yaha ngesa, mi suɓta caamndi ɓaawo wa'ooɓe to ɓe ngerdi ɗum.” Na'omi jaabi mo: “Booɗɗum, yah, ɓiŋngel am.”
3Ruut yehi wapi ngesa Bo'es, banndiraawo Elimelek, suɓti caamndi ton ɓaawo wa'ooɓe. 4Nden Bo'es wurti Baytilaama, wari haa ngesa ka'a, hoofni wa'ooɓe mum, wi'i: “Jawmiraawo wonda bee mooɗon.” Ɓe njaabi: “Jawmiraawo barkiɗine.” 5Bo'es ƴami ardiiɗo wa'ooɓe: “Moy jeyi paanyo debbo oo?” 6Ardiiɗo go jaabi: “O Mo'abiijo garduɗo bee Na'omi diga lesdi Mo'ab. 7O tori yam duŋayeere tokkaago wa'ooɓe haa o suɓta caamndi caka baagaaje. O ɗon diga fajiri e haa jonta o ɗon huuwa. O siwti seɗɗa tan nder suudu.”
8Nden Bo'es wi'i Ruut: “Nanam, ɓiŋngel am. Taa yah suɓtugo haa ngesa feere. Taa dillu, ammaa wondu bee horɓe am, 9laar haa pellel ngel ɓe kuuwata, nden tokka ɓe. Mi umri sukaaɓe am, taa ɓe ɓille. To a ɗomɗi, yar haa bulki ɗi ɓe kebbini ndiyam.” 10Ruut tuggi koppi, sujidi yeeso maako, wi'i mo: “Ngam ɗume keɓmi mo'ere haa maaɗa? Ngam ɗume a suklanto goɗɗo jananno bana am?” 11Bo'es jaabi mo: “Mi nani booɗɗum ko mbaɗanɗa esiraawo ma ɓaawo maayde gorko ma fuu. A acci baaba ma e daada ma e lesdi danyeeki ma, a wari haa yimɓe ɓe a meeɗaay anndugo. 12Jawmiraawo warjo ma mbooɗeeŋga man. Mbarjaari ma heewa haa Jawmiraawo, Allah Isra'iila, haa ngarɗa ɗaɓɓititgo hisrude.” 13Ruut jaabi: “Accu mi heɓa mo'ere haa maaɗa, jaagorɗo am ngam a de'itini yam, a seyni yam, koo nde mi wonaay gooto caka horɓe ma boo.”
14Nde wakkati nyaamugo waɗi, Bo'es wi'i Ruut: “Ɓadita, nyaam tamseere, tallu loŋngere ma nder haako boo.” Ruut jooɗi kommbi wa'ooɓe. Bo'es hokki mo gabbe ca'aaɗe, o nyaami, o haari, o sigi luttaandi man. 15Nden o ummi ngam suɓtugo caamndi fahin. Bo'es umri sukaaɓe mum: “Acce mo o suɓta caka baagaaje boo, taa cemtine mo. 16Coltinane mo boo cammeeje haa o suɓta ɗe, taa pele mo.” 17Ruut suɓti haa ngesa man haa kiikiiɗe waɗi. Nden o fiyi ko o suɓti, ɗum waɗi baakin sa'iiruuri muudooje jowi. 18O roondi ɗum, o lorti nder berniwol, o holli ɗum esiiko. O hokki mo luttaandi maako go. 19Na'omi ƴami mo: “Toy cuɓtuɗaa hannde? Haa ngesa moy kuuwɗaa? Allah barkiɗin cuklaniiɗo ma.” Ruut anndini esum, wi'i: “Gorko mo kuuwmi haa ngesa mum hannde, innde mum Bo'es.” 20Na'omi wi'i esum: “Allah barkiɗin mo. Jawmiraawo accaay waɗango yeeɗɓe e maayɓe mbooɗeeŋga.” Nden o tokki wi'ugo: “Gorko oo, o banndiraawo men, o gooto nder soottooɓe en.” 21Ruut wi'i esum: “O yecci yam boo mi wonda bee yimɓe maako haa to ɓe timmini codol maako fuu.” 22Na'omi wi'i Ruut: “Nonnon, ɓiŋngel am, ndikka a huuwda bee horɓe haa ngesa Bo'es. Ngam to a yehi haa ngesa feere, teema ɓe toskete.” 23Bana nii Ruut huuwdi bee maɓɓe, suɓti caamndi haa ɓe timmini wa'go sa'iiruuri e alkamaari fuu. O tokki jooɗodaago bee esiiko.