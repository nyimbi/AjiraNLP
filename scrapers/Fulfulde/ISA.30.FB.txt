Alkawal bee Misra nafataa
1Jawmiraawo wi'i: “Bone laatanto Yahuudu'en tuurtuɓe dow am! Ɓe kooci anniyaaji ɗi iwaay haa am, ɓe kaɓɓi alkawal luutŋgal Ruuhu am, haa ɓe mbaaga hakke dow hakke. 2Ɓe ɗon njippo haa Misra bilaa ƴamugo muuyo am. Ɓe ɗon ndogga haa aynol Firawna, ɓe ɗon ɗaɓɓita hisrude les ɗowdi Misra. 3Ammaa aynol Firawna laatanto ɓe mbustu, hisrude les ɗowdi Misra boo laatanto ɓe palasa. 4Ardiiɓe maɓɓe njehi haa Co'an, nelaaɓe maɓɓe njottake Hanes. 5Ammaa ɓe fuu ɓe cemtan dow ummaatoore nde nafataa ɓe, nde waddantaa ɓe ballal koo nafuuda, sey mbustu e palasa.”
6Ndaa koŋngol dow dabbaaji haa lesdi fombina: “Nder lesdi ɓillaare e mettamɓeram, ndi mbarooga ngorga e ndewa, foosokre e boɗɗe piirooje giiteeleeje ngoni haa muuɗum, nelaaɓe ɗon njahra jawdi Yahuuda dow ɓaawe bamɗe e ndesaaje maɓɓe dow ƴuuke geelooɗi haa ummaatoore nde nafataa ɓe. 7Ngam ballal Misra nafataa, ngal walaa saman. Ngam maajum mi ɗon sooma Misra: Rahab, kuuŋga mbaaliiŋga.”
Yimɓe haa'iniiɓe
8“War jonta, diidu ɗum yeeso maɓɓe dow alluha, winndu ɗum nder deftere, haa ɗum laato seedamku haa foroy ngam garanɗum. 9Ngam ɓe yimɓe tuurtooɓe, ɓe ɓiɓɓe fewooɓe, saliiɓe nanugo ekkitinol Jawmiraawo. 10Ɓe ɗon mbi'a yi'ooɓe: Taa ngi'e! Annabi'en boo: Taa anndine wahayuuji gooŋgaaji! Ammaa mbi'e min bolle belɗe, ngi'ane min kaayeefiiji estooji. 11Ngaylite, cele laawol gooŋgawol, taa mbolwane min haala Ceniiɗo Isra'iila!”
12Ngam maajum, ndaa nii Ceniiɗo Isra'iila wi'i: “Nde nii on ɗon calo wolde am, on ɗon koolo toonyotooɓe on, on ɗon tuugo dow leliiɗum, 13aybewol ngo'ol laatanto on bana ceekgol nder mahol towŋgol, nden ngol ɓaarto e ɗon nii ngol yibba. 14Ɓe campitan ngol bana ɓe campititta fayannde loope. To nde fusi boo, keeɗe maare ke'ataa ngam hoo'ugo yiite haa kaatane malla ngam nyeɗugo ndiyam haa waawru.”
15Ndaa nii Allah Jawmiraawo, Ceniiɗo Isra'iila wi'i: “On keɓan kisndam to on tuubi, on ciwtake. On keɓan semmbe to on nde'i, on kooli yam, ammaa on ngiɗaa. 16On mbi'i: Naa non! Ammaa min ndoggan bee pucci. Nonnon nii, on ndoggan! On mbi'i: Min mba'oto pucci jaawɗotooɗi. Nonnon nii, taasnooɓe on njaawɗoto ko ɓuri on! 17Ujineere ndoggan to gooto furkiti ɓe. To konne'en njowo purkitake on, on ndoggan. Luttanɓe mon nanndan bee leggal tuutawal dariiŋgal feere mum dow yeereere hooseere malla dow towndiire.” 18Ammaa Jawmiraawo ɗon reena wakkatiire nde o mo'anta on. O ummoto haa o hinno on. Ngam Jawmiraawo woni Allah baɗanɗo kiita ngooŋɗuka, barka laatanto hoolotooɓe mo fuu.
Jawmiraawo hinnoto yimɓe muuɗum
19Onon yimɓe Siyona, jooɗiiɓe haa Urusaliima, on accan woyugo. Fakat o hinnoto on ngam hoolo bojji mooɗon. To o nani ngo, o jaaboto on. 20Jawmiraawo hokki on tamseere nder ɓillaare mon e ndiyam nder torra mon. Ekkitinoowo mon wiccitittaako fahin, gite mon ngi'an mo. 21To on ɗon njaha gal nyaamo malla gal nano, noppi mon nanan koŋngol ɓaawo mooɗon: “Ndaa laawol, tokke ngol.” 22Labbi mon cuddaaɗi bee cardi, on karminan ɗi, non boo labbi mon ɓolinaaɗi, kuuwraaɗi bee kaŋŋeeri. A sakkinan ɗi bana limce tunwuɗe, a wi'an: “Haa yaasi!”
23Nden kam Jawmiraawo toɓnan iyeende dow aawdi mon ndi aawɗon nder lesdi. Lesdi fuɗnan nyaamdu welndu, semmbiɗndu. Nyalaade man tokke mon nduran nder durdude yaasnde. 24Ga'i e bamɗe ɗum ndemrirton ngesa, nyaaman huɗo jillindiraako mannda, ko on camminta bee tufirgel e ɓoftirgel. 25Nyannde nde konne'en mon maaydi, to cuuɗi maɓɓe towɗi ngibbi, maahoy e maaje njarnan kooseeje e towndiije mon fuu. 26Jayŋgol lewru laatoto bana ngol naaŋge, jayŋgol naaŋge boo yaynan cowi joweeɗiɗi, bana jayŋgol nyalɗe joweeɗiɗi nde woore, nyannde nde Jawmiraawo haɓɓanta ummaatoore muuɗum kuuduuje mum, o yamɗitinan ɓattajje piyɗe maare.
Kiita Jawmiraawo dow Assuura
27Ndaa, Jawmiraawo ɗon wara diga daayiiɗum. Tikkere maako ɗon saati, barriya maako nyaaɗi, o ɗon heewi ɓernuki, ɗemŋgal maako bana yiite wulanŋge. 28Poofɗe maako nanndi bee maayo teelanŋgo yottotooŋgo daande goɗɗo, haa o dimmbina ummaatooje o halka ɗe, o waɗana ɗe labaŋgal, o majjina ɗe. 29Ammaa onon on ngiman bana nder jemmaare juulde seniinde. Ɓerɗe mooɗon ceyoto bana yahanɓe bee gime ciide haa hooseere Jawmiraawo mo tapaare hisnoore Isra'iila.
30Jawmiraawo nannan sawtu mum cemmbiɗɗo, waŋginan juŋngo mum taaskiiŋgo fiyugo nder caatal tikkere mum e ɗemŋgal yiite wulanŋge, waabiliije e naargeeji e mallimallooje. 31Assuura'en kultoran ngam sawtu Jawmiraawo, Jawmiraawo fiyan ɓe bee sawru muuɗum. 32Koo ndeye sawru kiita fiyata ɓe fuu, ndu Jawmiraawo jippinta dow maɓɓe, yimɓe piyan bawɗi e moolooji. Jawmiraawo haɓan bee maɓɓe, bee juŋngo mum ɓaŋgtiiŋgo ngam haɓre. 33Duuri, ngaska yiite ɗon taaski ngam laamiiɗo Assuura. Ka luggi, ka yaaji boo, ka heewi yiite e leɗɗe ɗuuɗɗe. Poofɗe Jawmiraawo kuɓɓan ɗe bana maayo baruudu.