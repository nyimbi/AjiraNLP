Hakke
(Matta 18:6-7,21-22; Markus 9:42)
1Yeesu wi'i pukara'en muuɗum: “Walaa mo waawata haɗugo ko nastinta yimɓe nder hakke. Ammaa bone laatanto neɗɗo mo laati daliila maajum! 2Ndikkana mo ɓe ɓila hayre namarde mawnde haa daande maako, ɓe njolla mo nder mbeela, dow o do'a gooto ɓurɗo famɗugo oo nder hakke. 3Kakkilane ko'e mooɗon!
To deerɗiraawo ma waɗi hakke, fel mo. To o tuubi, yaafa mo. 4To o waɗi ma aybe nde joweeɗiɗi nder nyalaade, nden boo nde joweeɗiɗi man fuu, o lori haa maaɗa bee wi'go: Mi tuubi, yaafa mo.”
Nuɗɗinki
5Nelaaɓe mbi'i Jawmiraawo: “Ɓesdan min nuɗɗinki!” 6Jawmiraawo boo wi'i: “To on ngoodi nuɗɗinki koo seɗɗa bana gawel citta, on mbi'an dundeehi ki'i: Ɗoofa, yah ɗisoya nder mbeela. Ki ɗowtanto on.”
Kuugal kuuwoowo
7“Moy haa mooɗon mari kuuwoowo, mo ɗon rema malla ɗon dura dabbaaji, to kuuwoowo oo warti ngesa, o wi'a mo: War law, nyaam? 8Naa o wi'an mo: Taaskitinam ko mi nyaama, ɓorna limce kuugal, huuwanam, haa to mi nyaami e mi yari, ɓaawo maajum an boo a nyaama a yara kadi. Naa non na? 9Kadi o yettan suka oo ngam o huuwani mo ko o umri mo na? 10Bana non onon boo, to on mbaɗi ko Allah umri on fuu, mbi'e: Minin min huuwooɓe meere, ngam min kuuwi ko haandanino min kuuwa tan.”
Yeesu yamɗitini kuturu'en sappo
11Nde Yeesu ɗon yaha Urusaliima, o saalori hakkunde Samariya bee Galiili. 12O ɗonno nasta wuro feere, kuturu'en sappo ngari fottugo bee maako. Ɓe ndari daayiiɗum, 13ɓe towni sawtu, ɓe mbi'i: “Yeesu, jaagorɗo, yurmin min!” 14Nde o yi'i ɓe, o wi'i ɓe: “Njehe, cappine ɓalli mooɗon haa liman'en.” Nde ɓe ɗon njaha, ɓe njamɗiti. 15Gooto maɓɓe, nde yi'i yamɗiti, lori, ɗon teddina Allah bee sawtu. 16O sujidi kommbi Yeesu, o yetti mo. Goɗɗo oo o Samariyaajo. 17Yeesu ƴami: “Naa sappo fuu njamɗiti na? E toy njoweenayo woɗɓe? 18Walaa koo gooto mo numi loraago, teddina Allah, sey jananno oo na?” 19Nden o wi'i mo: “Umma, dillu, nuɗɗinki ma hisni ma.”
Garoyki laamu Allah
(Matta 24:23-28,37-41)
20Farisa'en ƴami Yeesu: “Ndeye laamu Allah warata?” O jaabi ɓe: “Laamu Allah warataa bee alaamaaji gi'eteeɗi. 21Ɓe mbi'ataa boo: Ndaare ngu ɗon ɗo malla ngu ɗon to ngam laamu Allah ɗon caka mooɗon.”
22O wi'i pukara'en: “Nyalɗe ngaran, on ngelan yi'ugo nyalaade woore nder nyalɗe Ɓii-neɗɗo, ammaa on ngi'ataa nde. 23Ɓe mbi'an on: Ndaa o ɗon ɗo, o ɗon to. Taa njehe ton, taa ndogge ton. 24Ngam bana ma'ere ma'irta wakeere asama nde'e nden jayŋgol maare ɗon yotto haa wakeere ndeya, bana non Ɓii-neɗɗo laatorto nder nyalaade mum. 25Ammaa aran, o yaran bone ɗuuɗɗum, yimɓe zamanuuru ndu'u ngudinan mo. 26Ko laatino nder zamanu Nuuhu, ɗum laatoto bana non boo nder nyalɗe Ɓii-neɗɗo. 27Yimɓe ɗonno nyaama, njara, te'a, te'ana ɓiyum'en, haa nyalaade Nuuhu nasti koommbowal, ilam tuufaana wari halki ɓe fuu. 28Ɗum laatoto boo bana nder zamanu Ludu: Yimɓe ɗonno nyaama, njara, cooda, coorra, aawa, maha cuuɗi. 29Ammaa nyalaade Ludu wurti Sodoma, Allah toɓni yiite e baruudu diga dow bana iyeende, halki luttuɓe fuu. 30Bana non ɗum laatoto nyannde baŋguki Ɓii-neɗɗo.
31Nyalaade man, mo ɗon dow soorowol taa jippo ngam hoo'ugo kuuje muuɗum nder suudu mum. Non boo ngam gonɗo haa ngesa, taa loro sam. 32Ciftore debbo Ludu. 33Koo moy yiɗi hisnugo yoŋki mum, majjinan ki, ammaa mo majjini ki boo, heɓtan ki. 34Mi ɗon wi'a on, jemmaare maajum yimɓe ɗiɗo ngondan dow leeso wooto, gooto hoose, gooto acce. 35Rewɓe ɗiɗo namdan dow namarde woore, gooto hoose, gooto acce. [36Yimɓe ɗiɗo ngondan nder ngesa, gooto hoosete, gooto boo acce.]” 37Pukara'en maako mbi'i mo: “Haa toy ɗum laatoto, Jawmiraawo?” O wi'i ɓe: “Haa nyawmande woni fuu, ton jigaaje mooɓtoto.”