Yimre boyki ngam gibbinki Urusaliima
1Yimre Asaf.
Yaa Allah, heefeerɓe nasti lesdi maral ma,
coɓni haykaliiru ma seniindu,
ngartiri Urusaliima winnde.
2Ɓe nyaamni colli e kuuje ladde
ɓalli jagganiiɓe ma hoolaaɓe.
3Ɓe ndufi ƴiiƴam yimɓe ma bana ndiyam,
ɗam ili nder taarde Urusaliima fuu,
walaa mo uwi ɓe.
4Yimɓe ummaatooje taariiɓe min ɗon kuɗa min,
ɗon njanca min, ɗon njawo min.
5Yaa Jawmiraawo, ndey accata ɓernango min?
Ndey ɓernuki kaajal ma accata wulugo bana yiite?
6Ruf ɓernuki ma dow heefeerɓe ɓe anndaa ma,
dow laamuuji ɗi ewnataako innde ma.
7Kamɓe ɓe mbari yimɓe Yaakubu,
ɓe mbili nokkuuje haa ɓe njooɗi.
8Taa liman min aybeeji kaakiraaɓe amin!
Ammaa hinna min jonta,
ngam min toskaaɓe masin!
9Wallu min, yaa Allah, Kisnoowo min,
ngam daliila innde ma teddunde.
Hisnu min, yaafa hakkeeji amin,
ngam daliila innde ma.
10Ngam taa heefeerɓe ƴama min:
“Toy Allah mon kadi?”
Accu min ngi'a no a waatorto ƴiiƴam jagganiiɓe ma caka heefeerɓe.
11Uumaali haɓɓaaɓe njotto ma,
bee baawɗe juŋngo ma hisnu mbareteeɓe.
12Ummaatooje taariiɗe min kuɗi ma, yaa Jawmiraawo,
warja ɓe ɗum cowi joweeɗiɗi.
13Ammaa minin min yimɓe ma, tokkere ma,
min ngettete haa foroy,
min ngeynan maŋgtooje ma diga yidere haa yidere.