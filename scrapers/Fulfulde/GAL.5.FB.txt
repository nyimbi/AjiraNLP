Ndimu Masiihiŋke'en
1Almasiihu rimɗini en haa en njooɗo en rimɓe. Ngam man tabite nder ndimu, taa acce goɗɗo wartira on maccuɓe fahin.
2Naneeɗam! Min Pol ko mbi'anmi on: To on njaɓi juulnaago, nden kam Almasiihu nafataa on sam. 3Koo moy jaɓi juulnaago, gooŋga mi ɗon wi'a mo fahin, doole o ɗowtano tawreeta fuu. 4To on ɗon ɗaɓɓita adilaaku Allah dow laawol tawreeta, nden kam on cenndiri bee Almasiihu, on ngalaa geɗal haa mo'ere Allah boo. 5Minin kam min ɗon tammi Allah adilinan min. Ɗum iwi haa nuɗɗinki, min ɗon ndeena ɗum bee baawɗe Ruuhu. 6Ngam to goɗɗo ɗon nder kawtal bee Almasiihu, juulnol malla saadoniiku walaa saman. Nuɗɗinki baŋginanki yiide tan mari saman.
7On puɗɗi laawol mon booɗɗum. Moy darni on, haɗi on ɗowtanaago gooŋga? 8Wasuyeewol man iwaay haa Allah ewniiɗo on. 9Taa ngejjite: “Ufnirɗum seɗɗa ufnan kullu fuu.” 10Ammaa ngam daliila Jawmiraawo mi ɗon hooli on, mi anndi on numataa bee hakkiilo feere. Mo fitini on o kiiteteeɗo, koo ɗum moye.
11Deerɗam'en, to mi tokkitinno waazingo nafuuda juulnol haa jonta, nden kam ɓe toonyataakono yam e haala gaafaaŋgal Almasiihu boo laatataakono daliila fergere! 12Fitinɓe on ɓe'e, ndikka ɓe ta'a les maɓɓe fuu!
13Deerɗam'en, Allah ewni on haa on laato rimɓe. Tan nii taa ndimu ngu'u laato hujja ngam yeeɗugo fodde suunooji mon, ammaa sey koo moy jaggano deerɗum bee yiide. 14Tawreeta fuu mooɓi nder wolde woore: “Yiɗ keeddiɗɗiraawo ma bana no a yiɗiri hoore ma.” 15Ammaa to on ɗon ŋatindira, on ɗon nyaamindira bana dabbaaji kalluɗi, kakkile ngam taa on nattindira.
Bonnonda suunooji e nafuuda Ruuhu
16Ndaa ko ngiɗmi wi'go: Ngeeɗe fodde Ruuhu Allah, nden kam on mbaɗataa ko suunooji neɗɗo ngiɗi. 17Ngam suunooji neɗɗo ɗon hona Ruuhu Allah, Ruuhu Allah boo ɗon hona suunooji neɗɗo. Ngam daliila konaaŋgu ngu'u on mbaawataa waɗugo ko ngiɗɗon. 18Ammaa to Ruuhu Allah ɗon ɗowa on, nden kam tawreeta walaa baawɗe dow mooɗon.
19Kuuɗe ɗe suuno neɗɗo huuwata ɗe baŋguɗe: Ɗum kuuɗe cemtiniiɗe e coɓki e daakaareeku 20e dewki labbi e hiila e nganyŋgu e jokkirgol e kaajal e haa'inaare e mawnitaare e cenndol e biɗu'aakuuji 21e suuno e wuykere e pijirle kalluɗe e kuuɗe goɗɗe irin ɗe'e. Ko mbi'mi on diga ɓooyma, sey mi wi'a ɗum fahin: Huuwanɓe irin kuuɗe ɗe'e ndonataa laamu Allah.
22Ammaa ko Ruuhu Allah rimata ɗum yiide e seyo e salaaman e munyal e enɗam e mbooɗeeŋga e hoolaare 23e yaŋkinaare e naŋgtaare. Tawreeta haɗataa kuuje ɗe'e. 24Koo moy laati goɗɗo Almasiihu Yeesu, tiggi ɓanndu mum bee giɗaaɗi e suunooji maaru haa gaafaaŋgal. 25Ruuhu Allah hokki en ngeendam, nden kam accen Ruuhu man ɗowa en. 26Taa en mawnito, taa en tikkindira, taa en kaajindira.