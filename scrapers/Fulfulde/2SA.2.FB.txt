Daawuda laamani Yahuuda
1Ɓaawo kuuje ɗe'e Daawuda ƴami Jawmiraawo: “Mi yaha haa gootol nder berniiji Yahuuda na?” Jawmiraawo jaabi mo: “Ooho.” Daawuda ƴami: “Toy njahanmi?” O jaabi: “Haa Heburuun.” 2Daawuda yehi ton, kaŋko e rewɓe maako ɗiɗo, Ahino'am mo Yisre'el e Abigayel laatinooɗo debbo Nabal, mo Karmel. 3Daawuda yahri boo worɓe wonduɓe bee muuɗum fuu, koo moy bee saare muuɗum. Ɓe njooɗi nder gure Heburuun. 4Yimɓe Yahuuda ngari ton, moyti mo haa o laato laamiiɗo Yahuuda.
Yahuudu'en mbi'i Daawuda: Yimɓe berniwol Yaabes nder lesdi Gile'at uwi Sawulu. 5-6O neli nelaaɓe haa maɓɓe, o wi'i ɓe: “On mbaɗani jaagorɗo mon Sawulu mbooɗeeŋga bee uwugo mo. Jawmiraawo barkiɗin on, waŋginan on mbooɗeeŋga e gooŋgaaku ngam ko on mbaɗi. Min boo mi woonanan on. 7Tiɗɗine ɓerɗe mon, cemmbiɗine juuɗe mon! Jaagorɗo mon Sawulu maayi, ammaa lenyol Yahuuda waɗi yam laamiiɗo mum.”
Isboset laamani Isra'iila
8Abineer ɓii Neer, mawɗo honooɓe Sawulu yahri Isboset ɓii Sawulu haa Mahanayim. 9Ton o waɗi mo laamiiɗo dow Gile'at e Aser e Yisre'el e Efrayim e Benyamin, waato dow Isra'iila fuu. 10Isboset woodi duuɓi cappanɗe nayi saa'i o laamo. O laami duuɓi ɗiɗi. Yimɓe Yahuuda tan tokki Daawuda. 11O laamani ɓe haa Heburuun duuɓi joweeɗiɗi e lebbi joweego.
Haɓre Daawuda bee saare Sawulu
12Abineer e yimɓe Isboset ngurti Mahanayim yahugo Gibiyon. 13Yo'ab ɓii Seruyatu e yimɓe Daawuda boo njehi ton. Ɓe potti haa heeleewo Gibiyon. Yimɓe Daawuda njooɗi haa wakeere heeleewo nde'e, yimɓe Isboset boo haa wakeere ndeya. 14Abineer wi'i Yo'ab: “Accu sukaaɓe mbaɗana en fijirde konu.” Yo'ab jaɓi. 15Nden sukaaɓe ngurti, sappo e ɗiɗo haa wakeere Benyamin e Isboset, sappo e ɗiɗo boo haa wakeere Daawuda. 16Ɓe naŋngindiri ko'e maɓɓe, ɓe njuwnjuwtiri buttuli maɓɓe bee kaafaaje, ɓe maaydi ɓe fuu. Ɓaawoɗon nokkuure nde'e haa Gibiyon heɓi innde Helkat-Hasuriima.
17Nden haɓre ummi hakkunde jama'aaje ɗiɗi fuu, haɓre man saati masin. Yimɓe Daawuda njaali Abineer e yimɓe Isra'iila. 18Ɓiɓɓe Seruyatu tato ɓe'e fuu ɗon ton: Yo'ab e Abisay e Asa'el. Asa'el o jaawɗo bana lelwa. 19O taasni Abineer bee tiinaare ɗuuɗnde. 20Abineer yeesiti, ƴami: “Ɗum an na, Asa'el?” O jaabi: “Ɗum min.” 21Abineer wi'i mo: “Accu taasnugo yam! Tokka gooto nder sukaaɓe, jaɓtu ko o mari fuu.” Ammaa Asa'el sali accugo mo. 22Abineer reentini mo fahin, wi'i: “Accu taasnugo yam. Useni taa doolam mbarugo ma!” Noy mi laardata deerɗiraawo ma Yo'ab ɓaawoɗon? 23Ammaa Asa'el sali accugo mo. Ngam maajum Abineer yuwri mo ɓaawo ɓaawo haa reedu bee labbo haa ngo wurti gal ɓaawo maako. Ɗon nii Asa'el maayi, caalotooɗo fuu ɗon daro ton.
24Ammaa Yo'ab e Abisay tokki taasnugo Abineer. Saa'i naaŋge ɗon muta, ɓe njotti towndiire Amma wonnde yeeso Giha, haa laawol ladde Gibiyon. 25Yimɓe Benyamin mooɓti, ɓiɗɗotiri ɓaawo Abineer, ɓe ɗon ndari dow hoore towndiire man. 26Abineer ewni Yo'ab: “A yiɗi kaafahi nattina yimɓe haa foroy na? Malla a anndaa no timmoode maajum hallirta? Ndey umrata yimɓe ma ɓe acca taasnugo banndiraaɓe muuɗum'en?” 27Yo'ab wi'i: “Fakat bana Allah o geeto, to a wi'aayno ɗum, yimɓe am accataano taasnugo on haa jaŋngo fajiri.” 28Nden o fuufi luwal konu. Yimɓe maako acci taasnugo Isra'iila'en, ɓe acci haɓre boo.
29Jemmaare nde'e fuu Abineer e yimɓe mum ta'i nder Araba. Nden ɓe eeri maayo Urdun, ɓe caali lesdi Bituruna fuu, ɓe ngari haa Mahanayim. 30Nde Yo'ab acci taasnugo ɓe, o mooɓti yimɓe maako. O tawi worɓe sappo e njoweenayo ngalaa ɗon, Asa'el boo walaaɗon, 31yimɓe Daawuda mbarino yimɓe Benyamin e yimɓe Abineer teemeɗɗe tato e cappanɗe njoweego (360). 32Ɓe kooci ɓanndu Asa'el, ɓe uwi ndu haa Baytilaama nder yenaande baaba maako. Nden Yo'ab e yimɓe mum tokkitini jahaaŋgal muuɗum'en jemmaare fuu. Ɓe njotti Heburuun wakkati naaŋge ɗon fuɗa.