Do'aare ndottiijo
1Yaa Jawmiraawo, haa maaɗa nyukkiimi,
taa mi meeɗa toskaare sam.
2Hisnam fodde adilaaku ma, rimɗinam.
Heɗitam, hisnam!
3Laatanam tapaare hisnoore
e suudu ndu kisanmi koo ndey, ngam a annini hisnugo yam,
an woni tapaare suuɗirde am e suudu am semmbiɗndu.
4Yaa Allah am, hisnam juuɗe halluɓe,
hisnam juuɗe toonyooɓe e waɗooɓe zunuuba.
5Ngam yaa Jawmiraawo, haa maaɗa tammunde am woni,
mi ɗon hooli ma diga mi derkeejo.
6Mi ɗon hooli ma diga danyeeki am,
An wurtini yam diga reedu daada am.
Mi yettete haa foroy.
7Ngeendam am laatani ɗuuɗɓe kaayeefi,
an woni aynoowo yam cemmbiɗɗo.
8Hunnduko am heewi maŋgtoore ma,
mi maŋgtan tedduŋgal ma nyalaade fuu.
9Jonta nde naywumi, taa wudinam,
taa accam to semmbe am jinni.
10Ngam konne'en am ɗon mbolwa dow am,
ɓe ɗon aynammi, ɓe ɗon tefa dabareeji mbarugo yam.
11Ɓe ɗon mbi'a: “Allah wudini mo!
Taasne mo, naaŋge mo! Ngam o walaa kisnoowo.”
12Yaa Allah, taa daayam!
Yaawɗa wallugo yam, yaa Allah am!
13Dartantooɓe yam, semtin ɓe, nattin ɓe!
Yiɗɓe naawnugo yam, ɓe cemta, ɓe tosko!
14Ammaa min mi ɗon tammoro ma foroy,
foroy mi tokkoto maŋgtugo ma.
15Mi anndinan yimɓe adilaaku ma e kisndam ma nyalaade fuu,
kuuɗe ma ɗuuɗɗe masin, mi waawataa limugo ɗe.
16Mi waran maŋgtugo kuuɗe ma mawɗe,
yaa Allah Jawmiraawo, mi siftinoran yimɓe adilaaku ma, an feere ma.
17Yaa Allah, diga mi derkeejo a ekkitini yam,
haa wargo hannde mi ɗon waazo kaayeefiiji ma.
18Jonta nde naywumi, nde mbaɗmi dandanndi, taa accam, yaa Allah,
haa mi waazina koo moy nder yidere warannde baawɗe ma.
19Adilaaku ma, yaa Allah, ɗon yotto asama,
a waɗi kuuɗe mawɗe,
yaa Allah, moy nanndi bee ma?
20A yarni yam torraaji e boneeji ɗuuɗɗi,
ammaa a hesɗitinan semmbe am,
fahin a wurtintam ngaska lugguka.
21A ɓesdantam maŋngu,
a de'itinan ɓernde am.
22Ngam maajum mi yettete, yaa Allah am,
mi maŋgtan gooŋgaaku ma bee hoodu,
mi yimante bee moolooru am, yaa Ceniiɗo Isra'iila.
23Mi welweltan, nde mi yimante gime,
ngam a sootti yoŋki am.
24Mi wolwan haala adilaaku ma nyalaade fuu,
ngam yiɗɓe naawnugo yam fuu toskake, caklake.