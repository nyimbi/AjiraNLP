Laamu Jawmiraawo dow duniyaaru
(Esaaya 2:1-4)
1Haa nyalɗe ragareeje, Jawmiraawo tabitinan hooseere haykaliiru mum, nde towtan dow geereeje kooseeje, nde ɓaŋgoto dow towndiije. Nden ummaatooje fuu tokkoto wargo haa maare. 2Jama'aaje ɗuuɗɗe njahan ton, mbi'an: “Ngare, mba'ooɗen dow hooseere Jawmiraawo, haa haykaliiru Allah Yaakubu, ngam haa o ekkitina en laabi maako, enen boo en tokko ɗi.” Ngam haa Siyona tawreeta iwi, wolde Jawmiraawo boo haa Urusaliima. 3O laatoto kiitoowo hakkunde jama'aaje ɗuuɗɗe, o ta'anan ummaatooje cemmbiɗɗe daayiiɗe kiita. Kaafaaje maɓɓe, ɓe tappiran baaneeje, labbe maɓɓe boo bafɗi. Ummaatoore ɓaŋgtataa kaafahi dow ummaatoore woɗnde. Ɓe meetataa ekkitaago haɓre. 4Koo moy jooɗoto les inabohi muuɗum e ibbi muuɗum, walaa mo ɓillata ɗum. Ɗum koŋngol Jawmiraawo honooɓe asama. 5Ummaatoore koo ndeye fuu ɗon tokko ɗowanteeɗo muuɗum. Ammaa enen, en tokkoto Jawmiraawo Allah meeɗen haa abada abadin!
Dimɗineeki Isra'iila
6Jawmiraawo wi'i: “Nyannde man mi mooɓtan woosɓe fuu, mi hawtan dahaaɓe, koo ɓeye ɓe njarnumi bone. 7Woosɓe, mi laatinan ɓe yimɓe luttuɓe, mi wartiran saŋkitiiɓe ummaatoore mawnde. Min Jawmiraawo mi laamanto ɓe dow hooseere Siyona, diga jonta haa foroy.”
8An boo, towndiire Urusaliima, a ɗon ayna ummaatoore ma bana no gaynaako aynirta tokke mum diga suudu towndu, laamu naane wartante. A laatoto laamorde Isra'iila fahin. 9Ammaa jonta, koni mbaɗoton gookaali ɗi'i? Walaa laamiiɗo caka mooɗon na? Carwoowo mon halki haa naawreeŋga naŋngi on bana luuwe ɓesnanɗo na? 10Njaŋngite, uume bana ɓesnanɗo, onon yimɓe Urusaliima. Ngam jonta on ngurtoto berniwol, on njooɗoto haa ladde, on njahan haa Baabila. Haa ton Jawmiraawo tammi hisnugo on e rimɗingo on e juuɗe konne'en mooɗon.
11Nden ummaatooje ɗuuɗɗe mooɓoto dow maaɗa, ɗe mbi'an: “Sey Urusaliima soɓa, gite meeɗen ceyoro nattere Siyona!” 12Ammaa ɓe anndaa numooji Jawmiraawo, ɓe paamataa muuyo maako. Ngam kaŋko o mooɓti ɓe bana ƴommbe haa laarre. 13Jawmiraawo wi'i: “Umma, fiy, an ummaatoore Urusaliima! Mi hokkete luwe njamndi e koloŋgi njamndi mboɗeeri, haa a nama ummaatooje ɗuuɗɗe. Sey a lii'ano yam keɓal maaje, a hokka Jawmu duniyaaru jawdi maaje.”
14Ammaa jonta, ƴare ɓalli mon, onon yimɓe Urusaliima. Konne'en kippake en, ɓe ɗon piya dow galaŋgal ardiiɗo Isra'iila bee sawru.