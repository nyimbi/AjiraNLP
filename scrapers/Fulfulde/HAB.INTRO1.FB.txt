Nastuki
Deftere annabiijo Habakuk winndaama wakkati Kaldiya'en ɗonno cemmbiɗina laamu muuɗum'en. Ɓaawoɗon ɓe mbili laamu Yahuuda e Urusaliima laamorde mum. Ɗum laati nder duuɓi 587 hiddeko Almasiihu danye. Annabiijo waawaay faamugo ngam ɗume Allah ɗon jeeɗo to halluɓe ɗon torra adili'en (1:2,13). Jawmiraawo jaabi mo, wi'i: “Adiliijo yeeɗiran bee nuɗɗinki muuɗum” (2:4). O waɗan boo kiita to saa'i yottake. Ngam maajum sey kooliiɗo Allah fuu reena nyalaade nde o hiitoto halluɓe. Tammunde nde'e laatani nuɗɗinɓe Almasiihu hannde boo (Rm 1:17; Gal 3:11; Ibr 10:38).
Luttuɗum deftere nde'e ɗon waŋgina no Allah Baawɗo hisnirta ummaatoore muuɗum. Daliila maajum, annabiijo seyori kawtal muuɗum bee Jawmiraawo kisnoowo mo (3:18-19).
Tokkindirki haalaaji:
Gookaali Habakuk e jaawaabuuji Jawmiraawo 1:1—2:4
Boneeji kalluɗo 2:5-20
Do'aare Habakuk 3