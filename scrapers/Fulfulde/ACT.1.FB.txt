Ciftinorki iinawol Baabiraawo
1Yaa Teyofilus, nder deftere am arannde, mi winndi ko Yeesu fuɗɗi waɗugo e ekkitingo fuu, 2haa nyannde o eeŋga haa asama. Diga o siwaa eeŋgineego, bee baawɗe Ruuhu Ceniiɗo o anndini umrooje maako haa nelaaɓe ɓe o suɓno. 3Ɓaawo boneeji ɗi o yari, o waŋgani ɓe o geeto fakat bee alaamaaji ɗuuɗɗi laaɓɗi. Baakin nyalɗe cappanɗe nayi, ɓe ngi'i mo, ɓe mbolidi haala laamu Allah. 4Yaake o ɗon bee maɓɓe, o wi'i ɓe: “Taa cotte Urusaliima, ammaa ndeene ko Baabiraawo iinani on, bana mbi'mi on. 5Ngam Yuhanna waɗani yimɓe baptisma bee ndiyam, ammaa onon, on njaɓan yeeso seɗɗa, baptisma bee Ruuhu Ceniiɗo.”
Yeesu eeŋgi
6Nden mooɓtiiɓe ton ƴami mo, ɓe mbi'i: “Jawmiraawo, a wo'itinan laamu ngam Isra'iila jonta na?” 7Yeesu jaabi ɓe: “Baabiraawo am bee baawɗe mum ta'i wakkatiiji e saa'iiji man, on mbaawataa anndugo ɗi, 8ammaa to Ruuhu Ceniiɗo jippake dow mooɗon, on keɓan baawɗe, nden on laatoto seedantooɓe yam haa Urusaliima, haa lesdi Yahudiya fuu bee Samariya e haa keerol duniyaaru fuu.” 9Nde o timmini wolwugo bolle ɗe'e, o eeŋgi. Ɓe ɗon ndaara, haa ruuldere suddi mo.
10Nde pukara'en ɗon tijjo heedi asama haa Yeesu ɗon eeŋgo, law worɓe ɗiɗo ɓorniiɓe limce daneeje mbaŋgani ɓe, 11mbi'i ɓe: “Onon Galiili'en, koni on ɗon ndari, tijjo dow? Yeesu oo, mo eeŋgi, acci on, o loroto bana on ngi'i o dilliri asama.”
Ɓe cuɓi Mattiyas mbattudi
Yahuuda
12Nden nelaaɓe njippi hooseere wi'eteende Hooseere Jaytunje, ɓe lori haa Urusaliima, ɗum daayi baakin kilomeetir gootel. 13Nde ɓe nasti Urusaliima, ɓe mba'i suudu dowru, haa weerde maɓɓe bana ko woowa. Ɗum Piyer, Yuhanna, Yaakuba, Andire, Filip, Tomas, Bartolome, Matta, Yaakuba ɓii Alfa, Simon mo goɗɗo yeɓre Jelot'en e Yahuuda ɓii Yaakuba. 14Nder anniya ngoota, ɓe fuu ɓe ɗon kawta tum ngam toraago Allah hawtaade bee Mariyama, daada Yeesu e deerɗiraaɓe Yeesu e rewɓe woɗɓe boo.
15Nyannde feere, nde nuɗɗinɓe baakin teemerre e noogas (120) ɗon kawti, Piyer ummi caka deerɗiraaɓe, wi'i: 16“Deerɗiraaɓe am, doole ko Deftere Allah aartuno wi'go dow Yahuuda, gooŋɗa. Bee hunnduko Daawuda, Ruuhu Ceniiɗo wi'no ɗum dow Yahuuda, mo ɗowi naŋnguɓe Yeesu, 17ngam Yahuuda laatino mo amin, ngam Yeesu suɓi mo haa min kuuwda kuugal nga'al.”
18Yahuuda soodi ngesa bee ngeenaari ndi o heɓri bee kuugal maako kalluŋgal. Ton o do'ori hoore hoore, reedu maako seeki, teteki maako fuu ndufi yaasi. 19Yimɓe Urusaliima fuu nani haala ka'a. Kanjum waɗi ɓe inndi ngesa ka'a Hakeldama bee wolde maɓɓe, bana wi'go Ngesa-ƴiiƴam. 20Ngam ɗum winndaama haa deftere Jabuura:
Saare maako laato winnde,
taa goɗɗo jooɗo ton.
Sey goɗɗo feere hoosa babal maako.
21Ngam maajum, sey goɗɗo caka yahduɓe bee amin nder jahaale bee Yeesu Almasiihu fuu, 22diga nyannde nde Yuhanna waɗani mo baptisma haa nyannde nde o eeŋga haa asama, ceediiɗo ummitineeki maako bee amin, foti hawtana min. 23Nden ɓe mbaŋgini inɗe yimɓe ɗiɗo: Yusufu bi'eteeɗo Barsabas, coometeeɗo Yustus bee Mattiyas. 24Nden ɓe tori Allah, ɓe mbi'i: “Yaa Jawmiraawo, a anndi ɓerɗe yimɓe fuu. Ngam maajum hollu min hakkunde yimɓe ɗiɗo ɓe'e, moy cuɓɗa 25ngam haa o hoosa kuugal nelal ngal Yahuuda acci haa o dilli haa pellel maako.” 26Ɓaawoɗon ɓe mbaɗi kur'u ngam suɓugo caka inɗe ɗe'e. Kur'u man waŋgini Mattiyas, o laati sappo e ɗiɗaɓo nelaaɓe go.