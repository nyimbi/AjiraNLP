Annabaaku feere dow Baabila
1Ndaa nii Jawmiraawo wi'i: “Mi ɗon ummina henndu nattinooru Baabila e Kaldiya'en jooɗiiɓe ton. 2Mi nelan jananɓe haa Baabila, ɓe ndiiwa yimɓe bana henndu saŋkitirta nyaande. To nyalaade sarru wari, ɓe ukkanto Baabila diga alkibilaaji fuu, ɓe mbuuwa lesdi man laaɓɗum tal. 3Taa acce honooɓe Baabila tira lagaaje malla ɓorno sulke. Taa acce suka'en ndaɗa! Nattine mooɓre konu maɓɓe fuu! 4Yuwaaɓe njanan, maayan dow laabi lesdi Kaldiya'en. 5Min Allah Jawmiraawo honooɓe asama mi wudinaay Isra'iila e Yahuuda bana rewɓe yurumɓe koo nde lesdi maɓɓe heewi hakkeeji yeeso Ceniiɗo Isra'iila. 6Ndogge Baabila, kisne yoŋkiiji mon, ngam taa on mbare ngam aybe maagol. Ngam mi ɗon waato ngol, mi warjo ngol fodde kuuɗe maagol. 7Berniwol Baabila laati jardugel kaŋŋeeri nder juŋngo am haa wuykina duniyaaru fuu. Ummaatooje njari nguykinoojam maagol, haa ɓe laati bana yinnaaɓe. 8Jonta nii Baabila do'i, halki! Mboye ngol, ɗaɓɓite lekki ngam kuuduuje maagol, teema ngol yamɗitan! 9Jananɓe jooɗiiɓe ton mbi'i: Min muuyno yamɗitingo Baabila, ammaa ngol yamɗitaay. Accen ngol, en koota, koo moy haa lesdi mum! Kiita Allah dow maagol mawni haa yotti duule asama.”
10Yimɓe Allah ɗon mbi'a: “Jawmiraawo gooŋɗini en. Ngare, en ngecca haa Siyona ko Jawmiraawo Allah men waɗi!”
11Jawmiraawo ummini ɓerɗe laamiiɓe Mediya, ngam o annini halkugo Baabila. Bana non o waatorto ngol ngam daliila haykaliiru maako. Hoore'en konu umri: “Ceeɓne kuri mon, naaŋge bawarɗe mon! 12Ɓaŋgte tuutawal konu ngam ukkanaago mahi Baabila! Cemmbiɗine aynol. Ndarne aynooɓe, taaskitine baaltol.” Jawmiraawo ɗon timmina anniya ka o anndini dow yimɓe Baabila. 13Berniwol Baabila ɗon jooɗi kommbi maaje ɗuuɗɗe, woodi ndesaaji mawɗi. Ammaa timmoode maagol yottake, muudoore maagol heewi! 14Jawmiraawo honooɓe asama hunori hoore muuɗum: “An Baabila, mi hebbinte bee yimɓe ɗuuɗɓe bana baɓɓatti, ɓe mbaɗan gookaali jaalorgal dow maaɗa.”
Maŋgtoore Allah
15Jawmiraawo waɗi lesdi bee baawɗe mum, o tagi duniyaaru bee hikma maako, o we'iti asama bee anndal maako. 16To o umri, ndiyamji ɗon mooɓo nder asama, o ɗon wa'ina duule haa keeri duniyaaru, o ɗon sakkina ma'e haa iyeende toɓa, o ɗon wurtina henndu nder cigorɗi maako. 17Yimɓe fuu ɓe faataaɓe, sooya-anndal'en. Koo moy kilaajo semtiran labbi muuɗum, ngam suuraaji ɗi o waɗi laataaki ɗowanteeɓe bee gooŋga, ɗi ngalaa yoŋki. 18Ɗi kuuje meereeje, jalnooje, saa'i kiita ɗi kalkan. 19Ammaa Allah laatiiɗo geɗal Yaakubu laataaki bana non. Kaŋko woni tagɗo kuuje fuu, o suɓi Isra'iila'en ɓe laato yimɓe maral maako. Innde maako Jawmiraawo honooɓe asama.
Baabila, tappirɗum Jawmiraawo
20Jawmiraawo wi'i: “An Baabila, a laati tappirɗum am, a balmol am. Bee maaɗa tappirmi ummaatooje, kalkumi laamuuji. 21Bee maaɗa tappirmi puccu e ba'iiɗo ngu, mootaaji pucci e wa'iiɓe ɗi. 22Bee maaɗa tappirmi gorko e debbo, ndottiijo e derkeejo, suka e paanyo. 23Bee maaɗa tappirmi gaynaako e tokkere mum, demoowo e ga'i mum cindaaɗi, ngomna'en e kaliifa'en.”
Kiita dow Baabila
24Jawmiraawo wi'i: “On ngi'an no mi waatorto Baabila e yimɓe Kaldiya kalluɗum ko ɓe mbaɗi Siyona fuu. 25An Baabila, a laati bana hooseere semmbiɗnde halkunde duniyaaru fuu. Ammaa min Jawmiraawo mi honete. Mi fortan juŋngo am dow maaɗa, mi tallete diga dow tapaaje haa mi laatine waagaare ndoondi. 26Walaa koo'anɗo hayre haa bille maaɗa, koo ngam wallingo caɓɓawal, koo ngam toldu suudu. A laatoto ladde meere haa foroy.” Non Jawmiraawo wi'i.
27“Ɓaŋgte tuutawal nder lesdi! Puufe luwal konu haa ummaatooje nana ɗum! Taaskitine ummaatooje ngam haɓre bee Baabila! Ewne laamuuji Araraada e Minni e Askanas, ndarne hooreejo ngam haɓugo bee maagol! Ngadde pucci ɗuuɗɗi bana baɓɓatti! 28Taaskitine laamiiɓe Medi'en e ngomna'en maɓɓe e kaliifa'en maɓɓe e ummaatooje ɗe ɓe laamanto fuu. Taaskitine ummaatooje ɗe'e ngam haɓugo bee Baabila. 29Lesdi ɗon dimmbo, ɗon diwna, ngam min Jawmiraawo mi ɗon timmina nufo am, mi laatina Baabila ladde meere nde walaa jooɗiiɓe ton. 30Honooɓe Baabila acci haɓre, ɗon njooɗi nder cuuɗi cemmbiɗɗi. Semmbe maɓɓe jinni, ɓe laati bana rewɓe. Dammuɗe berniwol ngibbi, cuuɗi maagol ɗon ngula. 31Waddooɓe habaru ɗon tokkotiri ngam anndingo laamiiɗo Baabila no konne'en kippake berniwol koo toy fuu. 32Ɓe koo'i eerorɗe maayo, ɓe nguli kewe, honooɓe Baabila fuu kultori. 33Halkere Baabila ɓadake. Ɗum laatoto bana goɗɗo taaskitinta laarre. Lutti seɗɗa, konne'en codan yimɓe maagol.” Non Jawmiraawo honooɓe asama, Allah Isra'iila wi'i.
34Nabukodonosor, laamiiɗo Baabila nyaami Urusaliima, nami ngol, laatini ngol bana mbulku sookru, moɗi ngol bana kuuŋga moɗirta, hebbini reedu mum bee kuuje maagol booɗɗe, wudini ngol. 35Sey yimɓe Siyona mbi'a: “Toonyaare nde yimɓe Baabila toonyori min, loro dow ko'e maɓɓe!” Yimɓe Urusaliima boo mbi'a: “Yimɓe Kaldiya ndoondo aybe ƴiiƴam amin!”
Jawmiraawo walli Isra'iila
36Ngam maajum, ndaa nii Jawmiraawo wi'i: “Mi jiŋngan on, onon yimɓe Urusaliima, mi waatoto konne'en mooɗon. Mi sukkan maayo Baabila, haa ceeɓooje maagol ɓeeɓa. 37Nden Baabila laatoto waagaare kaa'e e jooɗorde cuuli. Woodaa mo jooɗoto ton. Caalotooɗo fuu hultoran, hayɗinan dow maagol.
38Yimɓe Baabila fuu ɗon ubba bana barooɗe, ɓe ɗon ngurɓo bana mbarookoy. 39Nde suuno naŋngi ɓe, mi waɗi nyaamduuji. Mi wuykinan ɓe haa ɓe ngima bee seyo. Nden ɓe ɗaanoto, ɓe meetataa finugo. 40Bana njawkon, bana jawɗi baali e jawɗi be'i njahranmi ɓe hirseego.” Non Jawmiraawo wi'i.
Kiita dow Baabila
41“Sesak, berniwol ngol duniyaaru fuu maŋgti ɗum, konne'en nyaami ngol! Baabila warti nokkuure ferewnde caka ummaatooje. 42Mbeela wa'i, moɗi Baabila bee ƴuuge maaga iidooje. 43Gure maagol perwi, laati ladde meere e lesdi njoorndi ndi walaa jooɗiiɗo koo caalotooɗo ton. 44Mi hiitoto Beel, ɗowanteeɗo Baabila. Mi doolan mo tuutugo ko o moɗi. Ummaatooje meetataa mooɓaago haa maako ngam sujidango mo.
Mahol Baabila yibbi! 45Onon yimɓe Isra'iila, ngurte nder maagol! Kisne yoŋkiiji mon e tikkere am saatunde! 46Taa ɓerɗe mon ta'a, taa kultore ngam kubaruuji ɗi nanoton nder lesdi. Ngam hitaande nde'e kubaruwol gootol waran e mawri man kubaruwol goɗŋgol, toonyaare ɗuuɗan dow lesdi, laamiiɗo ummanto laamiiɗo goɗɗo. 47Ngam maajum saa'i ɗon wara haa mi hiito labbi Baabila cehaaɗi. Lesdi fuu toskoto, naawnaaɓe fuu ndo'oto, maaya nder maagol. 48-49Nden asama e lesdi e ko woni nder maajum fuu mbelmbeltan ngam Baabila, ngam nattinooɓe ngol ɗon ngara diga woyla. Baabila mbari yimɓe ɗuuɗɓe nder duniyaaru fuu, ammaa jonta Baabila bee hoore mum do'oto ngam ngol mbari Isra'iila'en.” Non Jawmiraawo wi'i.
Habaru Allah ngam Yahuudu'en haa Baabila
50“Onon daɗɓe kaafahi, ndille! Taa ndare jonta, njehe! Koo to on daayiiɓe lesdi mooɗon, ciftoreeɗam, min Jawmiraawo, numte Urusaliima boo. 51On ɗon mbi'a: Min toski bee nanugo jancooɓe, min keewi semteende. Jananɓe nasti nder nokkuuje ceniiɗe nder Suudu Jawmiraawo. 52Ngam maajum mbi'anmi: Saa'i ɗon wara haa mi hiito labbi Baabila cehaaɗi, nden naawnaaɓe nder lesdi ndi'i fuu uumoto. 53Koo to Baabila eeŋgi haa yotto asama, ngol nyiɓi cuuɗi cemmbiɗɗi towɗi, min kam mi nelan yimɓe ngam nattingo ngol.” Non Jawmiraawo wi'i.
Halkere Baabila
54“Nane gookaali diga Baabila e hoolo yibbere mawnde nder lesdi Kaldiya'en. 55Jawmiraawo ɗon wila Baabila, ɗon je'ina hoolo maŋngo nder maagol. Honooɓe ngol ɗon koola bana ndiyamji mawɗi, hoolo man ummi. 56Ɓe ngari nattingo Baabila. Semmbiɗɓe maagol kaɓɓaama, lagaaje maagol ngewi. Ngam Jawmiraawo woni Allah mo waatoto. O warjoto fakat. 57O wuykinan ardiiɓe maagol e hikma'en maagol, ngomna'en e kaliifa'en e honooɓe fuu. Ɓe ɗaanoto ɗoyŋgol tedduŋgol, ɓe meetataa finugo.” Bana nii Laamiiɗo mo innde mum Jawmiraawo honooɓe asama wi'i. 58Ndaa ko Jawmiraawo honooɓe asama wi'i: “Konne'en ngibbinan mahi Baabila tekkuɗi fuu, ngulan dammuɗe maagol towɗe bee yiite. Jama'aaje ɗon torro meere, yiite nyaaman kuuɗe ummaatooje.”
Annabaaku Yeremiya yotti Baabila
59Seraya ɓii Neriya ɓii Mahaseya wonno saraakiijo ɓadiiɗo laamiiɗo Sedekiya. Nder nduuɓu Sedekiya, laamiiɗo Yahuuda, nayaɓu, o ɗofti mo haa Baabila. Yeremiya umri Seraya o yahra habaru muuɗum ton. 60Yeremiya winndino haala sarru ngu tammi ukkanaago Baabila fuu, o winndi ka haa deftere. 61Nden o wi'i Seraya: “To a yottake Baabila, sey a jaŋnga bolle ɗe'e fuu bee tiinaare. 62Nden waɗ do'a ni'i: Yaa Jawmiraawo, an wolwi dow nokkuure nde'e, a halkan nde, taa goɗɗo tokko jooɗaago ɗo, koo yimɓe, koo dabbaaji. A wi'i nde laatoto ladde meere haa foroy. 63An Seraya, ɓaawo a timmini jaŋngugo deftere nde'e, haɓɓu hayre haa maare, sakkin nde nder maayo Efratis, 64nden wi': Bana nii Baabila yollorto, meetataa ummaago, ngam daliila halkere nde Jawmiraawo ukkanta ngol.”
Bolle Yeremiya kaaɗi haa ɗo.