Haruna fuɗɗi lii'aago kirseteeɗi
1Nde asaweere kalfitinki kuugal timmi, jaŋngo man Muusa ewni Haruna e ɓiɓɓe mum e ndotti'en Isra'iila. 2O wi'i Haruna: “Hoo'u ngaari kalhaldi kirseteendi ngam ittuki hakkeeji e njawdiri mbaalu nguleteendi, ɗiɗi fuu ɗi ngalaa aybe. Lii'ana ɗi Jawmiraawo. 3Nden yeccu Isra'iila'en ɓe koo'a njawdiri mbeewa kirseteendi ngam ittuki hakkeeji e gaggel ngel nduuɓu e jawgel mbaalu ngel nduuɓu ɗum nguleteeɗum, ɗum fuu ɗum walaa aybe 4e ngaari kalhaldi e njawdiri mbaalu, ɗi kirseteeɗi ngam kawtal yimɓe bee Allah. Ɓe lii'ano ɗi Jawmiraawo hawtaade bee dokkal nyaamdu njiiɓaaŋgal bee nebbam. Ngam Jawmiraawo waŋganan ɓe hannde.”
5Ko Muusa umri ɓe, ɓe ngaddi ɗum fuu yeeso laymaaru fottirde. Jama'aare fuu mooɓi ton, dari yeeso Jawmiraawo. 6Muusa wi'i ɓe: “Jawmiraawo umri on waɗugo ɗum fuu, ngam haa tedduŋgal maako waŋgana on.” 7Nden o wi'i Haruna: “Yah haa hirsirde, lii'a kirseteeŋga e nguleteeŋga ngam ittuki hakke ma e hakkeeji yimɓe. Lii'a kirseteeŋga ngam ittuki hakkeeji yimɓe, bana Jawmiraawo umri ɗum.”
8Haruna yehi haa hirsirde, hirsi ngaari kalhaldi ngam ittuki hakke muuɗum. 9Ɓiɓɓe maako ngaddani mo ƴiiƴam maari. O suuwi hoondu maako nder maajam, o wuji ɗam haa luwe hirsirde. O rufi ƴiiƴam luttuɗam haa les hirsirde. 10Nden o hoo'i ɓellere e ɓooƴe e ɓellere dow heŋre ngam ittuki hakke go, o wuli ɗum dow hirsirde, bana Jawmiraawo umruno Muusa. 11Ammaa kusel e laral, o wuli ɗum yaasi saŋngeere.
12Nden Haruna hirsi nguleteeŋga mum. Ɓiɓɓe maako ngaddani mo ƴiiƴam maaga. O wicci ɗam haa bakeeje hirsirde man nayi fuu. 13Ɓe ndokki mo hoore maaga e geɓe maaga feere, o wuli ɗe dow hirsirde. 14Nden o looti teteki maaga e kolce maaga, o wuli ɗum dow hirsirde, haa dow ngulaaŋga.
15Ɓaawo man o lii'i dokkal yimɓe. O hoo'i njawdiri mbeewa kirseteendi ngam ittuki hakkeeji maɓɓe. O hirsi ndi, o lii'i ndi bana kirsaaŋga naane ngam ittuki hakke maako. 16O waddi boo gaggel e njawdiri guleteeɗum, o lii'i ɗum fodde umroore. 17O lii'i dokkal nyaamdu, o hoo'i haa maagal deydey tamndande, o wuli ɗum dow hirsirde. Kanjum woni ɓesdaari dow nguleteeŋga fajiri fajiri. 18Nden o hirsi ngaari kalhaldi e njawdiri mbaalu ngam kawtal yimɓe bee Allah. Ɓiɓɓe maako ngaddani mo ƴiiƴam maaji, o wicci ɗam haa bakeeje hirsirde man nayi fuu. 19Ɓe koo'i ɓellere ngaari e wicco njawdiri e ɓellere suddunde teteki e ɓooƴe e ɓellere dow heŋre, 20ɓe mballini ɗum dow biiwol ngaari e biiwol njawdiri. Haruna wuli ɓellere fuu dow hirsirde. 21O ɓaŋgti biiwi e daŋngo nyaamo yeeso Jawmiraawo, bana Muusa umruno mo.
22Nde Haruna timmini lii'aago kirsaaɗi ɗi'i fuu: Waato ngam ittuki hakke e guleteeŋga e ngam kawtal yimɓe bee Allah, o ɓaŋgti juuɗe maako dow yimɓe, o barkiɗini ɓe, nden o jippi. 23Muusa e Haruna nasti laymaaru fottirde. Nden ɓe ngurti, ɓe mbarkiɗini yimɓe. Tedduŋgal Jawmiraawo waŋgani ɓe fuu. 24Jawmiraawo jippini yiite, nge nyaami nguleteekoy e ɓellere dow hirsirde. Yimɓe ummaatoore fuu ngi'i ɗum, ɓe kooli bee seyo. Nden ɓe cujidi.