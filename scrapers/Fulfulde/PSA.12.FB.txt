Bolle Jawmiraawo laaɓɗe e bolle halluɓe rikiciije
1Ngam kaliifaajo gime bee moolooji marɗi ɓoggi joweetati.
Yimre Daawuda.
2Hisnam, yaa Jawmiraawo, ngam hoolaaɓe njinni,
gooŋga'en tawataake caka ɓiɓɓe Aadama.
3Yimɓe ɗon pewindira, ɓe ɗon mbolwindira bolle rikiciije,
koo moy fuu bee ɓerɗe ɗiɗi.
4Yaa Jawmiraawo, ta'u ɗemɗe maɓɓe naafikiije
e kunnduɗe maɓɓe ƴaggiiɗe.
5Ɓe ɗon mbi'a: “Min mbolwan ko min ngiɗi,
walaa mo haɗata min. Moy mari min?”
6Jawmiraawo wi'i: “Jonta kam mi ummoto,
ngam ɓe ɗon toonyo laafuɓe, talaka'en ɗon uumo.
Yenwuɓe kisndam am, mi hisnan ɓe.”
7Bolle Jawmiraawo,
ɗe laaɓɗe bana cardi laaɓndi,
ɓolinaandi nde joweeɗiɗi nder ɓolinirde.
8Yaa Jawmiraawo, an a aynan laafuɓe,
a hisnan min diga yidere hallunde nde'e ngam foroy.
9Halluɓe ɗon ngaanca koo toy,
halleende ɗuuɗi caka ɓiɓɓe Aadama.