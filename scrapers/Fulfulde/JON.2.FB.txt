Tornde Yonas nder reedu liiŋgu
1Jawmiraawo umri liiŋgu maŋngu, ngu moɗi Yonas. Yonas waɗi nder reedu liiŋgu ngu'u nyalawmaaje tati e jemmaaje tati. 2Nder reedu liiŋgu, o tori Allah Jawmiraawo, 3o wi'i:
“Nder ɓillaare am mi tori ma, yaa Jawmiraawo,
an boo a jaabi yam.
Nder reedu joonde maayɓe ewniimi,
an a nani tornde am.
4A sakkini yam nder reedu mbeela,
haa nokkuure ɓurnde luggugo, ndiyam taari yam.
Ƴuuge ma e ilamji ma fuu
caali dow am.
5Mi numi a wudini yam,
a riiwi yam yeeso maaɗa.
Ammaa mi tokkoto laarugo
gal haykaliiru ma seniindu.
6Ndiyamji njotti daande am.
Seɗɗa mbeela moɗa yam, nyiɓre luggeeŋga mbeela suddi yam,
huɗo mbeela taari hoore am.
7Haa caɓɓaaje kooseeje ndo'iimi,
jamɗe palduɗe lesdi maɓɓi dow am haa foroy.
Ammaa a wurtini yoŋki am diga halkere,
yaa Allah Jawmiraawo am.
8Nde yoŋki am tampi nder am,
mi siftori ma.
Tornde am yotti ma
nder haykaliiru ma seniindu.
9Hakkilanooɓe labbi meereeji
acci gooŋgaaku maɓɓe heedi ma.
10Ammaa min mi lii'ante kirseteeɗi,
bee gime gettooje.
Mi hokkan ko togiimi.
Kisndam ɗon haa Jawmiraawo!”
11Nden Jawmiraawo umri liiŋgu go, ngu tuuti Yonas haa lesdi.