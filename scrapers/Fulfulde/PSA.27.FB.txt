Ɓadiiɗo Jawmiraawo hulataa
1Yimre Daawuda.
Jawmiraawo woni annoora am e kisndam am,
moy kulanmi?
Jawmiraawo woni hisrude yoŋki am,
moy waawata hulnugo yam?
2To halluɓe ukkanake yam, ngiɗi nyaamugo yam,
konne'en am e wanywanyɓe am,
kamɓe pergoto, ndo'oto.
3To jama'aare konu saŋnginake yeeso am, mi hultortaa.
Koo to konu ukkanake yam,
ɓernde am ta'ataa sam.
4Huunde woore toriimi Jawmiraawo:
Mi heɓa jooɗaago nder suudu maako balɗe am fuu,
mi seyoro tedduŋgal maako belŋgal,
mi yerdo haykaliiru maako.
5Ngam nyalaade sarru o suuɗatam nder suudu maako,
o aynatam nder laymaaru maako,
o darnatam dow tapaare.
6Jonta hoore am ɓaŋgake dow konne'en am taariiɓe yam,
mi lii'anto mo kirseteeɗi nder laymaaru maako bee gime seyo,
mi yiman, mi maŋgtan Jawmiraawo bee gime.
7Yaa Jawmiraawo, nan tornde am!
Hinnam, jaabam!
8Mi ɗon siftora a umri: Ɗakkotire bee am.
Ndaa mi ɗon ɗakkotira bee maaɗa, yaa Jawmiraawo.
9Taa wiirnam gite ma,
taa riiw jaggiiɗo ma bee tikkere!
Ngam an woni balloowo yam.
Taa accam, taa wudinam yaa Allah, Kisnoowo yam!
10Koo to baaba am e daada am ngudini yam,
Jawmiraawo kam jaɓɓatam.
11Anndinam laawol ma, yaa Jawmiraawo,
ɗowam dow laawol booɗŋgol,
ngam daliila konne'en am.
12Taa hokkam haa juuɗe konne'en am.
Ngam seedooɓe fewooɓe ɗon ndartano yam, ɗon mbaɗammi purka.
13Fakat mi yi'an mbooɗeeŋga Jawmiraawo dow lesdi yeeɗɓe.
14Tammora Jawmiraawo, laata cuusɗo!
Tiɗɗin ɓernde ma!
Tammora Jawmiraawo!