Ardiiɓe ɗon ndawra naŋngugo Yeesu
(Matta 26:1-5; Luka 22:1-2; Yuhanna 11:45-53)
1Lutti nyalɗe ɗiɗi haa juulde Paska e tamseeje ɗe ufnaaka waɗe. Mawɓe liman'en e moodiɓɓe tawreeta ɗaɓɓi no ɓe ƴoyra Yeesu, ɓe naŋnga mo, ɓe mbara mo. 2Ɓe mbi'i: “Taa en mbaɗa ɗum wakkati juulde, ngam taa ɗum ummina fitina caka ummaatoore.”
Debbo rufi nebbam dow hoore Yeesu
(Matta 26:6-13; Luka 12:1-8)
3Yeesu ɗon haa Baytaniya nder saare Simon kuturuujo. Saa'i o ɗon nyaama, debbo feere wari, o ɗon jogi faandu saɗndu heewndu uurdi mbi'eteendi nardi, ndi laaɓndi e caɗndi masin. O fusi hunnduko faandu man, o rufi uurdi go dow hoore Yeesu. 4Woɗɓe caka yimɓe ton ɓerni, ɓe mbi'mbi'tiri: “Koni o majjini nebbam ɗa'am meere? 5To o soorrino ɗam ko ɓuri suleyje cardi teemeɗɗe tati, o hokkuno ceede man haa talaka'en, ɓuranno nafugo.” Ɓe peli mo bee caatal. 6Ammaa Yeesu wi'i ɓe: “Acce mo! Koni on pitinta mo? O huuwani yam kuugal booɗŋgal. 7Talaka'en ɗon ngondi bee mooɗon foroy, on mbaawan waɗango ɓe ko wooɗi koo ndey on ngiɗi fuu. Ammaa min mi wondataa bee mooɗon foroy. 8Kaŋko o waɗi ko o waawi. Diga saa'i siwaa o rufi nebbam dow ɓanndu am ngam uweego. 9Gooŋga mi ɗon wi'a on: Koo toy nder duniyaaru haa nuɗɗinɓe yam ngaazinta Linjiila fuu, ɓe ngeccan boo ko debbo oo waɗi e ɓe ciftoran mo.”
Yahuuda zammbi Yeesu
(Matta 26:14-16; Luka 22:3-6)
10Nden Yahuuda Iskariyot, gooto nder pukara'en sappo e ɗiɗo, dilli haa mawɓe liman'en ngam o hokka Yeesu haa juuɗe maɓɓe. 11Nde ɓe nani haala maako, ɓe ceyi. Ɓe iinani mo ceede. Nden Yahuuda ɗaɓɓiti wakkatiire ɓurnde fottugo ngam o hokka Yeesu haa juuɗe maɓɓe.
Yeesu nyaamdi kiirtaari Paska bee pukara'en muuɗum
(Matta 26:17-25; Luka 22:7-23; Yuhanna 13:21-30)
12Nyalaade arannde haa juulde tamseeje ɗe ufnaaka, nde ɓe kirsata jawgel Paska, pukara'en ƴami Yeesu: “Toy a yiɗi min njaha, min taaskitina kiirtaari Paska ngam maaɗa?” 13Nden Yeesu neli pukara'en muuɗum ɗiɗo, wi'i ɓe: “Naste nder berniwol, on pottan bee goɗɗo doondiiɗo mbulku ndiyam, tokke mo. 14Haa saare nde o nastata, mbi'e jawmu saare man: Moodibbo wi'i: Toy suudu haa mi nyaama kiirtaari Paska bee pukara'en am? 15O hollan on suudu mawndu, dowru, mo'itinaandu, taaskitinaandu, on taaskitina kuuje fuu ngam meeɗen ton.” 16Pukara'en go ndilli, nasti berniwol, ɓe tawi koo ɗume fuu bana o wi'i ɓe, ɓe taaskitini kiirtaari Paska.
17Nde kiikiiɗe waɗi, Yeesu wardi bee pukara'en muuɗum sappo e ɗiɗo. 18Saa'i ɓe njooɗi ɓe ɗon nyaama, Yeesu wi'i: “Gooŋga mbi'anmi on, gooto mooɗon mo ɗon nyaamda bee am, zammboto yam.” 19Ɗum naawi ɓerɗe pukara'en, koo moy maɓɓe fuɗɗi ƴamugo mo: “Naa ɗum min sika?”
20Yeesu jaabi ɓe: “Ɗum gooto haa sappo e ɗiɗo mooɗon, mo ɗon suuwa loŋngere mum bee am nder le'al. 21Gooŋga Ɓii-neɗɗo maayan bana ko winnda dow maako. Ammaa bone laatanto goɗɗo mo zammboto Ɓii-neɗɗo. To o danyaakano, ɓurananno mo.”
Kiirtaari ceniindi
(Matta 26:26-30; Luka 22:15-20; 1 Korintu'en 11:23-25)
22Nde ɓe ɗon nyaama, Yeesu hoo'i tamseere, waɗi yettoore, yewi tamseere man, hokki ɓe, wi'i: “Koo'e, ɗum ɓanndu am.” 23Ɓaawo maajum o hoo'i jardugel, o yetti Allah, o hokki ɓe, ɓe fuu ɓe njari nder maagel. 24O wi'i ɓe: “Ɗum ƴiiƴam am ndufaaɗam ngam ɗuuɗɓe, bee maajam Allah tabitiniri alkawal muuɗum. 25Gooŋga mi ɗon wi'a on: Mi meetataa yarugo inaboojam ɗam haa nyalaade mi yarata kesam nder laamu Allah.” 26Nden ɓe ngimi gime maŋgtooje, ɓe ndilli haa Hooseere Jaytunje.
Yeesu waŋgini no Piyer yeddan mo
(Matta 26:31-35; Luka 22:31-34; Yuhanna 13:36-38)
27Yeesu wi'i pukara'en muuɗum: “On fuu on accatam on ndoggan, bana ko winnda nder Deftere: Mi mbaran gaynaako, baali caŋkititto. 28Ammaa to mi ummitake, mi aartan on yahugo lesdi Galiili.” 29Piyer wi'i mo: “Koo to yimɓe fuu acci ma, min kam mi accataa ma.” 30Nden Yeesu wi'i mo: “Gooŋga mbi'anmaami: Jemmaare nde'e, hiddeko asgumri u'a nde ɗiɗi, an a wi'an nde tati a anndaa yam.” 31Ammaa Piyer tabitini ko o wi'i bee sawtu: “Mi meeɗataa wi'go mi anndaa ma, koo to doole mi maayda bee maaɗa.” Pukara'en luttuɓe fuu njaabi bana non.
Do'a Yeesu haa Gecemane
(Matta 26:36-46; Luka 22:39-46)
32Nde ɓe njotti nokkuure wi'eteende Gecemane, Yeesu wi'i pukara'en muuɗum: “Njooɗe haa ɗo, haa mi waɗoya do'a.” 33Nden o yahdi bee Piyer e Yaakuba e Yuhanna. Kulol e saklere ukkani mo. 34O wi'i ɓe: “Torra ɓernde am yiɗi mbarugo yam. Tokke jooɗaago haa ɗo, ayne.” 35O yehi yeeso seɗɗa, o do'i haa lesdi, o tori haa saa'iire torra nde'e saalo acca mo, to heɓoto. 36O wi'i: “Yaa Baabiraawo am, an a waawi waɗugo koo ɗume fuu. Ittanam jardugel torra nge'el. Ammaa waɗ ko ngiɗɗa, naa ko ngiɗmi.”
37Nden o lori, o tawti pukara'en tato go, ɓe ɗon ɗaani. O wi'i Piyer: “Simon, a ɗon ɗaani na? A waawaay aynugo koo saa'a ngoota na? 38Ayne, tore Allah ngam taa on nasta jarribeeki. Ko ruuhu neɗɗo yiɗi, ɓanndu muuɗum waawataa waɗugo ɗum, ngam ndu tampundu.”
39Fahin o yehi, o waɗi do'a bana o waɗno naane. 40Nde o lorti, o tawti ɓe ɓe ɗon ɗaani fahin, ngam gite maɓɓe teddi. Ɓe anndaa ko ɓe njaaboto mo.
41Nde o wari haa maɓɓe tataɓre, o wi'i ɓe: “On ɗon ɗaani haa jonta na? On ɗon ciwto na? He'i kadi, saa'i waɗi! Jonta ɓe ndokkan Ɓii-neɗɗo haa juuɗe hakke'en. 42Umme, ndillen! Ndaa zammbotooɗo yam ɓaditake.”
Naŋngeeki Yeesu
(Matta 26:47-56; Luka 22:47-53; Yuhanna 18:3-12)
43Diga Yeesu timminaay wolwugo tawon, Yahuuda, gooto nder pukara'en maako sappo e ɗiɗo go wari. Mooɓre ɗuuɗnde wardi bee maako bee kaafaaje e cabbi, mawɓe liman'en e moodiɓɓe tawreeta e ndotti'en dawrooɓe neli ɓe. 44Yahuuda zammbotooɗo Yeesu hokkuno ɓe alaama, wi'i: “Mo mi hebbata, ɗum kaŋko. Naŋnge mo, ndillire mo, ayne mo booɗɗum.” 45Nde o yotti, o ɓaditi Yeesu, o wi'i mo: “Moodibbo.” Nden o hebbi mo. 46Nden woɗɓe boo ukki dow Yeesu, naŋngi mo. 47Ammaa gooto haa dariiɓe ton losi kaafahi muuɗum, fe'i maccuɗo hooreejo liman'en, ta'i mo nofru. 48Yeesu wi'i ɓe: “Koni on ngari bee kaafaaje e cabbi ngam naŋngugo yam bana mi pasoowo? 49Nyalɗe fuu mi ɗonno wondi bee mooɗon nder haykaliiru, mi ɗon ekkitina on, on naŋngaay yam. Ammaa ɗum waɗi ngam gooŋɗingo ko winnda nder Deftere Seniinde.” 50Nden pukara'en fuu ndoggi acci mo.
51Suka feere tokki Yeesu, o ɗon wakki suddaare tan dow ɓanndu maako. Ɓe naŋngi mo, 52ammaa o teeti, o wudini suddaare, o doggi o temmbo, o daɗi.
Yeesu yeeso mawɓe liman'en e ndotti'en e moodiɓɓe tawreeta
(Matta 26:57-68; Luka 22:54-55,63-71; Yuhanna 18:13-14,19-24)
53Ɓe njahri Yeesu haa hooreejo liman'en. Mawɓe liman'en e ndotti'en e moodiɓɓe tawreeta fuu ɗon mooɓti ton. 54Piyer tokki daayiiɗum, o nasti saare hooreejo liman'en. O jooɗodi bee aynooɓe, o ɗon aytino yiite. 55Mawɓe liman'en e hiitooɓe nder dawriinde fuu ɗaɓɓi wullaandu dow Yeesu haa ɓe ndo'a mo kiita maayde, ammaa ɓe keɓaay. 56Seedooɓe ɗuuɗɓe ceedi pewe dow maako, ammaa bolle maɓɓe luutindiri. 57Nden woɗɓe maɓɓe ummi ceedi fewre nde'e dow maako, ɓe mbi'i: 58“Min nani bee noppi amin o wi'i: Mi yibbinan haykaliiru ndu yimɓe mahi e mi mahitan ndu nder nyalɗe tati, naa bee juuɗe yimɓe.” 59Ammaa kamɓe boo, seedamkuuji maɓɓe njahdaay.
60Hooreejo liman'en ummi, dari caka yimɓe, ƴami Yeesu: “A jaabataako koo ɗume dow gullaali wulliiɓe ɓe'e na?” 61Ammaa Yeesu jeeɗi, jaabaaki sam. Fahin hooreejo liman'en ƴami mo: “An a Almasiihu, Ɓiɗɗo Allah tedduɗo na?” 62Yeesu wi'i: “Ooho, min woni kaŋko, onon boo on ngi'an Ɓii-neɗɗo ɗon jooɗi haa nyaamo Allah Baawɗo, o waran nder duule asama.” 63Hooreejo liman'en seeki limce mum, wi'i: “Walaa haaje en ɗaɓɓita seedooɓe feere. 64On nani kalluka maako dow Allah. Ɗume on mbi'ata dow maajum?” Ɓe fuu ɓe njaabi o aybuɗo, ɓe kiiti mo kiita mbareego.
65Woɗɓe maɓɓe tuuti tuuɗe dow Yeesu. Ɓe cuddi gite maako, ɓe lukki mo, nden ɓe mbi'i mo: “Annditu, moy waɗi ma ɗum?” Aynooɓe boo koo'i mo, maari mo.
Piyer wi'i o anndaa Yeesu
(Matta 26:69-75; Luka 22:56-62; Yuhanna 18:15-18,25-27)
66Nde Piyer ɗonno haa les, haa daldal saare tawon, gooto haa horɓe hooreejo liman'en wari. 67Nde o yi'i Piyer ɗon aytino yiite, o laari mo, o wi'i: “An boo a ɗonno wondi bee Yeesu Nasaratuujo.” 68Ammaa Piyer yeddi, wi'i: “Mi anndaa, mi faamaay ko a wi'i.” Nden o dilli haa zawleeru. Saa'i maajum asgumri u'i. 69Korɗo go yi'i mo, wi'i dariiɓe ton fahin: “Oo ɗo, o gooto maɓɓe.” 70Ammaa fahin Piyer yeddi. Ɓaawo maajum seɗɗa dariiɓe ton mbi'i Piyer: “Fakat a gooto maɓɓe, ngam an boo a goɗɗo Galiili.” 71Piyer fuɗɗi hunaago: “Allah hiito yam to mi fewi! Mi anndaa gorko mo on mbolwanta ɗo.” 72Saa'i maajum asgumri u'i ɗiɗawre. Piyer siftori wolde nde Yeesu wi'no mo: “Hiddeko asgumri u'a nde ɗiɗi, an a wi'an nde tati a anndaa yam.” Nden o wayliti o fuɗɗi woyugo.