Ko heɓata kalluɗo
1Ayuba tokkitini haala muuɗum, wi'i:
2Mi ɗon hunoro innde Allah geeto,
mo sottini adilaaku am,
Allah Baawɗo hebbini ɓernde am bee mettamɓeram.
3To mi ɗon bee yoŋki,
to poofɗe Allah boo ɗon lutti nder am,
4bolle kalluɗe ngurtataako hunnduko am,
walaa fewre koo woore haa ɗemŋgal am.
5Mi meeɗataa gooŋɗingo ko mbi'ɗon yam!
Haa mi maaya mi seedoto laaɓeeŋga am.
6Mi jogoto adilaaku am,
numo ɓernde am laaɓi, felataa yam sam.
7Sey konneejo am laato bana kalluɗo,
ummaniiɗo yam boo bana faasikiijo.
8Nyannde maayde, noy naafikiijo tammorto,
saa'i Allah ta'i mo poofɗe?
9Kadi Allah ɗon nana to o wooki na,
to ɓillaare ɗon heɓa mo bee juhuki?
10Nyannde man nden Baawɗo laatanto mo seyo na?
Goɗɗo heɓan toraago mo koo ndey na?
11Sey mi faamna on haala kuuɗe Allah fuu.
Mi suuɗataa ko Allah Baawɗo nufoto.
12Ammaa onon bee ko'e mon on ngi'i ɗum.
Ɗume waɗi on ɗon mbolwa bolle meere non?
13Ndaa geɗal ngal Allah yeɗi kalluɗo,
ndaa kiita maako keɓanka toonyotooɗo boo:
14Ɓiɓɓe maako ɗon ɗuuɗa ngam mbareego tan,
danygol maako haarataa bee nyaamduuji sam.
15Nyawuji kalluɗi mbaran ɓiɓɓe luttuɓe,
rewɓe maako yurumɓe boo mboyataa ɓe.
16To o waagi cardi bana mbulwuldi,
limce bana loope boo,
17ɗum adiliijo ɓornoto ɗe,
cardi maako boo, gooŋga'en cenndan ndi.
18Suudu maako ndu o nyiɓi walaa semmbe,
ndu tampundu bana bukkaaru aynordu.
19O waaloto o diskuɗo.
To o fini, walaa ko o tawata.
20Bana ilam, non kultoreeŋgol naŋngirta mo,
nder jemmaare, henndu saatundu waran, ruuyna mo.
21Henndu fuunaaŋge efta mo,
haa ndu yahra mo daayiiɗum bee saare maako.
22Bilaa enɗam ndu faɗɗan mo bee caatal,
koo to kaŋko o ɗaɓɓiti daɗugo ndu.
23Yimɓe kellan juuɗe to ɓe ngi'i ko heɓi mo,
ɓe njancan mo haa pellel ngel o jooɗino.