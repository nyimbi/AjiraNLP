Isra'iila'en njaali laamiiɗo Ook
(Limle 21:31-35)
1“Ɓaawo man en celi en njehi gal laawol Baasan. Ook laamiiɗo Baasan wurti bee ummaatoore muuɗum fuu ngam haɓugo bee meeɗen haa Edirey. 2Ammaa Jawmiraawo wi'i yam: Taa hul mo! Ngam mi hokki ma mo, kaŋko e ummaatoore maako e lesdi maako fuu. Waɗ mo bana mbaɗɗa Sihon, laamiiɗo Amoori'en haa Hesbon.
3Jawmiraawo, Allah meeɗen hokki en boo jaalorgal dow Ook, laamiiɗo Baasan e ummaatoore muuɗum fuu. En mbardi ɓe, walaa koo gooto daɗi. 4En nyaami berniiji maako fuu, saa'i man walaa berniwol ngol en nyaamaay. En nyaami berniiji lesdi Argoba cappanɗe joweego nder laamu Ook haa lesdi Baasan fuu. 5Berniiji ɗi'i fuu ɗi ɗon taari bee mahi towɗi e cemmbiɗɗi, dammuɗe maaji ɗon bee pareeje ɗiɗi bee jamɗe palduɗe. Woodino boo gure ɗuuɗɗe ɗe ngalaa mahi. 6En kalki berniiji man fuu, en nattini jooɗiiɓe ton, worɓe e rewɓe e ɓikkoy fuu, bana mbaɗɗen berniiji Sihon, laamiiɗo Hesbon. 7En kooci dabbaaji e kuuje gonɗe nder berniiji man.
8Saa'i man en nyaami lesdi laamiiɓe Amoori'en ɗiɗo gaɗa maayo Urdun, diga maayo Arnon haa yotti hooseere Hermoon. 9Sidoni'en ɗon ewno hooseere man Siryon, Amoori'en boo ɗon ewno nde Seniira. 10En nyaami maral Ook, laamiiɗo Baasan fuu, berniiji nder lesdi leesndi e Gile'at e Baasan, haa yotti berniiji Salka e Edirey.”
11Sey Ook, laamiiɗo Baasan feere muuɗum luttuno bee yoŋki nder Refa'en. Ndaa kes uwirde maako, ɗum kes hayre ɓaleere saatunde, ɗum ɗon dari haa Rabba, berniwol Ammooni'en! Njuutirka man, meetir nayi bee reeta, njaajirka man boo, meetir ɗiɗi.
Le'i jooɗiiɗi haa fuunaaŋge Urdun
(Limle 32:1-42)
12Lesdi ndi en nyaami saa'i man, diga berniwol Aro'er baŋnge maayo Arnon e reeta lesdi kooseeje Gile'at e berniiji gonɗi ton, mi hokki ndi le'i Ruben e Gada. 13Luttuɗum Gile'at e Baasan fuu, waato maral laamu Ook, mi hokki ɗum reeta lenyol Manassa. Lesdi Argoba e Baasan fuu ɓe ewni ɗum lesdi Refa'en. 14Ya'ir ɓii Manassa, hoo'i tayre lesdi Argoba fuu, haa yotti keerol Gesuri'en e Makati'en. O inndi gure ton bee innde maako. Ɗe inndaama Gure-Ya'ir haa wargo hannde.
15“Danygol Makir nder lenyol Manassa, mi hokki ngol Gile'at. 16Le'i Ruben e Gada boo, mi hokki ɗi lesdi ngonndi hakkunde lesdi Gile'at e Arnon. Maayo Arnon woni keerol maaji fombinaawol e maayo Yabbok boo woni keerol maaji bee Ammooni'en. 17Gal hiirnaaŋge, maayo Urdun woni keerol maaji, diga weendu Kinnarot haa yotti Maayo Araba, waato Weendu Mannda, haa les hooseere Pisiga haa fuunaaŋge.
18Saa'i man mi umri on, mi wi'i: Jawmiraawo, Allah mooɗon hokki on lesdi ndi'i ngam koocon, maron ndi. Worɓe mooɗon semmbiɗɓe fuu taaskano konu, on ardoto deerɗiraaɓe mooɗon Isra'iila'en fuu. 19Sey rewɓe mooɗon e ɓikkoy mooɗon e dabbaaji mooɗon tan lutta ɓaawo nder gure ɗe ndokkumi on. Mi anndi on mari tokke ɗuuɗɗe. 20Mballe banndiraaɓe mon Isra'iila'en, sey to Jawmiraawo marni ɓe lesdi haa gaɗa Urdun, siwtini ɓe ton, bana o waarani on. Nden koo moy mooɗon loroto haa maral muuɗum ngal ngeɗmi on.
21Saa'i man mi umri Yosuwa, mi wi'i mo: A yi'i bee gite ma ko Jawmiraawo, Allah mooɗon waɗi laamiiɓe ɗiɗo ɓe'e. Bana non Jawmiraawo waarata laamuuji ɗi a saalata fuu. 22Taa kule ɗi, ngam Jawmiraawo, Allah mooɗon haɓan ngam mooɗon.”
Muusa heɓaay duŋayeere nastugo Kanaana
23“Nden toriimi Jawmiraawo, mi wi'i: 24Yaa Jawmiraawo Allah, a fuɗɗi hollugo yam min jaggiiɗo ma maŋngu ma e juŋngo semmbiɗŋgo. Ɗowanteeɗo moy haa asama malla nder duniyaaru waawan waɗugo irin kuuɗe mawɗe ɗe kuuwɗa? 25Accu mi eero maayo Urdun, mi yi'a lesdi mboondi gaɗa maayo e lesdi kooseeje booɗɗe e kooseeje Libanon.
26Ammaa Jawmiraawo tikkani yam daliila mooɗon, o jaɓaay tornde am. O wi'i yam: He'i ngam ma! Taa meetu wolwango yam haala ka'a! 27Wa'a dow yeereere hooseere Pisiga, laar gal woyla e fombina e fuunaaŋge e hiirnaaŋge. Laar booɗɗum, ngam a meeɗataa eeraago maayo Urdun ngo'o. 28Umru Yosuwa kuuje fuu. Tiɗɗin ɓernde maako, semmbiɗin mo, ngam kaŋko ardoto ummaatoore eeraago maayo. O senndanan yimɓe lesdi ndi ngi'ata, ɓe mara ndi.
29Ngam man en paɓɓi nder waadiwol haa nokkuure tiitotirnde bee Bayti-Pe'or.”