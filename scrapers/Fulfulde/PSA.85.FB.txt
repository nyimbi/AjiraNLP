Tornde ngam hayru nder lesdi Isra'iila
1Ngam kaliifaajo gime. Yimre nde ɓiɓɓe Koora.
2Yaa Jawmiraawo, a mo'ani lesdi ma,
a wartiri yimɓe Yaakubu diga jeyaaŋgu.
3A yaafi aybeeji ummaatoore ma,
a suddi hakkeeji maare fuu.
4A acci ɓernango min,
a ittani min ɓernuki ma caatuki.
5Hooru min, yaa Allah, Kisnoowo min,
accu ɓernango min.
6Malla a tokkoto ɓernango min haa foroy na?
Ɓernuki ma duuran diga yidere haa yidere na?
7A yeeɗitintaa min haa yimɓe ma ceyoro ma na?
8Woonan min, yaa Jawmiraawo!
Hokku min kisndam ma!
9Mi ɗon heɗito ko Allah Jawmiraawo wi'ata.
O ɗon wolwana ummaatoore maako e hoolaaɓe maako haala salaaman,
to ɓe puɗɗitaay faataare maɓɓe.
10Fakat, o taaskake hisnugo hulɓe mo,
haa tedduŋgal maako jooɗo nder lesdi men.
11Mbooɗeeŋga e gooŋgaaku pottan,
adilaaku e salaaman kawtan.
12Gooŋgaaku fuɗan diga lesdi,
adilaaku ɗon jimmito diga asama.
13Jawmiraawo hokkan en hayru,
lesdi men boo rimanan en ƴaamle.
14Adilaaku ardoto Jawmiraawo,
taaskitinan laawol ngol o tokkoto.