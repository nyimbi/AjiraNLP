Yimre Deboora
1Nyalaade maajum Deboora e Barak ɓii Abino'am ngimi yimre nde'e:
2Maŋgte Jawmiraawo, ngam Isra'iila'en taaskani konu, ummaatoore nasti haɓre bee ngiɗa maare.
3Keɗite, onon laamiiɓe e mawɓe! Min, mi yimanan Jawmiraawo. Mi maŋgtan Jawmiraawo Allah Isra'iila. 4Yaa Jawmiraawo, nde ngurtiiɗaa Se'ir, nde ngarɗa diga gese Edoom, lesdi dimmbi, duule toɓni ndiyam maaje, diga asama iyeende ɗuuɗnde toɓi.
5Kooseeje ɓolwi yeeso ma, Jawmiraawo Allah mo Sina, Jawmiraawo Allah Isra'iila.
6Nder zamanu Samgar ɓii Anat, nder zamanu Ya'el, laabi perwi, waɗooɓe jahaale tokki laabi leliiɗi.
7Ardiiɓe nder lesdi Isra'iila majjiti, haa ummiimi, min Deboora e mi laati bana daada ngam Isra'iila.
8Ummaatoore suɓi ɗowanteeɓe feere, nden law konne'en ndari haa dammugal. Ammaa walaa koo gooto jogi wawarde malla labbo nder worɓe ujine cappanɗe nayo nder Isra'iila'en
9Ɓernde am ɗon numa dow ardiiɓe, honooɓe Isra'iila e nastuɓe haɓre bee ngiɗa muuɗum'en. Maŋgte Jawmiraawo!
10Onon wa'iiɓe mbamkon ndaneehon, onon jooɗiiɓe dow daɗɗaaje ɗelemɗe, onon tokkotooɓe laabi boo, nume booɗɗum!
11Haa kommbi keeleeje, senndooɓe ndiyam ɗonno maŋgta kuuɗe Jawmiraawo adiliije, ɗum kuuɗe dimɗinooje nder Isra'iila, nden ummaatoore diirti haa dammuɗe berniwol.
12Deboora, taa ɗaana, umma! Umma! Dara, yimu gimol konu. Barak ɓii Abino'am, umma! Hooru naŋngaaɓe ma!
13Luttuɓe bee yoŋki ndiirti kawtoy bee tedduɓe, ummaatoore Jawmiraawo hawti haa kommbi am, caka semmbiɗɓe.
14Diga kooseeje Efrayim jaalotooɓe Amalek njippi, ɓaawo maɓɓe lenyol Benyamin caka yimɓe mum. Umrooɓe iwi haa Makir, ardiiɓe honooɓe boo iwi haa Zabulon.
15Mawɓe Issakar ngardi bee Deboora, bana Issakar, non Barak boo wari. Ɓe nasti waadiwol, ɓe tokki mo. Ammaa jokkirgol waɗi caka yimɓe Ruben, ɓe ɗon ngaabotira haa foroy.
16Koni on njooɗi caka kowaaje? Haa on nana luu'aaŋgo waynaaɓe baali na? Nonnon, jokkirgol waɗi caka yimɓe Ruben, onon on ɗon ngaabotira haa foroy.
17Haa Gile'at, fuunaaŋge Urdun, le'i ɗi ndimmbaaki ngoni: Yimɓe lenyol Dan njooɗi dow koommbooje muuɗum'en. Yimɓe Aser boo njooɗi non haa fomoonde mbeela, dow jipporde koommbooje.
18Yimɓe Zabulon kulaay maayugo nder konu. Yimɓe Neftali njooɗi dow towndiije lesdi.
19Laamiiɓe ngari mbaɗi haɓre, ɓe kaɓi bee laamiiɓe Kanaana haa Ta'anak kommbi maaje Megiddo, ammaa walaa ko ɓe keɓi, koo cardi.
20Koode asama boo nasti haɓre man, dow laabi maaje ɗe kaɓi bee Sisera.
21Maayo ɗon ila diga ɓooyma, maayo Kison ilni konne'en. Sey mi nasta haɓre bee semmbe!
22Pucci ɗon caamna bee semmbe, ɗi piyi lesdi bee kororamje maaji bana pucci caamgal.
23Malaa'ikaajo Jawmiraawo wi'i: “Naale Meeros! Naale yimɓe jooɗiiɓe ton! Ngam ɓe ngaraay wallugo Jawmiraawo, ɓe ngaraay wallugo mo caka semmbiɗɓe.”
24Ammaa barka laatanto Ya'el, debbo Heber Keniijo. Barka laatanto mo ko ɓuri rewɓe jooɗiiɓe nder cuuɗi laymaaji fuu.
25Sisera tori mo ndiyam, o hokki mo kosam, o waddani mo kettuŋgol nder taasawo marŋgo saman.
26Nden o forti juuɗe maako, o hoo'i tiggirgal, o naŋngi tappirɗum bee nyaamo maako. O fiyi Sisera, o fusi mo hoore, o sumpiti galaŋgal maako.
27O turi yeeso maako, o do'i, o lutti o ɗon waali les kosɗe Ya'el dow lesdi, o yoofti, o maayi.
28Daada Sisera ɗon laara gal wurdere suudu, gal kasaryel, o ɗon ƴooƴna: “Ngam ɗume moota pucci maako neeɓi? Ngam ɗume ɓe njaawaay wargo law?”
29O ɗon tokko lornango hoore maako jaawaabu ngu rewɓe marɓe hikma njaaboto.
30“Haa sooje'en ɗon mooɓta keɓal na? Fakat, ɓe ɗon cennda ngal, paanyo debbo gooto malla ɗiɗo ngam konoowo fuu, limce jaage e tuppitaaɗe boo ngam Sisera e mojaaje tuppitaaɗe ngam mojugo marɗo jaalorgal. Naa non na?”
31Jawmiraawo, sey konne'en ma fuu kalka, ammaa yiɗɓe ma njayna bana naaŋge fuɗirta.
Nden konu timmi nder lesdi baakin duuɓi cappanɗe nayi.