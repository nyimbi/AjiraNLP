Nastuki
Pol winndani Efesu'en bataakewol ngo'ol yaake o kaɓɓaaɗono nder fursina (3:1; 4:1; 6:20). Efesus laatino berniwol maŋngol. Filu e dewki labbi cukli yimɓe ton jamum. Jama'aare nuɗɗinɓe nde Pol jo'ini ɗon les ardaaŋgal ndotti'en (KN 19:1-10; 20:17,31). Hoore haala woni barkaaji ɗi jama'aare nuɗɗinɓe keɓi nder kawtal bee Yeesu Almasiihu. Allah suɓi nde fodde mo'ere muuɗum diga duniyaaru tagaaka (1:3-14). O laatini nde neɗɗo keso (2:1-10), o sulhindiri Yahuudu'en bee yimɓe ummaatooje goɗɗe (2:11-22), hawti ɓe nder ɓanndu wooru, waato ɓanndu Almasiihu. Ngam maajum sey nuɗɗinɓe ayna ngootaaku ngu'u (4:1-16), ɓe acca boo kuuɗe nyiɓre, ɓe kuuwa koo ɗume fuu nder annoora ngam ɓe ɓiɓɓe annoora (4:17-32).
Nuɗɗinɓe keɓi ngeendam kesam nder Almasiihu. Ngam man sey ɗam waŋga nder joonde maɓɓe: Hakkunde gorko bee debbo mum (5:22-33), hakkunde saaro'en e ɓikkoy muuɗum'en (6:1-4), non boo hakkunde jawmiraaɓe e jeyaaɓe muuɗum'en (6:5-9). Sey nuɗɗinɓe kooca e kuuwtinira balmi Allah (6:10-20), ngam joonde nder nuɗɗinki ɗon ummina konu bee Iblisa. Ammaa Ruuhu Allah wondan bee maɓɓe (2:22), yaynanan ɓe (1:17-19), tabitinan kisndam maɓɓe (1:13-14).
Tokkindirki haalaaji:
Fuɗɗoode 1:1-2
Barkaaji Almasiihu ngam jama'aare mum 1:3—3:21
Ngeendam kesam nder kawtal bee Almasiihu 4:1—6:20
Koofli 6:21-24