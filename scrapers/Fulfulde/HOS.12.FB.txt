Feloore dow rikici Efrayim
1Efrayim taarni Jawmiraawo bee pewe. Isra'iila taarni mo bee rikici. Yahuuda ɗon wondi bee Allah, ammaa o ɗon ɗakkotiri boo bee ɗowanteeɓe jananɓe. 2Efrayim ɗon wuura bee henndu, ɗon taasna henndu fuunaaŋge, ɗon ɗuɗɗina pewe e toonyaare nde weeti fuu. O ɗon haɓɓa alkawal bee Assuura, o ɗon nelda nebbam haa Misra. 3Jawmiraawo woodi daliila wullaago Yahuuda. O hiitoto Yaakubu ngam laabi mum, o warjoto mo fodde kuuɗe maako. 4Yaakubu naŋngi teppere deerɗum nde ɓe ɗonno haa reedu daada maɓɓe tawon. Nde o laati gorko, o haɓi bee Allah. 5O haɓi bee malaa'ikaajo, o jaali. Ammaa o woyi, o tori mo hinnuye. Haa Baytila Allah fotti bee maako, ton o wolwani en. 6Kaŋko woni Jawmiraawo Allah honooɓe asama, bee innde nde yimɓe ewnorto mo. 7Sey a lorto haa Allah maaɗa. Jogita mbooɗeeŋga e kiita gooŋɗuka, tammora Allah maaɗa foroy.
8Jawmiraawo wi'i: “Kanaana ɗon jogi awnorɗum fewreejum, o yiɗi waɗugo rikici. 9Efrayim ɗon wi'a: Na mi diskuɗo! Mi heɓani hoore am jawdi. Haa nafuuda torra am fuu, goɗɗo tawataa aybe haa o laara ɗum bana hakke. 10Ammaa min woni Jawmiraawo, Allah maaɗa diga a ɗonno haa lesdi Misra tawon. Mi jo'inte nder bukkaaji fahin, bana nder nyalɗe fottirde. 11Mi wolwani annabi'en, mi ɗuɗɗini wahayuuji, mi waɗi balndi bee kunnduɗe annabi'en. 12To sooynde adilaaku ɗon haa Gile'at, nden kam fakat ɓe nattan. Haa Gilgal ɓe lii'i kirseteeɗi kalhali. Ngam maajum kirsirɗe maɓɓe ngartan baagaaje kaa'e nder diidi haa gese.”
13Hose'a wi'i: “Yaakubu doggi haa lesdi Siriya, Isra'iila huuwi ngam daliila debbo, o duri tokkere ngam haa o heɓa debbo. 14Jawmiraawo wurtini Isra'iila diga Misra bee juŋngo annabiijo, bee juŋngo annabiijo boo o ayniri ɓe. 15Efrayim mettini Jawmiraawo masin. Jawmiraawo lornan ƴiiƴam ɗam o rufi dow hoore maako, o lornanan mo yawaare maako.”