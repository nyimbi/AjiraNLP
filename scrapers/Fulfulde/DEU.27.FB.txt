Bolle tawreeta binndaaɗe dow kaa'e
1Muusa, hawtaade bee ndotti'en Isra'iila, wi'i ummaatoore: “Ɗowtane umrooje ɗe umranmi on hannde fuu. 2Nyalaade on eeroto maayo Urdun ngam on nasta lesdi ndi Jawmiraawo, Allah mooɗon hokkata on, nden ndarne kaa'e mawɗe, ndanwine ɗe. 3Mbinnde bolle tawreeta ka'a fuu dow maaje, to on eeri, on nasti lesdi keewndi kosam e njumri ndi Jawmiraawo, Allah mooɗon hokkata on, bana o wolwani kaakiraaɓe mooɗon. 4To on njottake gaɗa Urdun, nden kam ndarne kaa'e ɗe'e dow hooseere Ebal fodde ko umranmi on hannde, on ndanwina ɗe. 5Ton, nyiɓane Jawmiraawo, Allah mooɗon hirsirde bee kaa'e. Taa cehirgel njamndi meema kaa'e ɗe'e. 6Nyiɓane Jawmiraawo, Allah mooɗon hirsirde bee kaa'e ɗe cehaaka. Nden lii'ane mo guleteeɗi dow maare. 7Kirse boo kirseteeɗi ngam kawtal mon, nyaame ɗi ton, ceye yeeso Jawmiraawo, Allah mooɗon. 8Mbinnde bolle tawreeta Allah fuu dow kaa'e go, bee laaɓɗum.”
9Nden Muusa, hawtaade bee liman'en Lewi'en, wi'i Isra'iila'en fuu: “Njeeɗe, keɗite hannde onon Isra'iila'en on laatake ummaatoore ngam Jawmiraawo, Allah mooɗon. 10Nanane Jawmiraawo, Allah mooɗon, ɗowtane umrooje maako e kiitaaji maako ɗi umranmi on hannde.”
Naalooje
11Muusa umri ummaatoore nyalaade man, o wi'i: 12“To on eerake maayo Urdun, Simeyon e Lewi e Yahuuda e Issakar e Yusufu e Benyamin ndaro dow hooseere Gerisiima ngam barkiɗingo ummaatoore. 13Ruben e Gada e Aser e Zabulon e Dan e Neftali ndaro dow hooseere Ebal ngam naalugo. 14Nden Lewi'en ɓaŋgta sawtu mbolwana Isra'iila'en fuu, mbi'a:
15Naaloore dow cehanɗo lawru malla baɗanɗo suura njamndi ɓolinaandi. Ngam kuuje ɗe yimɓe mbaɗi bee juuɗe muuɗum'en ngam ɓe ndewa ɗe bee sirri laati nyidduɗum yeeso Jawmiraawo. Ummaatoore fuu jaabo: Aamiina!
16Naaloore dow koo moy meeriɗinanɗo baaba mum malla daada mum! Ummaatoore fuu jaabo: Aamiina!
17Naaloore dow koo moy cottinanɗo keerol maral keeddiɗɗum! Ummaatoore fuu jaabo: Aamiina!
18Naaloore dow koo moy majjinanɗo bumɗo! Ummaatoore fuu jaabo: Aamiina!
19Naaloore dow koo moy cottinanɗo gooŋga jananɓe e atiime'en e rewɓe yurumɓe haa kiita! Ummaatoore fuu jaabo: Aamiina!
20Naaloore dow koo moy baaldanɗo bee debbo baaba mum, ngam o toskini baaba maako! Ummaatoore fuu jaabo: Aamiina!
21Naaloore dow koo moy baaldanɗo bee ndabbaawa koo ngaye! Ummaatoore fuu jaabo: Aamiina!
22Naaloore dow koo moy baaldanɗo bee ɓii baaba mum debbo malla ɓii daada mum debbo! Ummaatoore fuu jaabo: Aamiina!
23Naaloore dow koo moy baaldanɗo bee daada debbo mum! Ummaatoore fuu jaabo: Aamiina!
24Naaloore dow koo moy mbaranɗo keeddiɗɗiraawo mum nder sirri! Ummaatoore fuu jaabo: Aamiina!
25Naaloore dow koo moy jaɓanɗo ngeenaari ngam mbara goɗɗo mo walaa aybe! Ummaatoore fuu jaabo: Aamiina!
26Naaloore dow koo moy mo ɗowtanaaki bolle tawreeta Allah fuu! Ummaatoore fuu jaabo: Aamiina!”