Nanndinki Urusaliima bee debbo jeenoowo
1Ndaa Jawmiraawo wolwani yam, wi'i: 2“Anndin berniwol Urusaliima haala kuuɗe maagol nyidduɗe. 3Yeccu ngol: Ndaa nii Allah Jawmiraawo wi'i ma: An Urusaliima, iwde ma e asli ma haa lesdi Kanaani'en ngoni. Baaba ma o Amoriijo, daada ma boo Hetiijo. 4Haa danyeeki ma, nyannde ndanyaaɗa, ɓe ta'aay jaabuuru ma, ɓe ngiiwaay ma, ɓe ngiggaay ma bee mannda ngam laɓɓingo ma, ɓe caawaay ma bee limce. 5Walaa koo gooto yurmini ma haa o waɗane irin kuuɗe ɗe'e, walaa enɗuɗo ma sam. Nyalaade danyeeki ma ɓe ngudini ma haa ladde, ngam ɓe nefi ma.
6Mi saali, mi yi'i ma a ɗonno waali nder ƴiiƴam ma, a ɗonno dimmbo. Mi wi'i ma: A yeeɗa! Saa'i a ɗon dimmbo nder ƴiiƴam ma, mi wi'i ma: A yeeɗa! 7Mi mawnini ma! Mi laatini ma bana fuɗŋgo ladde. A mawni, a heɓi darnde, a wooɗi masin, a waɗi enɗi, gaasa ma fuɗɗi juutugo. Ammaa a temmbo tawon.
8Kadiboo mi saali, mi laari ma. Mi yi'i a heewti, a he'i te'eego. Mi we'iti alkibbaare am dow maaɗa ngam wiirnugo temmbuki ma. Nden mi hunani ma, mi haɓɓi alkawal bee ma, a laati te'aaɗo am.” Non Allah Jawmiraawo wi'i. 9“Mi yiiwi ma, mi looti ƴiiƴam haa ɓanndu ma, mi wuji ma nebbam. 10Mi ɓorni ma limce tuppitaaɗe, mi hokki ma paɗe laral ɗigguŋgal. Mi suddi ma bee limce leŋ e limce ɗigguɗe. 11Mi hokki ma fawne e jawe ngam juuɗe ma e koɗel ngam daande ma, 12mi waɗi halagaare haa kine ma e yerihon haa noppi ma, mi waɗi fawne booɗɗe ɗe kaŋŋeeri dow hoore ma. 13Bana nii a pawniiɗo bee cardi e kaŋŋeeri, a ɓorniiɗo limce leŋ e limce ɗigguɗe e tuppitaaɗe. A heɓi kuroori ɗiggundi e njumri e nebbam ngam nyaamdu ma. A ɓesdi wooɗugo, a he'i heɓugo tedduŋgal laamu boo. 14Innde ma saŋkiti haa ummaatooje ngam daliila ŋarol ma, ngol timmuŋgol ngam min mi fawni ma.” Non Allah Jawmiraawo wi'i.
15“Ammaa a ɓaari ŋarol ma. Ɗuuɗɓe maŋgti ma, kanjum laatini ma daakaareejo. A waɗi daakaareeku bee koo moy caalotooɗo, a laati mo maɓɓe. 16A hoo'i limce ma marɗe noone feere feere, a waɗani hoore ma nokkuuje towɗe bee maaje, ton mbaɗɗa daakaareeku. A waɗi ko meeɗaay e irin man meetataa boo. 17Fawne ma booɗɗe baɗaaɗe bee cardi am e kaŋŋeeri am ndi ndokkumaami, a wartiri ɗe labbi gorɗi, a waɗi daakaareeku bee maaji. 18A hoo'i limce ma tuppitaaɗe, a ɓorni ɗe. A jo'ini nebbam am e uurle am yeeso maaji. 19Non boo nyaamdu am ndu ndokkumaami, kuroori ɗiggundi e nebbam e njumri, a lii'ani ɗum bana dokkal uureeŋgol belŋgol, ndaa ko laati.” Non Allah Jawmiraawo wi'i.
20“A hoo'i ɓiɓɓe ma worɓe e rewɓe ɓe ndanyanɗa mi, a hirsi ɓe ngam nyaamnugo labbi man. Kadi daakaareeku ma he'aay haa 21a hirsi ɓikkoy am, a lii'i koy bana dabbaaji guleteeɗi ngam labbi! 22Nder kuuɗe ma nyidduɗe e daakaareeku ma fuu ngejjititɗa wakkati a ɓiŋngelno, a temmbel, a ɗonno dimmbo nder ƴiiƴam ma.
23Ɓaawo halleende ma nde'e fuu – Kayto! Bone laatanto ma”, non Allah Jawmiraawo wi'i. – 24“Ɓaawoɗon, a waɗani hoore ma baagaaje lesdi ngam waɗugo daakaareeku e nokkuuje towɗe haa babe fuu. 25A nyiɓi nokkuuje towɗe haa kawtirɗe laabi koo ɗeye, a toskini ŋarol ma, a waaldi bee koo moy caalotooɗo, a ɗuɗɗini daakaareeku ma. 26A waɗi daakaareeku bee heeddiɗɗiraaɓe ma Misra'en mawna-jakari'en, a ɗuɗɗini daakaareeku ma ngam tikkingo yam.
27Ndaa mi forti juŋngo am dow maaɗa, mi usti mardi ma. Mi yoofti ma haa suuno faanyɓe rewɓe Filisti'en konne'en ma. Kamɓe ɓe cemti ngam kuuɗe ma cemtiniiɗe. 28A waɗi daakaareeku bee Assuura'en, ngam a saftataa. A waɗi daakaareeku bee maɓɓe, ammaa haaje ma humtaay. 29A ɗuɗɗini daakaareeku ma haa Baabila, haa lesdi filooɓe, ammaa bee non fuu haaje ma humtaay.”
30Allah Jawmiraawo wi'i: “Kayya, a ɗuuɗa-suunoojo! A ɗon huuwa kuuɗe ɗe daakaareejo ɓurduɗo hallugo! 31A waɗi waagaare lesdi ngam waɗugo daakaareeku haa kawtirɗe laabi fuu, a nyiɓi nokkuuje towɗe haa babe fuu. Ammaa a huuwaay bana daakaare'en feere, ngam a jaɓaay ngeenaari. 32An debbo jeenoowo, mo acci gorum, ɗakkotiri bee jananɓe! 33Rewɓe daakaare'en fuu keɓan caahuuji. Ammaa an a hokki caahuuji ma haa waaye'en ma fuu, a yoɓi ɓe haa ɓe ngara diga koo toy fuu ngam waɗugo daakaareeku bee maaɗa. 34An a luuti dabare rewɓe daakaare'en woɗɓe fuu. Walaa mo ɗaɓɓiti ma. A jaɓaay ngeenaari, ammaa an hokki ɓe. A waɗi ko woɗɓe mbaɗaay.”
35Ngam maajum, an daakaareejo, nan wolde Jawmiraawo! 36Ndaa nii Allah Jawmiraawo wi'i: “A sudditi les maaɗa, a temmbiɗini ɓanndu ma ngam waɗugo daakaareeku bee waaye'en ma e labbi ma nyidduɗi fuu. A lii'ani ɗi ƴiiƴam ɓiɓɓe ma boo. 37Ngam maajum mi mooɓtan waaye'en ma ɓe pottanɗa fuu, yimɓe ɓe ngiɗɗa e yimɓe ɓe a yiɗaa fuu. Mi mooɓtan ɓe haa maaɗa diga koo toy. Nden cudditanmi ɓanndu ma yeeso maɓɓe haa ɓe ngi'a temmbuki ma. 38Mi hiitete kiita rewɓe jeenooɓe e rufooɓe ƴiiƴam, mi ukkan tikkere e kaajal dow maaɗa haa to ƴiiƴam suddi ma. 39Mi hokkete haa juuɗe maɓɓe. Ɓe mbilan waagaare lesdi ma, ɓe ngibbinan nokkuuje ma towɗe. Ɓe ɓortete fuu, ɓe njaɓtan fawne ma booɗɗe, ɓe accete a temmbo. 40Ɓaawo maajum ɓe mooɓtan yimɓe dow maaɗa, ɓe piɗete bee kaa'e, nden ɓe ta'an ɓanndu ma geɓe geɓe bee kaafaaje. 41Ɓe ngulan cuuɗi ma, ɓe mbaɗan kiita dow maaɗa yeeso rewɓe ɗuuɗɓe. Bana non timminiranmi daakaareeku ma, a meetataa yoɓugo waaye'en ma. 42Bana non peewtiniranmi ɓernde am e accanmi kaajal am. Mi de'itan, metteeŋga ɓernde am jinnan. 43Nde nii a siftoraay wakkati nderkaaku ma, a tikkini yam bee kuuɗe ɗe'e fuu, ngam maajum, ndaa yam min boo: Mi lornan kuuɗe ɗe'e dow hoore ma, min Allah Jawmiraawo wi'i ɗum. Naa a ɓesdi cemtiniiɗum dow kuuɗe ma nyidduɗe?
44Baɗoowo balndi fuu waɗan balndol ngo'ol bee maaɗa: Bana daada wa'i, non ɓiyum debbo boo wa'ata. 45A ɓii debbo jawiiɗo gorum e ɓiyum'en. A deerɗu deerɗa'en yawiiɓe worɓe muuɗum'en e ɓikkoy muuɗum'en. Daada mon o Hetiijo, baaba mon boo o Amoriijo. 46Adda ma, ɗum Samariya, jooɗiiɗo bee ɓiyum'en rewɓe haa woyla. Minya debbo boo, jooɗiiɗo bee ɓiyum'en rewɓe haa fombina, ɗum Sodoma. 47Tokkaago laabi maɓɓe e kuuɗe maɓɓe nyidduɗe he'aay ma, kuuɗe maaɗa fuu ɓuri ɗe maɓɓe hallugo. 48Bana min Allah Jawmiraawo mi geeto, deerɗa Sodoma e ɓiyum'en rewɓe mbaɗaay bana an e ɓiya'en rewɓe mbaari. 49Halleende deerɗa Sodoma, ndaa nde: Kaŋko e ɓiyiiko'en rewɓe ɓe njooɗi bee mawnitaare e haarannde e de'ere hoolɗiniinde, ammaa ɓe mballitaay laafuɓe e talaka'en. 50Ɓe mawnitiiɓe, ɓe mbaɗi nyidduɗum yeeso am. Ngam maajum nattinmi ɓe bana ngi'ɗa. 51Samariya waɗaay koo reeta hakkeeji maaɗa. Kuuɗe ma nyidduɗe ɓuri ɗe maako ɗuuɗugo. Ngam daliila kuuɗe maaɗa nyidduɗe fuu, deerɗa'en laati bana ɓe ngalaano aybe. 52Sey an boo a roondo toskaare ma jonta, ngam a seeti deerɗa'en bee kuuɗe ma ɓurɗe ɗe maɓɓe nyiddugo. Ɓe ɓuri ma adilaaku fakat. Sey a semta, a roondo toskaare ma, ngam a laatini deerɗa'en bana ɓe ngalaano aybe.
53Ammaa mi wartiran joonde maɓɓe bana naane, joonde Sodoma bee ɓiyum'en e joonde Samariya bee ɓiyum'en, non boo joonde maaɗa caka maɓɓe, 54ngam a roondo toskaare ma, a semtira kuuɗe ma fuu. Bana non nde'inirta ɓe. 55Deerɗa'en Sodoma e Samariya bee ɓiɓɓe muuɗum'en rewɓe laatoto bana naane. Nden an boo bee ɓiya'en rewɓe, on mbootan bana naane. 56Saa'i a mawnitiiɗono, a huuwtiniri innde deerɗa Sodoma bana misaalu halleende. 57Saa'i man halleende maaɗa waŋgaayno tawon. Jonta rewɓe Edoom e heeddiɗɗiraaɓe muuɗum'en fuu ɗon kuɗe, rewɓe Filistiya taariiɓe ma ɗon njawo ma. 58Sey a roondo kiita kuuɗe ma nyidduɗe cemtiniiɗe.” Non Jawmiraawo wi'i.
59Ngam ndaa nii Allah Jawmiraawo wi'i: “Mi waɗete fodde kuuɗe ma, ngam a yawi hunayeere, a fiisti alkawal. 60Ammaa min mi yejjitittaa alkawal ngal kaɓɓumi bee maaɗa saa'i a paanyono. Mi tabitinan alkawal duumiiŋgal bee maaɗa. 61An boo a siftoran kuuɗe ma caaliiɗe. A semtan to deerɗa'en ngari haa maaɗa, adda e minya ɗiɗo fuu, ngam mi hokkete ɓe, ɓe laato ɓiya'en, koo to ɓe nastataa nder alkawal am bee maaɗa. 62Min mi haɓɓan alkawal bee maaɗa, an boo a faaman min woni Jawmiraawo, 63ngam haa a siftora ko saali, a semta. A meetataa maɓɓititgo hunnduko ma ngam daliila toskaare ma. Ngam saa'i man njaafotoomi kuuɗe ma fuu.” Non Allah Jawmiraawo wi'i.