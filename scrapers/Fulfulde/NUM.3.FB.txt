Ɓiɓɓe Haruna
1Ndaa danygol Haruna e ngol Muusa wakkati Jawmiraawo wolwani Muusa dow hooseere Sina. 2Ndaa inɗe ɓiɓɓe Haruna: Nadab, afo maako e Abihu e Eli'azaaru e Itamar. 3Ɓe moytaaɓe e ɓe halfitinaaɓe kuugal limanku. 4Ammaa Nadab e Abihu maayi yeeso Jawmiraawo nder ladde Sina nde ɓe ngaddi yiite nge senaaka yeeso maako. Ɓe ngalaa ɓikkoy. Eli'azaaru e Itamar kuuwi kuugal limanku dow ardaaŋgal baaba muuɗum'en Haruna.
Kuugal Lewi'en
5Jawmiraawo wi'i Muusa: 6“Umru yimɓe lenyol Lewi ɓadito. Darnu ɓe yeeso Haruna limanjo haa ɓe mballa mo. 7Ɓe kuuwanan mo e ɓe kuuwanan boo jama'aare fuu haa laymaaru fottirde. Ɓe kuuwan nder jooɗorde. 8Ɓe aynan kuuwruɗe gonɗe nder laymaaru fottirde, ɓe kuuwanan Isra'iila'en fuu. Ɓe kuuwan nder jooɗorde. 9Hokku Lewi'en haa Haruna e ɓiɓɓe mum, ɓe laatano ɓe dokkal caka Isra'iila'en. 10Ammaa Haruna e ɓiɓɓe mum, darnu ɓe haa ɓe kuuwa kuugal limanku. To goɗɗo feere ɓaditake ngam huuwa kuugal maɓɓe, o mbareteeɗo.”
11Jawmiraawo wi'i Muusa: 12“Ndaa, min mi hoo'i Lewi'en caka Isra'iila'en mbattudi afɓe fuu, mbattudi afɓe Isra'iila'en. Lewi'en min jeyi, 13ngam afɓe fuu min jeyi. Wakkati mi mbari afɓe fuu nder lesdi Misra, mi seni afɓe e afi fuu nder Isra'iila. Afɓe yimɓe malla afi dabbaaji, min jeyi. Min woni Jawmiraawo.”
Limki Lewi'en
14Jawmiraawo wolwani Muusa nder ladde Sina, wi'i: 15“Lime Lewi'en fodde asli e ci'e muuɗum'en. Lime worɓe fuu, diga mo lewru e ko ɓuri.” 16Muusa limi ɓe bana Jawmiraawo umri mo.
17Ndaa inɗe ɓiɓɓe Lewi: Gerson e Kehat e Meraari. 18Ndaa inɗe ɓiɓɓe Gerson fodde ci'e muuɗum'en: Libni e Sim'i. 19Ndaa inɗe ɓiɓɓe Kehat fodde ci'e muuɗum'en: Amram e Yicehar e Heburuun e Uzziyel. 20Ndaa inɗe ɓiɓɓe Meraari fodde ci'e muuɗum'en: Mahali e Musi. Kamɓe ngoni ci'e Lewi'en.
21Woodi ci'e Gersoni'en ɗiɗi: Saare Libni e nde Sim'i. 22Limgal winndaaɓe maɓɓe fuu waɗi ujine njoweeɗiɗo e teemeɗɗe njowo (7.500), worɓe ɓe lewru e ko ɓuri. 23Ci'e Gersoni'en caŋngini ɓaawo jooɗorde, haa hiirnaaŋge. 24Eliyasaf ɓii Layel woni baaba-saare maɓɓe. 25Nder laymaaru fottirde, Gersoni'en halfitinaaɓe jooɗorde bee laymaaru maare e suddaare maare e wiirndallo wonŋgo haa nastirde laymaaru man, 26non boo wiirndallooji daldal e wiirndallo haa nastirde daldal taariinde jooɗorde e gulduɗum uurle e ɓoggi maare e kuugal man fuu.
27Woodi ci'e Kehati'en nayi: Saare Amram, saare Yicehar, saare Heburuun e saare Uzziyel. 28Limgal worɓe ɓe lewru e ko ɓuri fuu waɗi ujine njoweetato e teemeɗɗe njoweego (8.600), ɓe kuuwan haa nokkuure seniinde. 29Ci'e Kehati'en caŋngini haa wakeere jooɗorde fombinaare. 30Elicafan ɓii Uzziyel woni baaba-saare maɓɓe. 31Ɓe halfitinaaɓe sundukru alkawal e taabal e jo'inirɗum pittirlaaji e gulduɗum uurle e kirsirɗe e kuuwruɗe ɗe liman'en kuuwtinirta haa nokkuure seniinde, non boo wiirndallo e kuugal man fuu.
32Eli'azaaru ɓii Haruna limanjo woni hooreejo Lewi'en mawɗo, o aynoowo huuwooɓe haa nokkuure seniinde.
33Woodi ci'e Meraari'en ɗiɗi: Saare Mahali e saare Musi. 34Limgal winndaaɓe fuu waɗi ujine njoweego e teemeɗɗe ɗiɗo (6.200), worɓe ɓe lewru e ko ɓuri. 35Curiyel ɓii Abihayil woni baaba-saare Meraari'en. Ɓe caŋngini haa wakeere jooɗorde woylaare. 36Ɓe halfitinaaɓe kaataakooje jooɗorde, leɗɗe gaafotooɗe, daŋraŋge bee kosɗe maaje, kuuwruɗe e kuugal man fuu. 37Non boo daŋraŋge daldal bee kosɗe maaje, tiggirɗe e ɓoggi.
38Muusa e Haruna bee ɓiɓɓe muuɗum'en caŋngini yeeso laymaaru fottirde, haa fuunaaŋge. Ɓe halfitinaaɓe kuugal haa nokkuure seniinde ngam Isra'iila'en. To goɗɗo feere ɓaditake ngam huuwa kuugal maɓɓe, o mbareteeɗo. 39Limgal Lewi'en worɓe, ɓe lewru e ko ɓuri ɓe Muusa e Haruna limi fodde ci'e muuɗum'en e fodde umroore Jawmiraawo waɗi ujine noogas e ɗiɗo (22.000).
Limki afɓe
40Jawmiraawo wi'i Muusa: “Lim afɓe worɓe fuu nder Isra'iila, winndu ɓe innde innde, diga mo lewru e ko ɓuri. 41Min woni Jawmiraawo. Hoo'anam Lewi'en mbattudi afɓe Isra'iila'en fuu, non boo dabbaaji Lewi'en mbattudi afi dabbaaji Isra'iila'en fuu.” 42Muusa limi afɓe worɓe fuu nder Isra'iila, bana Jawmiraawo umruno mo. 43Limgal limaaɓe, diga ɓiŋngel ngel lewru e ko ɓuri waɗi ujine noogas e ɗiɗo e teemeɗɗe ɗiɗo e cappanɗe njoweeɗiɗo e tato (22.273).
44Nden Jawmiraawo wi'i Muusa: 45“Hoo'u jonta Lewi'en mbattudi afɓe worɓe fuu nder Isra'iila e dabbaaji Lewi'en mbattudi afi dabbaaji Isra'iila'en. Lewi'en min jeyi. Min woni Jawmiraawo. 46Ammaa sey a sootta afɓe Isra'iila'en teemeɗɗe ɗiɗo e cappanɗe njoweeɗiɗo e tato (273), yowaaɓe dow limgal Lewi'en. 47A hoo'a ngam koo moy maɓɓe ceede cardi jowi, fodde etirgal suudu seniindu: Teddeeŋga suleyje teemerre fuu waɗan baakin kilo gootel. 48-49Hokku Haruna e ɓiɓɓe mum ceede coottaari ngam yowaaɓe dow limgal Lewi'en go.” Muusa jaɓi ceede man. 50Coottaari afɓe Isra'iila man waɗi ceede cardi ujineere e teemeɗɗe tati e cappanɗe joweego e jowi (1.365) fodde etirgal suudu seniindu. 51O hokki ɗe Haruna e ɓiɓɓe mum, bana Jawmiraawo umruno mo.