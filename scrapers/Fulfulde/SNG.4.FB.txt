Sukaajo
1An a ŋarniiɗo masin, an giɗaaɗo am,
an a ŋarniiɗo masin. Non boo gite ma
bana pooli haa ɓaawo suddaare ma.
Gaasa hoore maaɗa bana tokkere be'i,
diirtotooɗi hooseere Gile'at.
2Nyii'e maaɗa ɗon bana tokkere baali meksaaɗi,
gartanɗi diga lootirde maaji.
Mbaalu fuu wondi bee ciwtu maagu,
walaa koo ngootu nder maaji sooyi ngu.
3Hunnduko ma wooɗi bana diidi boɗeeji.
Bana pecce rummaanoore, non gole ma,
ɗe ɗon nyukki haa ɓaawo suddaare ma.
4Bana suudu Daawuda towndu, non daande ma,
bana ɓale suudu.
Bawarɗe ujine ɗon ɓili ton,
kanje fuu ɗe semmbiɗɓe non.
5Bana ciwtukoy lelwa,
ndurankoy caka gurguli, non enɗi ma.
6Hiddeko henndu asiri wifa,
saa'i ɗowdi ɗon jinna haa lesdi,
Sey mi yaha hooseere baɗaadi,
sey mi yaha towndiire uurle boo.
7An a ŋarniiɗo masin, an giɗaaɗo am,
walaa batte haa maaɗa sam.
8Muuyaaɗo am, war diga Libanon,
wardu bee am diga Libanon.
Diirta diga yeereere hooseere Amana,
diirta hoore Seniira e Hermoon non,
diga loowi barooɗe e kooseeje paaɗaaji.
9Deerɗiraawo am, muuyaaɗo am, a hiilni yam,
bee daarki gite ma tan a hiilniri yam,
non boo bee koɗel haa daande ma.
10Deerɗiraawo am, yiide ma wooɗi, muuyaaɗo am,
nde weli ɓuri inaboojam fuu,
uureeŋgol uurdi ngujam ma ɓuri ngol uurle fuu.
11Muuyaaɗo am, hunnduko ma weli bana njumri,
njumri e kosam ɗon haa les ɗemŋgal ma,
uureeŋgol uurdi limce ma bana ngol Libanon.
12Bana jarne maɓɓaaɗe, non mbaaɗa,
muuyaaɗo am, deerɗam,
a ɗon bana waawru maɓɓaandu e seeɓoore takkaande.
13Rummaanooje ɗon puɗa haa jarne man,
ɓiɓɓe leɗɗe cuɓaaɗe ɗon mawna ton,
leɗɗe nardi e nalleehi tampataa ton,
14nardi e citta uurka,
ƴommbal uurŋgal e sinnamom,
non boo leɗɗe uurɗe e baɗaadi,
bee leɗɗe ɓurɗe uurugo.
15An seeɓoore nde yarnata jarne man,
an a ɓulndu ilnooru ndiyamji tum,
bana maaje ilooje e Libanon.
Paanyo debbo
16Henndu woyla, fin! War, henndu fombina!
War, wifu dow jarne am,
sey jarne am simtina balsani fuu.
Jonta giɗaaɗo am wara nder jarne mum,
nyaamugo ɓiɓɓe leɗɗe cuɓaaɗe.