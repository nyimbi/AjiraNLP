Faataare yahran haa halkere
1Buubi baatɗi kaccinan nebbam uurɗam, mbonnan ɗam. Faataare seɗɗa wonnan hikma e tedduŋgal.
2Ɓernde hikmaajo ɗon yerɓa mo gal nyaamo, ammaa ɓernde paataaɗo ɗon yerɓa mo gal nano. 3To paataaɗo ɗon dow laawol, o wi'an koo moy o paataaɗo, nde nii o walaa hakkiilo.
4To mawɗo ma tikkani ma, taa accu kuugal ma, ngam de'ere haɗan aybeeji mawɗi.
5Mi yi'i sarru feere haa duniyaaru, ngu ɗon bana boofol ngol marɗo baawɗe waɗata: 6Faataaɓe njo'inaama haa joole ɓurɗe teddugo, ammaa riskuɓe ɗon njooɗi haa joonde leesnde. 7Mi yi'i maccuɓe ɗon mba'i pucci, ardiiɓe boo ɗon njaha bee kosɗe bana maccuɓe.
8Gasanɗo ngaska do'oto nder maaka, mboodi ŋatan mo yibbinta mahol. 9Ceekanɗo kaa'e, kaa'e naawnan ɗum, ceekanɗo leɗɗe boo ɗon yeeso joote. 10To fe'irde ma ta'ataa booɗɗum e to a welnaay nde, doole a ɓesda semmbe. Ammaa hikma waddan nafuuda. 11To mboodi aarti ŋati, baawɗo fijirgo ndi heɓataa riba. 12Bolle gurtiiɗe hunnduko hikmaajo pottanan yimɓe. Ammaa hunnduko paataaɗo yahran mo haa halkere. 13Fuɗɗam bolle maako ɗum faataare, timmoode bolle maako boo ɗum nginnaaku kalluŋgu. 14Paataaɗo ɗuɗɗinan bolle.
Neɗɗo anndaa ko tammi laataago. Walaa anndinanɗo mo ko laatoto ɓaawo maako.
15Kuugal paataaɗo somnan mo, ngam o anndaa koo laawol yahugo berniwol.
16Bone laatanto lesdi ndi laamiiɗo mum derkeejo, ndi ardiiɓe mum ndawanta nyaamugo. 17Ammaa barka laatanto lesdi ndi laamiiɗo mum o tedda-asliijo, ndi ardiiɓe mum nyaamata to wakkati waɗi ngam semmbiɗingo ɓalli maɓɓe, naa ngam wuykugo.
18Mbaateendam yollitinan tiitol suudu, juuɗe jooftiiɗe boo ciinan suudu.
19Nyaamdu welndu hokkan seyo, inaboojam boo hokkan welwelo. Ceede hiɓɓinan koo ɗume.
20Taa naalu laamiiɗo, koo nder numooji ma. Taa naalu boo diskuɗo koo nder waaleteendu ma ngam sonndu yahran haala man, bolle ma mbaɗan bileeji.