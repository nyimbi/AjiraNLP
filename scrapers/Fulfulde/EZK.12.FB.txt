Misaalu daheeki
1Jawmiraawo wolwani yam, wi'i: 2“Ɓii-Aadama, a ɗon jooɗi caka tuurtooɓe. Ɓe ngoodi gite, ammaa ɓe ngi'ataa. Ɓe ngoodi noppi, ammaa ɓe nanataa, ngam ɓe tuurtooɓe. 3An, ɓii-Aadama, haɓɓu kuuje ma bana daheteeɗo. Dillu bee nyalawma gite maɓɓe, bana daheteeɗo. Yah bana daheteeɗo diga nokkuure ma haa nokkuure woɗnde, gite maɓɓe. Teema ɓe ngi'an, ɓe paaman ɓe tuurtooɓe. 4Caka nyalawma, gite maɓɓe, wurtin kuuje ma bana daheteeɗo. Kiikiiɗe boo dillu bana daheteeɓe ndillirta, gite maɓɓe. 5Ngam wurtaago suudu, sumpitit mahdi maaru gite maɓɓe, wurtin kuuje ma gal ton. 6Nden wakka kuuje ma gite maɓɓe. To jemma waɗi, ndilla. Wiirnu yeeso ma, taa a yi'a lesdi. Ngam mi waɗi ma a alaama ngam reentingo yimɓe Isra'iila.” 7Mi waɗi ko Jawmiraawo umri yam. Caka nyalawma ngurtinmi kuuje am bana daheteeɗo. Kiikiiɗe mi sumpiti mahdi bee juuɗe am. Nde jemma waɗi, mi wurtini kuuje am, mi wakki ɗe gite maɓɓe.
8Jaŋngo man fajiri, Jawmiraawo wolwani yam, wi'i: 9“Ɓii-Aadama, Isra'iila'en tuurtooɓe ƴami ma ko a waɗi na? 10Yeccu ɓe: Ndaa nii Allah Jawmiraawo wi'i: Koŋngol ngo'ol laarani mawɗo gonɗo haa Urusaliima e yimɓe Isra'iila wonɓe ton fuu. 11Wi': Mi laatani on alaama ngam reentingo on. Ko mbaɗmi, kanjum laatanto ɓe. Ɓe ndaheteeɓe. 12Mawɗo gonɗo caka maɓɓe wakkoto kuuje muuɗum bee jemma, o wurtoto. Ɓe cumpitan mahol ngam wurtingo mo. O wiirnan yeeso maako, ngam taa gite maako ngi'a lesdi. 13Mi we'itan zubaawol am dow maako, o naŋngeteeɗo nder tuuforgol am. Mi yahran mo haa Baabila, lesdi Kaldiya'en. Ammaa gite maako ngi'ataa ndi, o maayan ton. 14Wonduɓe bee maako, aynooɓe mo e honooɓe maako fuu, mi saŋkitan ɓe haa alkibilaaji fuu, mi losan kaafahi, mi taasnan ɓe bee maaki. 15Nden ɓe paaman min woni Jawmiraawo, saa'i caŋkitanmi ɓe caka ummaatooje, haa lesɗe jananne. 16Ammaa mi luttan woɗɓe maɓɓe, daɗanɓe kaafahi e weelo e nyawu kalluŋgu ndaaɓoowu, ngam ɓe anndina haala kuuɗe maɓɓe nyidduɗe fuu caka ummaatooje ɗe ɓe njahata. Nden ɓe paaman min woni Jawmiraawo.”
17Ndaa bolle ɗe Jawmiraawo wolwani yam: 18“Ɓii-Aadama, nyaam nyaamdu ma e yar ndiyam ma bee diwŋgol e saklere. 19Yeccu ummaatoore lesdi man: Ndaa nii Allah Jawmiraawo wolwani jooɗiiɓe haa Urusaliima nder lesdi Isra'iila: Ɓe nyaaman nyaamdu maɓɓe bee saklere, ɓe njaran ndiyam maɓɓe bee kultoreeŋgol, ngam lesdi maɓɓe ferwan, sookɗan, ngam daliila toonyaare jooɗiiɓe ton fuu. 20Berniiji keewɗi yimɓe, perwan. Lesdi laatoto ladde hamaadaare. Nden kam on paaman min woni Jawmiraawo.”
21Jawmiraawo wolwani yam, wi'i: 22“Ɓii-Aadama, ko woni balndol ngo'ol caka mooɗon dow lesdi Isra'iila, bi'anŋgol: Nyalɗe ɗon caalo, wahayu boo hiɓɓaay! 23Ngam maajum yeccu yimɓe: Ndaa nii Allah Jawmiraawo wi'i: Mi majjinan balndol man, taa goɗɗo meeta waɗugo ngol nder Isra'iila. Ammaa yeccu ɓe: Nyalɗe ɗon ɓadito, wahayuuji fuu kiɓɓan! 24Ngam wahayu meere malla annabaaku fewre meetataa laataago caka yimɓe Isra'iila. 25Ngam min woni Jawmiraawo, mi wi'an ko ngiɗmi wi'ugo. Ko mbi'mi boo laatoto, neeɓataa. Onon tuurtooɓe, nder zamanu mooɗon mi waɗan boo ko mbolwumi. Min Allah Jawmiraawo wi'i ɗum.”
26Jawmiraawo wolwani yam, wi'i: 27“Ɓii-Aadama, ndaa ko yimɓe Isra'iila ɗon mbi'a: Wahayu mo gorko oo yi'ata, hiɓɓan nder balɗe daayiiɗe, o ɗon waɗa annabaaku ngam zamanuuji ɗi ngaraay tawon. 28Ngam maajum yeccu ɓe: Ndaa nii Allah Jawmiraawo wi'i: Ko mbi'mi fuu, neeɓataa wargo, wolde am hiɓɓan fakat. Min Allah Jawmiraawo wi'i ɗum.”