Yeesu yamɗitini waata-terɗeejo
1Ɓaawo man, juulde Yahuudu'en waɗi, Yeesu boo yehi Urusaliima. 2Haa Urusaliima ton, kommbi Dammugal Baali, woodi weendu wi'eteendu Baytijata bee Ibraniŋkeere, ndu woodi daŋɗe jowi. 3Les daŋɗe ɗe'e, nyawɓe ɗuuɗɓe ɗon mbaali: Wumɓe e woosɓe e waata-terɗe'en. [Ɓe ɗon ndeena haa to ndiyam fuɗɗi dimmbaago, 4ngam saa'i feere malaa'ikaajo Jawmiraawo ɗon jippo nder weendu man, dimmba ndiyam. Nyawɗo mo aarti nastugo ndiyam ɓaawo ɗam dimmbake fuu, yamɗiti nyawu muuɗum koo nguye fuu.] 5Woodino ton nyawɗo mo waɗi baakin duuɓi cappanɗe tati e joweetati. 6Nde Yeesu yi'i mo o ɗon waali, Yeesu anndi o duuri bee nyawu maako, o ƴami mo: “A yiɗi yamɗitineego na?” 7Nyawɗo jaabi mo: “Moodibbo, mi walaa goɗɗo mo nastintammi nder ndiyam saa'i ɗam ɗon dimmbo. Yaake mi ɗon haɓda yahugo ton, goɗɗo feere ɗon aartammi nastugo ndiyam.” 8Yeesu wi'i mo: “Umma, hoocu leeso ma, yah!” 9Law goɗɗo oo yamɗiti, o hoosi be'itte maako, o ɗon yaha.
Ammaa nyalaade man ɗum nyannde siwtorde. 10Ngam maajum Yahuudu'en mbi'i jamɗitinaaɗo man: “Hannde ɗum nyannde siwtorde, tawreeta duŋanaaki ma roondaago be'itte ma.” 11O jaabi ɓe: “Mo yamɗitini yam, wi'i yam: Hoocu be'itte ma, yah!” 12Nden ɓe ƴami mo: “Ɗum moyjo wi'i ma hoocu be'itte ma, yah?” 13Ammaa o anndaa moy yamɗitini mo, ngam Yeesu acci nokkuure man, dilli, ngam yimɓe ɗuuɗɓe ɗonno ton.
14Ɓaawoɗon Yeesu tawi mo nder haykaliiru, wi'i mo: “Ndaa, jonta a yamɗiti, taa meetu waɗugo hakke, ngam taa ko tulli wara dow maaɗa.” 15Goɗɗo oo yehi, o wi'i Yahuudu'en, ɗum Yeesu yamɗitinno mo. 16Ngam man Yahuudu'en puɗɗi toonyaago Yeesu, ngam o waɗi ɗum nyalaade siwtorde. 17Ammaa Yeesu jaabi ɓe: “Baabiraawo am ɗon huuwa foroy, min boo mi huuwan.”
18Ngam daliila bolle ɗe'e Yahuudu'en ɓurti waɗugo anniya mbarugo mo, naa ngam o luuti umroore nyalaade siwtorde tan, ammaa ngam o ɗonno wi'a Allah woni Baabiraawo maako, o fotni hoore maako kal-kal bee Allah.
Baawɗe Ɓiɗɗo Allah
19Ngam man Yeesu wi'i ɓe: “Gooŋga mi wi'ata on, Ɓiɗɗo waawataa waɗugo koo ɗume bee hoore muuɗum, ammaa sey ko o yi'i Baabiraawo ɗon waɗa. Ko Baabiraawo waɗata fuu, kanjum Ɓiɗɗo boo waɗata. 20Ngam Baabiraawo yiɗi Ɓiɗɗo, o ɗon holla mo ko o waɗata fuu. O hollan mo kuuɗe ɓuranɗe ɗe'e mawnugo boo, ngam haa on kayɗina. 21Bana Baabiraawo ɗon ummitina maayɓe, yeeɗitina ɓe, bana non Ɓiɗɗo boo hokkirta ngeendam haa mo o yiɗi fuu. 22Baabiraawo hiitataako koo moy, ammaa baawɗe hiitaago, o hokki ɗe fuu haa Ɓiɗɗo, 23ngam haa yimɓe fuu teddina Ɓiɗɗo bana ɓe teddinirta Baabiraawo nelɗo mo. Koo moy sali teddingo Ɓiɗɗo, teddintaa Baabiraawo nelɗo mo.
24Gooŋga mi wi'ata on: Mo ɗon nana bolle am, mo nuɗɗini nelɗo yam, heɓi ngeendam nduumiiɗam, kiita do'ataa mo, o saalake maayde, o yottake ngeendam. 25Gooŋga mi wi'ata on: Saa'i waran, ɗum waɗi jonta maa, haa maayɓe nana sawtu Ɓiɗɗo Allah, nanɓe mo fuu ngeeɗan. 26Bana Baabiraawo woni seeɓoore ngeendam, bana non o hokki Ɓiɗɗo boo baawɗe laataago seeɓoore ngeendam. 27O hokki Ɓiɗɗo baawɗe hiitaago ngam o Ɓii-neɗɗo. 28Taa ɗum hayɗina on, ngam saa'i waran, haa maayɓe nder genaale fuu nana sawtu maako, 29ngurto ɗe. Waɗooɓe booɗɗum ummititto ngam heɓugo ngeendam, ammaa waɗooɓe kalluɗum ummititto ngam hiiteego.”
Seedooɓe Yeesu
30“Min mi waawataa waɗugo koo ɗume bee hoore am. Mi ɗon hiito fodde ko Allah wi'i yam. Kiita ka mi hiitoto, ka adiliiha, ngam mi ɗaɓɓataa waɗugo muuyo am, ammaa muuyo nelɗo yam. 31To mi seedanake hoore am, seedamku am laatataako gooŋga. 32Ammaa woodi ceedoowo yam feere, mi anndi seedamku ngu o seedanto yam, ɗum gooŋga. 33On neli nelaaɓe haa Yuhanna, kaŋko o seedani gooŋga. 34Min naa diga neɗɗo mi heɓata seedamku, ammaa mi wi'i ɗum bana nii ngam haa on kisa. 35Yuhanna laatino bana pittirla kuɓɓaaŋga, ɗonno yayna, on ceyori annoora maako wakkati seɗɗa. 36Ammaa min mi woodi seedamku ɓurŋgu ngu Yuhanna: Ngam kuuɗe ɗe Baabiraawo hokki yam ngam mi hebbitina ɗe, waato kuuɗe ɗe mi huuwata, kanje seedanto yam, ɗum holli Baabiraawo neli yam. 37Baabiraawo nelɗo yam boo o seedanake yam. On meeɗaay nanugo sawtu maako, on ngi'aay mo boo. 38On njogaaki wolde maako nder ɓerɗe mooɗon, ngam on nuɗɗinaay mo o neli. 39On ɗon njaŋnga Defte Ceniiɗe, ngam on ɗon tammo heɓugo ngeendam nduumiiɗam nder maaje. Defte Ceniiɗe man ɗon ceedano yam. 40Ammaa on ngiɗaa wargo haa am ngam on keɓa ngeendam.
41Mi ɗaɓɓataa tedduŋgal haa yimɓe. 42Ammaa mi anndi on, on ngiɗaa Allah. 43Mi wari bee innde Baabiraawo am, onon boo on njaɓaay yam. Ammaa to goɗɗo feere wari bee baawɗe hoore muuɗum, kaŋko on njaɓata. 44Bana noy on mbaawrata nuɗɗingo, nde nii on ɗon ɗaɓɓa tedduŋgal diga woɗɓe, ammaa on ɗaɓɓataa tedduŋgal garanŋgal diga Allah gooto? 45Taa nume min mi wulloto on yeeso Baabiraawo. Muusa mo on ɗon tammoro, kaŋko wulloto on. 46Ngam to on nuɗɗinno Muusa, on nuɗɗintam min boo, ngam dow am o winndi. 47Ammaa to on nuɗɗinaay ko o winndi, noy on nuɗɗinirta bolle am?”