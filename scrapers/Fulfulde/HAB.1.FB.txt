1Ɗo woni koŋngol ngol Jawmiraawo wolwani annabi Habakuk nder wahayu mum.
Wookaandu Habakuk aranndu
2Yaa Jawmiraawo, duuri mi ɗon toro ma ballal, ammaa a jaabaaki yam. Foroy mi ɗon wooka: Ndaa toonyaare! Ammaa a hisnaay min. 3Ngam ɗume a yi'natammi halleende yimɓe? Ngam ɗume a ɗon laara torraaji amin, ammaa a wallaay min: Jaɓtol e toonyaare ɗon yeeso am, jokkirgol waɗi, gaabotiral ɗon ummo. 4Ngam man tawreeta ɗowtanaaka, gooŋgaaku boo waŋgaay sam. Halluɓe ɗon ɓilla adili'en, ngam man kiita gooŋgaaha laati fewre.
Jaawaabu Jawmiraawo aranu
5Jawmiraawo wi'i: “Ndaare caka ummaatooje, ngi'e. Kayɗine masin, ngam mi huuwan kuugal nder balɗe mooɗon. To goɗɗo yecci on habaru maajum, on nuɗɗintaa. 6Ndaa, mi umminan Kaldiya'en ummaatoore nde walaa enɗam e munyal sam, nde ɗon waanca duniyaaru yaasndu ndu'u fuu ngam nyaamugo jooɗorɗe ɗe nde maraay. 7Ɓe kuleteeɓe e ruggotooɓe. Kamɓe ndarnata baawɗe maɓɓe e ko haandani ɓe. 8Pucci maɓɓe ɓuri paaɗaaji yaawugo, ɗi ɓuri caafaali ladde baawal. Wa'iiɓe pucci ɗon camna, ɗon ngara diga daayiiɗum, ɗon piira bana dutal jaawɗotooŋgal dow ko ngal yiɗi naŋngugo. 9Yimɓe ummaatoore nde fuu ɗon ngara ngam toonyaago. Geese maɓɓe fuu ɗon tiito yeeso. Ɓe ɗon mooɓta dahaaɓe ɗuuɗɓe bana njaareendi. 10Ɓe ɗon njanca laamiiɓe, ɓe ɗon pijira mawɓe, ɓe ɗon njala koo berniwol cemmbiɗŋgol ngole, ɓe mbaagan lesdi ɗakki mahol maagol, nden ɓe nyaaman ngol. 11Ɓaawo man ɓe tokkoto yeeso bana henndu, ɓe ndilla. Bana non ɓe aybini ko'e maɓɓe, semmbe maɓɓe laati ɗowanteeɗo maɓɓe.”
Wookaandu Habakuk ɗiɗaɓru
12Yaa Jawmiraawo, naa an woni Allah am, Ceniiɗo am diga ɓooyma? An a maayataa! Yaa Jawmiraawo, a jo'ini yimɓe ɓe'e ngam hiitaago min. An tapaare hisnoore amin, a tabitini ɓe ngam ɓe ndartina min. 13Gite ma ngi'ataa halleende, ngam ɗe ceniiɗe, a yiɗaa laarugo toonyaare. Ammaa ngam ɗume a munyanta zammbotooɓe? Ngam ɗume a ɗon jeeɗo to kalluɗo ɗon moɗa ɓurduɗo ɗum adilaaku? 14A ɗon nanndina ɓiɓɓe Aadama bee liɗɗi nder mbeela, bee ladooji ɗi ngalaa ardiiɗo. 15Kaldiya'en ɓe'e ɗon naŋnga yimɓe ɓe'e fuu bee kunayel, ɗon ndasa ɓe nder zubaawol, ɗon mooɓta ɓe nder arewal. Nden ɓe ɗon ceyo, ɓe ɗon mbelmbelta. 16Ɓe ɗon lii'ano zubaawol kirseteeɗi, ɓe ɗon ngula uurle ngam arewal, ngam ɗum keɓni ɓe geɗal ɗuuɗŋgal e nyaamdu welndu. 17Ngam man ɓe njuppata zubaaji maɓɓe, ɓe tokkitina mbargo ummaatooje goɗɗe bilaa enɗam na?