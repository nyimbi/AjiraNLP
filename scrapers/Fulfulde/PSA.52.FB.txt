Allah nattinan kalluɗo mantotooɗo
1Ngam kaliifaajo gime. Yimre Daawuda ekkitinoore. 2O winndi nde ɓaawo Do'ek Edoomiijo yehi haa Sawulu, wi'i mo: Daawuda ɗon nder saare Ahimelek.
3Koni mantortooɗa halleende ma, an cuusɗo?
Mbooɗeeŋga Allah ɗon koo ndey fuu.
4An naafikiijo, a ɗon haɓɓa dabareeji ngam halkugo woɗɓe,
ɗemŋgal ma nanndi bee beluhi belnaaki.
5A ɓuri yiɗugo halleende dow mbooɗeeŋga,
a ɓuri yiɗugo fewre dow gooŋga.
6A yiɗi wolwugo bolle bonnooje,
a pewoowo!
7Ngam maajum Allah halkete haa foroy,
o naŋngete, o wiftete diga suudu laymaaru ma,
o ɗoofete diga lesdi yeeɗɓe.
8Adili'en ngi'an ɗum, kultoran.
Ɓe njalete, ɓe mbi'an:
9“Ndaa goɗɗo mo laaraay Allah bana hisrude muuɗum,
ammaa o hooli risku maako ɗuuɗŋgu,
o tammi o semmbiɗi daliila halleende maako.”
10Ammaa min mi ɗon bana jaytunhi bilititki nder suudu Allah,
mi ɗon hooli mbooɗeeŋga Allah haa foroy.
11Mi maŋgtete haa foroy ngam ko mbaɗɗa.
Mi ɗon tammoro innde ma ngam a booɗɗo heedi hoolaaɓe ma.