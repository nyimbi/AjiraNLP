1“Taa lii'ane Jawmiraawo, Allah mooɗon ngaari kalhaldi malla ndammoowa, to aybewol koo ngole ɗon haa maajum, ngam ɗum nyidduɗum haa Jawmiraawo, Allah mooɗon.
2Teema on nanan habaru haa berniwol koo ngole caka berniiji ɗi Jawmiraawo hokkata on. Goɗɗo gorko malla debbo ton waɗi hakke dow Jawmiraawo, Allah mooɗon, luuti alkawal maako, 3sujidani ɗowanteeɓe woɗɓe malla naaŋge malla lewru malla koode, luuti umroore Jawmiraawo. 4To on nani haala man, linye ka booɗɗum. To huunde nyiddunde nde'e laatake nder Isra'iila fakat, 5sey on ngurtina baɗɗo kalluɗum man yaasi wuro, on piɗa mo bee kaa'e haa o maaya. 6Goɗɗo mbarataake dow seedamku gooto tan. Kiita mbareego fuu tabita dow seedamku seedooɓe ɗiɗo malla tato. 7Seedooɓe aarta fiɗugo mo bee kaa'e ngam mbarugo mo, ɓaawoɗon ummaatoore fuu fiɗa mo. Bana non ittirton halleende caka mooɗon.
8Teema haala kiita makka bana mbar-hoore malla haɓre malla naawnere haa goɗɗo malla jokkirgol dow marle, salori hiitooɓe wuro, nden kam njehe haa nokkuure nde Jawmiraawo, Allah mooɗon suɓata. 9Njahre haala mooɗon yeeso liman'en Lewi'en e kiitoowo nyalɗe man, kamɓe ɓe ta'ana on kiita. 10Onon boo on mbaɗa fodde wolde maɓɓe nde ɓe mbolwanta on fuu haa nokkuure nde Jawmiraawo suɓata. 11Njaɓe kiita maɓɓe fodde umroore tawreeta, tokke ko ɓe ekkitini on haa nokkuure nde'e fuu, taa cele ɗum, koo haa nyaamo malla haa nano. 12Koo moy ƴaggiiɗo mo ɗowtantaako kiitoowo malla limanjo jaggantooɗo Jawmiraawo, Allah mooɗon ton, o mbareteeɗo. Bana non ittirton halleende nder Isra'iila. 13Yimɓe ummaatoore fuu nana habaru man, ɓe kula, ngam taa goɗɗo feere mawnito waɗa halleende nde'e fahin.”
Umrooje ngam laamiiɗo
14“To on nasti nder lesdi ndi Jawmiraawo, Allah mooɗon hokkata on, to on mari ndi, on ɗon njooɗi ton, teema on mbi'an: Sey en mbaɗa laamiiɗo bana ummaatooje taariiɗe en fuu, 15nden kam, sey on laamina goɗɗo mo Jawmiraawo, Allah mooɗon suɓata caka deerɗiraaɓe mooɗon. Taa laamine jananno mo laataaki deerɗiraawo mon dow mooɗon. 16Taa laamiiɗo mara pucci ɗuuɗɗi. Taa o lorna ummaatoore haa Misra boo ngam heɓoygo pucci ɗuuɗɗi. Ngam Jawmiraawo wi'i on: Taa lorte ton sam. 17Taa laamiiɗo mara rewɓe ɗuuɗɓe, ngam taa ɓernde maako huucitana ɓe, acca Jawmiraawo. Taa o ɗuɗɗinana hoore maako cardi e kaŋŋeeri boo. 18To o laatake laamiiɗo, o winndana hoore maako deftere tawreeta ka'a fodde deftere wonnde haa liman'en Lewi'en. 19O jogo nde baŋnge maako, o jaŋnga nde balɗe ngeendam maako fuu, ngam o ekkito hulugo Jawmiraawo, Allah maako, o hakkilana bolle tawreeta ka'a fuu. O ɗowtano farillaaji ɗi'i fuu. 20Ɗum aynan mo, taa ɓernde maako mawnito dow deerɗiraaɓe maako Isra'iila'en, taa o sela umrooje ɗe'e koo haa nyaamo koo haa nano. Nden kaŋko e danygol maako laamanto Isra'iila duuɓi ɗuuɗɗi.”