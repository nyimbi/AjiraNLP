Maŋngu Jawmiraawo
1 Halleluya!
Maŋgte innde Jawmiraawo!
Maŋgte mo, onon jagganooɓe Jawmiraawo,
2darotooɓe nder suudu maako,
haa dalde haykaliiru Allah meeɗen.
3 Halleluya! Jawmiraawo o booɗɗo!
Ngimane innde maako, ngam nde welnde!
4Jawmiraawo suɓani hoore mum Yaakubu,
yimɓe Isra'iila ɓe yiɗaaɓe maako.
5Mi anndi Jawmiraawo men o mawɗo,
o ɓuri ɗowanteeɓe fuu mawnugo.
6O waɗan ko o yiɗi fuu,
haa asama e dow lesdi,
nder beeli e nder ndiyamji lugguɗi fuu.
7O waddan duule diga keerol duniyaaru,
o sakkinan ma'e, ngam toɓnugo iyeele,
o wurtinan henndu diga cigorɗi maako.
8Haa Misra o mbari afɓe yimɓe
e afi dabbaaji fuu.
9O waɗi alaamaaji e kaayeefiiji ton
ngam hiitaago Firawna e saraaki'en mum.
10O halki ummaatooje ɗuuɗɗe,
o mbari laamiiɓe semmbiɗɓe:
11Sihon, laamiiɗo Amoori'en
e Ook, laamiiɗo Baasan,
non boo laamiiɓe Kanaana fuu.
12O hokki lesɗe maɓɓe haa juuɗe yimɓe maako,
ɗe laati maral Isra'iila ummaatoore maako.
13Yaa Jawmiraawo, innde ma duumoto,
yimɓe ciftorte diga yidere haa yidere!
14Ngam a gooŋɗinan ummaatoore ma,
a de'itinan maccuɓe ma.
15Labbi ummaatooje ɗi kuuwraama cardi e kaŋŋeeri,
juuɗe yimɓe mbaɗi ɗi.
16Ɗi ngoodi kunnduɗe, ammaa ɗi mbolwataa,
ɗi ngoodi gite, ammaa ɗi ngi'ataa,
17ɗi ngoodi noppi, ammaa ɗi nanataa,
walaa poofɗe nder kunnduɗe maaji.
18Waɗɓe ɗi nanndi bee maaji,
non boo hooliiɓe ɗi fuu.
19Onon yimɓe Isra'iila, ngette Jawmiraawo!
Ngette mo, onon yimɓe danygol Haruna!
20Onon yimɓe lenyol Lewi, ngette Jawmiraawo!
Ngette mo, onon hulɓe mo!
21Yettoore laatano Jawmiraawo
jooɗiiɗo haa Urusaliima diga Siyona!
Halleluya!