Jawmiraawo hisnan nyukkiiɓe haa muuɗum
1Daawuda waɗi hoore mum bana o ginnaaɗo yeeso Abimelek, Abimelek boo riiwi mo, o dilli. Ɓaawo maajum Daawuda yimi yimre nde'e:
2Mi yettan Jawmiraawo foroy,
mi accataa maŋgtugo mo sam.
3Ɓernde am ɗon juroro Jawmiraawo,
yaŋkiniiɓe fuu ɗon nana ɗum, ɗon ceyoro ɗum.
4Ngare, maŋgten Jawmiraawo,
teddinen innde maako en fuu!
5Mi tori Jawmiraawo, o jaabi yam,
o rimɗini yam diga ko hulnatammi fuu.
6Tijjotooɓe mo mbaŋginan welwelo muuɗum'en,
ɓe cemtintaake.
7To laafuɗo wookani Jawmiraawo, o nanan,
o hisnan mo ɓillaaje maako fuu.
8Malaa'ikaajo Jawmiraawo ɗon ayna hulɓe mo,
o ɗon rimɗina ɓe.
9Maate, ngi'e no Jawmiraawo o booɗɗo!
Barka laatanto nyukkotooɗo haa maako fuu.
10Kule Jawmiraawo, onon senaaɓe maako!
Ngam hulɓe mo cooyataa koo ɗume.
11Koo barooɗe boo ɗon maata sooynde e weelo,
ammaa ɗakkotirɓe bee Jawmiraawo cooyataa hayru sam.
12Onon ɓikkoy am, ngare, naneeɗam,
haa mi ekkitina on kulol Jawmiraawo:
13Moy yiɗi seyoraago ngeendam? Moy yiɗi juutal balɗe e hayru?
14Sey o acca wolwugo kalluka, o hakkilana ɗemŋgal maako,
taa o wolwa bolle faasikiije.
15O daayo halleende, o waɗa mbooɗeeŋga,
o tiino ɗaɓɓugo salaaman.
16Jawmiraawo ɗon ayna adili'en,
noppi maako ɗon keɗito gookaali maɓɓe.
17Ammaa Jawmiraawo ɗon hona waɗooɓe zunuuba,
haa o nattina ciftorki inɗe maɓɓe haa lesdi.
18To adili'en torake Jawmiraawo, o nanan,
o wurtinan ɓe diga ɓillaaje maɓɓe fuu.
19Jawmiraawo o ɓadiiɗo ta'a-ɓerɗe'en,
o hisnan ittuɓe tammunde fuu.
20Adiliijo fottan bee boneeji ɗuuɗɗi,
ammaa Jawmiraawo hisnan mo diga maaji fuu.
21Jawmiraawo aynan mo,
ngam taa i'al maako koo gootal yewa.
22Sarru mbaran kalluɗo,
wanyɓe adiliijo ɓe hiiteteeɓe.
23Jawmiraawo soottan yoŋkiiji jaggiiɓe muuɗum,
nyukkotooɓe haa maako fuu kisan kiita.