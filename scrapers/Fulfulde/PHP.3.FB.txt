Adilaaku ngu Allah yerdoto
1Deerɗam'en, ko lutti wi'eego: Ceye daliila Jawmiraawo. Winndango on haala ka'a fahin saklataa yam, ammaa ɗum tabitinan on. 2Ndeente e dawaaɗi'en! Ndeente e waɗooɓe halleende! Ndeente e samɗinanɓe juulnol. 3Enen en mari juulnol gooŋɗuŋgol, naa kamɓe, enen rewanɓe Allah bee ballal Ruuhu muuɗum. En ɗon mantoro Yeesu Almasiihu naa ɓalli meeɗen. 4Min boo mi ɗon bee jarfu mantoraago ɓanndu am. Woɗɓe ma tammake ngoodi daliila mantoraago ko'e muuɗum'en, sakko min na? 5Nyannde joweetataɓre am njuulnaami. Mi goɗɗo asŋgol Isra'iila, lenyol Benyamin, mi Ibraniŋkeejo asliijo, wakeere tawreeta boo, mi Farisaajo. 6Wakeere tiinaare, mi toonyoowono jama'aare nuɗɗinɓe. Fodde adilaaku tawreeta boo, mi laaɓɗo.
7Kuuje ɗe'e fuu, ɓooyma mi laarino ɗe bana riba. Ammaa jonta mi ɗon laara ɗe bana asar, ngam daliila Almasiihu. 8Naa kuuje ɗe'e tan, ammaa mi ɗon laara koo ɗume fuu bana asar, ngam mi heɓi ko ɓuri ɗum fuu: Ɗum anndugo Yeesu Almasiihu, Jawmiraawo am. Ngam daliila maako ngudinmi koo ɗume fuu. Mi ɗon laara ɗum bana mbuuwri meere, ngam haa mi heɓa Almasiihu, 9mi hawta bee maako mi mara adilaaku ngu iwaay haa ɗowtaare am heedi tawreeta, ammaa haa Allah mo tabitini ɗum dow nuɗɗinki nder Almasiihu. 10Ngam ko ngiɗmi, ɗum anndugo Almasiihu e baawɗe Allah mo ummitini mo diga maayde e kawtal bee maako nder torraaji maako, mi laato nannduɗo bee maako nder maayde maako, 11ngam haa min boo mi yotto ummitineeki maayɓe, to heɓoto.
Keerol daɗa-daɗa
12Naa mi heɓi ɗum fuu malla mi laatake timmuɗo. Ammaa mi ɗon dogga ngam haa mi naŋnga ɗum, ngam Yeesu Almasiihu boo naŋngi yam. 13Fakat, deerɗam'en, mi laaraay hoore am bana mi naŋngi ɗum. Ndaa ko mbaɗanmi: Mi hoo'i anniya yejjititgo ko accumi ɓaawo, mi ɗon tiito ko woni yeeso, 14mi ɗon haɓda yottaago keerol daɗa-daɗa, haa mi heɓa keɓal ewnaandu ndu Allah ewnori yam nder Yeesu Almasiihu.
15Sey en numa bana non to en limi ko'e men nder timmuɓe. Koo to woodi ko paamroton bee laawol feere, Allah laɓɓinanan on ɗum. 16Bee non fuu, nde nii en njottake darnde nde'e, njahden fodde darnde man hawtaade.
17Mbaɗe ko mi waɗata, onon deerɗam'en, cute tokkiiɓe misaaluwol ngol keɓɗon haa amin. 18Ko mbi'mi on nde ɗuuɗɗum, jonta mbi'anmi ɗum bee gonɗi: Ɗuuɗɓe laatake konne'en gaafaaŋgal Almasiihu, yahdu maɓɓe ɗon hona ngal. 19Ragare maɓɓe ɗum halkere. Deeɗi maɓɓe laati ɗowanteeɗo maɓɓe. Ɓe ɗon mantoro kuuɗe maɓɓe cemtiniiɗe. Ɓe ɗon cuklano kuuje duniyaaru tan. 20Ammaa enen kam, haa asama wuro men woni. Diga ton boo Kisnoowo en, Jawmiraawo Yeesu Almasiihu mo min ndeenata iwoyta. 21Kaŋko o waylan ɓalli men tampuɗi leesɗi, haa ɗi laato bana ɓanndu maako marndu tedduŋgal, fodde baawɗe maako, waato baawɗe doolugo kuuje fuu ɗowtano mo.