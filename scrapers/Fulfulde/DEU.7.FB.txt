Isra'iila, ummaatoore nde Jawmiraawo Allah suɓi
(Gurtaaki 34:11-16)
1“To Jawmiraawo, Allah mooɗon yahri on haa lesdi ndi maroton, o riiwan ummaatooje ɗuuɗɗe ɗe'e yeeso mooɗon: Heti'en e Girgasi'en e Amoori'en e Kanaani'en e Perezzi'en e Hewi'en e Yebusi'en. Ummaatooje joweeɗiɗi ɗe'e, ɓuri on ɗuuɗeeŋga e semmbe. 2Jawmiraawo, Allah mooɗon hokkan on yimɓe wonɓe yeeso mooɗon ɓe'e. On njaaloto ɓe, on mbaran ɓe, on nattinan ɓe fuu. Taa kaɓɓe alkawal bee maɓɓe, taa enɗe ɓe. 3Taa esire bee maɓɓe, taa ndokke ɓiɓɓe maɓɓe worɓe ɓiɓɓe mon rewɓe, taa te'ane ɓiɓɓe mon worɓe ɓiɓɓe maɓɓe rewɓe boo. 4Ngam ɗum daaynan ɓiɓɓe mon worɓe e Jawmiraawo, haa ɓe cujidana labbi goɗɗi. Nden ɗum umminan tikkere Jawmiraawo saatunde dow mooɗon, o nattinan on law. 5Ndaa ko on mbaɗata yimɓe ɓe'e: Ngibbine kirsirɗe maɓɓe, puse kaa'e ciftinorɗe maɓɓe, ngibbine Aseraaji maɓɓe cenaaɗi, ngule labbi maɓɓe. 6Ngam onon on ummaatoore senaande ngam Jawmiraawo, Allah mooɗon mo suɓi on haa on laatano mo ummaatoore yiɗaande caka ummaatooje gonɗe nder duniyaaru fuu.
7Jawmiraawo yiɗi on, suɓi on, naa ngam on ɓuri ummaatooje goɗɗe ɗuuɗugo! Fakat on ɓuri ɗe fuu famɗugo. 8Ngam Jawmiraawo yiɗi on, hebbini hunayeere nde o hunani kaakiraaɓe mon. O wurtini on bee juŋngo maako semmbiɗŋgo diga lesdi Misra, o rimɗini on e njeyaaŋgu diga juŋngo Firawna, laamiiɗo Misra. 9Anndite, Jawmiraawo, Allah mooɗon woni Allah, o koolniiɗo feere maako, o ɗon jogi alkawal maako bee adilaaku ngam yiɗɓe mo e ɗowtantooɓe umrooje maako haa yotto gide ujineere. 10Ammaa o neeɓataa waataago wanyɓe mo. Fakat o halkan koo moy ganyɗo mo. 11Ngam maajum kakkilane umrooje e farillaaji e kiitaaji ɗum umranmi on hannde. Ɗowtane ɗum.”
Barkaaji ɗowtaare
(Tooktaaki Tawreeta 28:1-14)
12“To on kakkilani kiitaaji ɗi'i, to on ɗowtanake ɗi bee gooŋga, nden kam Jawmiraawo, Allah mooɗon jogititto alkawal mum e mo'ere mum, bana o hunorani kaakiraaɓe mooɗon. 13O yiɗan on, o barkiɗinan on haa on ɓesdo ɗuuɗugo, on keɓa ɓikkoy ɗuuɗkoy. O barkiɗinan ƴaamle mon haa on keɓa alkamaari e inaboojam e nebbam ɗuuɗɗam. O ɗuɗɗinan na'i mon e dammooji mon. On keɓan barkaaji ɗi'i fuu nder lesdi ndi o hunani kaakiraaɓe mooɗon o hokkan on ndi. 14On barkiɗinteeɓe ko ɓuri ummaatooje duniyaaru fuu. Dimaro malla sooya-ngorgaaku wonataa caka mooɗon e caka dabbaaji mon. 15Jawmiraawo daaynanan on nyawuji fuu. Nyawuji kalluɗi ɗi annduɗon haa Misra, o ukkantaa on koo ngootu maaji. Ammaa o ukkan ɗi fuu dow konne'en mon fuu. 16Nattine ummaatooje ɗe Jawmiraawo, Allah mooɗon hokkata on fuu. Taa njurmine ɗe. Taa cujidane labbi maaje, ngam ɗum laatanto on tuuforgol.
17Taa nume: Yimɓe ɓe'e ɓuri en ɗuuɗugo, en mbaawataa riiwugo ɓe. 18Taa kule ɓe, ciftore ko Jawmiraawo, Allah mooɗon waɗi Firawna e Misra'en fuu. 19Ciftore masiibooji naawɗi e kaayeefiiji ɗi ngi'ɗon bee gite mon. Ciftore no Jawmiraawo rimɗiniri on bee juŋngo mum fortaaŋgo, semmbiɗŋgo. Ummaatooje ɗe kuloton jonta, o halkan ɗe bana o halkiri Misra'en. 20O ukkanan yimɓe maaje jabatti sey to daɗanɓe, nyukkotooɓe yeeso mooɗon kalki. 21Taa kultore yeeso maɓɓe, ngam Jawmiraawo, Allah gonduɗo bee mooɗon, o Allah mawɗo, kulniiɗo. 22Jawmiraawo, Allah mooɗon riiwan ummaatooje man seɗɗa seɗɗa yeeso mooɗon. On mbaawataa nattingo ɗe law, ngam taa kuuje ladde ɗuuɗa dow mooɗon. 23Jawmiraawo, Allah mooɗon hokkan on ummaatooje yeeso mon ɗe'e, o ukkanan ɗe kulol e kultoreeŋgol masin haa ɗe natta fuu. 24O hokkan on laamiiɓe maaje boo. On nattinan inɗe maɓɓe haa duniyaaru. Walaa koo gooto dartoto yeeso mooɗon, on nattinan ɓe fuu. 25Ngule suuraaji labbi maɓɓe. Taa cuune cardi e kaŋŋeeri ngonndi haa labbi man, taa kooce ndi. To naa non, on nastan nder tuuforgol, ngam ɗum nyidduɗum haa Jawmiraawo, Allah mooɗon. 26Taa nastine labbi nyidduɗi ɗi'i nder cuuɗi mon, ngam taa nattere wonnde dow maaji wara dow mooɗon boo. Sey on nganya ɗi, on ndaara ɗi bana nyidduɗi, ngam ɗi karamɗi.”