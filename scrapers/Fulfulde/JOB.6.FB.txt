Ayuba feli sooba'en muuɗum
1Nden Ayuba jaabi, wi'i:
Ayuba
2Asee! To goɗɗo foondi metteeŋga am,
to o waati sarruuji am dow awnorɗum,
3ɗum ɓuran njaareendi maayo fuu teddugo,
ngam maajum mi numataa bolle am.
4Ndaa, Allah Baawɗo tufi yam bee kuri mum,
mi tahi dajje maaji.
Kulniiɗum iwɗum diga Allah ɗon honammi.
5To huɗo ɗon yeeso wamnde ladde, nde ooloto na?
To nyaamdu ɗon, nagge woodoto na?
6Goɗɗo nyaaman lakasɗum ɗum walaa mannda na?
Dakam ɗon nder daneejum yeeraande heccere na?
7Ko mi sali meemugo
laatake nyaamdu am, koo to ndu nyiddundu boo.
8Mi yiɗno tornde am jaɓe,
Allah duŋanammi ko tammiimi!
9Ɗum fottana Allah o namammi.
O forta juŋngo, o ta'ammi.
10Mi heɓanno de'itinki,
mi seyanno koo nder boneeji am naawɗi ɗi'i.
Mi yeddaay bolle Ceniiɗo sam.
11Ammaa semmbe am ngam tammaago luttaay fahin!
Ɗume munyal am nafatammi, mi walaa tammunde dow garanɗum fahin!
12Mi hayre haa mi munyana koo ɗume fuu na?
Ɓanndu am saati bana njamndi mboɗeeri na?
13Min mi walaa walliinde sam,
mi walaa ballal koo seɗɗa.
14Mo ɗon nder torra mari haaje walliinde sooba mum,
koo to o accuɗo hulugo Allah Baawɗo boo.
15Bana maayo yoorngo, bana maaje ɓeeɓɗe,
non deerɗiraaɓe am toski yam.
16Maaje ɗe'e keewan koo ndey ndiyam mooɓoto,
to mallimallooje fuu ɓolwi,
17ammaa saa'i ceeɗu ɗe ɓeeɓan,
to gulɗum waɗi, ɗe njooran.
18Mooɓre filooɓe ɗon ɗaɓɓita ndiyam ton,
nde nastan nder ladde, nde majjan ton.
19Mooɓre filooɓe warannde diga Tema e Saba fuu
ɗon ɗaɓɓita ɗe, ɗon tammoro ɗe.
20Ammaa nde semtan daliila hoolaare man,
to nde yottake ton, tammunde maare ittoto.
21Nonnon on laatani yam on fuu.
Nde ngi'ɗon kulniiɗum, on kultori.
22Mi wi'i on ndokkammi huunde na,
on ndokkammi jawdi ndi marɗon na,
23on kisnammi juŋngo ɓilloowo na,
on coottammi diga juŋngo toonyoowo na?
24On paamnammi, nden kam mi jeeɗoto.
Kolleeɗam haa mi woofi.
25Bolle gooŋɗuɗe naawan ɓernde na?
Ko mbi'ɗon nafan ɗume?
26Ngam bolle am mbaɗɗon feloore na?
Mi woyi ngam torra, ɗum haala nder henndu na?
27On ɗon mbaɗa kur'u koo dow atiimeejo,
on ɗon coorra koo soobaajo mon!
28Kadi sey on ndaarammi!
Haa gite mon mbolwanmi fewre na?
29Jonta, lorte! Taa nume kalluɗum sam!
Lorte! Haa jonta mi ɗon nder adilaaku am!
30Kadi fewre ɗon nder hunnduko am na?
Mi anndaa ko woni halleende na?