Elifas feli Ayuba
1Elifas Temaniijo wi'i:
Elifas Temaniijo
2To min mbolwani ma, ɗum mettinte na?
Ammaa moy waawata naŋgtugo bolle mum?
3Ndaa, a faamtini ɗuuɗɓe,
a walliti boo juuɗe tampuɗe.
4Koo moy fergi, bee bolle ma umminɗa mo,
koppi tampuɗi boo, an a haftini ɗi.
5Nde ɗum heɓi ma jonta, ɗum mettini ma,
nde ɗum ukki dow maaɗa, a wemmboto na?
6Kulol Allah laataaki hoolaare ma na?
Malla kuuɗe ma adiliije laataaki tammunde ma?
7Siftor, cooyɗo aybeeji meeɗi halkugo na
malla woodi gooŋgaajo meeɗɗo nattugo?
8Ndaa ko ngi'mi: Demoowo zunuuba foroy,
koo aawoowo toonyaare, o sodan ɗum boo.
9Poofɗe Allah men, kanje kalkata ɓe,
henndu tikkere maako boo timminan ɓe.
10Ɓe ɗon ubbo bana cirgu, bana mbarooga boo.
Nyii'e mbarookoy boo ngewaama fuu.
11Mbarooga ɗon halka, walaa jaɓtiiru sam,
non boo ɓikkoy mbarooga fuu caŋkititto.
12Mi nani wolde sirriire,
noppi am nani ɗum bana sofndaaŋgo.
13Ɗum gi'aaɗum, ɗum hulni yam jemma,
saa'i yimɓe ɗon nder ɗoyŋgol tedduŋgol.
14Kulol ukkani yam, kultoreeŋgol
nasti i'e am fuu haa ɗe ndimmbi.
15Huunde saali dow am bana henndu,
suufu ɓanndu am dari ngam kulol.
16Goɗɗo ummi, min kam mi anndaa mo,
yeeso am o ɗon dari, ɗon jeeɗi.
Nden mi nani sawtu maako:
17“Neɗɗo maayanɗo ɓuran Allah adilaaku na?
Goɗɗo ɓuran tagɗo ɗum laaɓugo na?
18Jawmiraawo hoolaaki koo malaa'ika'en muuɗum,
o ɗon fela faataare jagganooɓe mo,
19sakko yimɓe tagaaɓe bee loope,
laatiiɓe mbulwuldi,
bana mooƴu meere ɓe namrete.
20Diga fajiri haa asiri, ɓe pusete,
haa foroy ɓe kalkan. Walaa mo hakkilanta ɗum.
21To o ta'i poofɗe maɓɓe boo,
yimɓe maayan bilaa hikma.”