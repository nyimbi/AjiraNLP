Allah hiitoto waɗooɓe dewal faasikiiwal
1Yimre Asaf.
Jawmiraawo, Allah Mawɗo wolwi.
O ewni duniyaaru fuu
diga fuɗirde naaŋge haa mutirde maage.
2Jayŋgol Allah ɗon yayna diga Siyona,
berniwol ŋarniiŋgol, timmuŋgol.
3Allah meeɗen ɗon wara, o jeeɗataako!
Yiite nyaamooye ɗon ardi mo,
henndu saatundu ɗon taari mo.
4O ɗon ewno asamanji e lesdi,
haa o hiito ummaatoore maako.
5O wi'i: “Mooɓtaneeɗam hoolaaɓe am,
haɓɓuɓe alkawal bee am bee lii'anaago yam kirseteeɗi.”
6Asamanji ɗon ngooyna adilaaku maako,
ngam Allah woni kiitoowo.
7“Nan, an ummaatoore am! Haa mi wolwane.
An Isra'iila, mi seedoto aybe ma.
Min woni Allah, mi Allah maaɗa.
8Mi felataa ma ngam kirseteeɗi maaɗa
e guleteeɗi ma ɗi lii'antoɗa yam tum.
9Mi hoo'ataa ngari ma kalhaldi diga saare ma
malla jawɗi be'i haa waalde ma.
10Ngam min mari dabbaaji laynde fuu,
non boo dabbaaji dow kooseeje ujineeje.
11Mi anndi colli kooseeje fuu,
kuuje ladde fuu min jeyi.
12Koo to mi maatino dolo, mi wi'ataano on,
ngam duniyaaru e bee ko hebbini ndu fuu, min jeyi.
13Kadi mi nyaaman kusel ga'i na?
Malla mi yaran ƴiiƴam jawɗi?
14Lii'ana Allah ma yettoore,
hebbin togayeeje ma heedi Ɓaŋiiɗo!
15Toram nder wakkati ɓillaare,
nden kam mi hisnete, an boo a maŋgtatam.”
16Ammaa kalluɗo, Allah wi'i ɗum:
“Koni limtata umrooje am,
koni mbolwata haala alkawal am?
17An caliiɗo elto am,
a wudini bolle am ɓaawo ma!
18To a yi'i gujjo, a hawtan bee maako,
a ɗon hawtana jeenooɓe.
19Hunnduko ma ɗon ɓula bolle kalluɗe,
ɗemŋgal ma ɗon haso naafikaare.
20A ɗon jooɗo nyo'a deerɗiraawo ma
a ɗon hallina ɓii daada ma.
21Kanjum kuuwɗa – min mi jeeɗi.
Ngam man a tammi, min boo bana maaɗa mbaami.
Ammaa jonta mi felete
haa mi waŋginane aybe ma!
22Paame ɗum, onon yejjitanɓe yam!
To naa non mi seekan on, kisnanɗo on boo walaa.
23Lii'antooɗo yam yettoore, teddintam,
darnanɗo laawol mum, mi yi'nan ɗum kisndam am”.