Tedduŋgal Allah waŋgani Ezekiyel
1Mi laari fahin. Haa dow kippol, dow ko'e keruba'en ngi'mi irin hayre safira nanndunde leeso laamu. 2Jawmiraawo wi'i ɓorniiɗo limce leŋ go: “Nastu caka pallooje tallotooɗe les keruba'en, kebbina juuɗe ma bee ƴulɓe yiite diga nokkuure caka keruba'en, a rufa ɗe dow berniwol!” Mi yi'i o nasti. 3Saa'i o nasti, keruba'en ɗon ndari haa wakeere haykaliiru nyaamre. Ruulde hebbini daldal haykaliiru nderwal. 4Tedduŋgal Jawmiraawo ummi diga dow keruba'en, wari haa les dammugal haykaliiru. Suudu heewi ruulde go, daldal saare fuu heewi jayŋgol tedduŋgal Jawmiraawo. 5Hoolo bileeji keruba'en ɗon nane haa daldal haykaliiru yaasiwal, bana sawtu Allah Baawɗo saa'i o ɗon wolwa.
6Jawmiraawo umruno ɓorniiɗo limce leŋ go: “Hoo'u yiite caka pallooje tallotooɗe, caka keruba'en.” Goɗɗo go yehi, dari kommbi falloore woore. 7Keruba forti juŋngo muuɗum, hoo'i yiite seɗɗa caka keruba'en go, hokki nge haa juuɗe ɓorniiɗo limce daneeje go. Kaŋko boo o jaɓi nge, o wurti. 8Goɗɗum nannduɗum bee juŋngo neɗɗo waŋgi les bileeji keruba'en.
9Mi laari, ndaa pallooje nayi bana ɗe moota pucci ɗon ndari baŋnge keruba'en, falloore woore baŋnge keruba gooto. Pallooje man ɗelki bana hayre kirisoliti, 10nayi fuu ɗe nannduɗe, woodi falloore woɗnde nder falloore fuu. 11Ɗe ɗon njaha gal bakeeje maaje nayi fuu, ɗe ngaylitittaako to ɗe ɗon njaha. Haa hoore keruba yehi, ton ɗe njahata boo, ɗe ngaylitittaako nder yahdu maaje. 12Ɓalli keruba'en fuu, ɓaawe maɓɓe e juuɗe maɓɓe e bileeji maɓɓe e pallooje nayi fuu keewi gite. 13Mi nani ɗe ewnaama yirloode. 14Keruba fuu woodi geese nayi. Arano woodi yeeso keruba, ɗiɗaɓo woodi yeeso neɗɗo, tataɓo woodi yeeso mbarooga, nayaɓo woodi yeeso dutal.
15Keruba'en eeŋgi, ɗum tagle ɗe ngi'noomi haa maayo Kebar. 16To keruba'en ɗon ndilla, pallooje boo ɗon talla haa kommbi maɓɓe. To keruba'en ɓaŋgti bileeji muuɗum'en ngam eeŋgugo, pallooje luttataa haa lesdi. Ɗe ɗon haa kommbi maaje, ɗe celataa. 17To ɓe ndarake, kanje boo ɗe ndaro. To ɓe eeŋgi, kanje boo ɗe eeŋga, ngam Ruuhu tagle ɗon nder maaje. 18Tedduŋgal Jawmiraawo ummi diga les dammugal haykaliiru, jooɗi dow keruba'en. 19Mi laari keruba'en ɓaŋgti bileeji muuɗum'en, ndillidi bee pallooje. Ɓe ndari haa nastirde dammugal fuunaaŋgewal haa suudu Jawmiraawo. Tedduŋgal Allah Isra'iila ɗon haa dow maɓɓe.
20Ɗum tagle geete ɗe ngi'noomi les Allah Isra'iila, haa maayo Kebar go. Mi annditi ɗum keruba'en. 21Koo moy maɓɓe woodi geese nayi e bileeji nayi e ko nanndi bee juuɗe neɗɗo ɗon les bileeji maɓɓe. 22Geese maɓɓe nanndi bee ɗe ngi'noomi haa maayo Kebar. Ɗum kamɓe man. Koo moy maɓɓe tiiti yeeso muuɗum cir.