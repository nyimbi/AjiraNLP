Nastuki
Deftere Laamiiɓe ɗiɗawre tokkitini ko deftere aranndeere fuɗɗi. Fasluuji 1 haa 16 ɗon limta ko saali nder laamu Isra'iila haa woyla e haa laamu Yahuuda haa fombina.
Fasluwol 17 limti do'ere Samariya, laamorde laamu Isra'iila nder hitaande 722 diga Almasiihu danyaaka tawon. Assuura'en timmini laamu ngu'u, laatini ɗum maral maɓɓe. Yimɓe ɗuuɗɓe dahaama.
Fasluuji 18 haa 25 ɗon limta ko saali nder laamu Yahuuda ɓaawo do'ere Samariya. Nder hitaande 586 diga Almasiihu danyaaka tawon, Nabukodonosor, laamiiɗo Baabila nyaami Urusaliima. O dahi laamiiɗo e yimɓe haa Baabila. Ɓaawoɗon yimɓe maako ngari nguli berniwol ngo'ol, ɓe ngibbini haykaliiru. O dahi luttunooɓe. Non laamu ngu'u boo timmiri.
Mardi yimɓe ummaatoore Allah fuu halki. Ɓe ngalaa laamiiɗo, ɓe ngalaa boo haykaliiru. Ɓe mbaawaay waɗango yimɓe maɓɓe kiita e huuwugo kuuɗe diina maɓɓe bana naane. Asarji ɗi'i ukkani ɓe ngam ɓe tokkaaki muuyo Allah, ɓe cujidani labbi e ɗowanteeɓe ummaatooje goɗɗe (17; 23:26-27; 24:3-4). Laamiiɓe ɗuuɗɓe mbaɗi ko fottanaay Allah sonaa Hezekiya e Yusiya. Wakkati maajum Elisa (2—13), Esaaya (19—20) e debbo bi'eteeɗo Hulda (22) ngonno annabi'en.
Tokkindirki haalaaji:
Laamu cenndaaŋgu 1—17
a. Annabi Elisa 1:1—8:15
b. Laamiiɓe Yahuuda e Isra'iila 8:16—17:4
c. Do'ere Samariya 17:5-41
Laamu Yahuuda 18—25
a. Diga Hezekiya haa Yusiya 18—21
b. Laamiiɗo Yusiya 22:1—23:30
c. Laamiiɓe Yahuuda ragare'en 23:31—24:20
d. Do'ere Urusaliima 25