Alkawal Allah bee Daawuda
(1 Habaruuji Nyalaaɗe 17:1-27)
1Laamiiɗo Daawuda ɗon jooɗi haa saare mum. Jawmiraawo hokki mo siwtaare, konne'en taariiɓe mo fuu ɓillaay mo fahin. 2Nyannde feere laamiiɗo wi'i annabi Natan: “Ndaa, min mi ɗon jooɗi nder suudu ndu leɗɗe cemmbiɗɗe, ammaa sundukru Allah ɗon jooɗi nder laymaaru godooje.” 3Natan wi'i mo: “Waɗ ko ɓernde ma numi fuu, ngam Jawmiraawo ɗon wondi bee maaɗa.”
4Ammaa jemmaare maajum wolde Jawmiraawo warani Natan, o wi'i: 5“Yah, wi' jaggiiɗo am Daawuda: Ndaa nii Jawmiraawo wi'i: Kadi an a nyiɓantam suudu haa mi jooɗo nder maaru na? 6Mi meeɗaay jooɗaago nder suudu, diga ngurtinmi Isra'iila'en nder Misra haa wargo hannde. Wakkati man fuu mi ɗon waanca, suudu laymaaru laati jooɗorde am. 7Koo toy njahmi caka Isra'iila'en fuu, kadi mi meeɗi siŋkango koo gooto nder ardiiɓe ɓe umrumi ɗowugo yimɓe am, mbi'mi: Koni on nyiɓanaay yam suudu ndu leɗɗe cemmbiɗɗe? 8Jonta sey a wi'a jaggiiɗo am Daawuda: Ndaa nii Jawmiraawo honooɓe asama wi'i: Mi hoo'i ma haa waalde, haa ɓaawo dammooji, ngam a laato ardiiɗo yimɓe am Isra'iila'en. 9Mi wondi bee ma koo toy njahɗaa fuu, mi halki konne'en ma. Kadiboo mi mawninan innde ma, a laatoto gooto nder mawɓe duniyaaru. 10Mi suɓani yimɓe am Isra'iila'en nokkuure joonde, mi hokkan ɓe lesdi ngam haa ɓe njooɗo nder maari bee jam. Ɓillooɓe meetataa torrugo ɓe bana ɓooyma, 11ɗum laati bana nii diga wakkati alkaali'en laamani yimɓe am Isra'iila'en. An boo mi hokkete siwtaare, konne'en ma fuu ɓillataa ma fahin. Min Jawmiraawo mi hokkete danygol. 12To balɗe ma timmi, a hawtoyan bee kaakiraaɓe ma. Ammaa mi jo'inan gooto nder danygol ma dow leeso laamu ma, mi tabitina laamu maako. 13Kaŋko o nyiɓantam suudu, min boo mi tabitinan laamu maako haa foroy. 14Mi laatoto baaba maako, kaŋko boo o laatoto ɓiɗɗo am. To o waɗi kalluɗum, mi eltan mo bana baaba eltirta ɓiyiiko. 15Ammaa mi ittantaa mo mbooɗeeŋga am bana no ittumi nga dow Sawulu mo ndiiwmi yeeso maaɗa. 16Saare ma e laamu ma nduumoto, leeso laamu ma ɗon tabiti haa foroy.”
17Natan yecci Daawuda bolle ɗe'e fuu e wahayu oo fuu. 18Laamiiɗo Daawuda nasti suudu laymaaru, jooɗi yeeso Jawmiraawo, wi'i: “Yaa Jawmiraawo Allah, mi moy e ɗume saare am haa njottinɗa min haa ɗo? 19Kanjum boo ɗum pamarum haa yeeso ma, yaa Allah, Jawmiraawo am. A wolwi haala danygol maccuɗo ma nder zamanuuji garanɗi, bana nii a anndinirta yimɓe ko waɗoto, yaa Allah, Jawmiraawo am. 20Ɗume mi ɓesdata wolwango ma? A anndi maccuɗo ma. 21A waɗi kuuje mawɗe ɗe'e fuu daliila koŋngol ma e anniya ma, a anndini ɗum maccuɗo ma. 22Fakat a mawɗo, yaa Allah, Jawmiraawo am. Walaa mo nanndi bee maaɗa, an feere ma woni Allah, fodde ko min nani bee noppi amin fuu. 23Walaa ummaatoore feere haa duniyaaru bana yimɓe ma Isra'iila'en. An sootti ɓe ngam haa ɓe laato yimɓe ma. A huuwi kuuɗe mawɗe kulniiɗe ngam maɓɓe e ngam lesdi ma, bana nii a teddiniri innde ma. A rimɗini ɓe diga lesdi Misra, a riiwi ummaatooje goɗɗe e ɗowanteeɓe maaje yeeso maɓɓe haa ɓe laato jeyaaɓe ma. 24A tabitini Isra'iila'en ɓe yimɓe ma haa foroy, yaa Jawmiraawo, an boo a laati Allah maɓɓe. 25Ammaa jonta, yaa Allah, Jawmiraawo am, gooŋɗin wolde ma nde mbolwanɗa maccuɗo ma e danygol mum haa foroy. 26Innde ma ɓaŋgo haa foroy, yimɓe mbi'a: Jawmiraawo honooɓe asama, kaŋko woni Allah Isra'iila. Tabitin danygol maccuɗo ma boo. 27Yaa Jawmiraawo honooɓe asama, Allah Isra'iila, mi hulaay toraago ma tornde nde'e, ngam a anndini yam a hokkatam danygol. 28Jonta, yaa Allah Jawmiraawo, an woni Allah, ko mbi'ɗa fuu ɗum gooŋga, a iinani yam hayru oo. 29Nden, useni barkiɗin danygol maccuɗo ma yeeso maaɗa haa foroy. An Jawmiraawo wi'i ɗum, ngam maajum fakat danygol am heɓan barka ma.”