Maŋgte Jawmiraawo laamiiɗo ceniiɗo
1Jawmiraawo woni laamiiɗo, ummaatooje ɗon ndiwna.
O ɗon jooɗi haa dow keruba'en, lesdi ɗon dimmbo.
2Jawmiraawo woni mawɗo nder Siyona,
o Ɓaŋiiɗo dow ummaatooje fuu.
3Sey ɗe fuu ɗe maŋgta innde maako mawnde, hulniinde, o Ceniiɗo!
4Yaa Laamiiɗo baawɗo, a yiɗi ko fotti,
an tabitini kiita ndarnuka,
an waɗani danygol Yaakubu kiita gooŋɗuka e adiliiha.
5Maŋgte Jawmiraawo Allah men,
cujide yeeso leeso laamu maako,
o Ceniiɗo!
6Muusa e Haruna laatino boo liman'en maako,
Samuyila wonno gooto nder torotooɓe mo.
Ɓe tori Jawmiraawo, o jaabi ɓe.
7O wolwani ɓe nder ruulde nanndunde bee daŋraŋgal,
ɓe ɗowtani seedamkuuji maako e farillaaji ɗi o hokki ɓe.
8Yaa Jawmiraawo Allah amin, a jaabi ɓe.
A laatani ɓe Allah jaafoowo,
ammaa a waati kuuɗe maɓɓe kalluɗe.
9Maŋgte Jawmiraawo Allah men,
cujide haa hooseere maako seniinde.
Ngam Jawmiraawo Allah men o Ceniiɗo.