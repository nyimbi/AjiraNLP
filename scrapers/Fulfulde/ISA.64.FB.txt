1Bana yiite wulirta cannji, bana yiite waywinirta ndiyam, war, anndin wanyɓe ma innde ma, haa ummaatooje ndiwna yeeso maaɗa! 2Naane a waɗi kaayeefiiji ɗi min tammaaki. Nde a jippi, kooseeje ndiwni yeeso maaɗa. 3Diga ɓooyma, walaa mo meeɗi anndugo koo nanugo malla yi'ugo no ɗowanteeɗo waɗani hooliiɓe ɗum, sonaa an! 4Seyortooɓe waɗugo adilaaku ma, siftoranɓe laabi ma, a fotti bee maɓɓe. A tikkani min ngam min mbaɗi hakke. Dow laabi ɗi'i boo, min kisan na? 5Min fuu min laatake bana soɓɓe, adilaaku amin nanndi bee limce tunwuɗe. Min fuu min ɗayli bana haako, aybeeji amin ɗon nduuyna min bana henndu. 6Walaa mo ewnoto innde ma, mo ummoto ngam ɗakkotirgo bee maaɗa. Ngam a waylitani min ɓaawo, a acci min min ndo'o nder aybeeji amin.
7Asee boo, yaa Jawmiraawo, an woni Baabiraawo amin. Minin min loope kecce, an a mahoowo min, min fuu juuɗe ma mbaɗi min. 8Yaa Jawmiraawo, taa tikkere ma ɗuuɗa. Taa siftor aybe amin haa foroy. Laar useni, min fuu min yimɓe ummaatoore ma! 9Berniiji ma ceniiɗi laatake ladde, Siyona laatake ladde, Urusaliima laatake bille. 10Suudu amin seniindu, wooɗndu haa kaakiraaɓe amin maŋgtuno ma nder maaru, yiite wuli ndu. Ko min ngiɗno fuu natti. 11Yaa Jawmiraawo, nattere nde'e fuu ɓillataa ma sam na? A jeeɗoto na, a toskinan min naawɗum bana nii na?