Ɓikkoy Allah
1Ndaare no Baabiraawo yiɗiri en, haa en mbi'aama ɓikkoy Allah! Gooŋga en ɓikkoy maako. Ngam man duniyaaru anndaa en ngam ndu anndaa Allah. 2Yiɗaaɓe am, jonta en laatake ɓikkoy Allah. Ko en tammi laataago waŋgaay tawon. Ammaa en anndi to Almasiihu waŋgi, en nanndan bee maako, ngam en ngi'an mo bana no o wa'i. 3Koo moy tammake ɗum, laɓɓinan hoore mum bana Yeesu Almasiihu o laaɓɗo.
4Baɗɗo hakke fuu tuurtani umroore Allah, ngam hakke ɗum tuurtango umroore Allah. 5Ammaa on anndi Almasiihu wari ngam ittugo hakkeeji. Kaŋko, walaa hakke nder maako sam. 6Mo ɗon tabiti nder kawtal bee Almasiihu fuu waɗataa hakke, ammaa baɗoowo hakke meeɗaay yi'ugo mo, meeɗaay anndugo mo boo.
7Ɓikkoy am, taa goɗɗo selna on. Baɗoowo adilaaku, o adiliijo bana Almasiihu o adiliijo. 8Baɗoowo hakke fuu laatake mo Iblisa, ngam diga fuɗɗam, Iblisa ɗon waɗa hakke. Ngam man Ɓiɗɗo Allah wari ngam nattingo kuuɗe Iblisa.
9Laatiiɗo ɓiŋngel Allah fuu waɗataa hakke, ngam ko Allah aawi ɗon jooɗi nder maako. O waawataa waɗugo hakke, ngam o laati ɓiŋngel Allah. 10Ammaa mo huuwataa kuuɗe adiliije, mo ɗon wanya deerɗiraawo mum fuu, o danyaakaa e Allah. Bana nii goɗɗo senndindirta ɓikkoy Allah bee koy Iblisa.
Ɓikkoy Allah ɗon ngiɗindira
11Ndaa kubaruwol ngol on nani diga fuɗɗam: “Ngiɗindiren!” 12Taa en mbaɗa bana Kayinu mo mbari deerɗum ngam o laati mo Kalluɗo. Koni o mbari mo? Ngam kuuɗe maako ɗe kalluɗe, ammaa kuuɗe deerɗiiko ɗe adiliije.
13Deerɗam'en, taa kayɗine to duniyaaru ɗon wanya on. 14En anndi en ngurtake diga maayde, en nasti ngeendam, ngam en ngiɗi deerɗiraaɓe men. Ammaa mo walaa yiide, o ɗon jooɗi nder maayde tawon. 15Ganyɗo deerɗum fuu o mbaroowo ko'e. On anndi ngeendam nduumiiɗam wonataa nder mbaroowo ko'e. 16Almasiihu hokki yoŋki muuɗum ngam meeɗen. Bee maajum en paami ko woni yiide. Enen boo, sey en ndokka yoŋkiiji meeɗen ngam deerɗiraaɓe meeɗen. 17To marɗo yi'i haaje deerɗum, ammaa o sali enɗugo ɗum, bana noy yiide Allah tabitirta nder maako? 18Ɓikkoy am, taa yiide meeɗen laato bee bolle tan. Ammaa nde laato yiide gooŋgaare, waŋgannde nder kuuɗe.
Ɓikkoy Allah kulataa daraago yeeso Allah
19Bee maajum anndirten en ɗon tokki gooŋga. Kanjum waɗi ɓerɗe meeɗen nde'ititto yeeso Allah. 20Ngam to ɓerɗe meeɗen aybini en, en anndi Allah ɓuri ɓerɗe meeɗen, ngam o anndi koo ɗume fuu. 21Yiɗaaɓe am, to ɓerɗe meeɗen aybinaay en, en maran hoolɗinaare yeeso Allah, 22en keɓan haa maako ko en toroto mo fuu, ngam en ɗon ɗowtano umrooje maako, en ɗon mbaɗa ko fottani mo. 23Ndaa ko o umri: En nuɗɗina innde Yeesu Almasiihu, Ɓiɗɗo maako, en ngiɗindira fodde umroore nde Almasiihu umri en. 24Ɗowtaniiɗo umrooje ɗe'e ɗon tabiti nder kawtal bee Allah, Allah boo ɗon tabiti nder kawtal bee maako. Bana nii anndirten Allah ɗon tabiti nder kawtal bee meeɗen, en anndi ɗum bee Ruuhu maako mo o hokki en.