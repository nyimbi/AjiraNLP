Ilam tuufaana
1Jawmiraawo wi'i Nuuhu: “Nastu koommbowal, an bee yimɓe saare maaɗa fuu. Ngam mi yi'i a adiliijo haa yeeso am nder zamanuuru ndu'u. 2Haa dabbaaji dagiiɗi fuu hoo'u gorɗi joweeɗiɗi e debbi joweeɗiɗi. Diga dabbaaji ɗi dagaaki boo, hoo'u ɗiɗi ɗiɗi, gorɗum e debbum. 3Diga colli boo, hoo'u gorɗi joweeɗiɗi e debbi joweeɗiɗi, ngam haa asli maaji lutta dow lesdi. 4Ngam lutti nyalɗe joweeɗiɗi, mi toɓnan iyeende dow lesdi, nyalawmaaje e jemmaaje cappanɗe nayi. Mi nattinan tagle am fuu dow lesdi.” 5Nuuhu waɗi ko Jawmiraawo umruno mo fuu.
6Haa ilam tuufaana waɗa dow lesdi, Nuuhu marino duuɓi teemeɗɗe joweego (600). 7Nuuhu nasti koommbowal bee ɓiyum'en e debbo muuɗum e rewɓe ɓiyum'en, ngam hisugo ndiyamji tuufaana. 8Diga dabbaaji dagiiɗi e ɗi ndagaaki, diga colli e ko wuurata dow lesdi fuu, 9gorɗum e debbum, ɗiɗi ɗiɗi, ngari haa Nuuhu nder koommbowal bana Allah umruno mo.
10Nde nyalɗe joweeɗiɗi mbaɗi, ndiyam tuufaana moɗi lesdi. 11Nder nduuɓu Nuuhu teemeɗɗe joweego'oowu (600), lewru ɗiɗaɓru, nyalaade sappo e joweeɗiɗawre maaru, ɓulduɗe ndiyamji lugguɗi les lesdi fuu cukkiti, burɗe asama boo maɓɓiti. 12Iyeende toɓi dow lesdi nyalawmaaje cappanɗe nayi e jemmaaje cappanɗe nayi. 13Nyalaade maajum nden Nuuhu e ɓiyum'en: Sem e Haamu e Yafet, non boo debbo maako e rewɓe ɓiɓɓe maako nasti koommbowal, 14bee dabbaaji ladde fodde asli maaji e dabbaaji saare fodde asli maaji fuu e ladooji duɓanɗi dow lesdi fodde asli maaji e colli fodde asli maaji bee fiiroojum koo ɗume marɗum bileeji fuu. 15Ɗi ngari haa Nuuhu nder koommbowal, gorɗum e debbum fuu, ɗiɗi ɗiɗi diga ko mari poofɗe ngeendam fuu. 16Gorɗum e debbum nder tagle fuu nasti, bana Allah umruno mo. Nden Jawmiraawo maɓɓi dammugal.
17Ilam tuufaana waɗi dow lesdi nyalɗe cappanɗe nayi. Ndiyamji ɓesdi, efti koommbowal, ngal ɓaŋgti dow. 18Ndiyamji ɓurti ɓesdaago masin dow lesdi, koommbowal weeyi dow ndiyam. 19Ndiyamji tokki ɗuuɗugo masin. Ɗi moɗi kooseeje towɗe les asama fuu, 20ɗi towti dow maaje waɗi meetir joweeɗiɗi (7). 21Marɗum ɓanndu ko waancata dow lesdi fuu waati: Colli e dabbaaji e ko duɓata dow lesdi mbaatidi, non boo yimɓe fuu maaydi. 22Ko mari poofɗe ngeendam nder kine fuu, ko woni dow lesdi njoorndi fuu, waati. 23Bana nii Allah nattiniri ko wonno dow lesdi fuu: Yimɓe e dabbaaji e ladooji e colli. Sey Nuuhu luttidi bee ko wondi bee maako nder koommbowal. 24Ndiyamji ɓesdi nyalɗe teemerre e cappanɗe jowi (150).