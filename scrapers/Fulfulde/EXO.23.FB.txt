1Taa caŋkite tufle. Taa ceede seedamku fewre ngam wallugo halluɓe.
2Taa tokke mooɓre ngam waɗugo kalluɗum. Taa on ceeda ko fottanta mooɓre ngam suuɗugo gooŋga haa yeeso kiita. 3Taa enɗe laafuɗo haa kiita.
4To on potti bee ngaari konneejo mon malla wamnde mum majjunde, lornane mo ɗum. 5To on ngi'i wamnde ganyɗo mooɗon do'ake les dimŋgal maare, taa acce nde bana nii, ammaa mballe mo riftugo nde.
6To laafuɗo caka mooɗon woodi wullaandu, taa calane mo kiita gooŋɗuka. 7Ndaaye haala fewre fuu. Taa mbare adiliijo mo walaa aybe, ngam min Jawmiraawo mi adilintaa baɗoowo zunuuba. 8Taa njaɓe caahu rusiya, ngam rusiya haɗan yi'ugo gooŋga, waylan haala gooŋɗuɓe.
9Taa ɓille hoɗɓe jooɗiiɓe caka mooɗon. On anndi bee ko'e mooɗon no joonde hoɗɓe wa'i, ngam onon boo on hoɗɓeno nder lesdi Misra.”
Nduuɓu siwtaaru e nyalaade siwtorde
10“Duuɓi joweego aawoton gese mooɗon, mooɓton ƴaamle maaje. 11Ammaa nder nduuɓu njoweeɗiɗaɓru sey on acca lesdi siwto. Ngam haa laafuɓe wonduɓe bee mooɗon keɓa ko ɓe nyaama haa maari e ko lutti boo, dabbaaji ladde nyaama ɗum. Bana non boo kuuwroton bee gese inabooje e jaytunje mooɗon.
12Nyalɗe joweego kuuwoton kuuɗe mon, ammaa nyalaade joweeɗiɗawre, ciwte, ngam haa ngaari ma e wamnde ma ciwto e jaggiiɓe e hoɗɓe caka mooɗon keɓa poofa. 13Kakkilane ko mbi'mi on fuu. Taa ewne inɗe ɗowanteeɓe woɗɓe, taa goɗɗo nana ɗe haa kunnduɗe mooɗon.”
Juulɗe tati baɗeteeɗe ngam Jawmiraawo
14“Hitaande fuu mbaɗaneeɗam juulde nde tati. 15Sey on tokko waɗugo juulde tamseeje ɗe ufnaaka. Nyalɗe joweeɗiɗi on nyaama tamseeje ɗe ufnaaka, bana mi umri on. Ɗum laato nder saa'iire ta'aande, nder lewru Abiiba. Ngam nder maaru ngurtiiɗon lesdi Misra. Taa ngare yeeso am juuɗe meere. 16Ɓaawo man on mbaɗa juulde ƴaamnde mon aartunde haa ko aawɗon haa gese mon. Non boo juulde codol haa timmoode hitaande, saa'i on mooɓtata nafuuda kuugal mon haa gese. 17Hitaande fuu worɓe mon ngara nde tati yeeso am, min Allah Jawmiraawo.
18Taa lii'aneeɗam ƴiiƴam kirseteeɗi hawtaade bee dokkal marŋgal ufnirɗum. Taa cige ɓellere dabbaaji kirsaaɗi ngam juulde am haa jaŋngo fajiri.
19Ngadde ɓurɗum wooɗugo haa ƴaamle mon aartuɗe nder suudu Jawmiraawo, Allah mooɗon.
Ammaa taa ndefe jawgel nder kosam daada maagel.”
Malaa'ikaajo Allah ɗon ɗowa Isra'iila
20“Ndaa, mi ɗon nela malaa'ikaajo haa yeeso mooɗon o ayna on dow laawol, o ɗowa on haa nokkuure nde mi taaskitinani on. 21Kakkilane mo, nane koŋngol maako, taa tikkine mo. O yaafataako tuurtol mooɗon, ngam innde am ɗon wondi bee maako. 22To on ɗowtanake mo booɗɗum, to on mbaɗi ko mi wi'i on fuu, mi honan konne'en mon, mi dartanto dartantooɓe on. 23To malaa'ikaajo am ardake on ngam ɗowugo on haa lesdi Amoori'en e Heti'en e Perezzi'en e Kanaani'en e Hewi'en e Yebusi'en, mi nattinan ummaatooje ɗe'e. 24Taa cujidane ɗowanteeɓe maɓɓe, taa ndewe ɓe, taa kuuwe irin kuuɗe maɓɓe. Ammaa ngibbine labbi ɗi'i e puse daŋraŋge maaji. 25Min Jawmiraawo, Allah mooɗon feere am njaggantooɗon. Nden mi barkiɗinan ko nyaamoton e ko njaroton e mi daaynan nyawuji bee mooɗon. 26Rewɓe rufanɓe deeɗi e rimarɓe tawataake nder lesdi mooɗon fahin. Mi hokkan on juutal balɗe. 27Mi nelan kultoreeŋgol am haa yeeso mon, mi jiiɓan hakkiilooji ummaatooje ɗe on njotti haa maaje fuu. Mi lornan konne'en mon fuu ɓaawo ngam doggugo yeeso mooɗon. 28Mi nelan jabatti haa yeeso mon, ɗi ndiiwa Hewi'en e Kanaani'en e Heti'en yeeso mon. 29Mi riiwataa ummaatooje ɗe'e fuu yeeso mooɗon nder hitaande woore, ngam taa lesdi laato ladde meere, taa dabbaaji ladde ɗuuɗa dow mooɗon. 30Seɗɗa seɗɗa ndiiwranmi konne'en yeeso mooɗon, haa to on ɗuuɗi, nden maron lesdi. 31Mi waɗan keerol lesdi mon diga maayo Maaliya haa maayo Filisti'en, diga ladde haa maayo Efratis. Mi hokkan on jooɗiiɓe ton, on ndiiwa ɓe yeeso mooɗon. 32Taa kaɓɓe alkawal bee maɓɓe e ɗowanteeɓe maɓɓe. 33Taa ɓe njooɗo nder lesdi mon ngam ɓe esta on on mbaɗa hakke dow am. To on ndewi ɗowanteeɓe maɓɓe, on nastan nder tuuforgol.”