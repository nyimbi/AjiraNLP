1Debbo marɗo hikma nyiɓan saare,
ammaa debbo paataaɗo yibbinan nde.
2Tokkiiɗo laawol darnuŋgol woni kulɗo Jawmiraawo,
ammaa tokkiiɗo laabi leliiɗi ɗon yawo Allah.
3Bolle paataaɗo, mawnitiiɗo pooɗanan mo ɓoccol,
ammaa bolle hikma'en aynan ɓe.
4To ga'i demooji ngoodaa, beembal sookɗan,
ammaa ga'i ɗuuɗɗinan ƴaamle.
5Ceedoowo gooŋgaajo fewataa,
ammaa ceedoowo pewoowo, sey pewe.
6Jancoowo ɗaɓɓitan hikma, heɓataa,
ammaa kakkilɗo, anndal hoyani ɗum.
7Daaya laawol paataaɗo,
ngam a heɓataa anndal nder bolle maako.
8Kakkilɗo anndi laawol mum ngam o woodi hikma.
Ammaa faataare paataaɗo ɗum rikici.
9Faataaɓe ɗon calo ƴamgo yaafuye dow aybeeji muuɗum'en
ammaa gooŋga'en ɗon narra caka muuɗum'en.
10Sey ɓernde neɗɗo tan anndi metteeŋga mum,
walaa jananno nastata seyo maare boo.
11Cuuɗi halluɓe ngibban,
ammaa cuuɗi gooŋga'en mbaɗan barka.
12Goɗɗo ɗon laara laawol mum bana ngol darnuŋgol,
asee boo ngol ɗon yahra mo haa maayde.
13Koo bee jaleeɗe boo ɓernde mettan,
timmoode seyo woni suno.
14Halla-haaliijo saftan ngeenaari hakkeeji mum,
booɗɗo haaran mbarjaari kuuɗe mum.
15Sooya-anndaljo nuɗɗinan bolle fuu,
ammaa kakkilɗo hakkilanan palanɗe mum.
16Hikmaajo hulan halleende, daayoto nde,
ammaa paataaɗo hakkiltaa, yahan yeeso.
17Ɓernanɗo law waɗan bana paataaɗo,
yimɓe nganyan baɗoowo dabareeji kalluɗi.
18Sooya-anndal'en ndonan faataare,
ammaa hakkilɓe njaagnorto bee anndal.
19Halluɓe turoto yeeso wooɗɓe,
waɗooɓe halleende boo haa dammuɗe adili'en.
20Talakaajo, koo keeddiɗɗiiko wanyan mo,
ammaa yiɗɓe diskuɗo ɗuuɗan.
21Mo yawi keeddiɗɗum, waɗi hakke,
mo enɗi laafuɗo, barka laatanto ɗum.
22Mo nufani woɗɓe sarru, majjan fakat,
ammaa mo nufani ɓe hayru, heɓan mbooɗeeŋga e gooŋgaaku.
23Kuugal ngale fuu woodi nafuuda,
ammaa haala meere waddan sooynde.
24Daraja hikma'en, ɗum risku maɓɓe,
ammaa faataaɓe heɓtirteeɓe bee faataare muuɗum'en.
25Ceedoowo gooŋgaajo hisnan yoŋkiiji,
ammaa kasotooɗo pewe waɗan rikici.
26Kulɗo Jawmiraawo woodi hoolaare semmbiɗnde,
ɓikkoy maako boo keɓan hisrude.
27Kulol Jawmiraawo woni seeɓoore ngeendam
haa daɗugo tuuforli maayde.
28Ɗuuɗugo yimɓe ɗum daraja laamiiɗo,
sooyugo yimɓe ɗum halkere maako.
29Neeɓa-tikkereejo mari faamu,
ammaa yaawa-tikkereejo waŋginan faataare mum.
30Ɓernde de'unde woni ngeendam ɓanndu,
ammaa kaajal nanndi bee gilɗi nyaamooji nder i'e.
31Ɓillanɗo laafuɗo ɗon huɗa tagɗo mo,
enɗanɗo talakaajo ɗon teddina mo.
32Halleende kalluɗo do'an mo,
ammaa laaɓeeŋga adiliijo hisnan ɗum.
33Hikma ɗon jooɗi nder ɓernde kakkilɗo,
ammaa ka waŋgataa nder faataaɓe.
34Adilaaku ɓaŋgtan ummaatoore,
ammaa hakke toskan nde.
35Laamiiɗo yerdoto suka mum kakkilɗo,
ammaa o tikkanan cemtiniiɗo.