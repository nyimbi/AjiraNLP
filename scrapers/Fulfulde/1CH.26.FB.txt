Aynooɓe dammuɗe
1Ndaa geɓe aynooɓe dammuɗe: Haa Koora'en, Meselemiya ɓii Koore nder ɓiɓɓe Asaf. 2Meselemiya boo woodi ɓiɓɓe ɓe'e: Zekariya woni afo, Yedi'ayel ɗiɗaɓo, Zebadiya tataɓo, Yatniyel nayaɓo, 3Elam njowaɓo, Yehohanan njoweegoojo e Eliyo'enay njoweeɗiɗaɓo. 4Obet-Edoom woodi ɓiɓɓe ɓe'e: Sema'ya woni afo, Yozabat ɗiɗaɓo, Yowaha tataɓo, Sakar nayaɓo, Netaneyel njowaɓo, 5Ammiyel njoweegoojo, Issakar njoweeɗiɗaɓo e Pe'ulletay njoweetataɓo, ngam Allah barkiɗini mo. 6Ɓiyiiko Sema'ya kaŋko boo o woodi ɓiɓɓe, marɓe baawɗe nder saare baaba muuɗum'en, ngam ɓe ngoodi daraja. 7Ɓiɓɓe Sema'ya ngoni: Otni e Refayel e Obet e Elzabat. Deerɗiraaɓe maako Elihu e Semakiya, ɓe marɓe daraja. 8Worɓe danygol Obet-Edoom fuu, kamɓe bee ɓiɓɓe maɓɓe e deerɗiraaɓe maɓɓe, ɓe marɓe daraja, waawɓe kuugal, cappanɗe njoweego e ɗiɗo.
9Meselemiya boo woodi ɓiɓɓe e deerɗiraaɓe, marɓe daraja sappo e njoweetato.
10Hosa mo danygol Meraari boo woodi ɓiɓɓe: Simiri woni arano, baaba maako darni mo o arano, koo nde o laataaki afo, 11nden Hilkiyya ɗiɗaɓo, Tebaliya tataɓo e Zekariya nayaɓo. Limgal ɓiɓɓe e deerɗiraaɓe Hosa fuu, sappo e tato.
12Geɓe ardiiɓe aynooɓe dammuɗe ɓe'e kuuwi bana banndiraaɓe maɓɓe nder haykaliiru Jawmiraawo. 13Ɓe mbaɗi kur'u dow famarɓe e mawɓe ngam dammugal koo ngale fuu fodde ci'e muuɗum'en. 14Kur'u ta'ani Selemiya dammugal fuunaaŋge. Nden ɓe mbaɗi kur'u ngam ɓiyiiko Zekariya, carwoowo hikmaajo. Kur'u ta'ani mo dammugal woyla. 15Obet-Edoom heɓi dammugal fombina, ɓiɓɓe maako boo cigorɗi. 16Suppim e Hosa keɓi dammugal hiirnaaŋge, baŋnge dammugal Salleket haa laawol ba'otooŋgol. Geɓe aynooɓe man ɗon tiitotiri. 17Nyalaade fuu woodi Lewi'en njoweego haa fuunaaŋge, nayo haa woyla, nayo haa fombina, haa cuuɗi cigorɗi boo ɗiɗo ɗiɗo. 18Haa babal heedi hiirnaaŋge woodi nayo haa laawol, ɗiɗo boo haa babal maajum. 19Ɗe'e ngoni geɓe aynooɓe dammuɗe haa danygol Koora e danygol Meraari.
Aynooɓe ndesaaje
20Ahiya gooto nder Lewi'en halfitinaama kuugal aynugo ndesaaje haa haykaliiru Allah e ndesaaje kuuje cenaaɗe: 21Ɓiɓɓe La'adan mo danygol Gersom, baaba-ci'e'en man, ɗum Yehiyeli 22e ɓiɓɓe mum e Zetam e Yo'el deerɗum. Ɓe kalfitinaama kuugal aynugo ndesaaje haa haykaliiru Jawmiraawo.
23Nder yimɓe Amram e Yicehar e Heburuun e Uzziyel boo: 24Sebuwel ɓii Gersom ɓii Muusa woni hooreejo aynooɓe ndesaaje. 25Banndiraaɓe maako boo: Eli'azaaru danyi Rehabiya, Rehabiya danyi Esaaya, Esaaya danyi Yoram, Yoram danyi Zikiri, Zikiri danyi Selomit. 26Selomit oo e deerɗiraaɓe mum ayni ndesaaje kuuje cenaaɗe, ɗe laamiiɗo Daawuda e baaba-ci'e'en e ardiiɓe dow honooɓe ujineere e ardiiɓe dow honooɓe teemerre e mawɓe honooɓe, ceni. 27Ɓe ngurtinno ɗum nder keɓal konuuji ngam mo'itingo haykaliiru Jawmiraawo. 28Ko Samuyila, gi'oowo e Sawulu ɓii Kis e Abineer ɓii Neer e Yo'ab ɓii Seruyatu ceni, cenaaɗum ɗum fuu, Selomit e deerɗiraaɓe mum ayni ɗum.
Saraaki'en e hiitooɓe
29Kenaniya e ɓiɓɓe mum, ɓe yimɓe Yicehar, laati saraaki'en e hiitooɓe e ardaniiɓe kuuɗe laamu nder lesdi Isra'iila. 30Hasabiya e deerɗum'en, ɓe yimɓe Heburuun, marɓe daraja ujineere e teemeɗɗe njoweeɗiɗo (1.700), laati aynooɓe Isra'iila gaɗa maayo Urdun wakeere hiirnaaŋge, ngam kuuɗe Jawmiraawo fuu e ngam kuuɗe laamiiɗo boo. 31Yeriya woni hooreejo yimɓe Heburuun. Nder nduuɓu laamu Daawuda cappanɗe nayaɓu ɓe linyi defte asli yimɓe Heburuun. Ɓe tawi caka maɓɓe, marɓe daraja haa Ya'ajer nder lesdi Gile'at. 32Yeriya e banndiraaɓe mum, marɓe daraja, baaba-ci'e'en ujine ɗiɗo e teemeɗɗe njoweeɗiɗo (2.700). Laamiiɗo Daawuda jo'ini ɓe ɓe aynooɓe dow le'i Ruben e Gada e reeta lenyol Manassa, ngam kuuɗe Allah e kuuɗe laamiiɗo.