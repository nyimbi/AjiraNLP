Allah ɗon wondi bee meeɗen
1Ngam kaliifaajo gime. Yimre ɓiɓɓe Koora fodde daande “alamot”.
2Allah woni hisrude men e semmbe men!
Koo ndey ɓillaare heɓi en, o wallan en.
3Ngam man en kultortaa koo to lesdi dimmbake,
koo to kooseeje ngibbi nder beeli,
4koo to ndiyamji kooli, ƴuufi,
mbaɗi boo ƴuuge towɗe haa kooseeje ndimmbi.
5Ndaa maayo, cele maago ɗon ceyna berniwol Allah,
jooɗorde Ɓaŋiiɗo seniinde.
6Allah ɗon nder maagol, ngol dimmbataako,
diga baɓɓol Allah ɗon walla ngol.
7Ummaatooje mbaɗi tuurtol, laamuuji ndimmbi.
To Allah telɓi, duniyaaru ɓolwan.
8Jawmiraawo honooɓe asama ɗon wondi bee meeɗen,
Allah mo Yaakubu laatani en hisrude townde.
9Ngare, ndaare kuuɗe Jawmiraawo!
O huuwi kuuɗe nattinooje kulniiɗe haa duniyaaru.
10Kaŋko timminta konuuji haa keeri duniyaaru fuu,
o ɗon yewa lagaaje e labbe,
o ɗon wula mootaaji pucci honooɓe.
11O ɗon wi'a: “Nde'ite, annde min woni Allah.
Min woni Ɓaŋiiɗo dow ummaatooje duniyaaru fuu.”
12Jawmiraawo honooɓe asama ɗon wondi bee meeɗen,
Allah mo Yaakubu laatani en hisrude townde.