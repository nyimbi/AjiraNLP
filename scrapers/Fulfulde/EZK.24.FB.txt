Balndol fayannde
1Nder nduuɓu njoweenayaɓu, lewru sappooru, nyannde sappoore maaru, Jawmiraawo wolwani yam, wi'i: 2“Ɓii-Aadama, winndu nyalaade nde'e, ngam hannde nden laamiiɗo Baabila wari hippaago Urusaliima. 3Yeccu yimɓe tuurtooɓe ɓe'e balndol, wi' ɓe: Ndaa nii Allah Jawmiraawo wi'i: Wa'in fayannde dow yiite, hebbin nde ndiyam! 4Wallin ta'e kusel ɓurɗe wooɗugo fuu nder maare, waato kosɗe e balbe, hebbin nde i'e booɗɗe. 5Hoo'u kusel dammooji cuɓaaɗi, sakku i'e haa les fayannde. Dollu ɗum booɗɗum haa i'e boo ɓennda.”
6Ngam ndaa nii Allah Jawmiraawo wi'i: “Kayto bone laatanto berniwol keewŋgol ƴiiƴam! Ngol nanndi bee fayannde nde peewol nyaami. Tuundi maare ittataake. Wurtin ta'e kusel fuu! Taa waɗ kur'u ngam heɓtugo tayre ndeye aartata wurtaago. 7Ngam ƴiiƴam ɗam ngol rufi ɗon nder maagol. Ngam yimɓe ndufaay ƴiiƴam man haa lesdi haa mbulwuldi uwano ɗam. Ɓe ndufi ɗam dow tapaare. 8Mi acci ɗam ton, taa ɗam uwo, ammaa ɗam ummina tikkere am, haa mi waato ngol daliila aybe dufki ƴiiƴam ɗa'am.”
9Ngam maajum, ndaa nii Allah Jawmiraawo wi'i: “Kayto bone laatanto berniwol keewŋgol ƴiiƴam! Min bee hoore am mi waagan leɗɗe. 10Waagu leɗɗe ɗuuɗɗe, huɓɓu yiite, ndefe kusel man booɗɗum, mbaɗe citta, ngule i'e! 11Jo'in fayannde sookre dow ƴulɓe yiite haa njamndi maare wooja. Nge wula tuundi maare fuu, haa nder maare ɓolwa. 12Dabareeji yimɓe mbaawataa ittugo ɗum. Koo bee yiite boo tuundi maare keewndi ittataako. 13Urusaliima, a soɓi bee kuuɗe ma cemtiniiɗe. Mi yiɗno laɓɓingo ma, ammaa a laaɓaay. A laaɓataa fahin, sonaa to mi rufi tikkere am fuu dow maaɗa. 14Min Jawmiraawo wi'i ɗum. Ɗum laatoto. Mi waɗan ɗum, mi faasitittaa, mi enɗataa, mi yurmintaa. Mi hiitete fodde gikku ma e fodde kuuɗe ma.” Nii Allah Jawmiraawo wi'i.
Maayde debbo annabiijo
15Ndaa Jawmiraawo wolwani yam, wi'i: 16“Ɓii-Aadama, mi ittan ko seynata gite ma bee juhuki. Taa a yooyna, taa a woya, taa a rufa gonɗi. 17Taa goɗɗo nana uumaali ma, taa woy maayɗo. Taa ittu meetaleewol ma, taa faɗɗita paɗe ma bana woyanɓe mbaɗata. Taa wiirnu yeeso ma, taa nyaam nyaamdu jooɗotooɓe haa maayiti boo.”
18Nyannde man fajiri mi wolwani yimɓe. Kiikiiɗe boo debbo am maayi. Jaŋngo man fajiri, mi waɗi bana Jawmiraawo umruno yam. 19Yimɓe ƴami yam: “Ngam ɗume mbaɗɗa bana nii? Ɗume ɗum yiɗi wi'go ngam amin?”
20Mi jaabi ɓe: “Ndaa Jawmiraawo wolwani yam, wi'i: 21Yeccu yimɓe Isra'iila ndaa nii Allah Jawmiraawo wi'i: On ɗon maŋgtoro semmbe suudu am, on ngiɗi laarugo ndu, on ngiɗi ndu masin boo. Ammaa mi tammi soɓnugo ndu. Ɓiɓɓe mon worɓe e rewɓe, luttuɓe nder Urusaliima, konne'en mbaran ɓe bee kaafahi. 22Nden on mbaɗa bana mbaɗmi. Taa on mbiirna geese mon, taa on nyaama nyaamdu jooɗiiɓe haa mayiti. 23Taa on itta meetaleeji mon, taa on paɗɗito. Taa on njooyna, taa on mboya. Ammaa on njinnan ngam daliila aybeeji mon, on uumoto, koo moy heedi keeddiɗɗum. 24Ezekiyel laatanto on alaama. Ko o waɗi fuu, onon boo on mbaɗa ɗum. To ɗum laatake, on paaman min woni Allah Jawmiraawo.”
25Jawmiraawo wi'i yam: “Ɓii-Aadama, mi ittanan ɓe hisrude maɓɓe woonde masin nde ɓe ceyori ɗum, nde ɓe ngiɗi laarugo, nde ɓe ngiɗi ndu masin boo. Mi hoocan ɓiɓɓe maɓɓe worɓe e rewɓe. 26Nyalaade mbaɗanmi ɗum, goɗɗo daɗɗo halkere waran haa maaɗa ngam waddango ma habaru man. 27Nyalaade man a waawan wolwugo fahin ngam a wolida bee daɗɗo oo. Bana nii a laatorto alaama ngam maɓɓe, kamɓe boo ɓe paaman min woni Jawmiraawo.”