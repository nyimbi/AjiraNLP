Daawuda limi yimɓe Isra'iila e Yahuuda
(2 Samuyila 24:1-25)
1Sayɗaanu ummani Isra'iila, esti Daawuda haa o lima yimɓe Isra'iila. 2Daawuda wi'i Yo'ab e mawɓe yimɓe: “Njehe, lime Isra'iila'en diga Biirsaba haa yotti Dan. Nden anndineeɗam limgal maɓɓe.” 3Ammaa Yo'ab wi'i: “Jawmiraawo ɓesda limgal yimɓe muuɗum haa waɗa cowi teemerre! Barkaama, naa ɓe fuu ɓe jaggiiɓe ma na? Ngam ɗume ngiɗɗaa limugo ɓe? Koni a yahrata aybe dow Isra'iila?” 4Bee non fuu laamiiɗo dooli Yo'ab. Yo'ab dilli, waanci nder lesdi Isra'iila fuu, nden o warti Urusaliima. 5O anndini Daawuda limgal limaaɓe: Limgal waawɓe konu waɗi miliyoŋ e ujine teemerre (1.100.000), nder Yahuuda boo waawɓe konu ujine teemeɗɗe nayo e cappanɗe njoweeɗiɗo (470.000). 6Ammaa Yo'ab limaay yimɓe Lewi e Benyamin, ngam o laari umroore laamiiɗo nde'e bana huunde nyiddunde.
7Haala ka'a fottanaay Allah, ngam man o hiiti Isra'iila. 8Daawuda wi'i Allah: “Mi waɗi hakke masin bee kuugal ngal. Ammaa jonta, yaafa aybe maccuɗo ma, ngam mi waɗi faataare mawnde.” 9Jawmiraawo wolwani Gada, gi'anoowo Daawuda, wi'i: 10“Yah haa Daawuda, wi' mo: Ndaa nii Jawmiraawo wi'i: Mi ɗon wallinane kuuje tati. Suɓan hoore ma woore nder maaje haa mi waɗe nde.” 11Gada wari haa Daawuda, wi'i mo: “Ndaa nii Jawmiraawo wi'i: Sey a suɓa! 12Ɗume ngiɗɗaa? Duuɓi tati ɗi weelo na? Malla doggugo yeeso konne'en maaɗa lebbi tati, saa'i ɓe ɗon mbara on bee kaafahi na? Malla nyalɗe tati ɗe kaafahi Jawmiraawo e nyawu kalluŋgu ndaaɓoowu ngarata dow lesdi, haa malaa'ikaajo Jawmiraawo halka yimɓe nder keeri Isra'iila fuu na? Num jonta, anndinam jaawaabu haa mi yahrana Jawmiraawo nelɗo yam.” 13Daawuda jaabi Gada: “Huunde nde'e ɓillanake yam masin. Sey mi yana nder juŋngo Jawmiraawo, ngam enɗam maako ɗuuɗi. Ammaa taa mi yana haa juuɗe yimɓe.”
14Jawmiraawo neldi nyawu kalluŋgu ndaaɓoowu nder Isra'iila. Ujine cappanɗe njoweeɗiɗo (70.000) nder Isra'iila'en maayi. 15Nden o neli malaa'ikaajo haa berniwol Urusaliima ngam halkugo ngol. Nde malaa'ikaajo ɗon halka yimɓe, Jawmiraawo yi'i ɗum. O faasiti waɗugo sarru, o wi'i malaa'ikaajo go: “He'i! Ittu juŋngo ma jonta.” Malaa'ikaajo Jawmiraawo ɗonno dari haa laarre Ornan Yebusiijo. 16Nde Daawuda tijji, o yi'i malaa'ikaajo Jawmiraawo ɗon dari hakkunde asama bee lesdi, ɗon forta dow Urusaliima kaafahi muuɗum ki o losno. Daawuda e ndotti'en kippi geese muuɗum'en, ɓe ɗon ɓorni limce buhuuje. 17Daawuda wi'i Allah: “Min umri limugo yimɓe. Min waɗi hakke, mi waɗi kalluɗum masin. Ammaa ummaatoore am nde'e, ɗume nde waɗi? Yaa Allah Jawmiraawo am, sey kiita ma wara dow am e dow saare baaba am. Taa halku ummaatoore ma bee masiibo man!”
18Malaa'ikaajo Jawmiraawo wi'i Gada: “Yeccu Daawuda o yaha, o darnana Jawmiraawo hirsirde haa laarre Ornan Yebusiijo.” 19Daawuda waɗi ko Gada wolwino bee innde Jawmiraawo. 20Saa'i man Ornan bee ɓikkoy muuɗum nayoy ɗon piya alkamaari. Nde o yeesiti, o yi'i malaa'ikaajo, ɓiɓɓe maako ndoggi, nyukki. 21Nde Ornan yi'i Daawuda wari, o wurti laarre, o tuggi koppi, o hippi yeeso Daawuda. 22Daawuda wi'i mo: “Soorram nokkuure laarre ma deydey ceede saman maare ngam haa mi darnana Jawmiraawo hirsirde ton, haa masiibo timma caka ummaatoore nde'e.” 23Ornan jaabi Daawuda: “Hoo'u nde, barkaama, waɗ ko ngiɗɗa. Ndaa mi hokkan ga'i ngam guleteeɗi e leɗɗe fiyugo alkamaari ngam yiite e alkamaari ngam dokkal nyaamdu, mi hokkan ɗum fuu.” 24Ammaa laamiiɗo wi'i Ornan: “Naa non, mi soodan nde bee ceede deydey saman maare. Mi hoo'ataa koo ɗume ko marɗa, ngam taa mi lii'ano Jawmiraawo nguleteeŋga nga walaa saman.” 25O yoɓi Ornan ceede kaŋŋeeri teemeɗɗe joweego (600) ngam nokkuure man. 26Nden Daawuda mahani Jawmiraawo hirsirde haa nokkuure man, o lii'i guleteeɗi e kirseteeɗi ngam kawtal yimɓe bee Allah. O ewni Jawmiraawo, Jawmiraawo jaabi mo bee yiite iwŋge haa asama, nge huɓɓi dow hirsirde guleteeɗi. 27Nden Jawmiraawo wolwani malaa'ikaajo o waata kaafahi maako haa suudu maaki.
Nokkuure haykaliiru
28Wakkati man, nde Daawuda yi'i Jawmiraawo jaabake ɗum haa laarre Ornan Yebusiijo, o lii'i kirseteeɗi ton. 29Saa'i man, jooɗorde Jawmiraawo nde Muusa waɗno nder ladde e hirsirde guleteeɗi ɗonno haa nokkuure townde haa Gibiyon. 30Daawuda waawaay yahugo ton yeeso Allah ngam ƴamugo muuyo maako, ngam kaafahi malaa'ikaajo Jawmiraawo hulni mo.