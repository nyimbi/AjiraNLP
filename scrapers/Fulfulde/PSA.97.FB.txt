Ceyore Jawmiraawo, adiliijo, laamiiɗo dow lesdi fuu
1Jawmiraawo woni laamiiɗo.
Sey lesdi welwelta, duuɗe mbeela fuu ceyo.
2Duule e nyiɓre ɗon taari mo,
o tabitini leeso laamu maako dow adilaaku e kiita ngooŋɗuka.
3Yiite ɗon ardo mo,
ɗon wula konne'en taariiɓe mo.
4Ma'e maako ɗon yaynana duniyaaru,
lesdi ɗon yi'a ɗum, ɗon diwna.
5Kooseeje ɗon ɓolwa yeeso Jawmiraawo bana taari,
yeeso Jawmu duniyaaru fuu.
6Asamanji ɗon ngeyna adilaaku maako,
ummaatooje fuu ɗon ngi'a tedduŋgal maako.
7Rewooɓe labbi, mantortooɓe ɗi fuu, ɗon cemta,
ɗowanteeɓe maɓɓe fuu ɗon cujidana mo.
8Ammaa yimɓe Siyona nani,
ɓe ɗon ngima bee welwelo,
gure Yahuuda ɗon ceyo
ngam daliila kiitaaji ma, yaa Jawmiraawo.
9An woni Ɓaŋiiɗo dow duniyaaru fuu,
yaa Jawmiraawo, a ɓurdi ɗowanteeɓe fuu maŋngu.
10Nganye halleende, onon yiɗɓe Jawmiraawo!
O ɗon ayna yoŋkiiji hoolaaɓe maako,
o hisnan ɓe juuɗe halluɓe.
11Annoora ɗon yaynana adili'en,
seyo laatanto gooŋɗa-ɓerɗe'en.
12Ceyore Jawmiraawo, onon adili'en,
maŋgte innde maako seniinde!