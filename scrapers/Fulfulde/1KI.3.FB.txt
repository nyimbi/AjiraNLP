Suleymaanu ɓaŋgi ɓii Firawna
1Suleymaanu esiri bee Firawna, laamiiɗo Misra. O ɓaŋgi ɓiyiiko, o yahri mo nder Berniwol Daawuda haa Urusaliima, haa o timmini nyiɓugo saare maako e suudu Jawmiraawo e mahol taariiŋgol Urusaliima fuu. 2Ammaa yimɓe ɗonno lii'o kirseteeɗi haa towndiije cenaaɗe, ngam nder nyalɗe maajum ɓe ciwaa nyiɓango Jawmiraawo haykaliiru. 3Laamiiɗo Suleymaanu yiɗi Jawmiraawo, o ɗon tokki umrooje Daawuda, baaba maako, ammaa boo o ɗon lii'o kirseteeɗi e uurle haa towndiije cenaaɗe tawon.
Tornde Suleymaanu ngam hikma
(2 Habaruuji Nyalaaɗe 1:1-13)
4Nyannde feere, laamiiɗo yehi Gibiyon ngam lii'anaago Jawmiraawo kirseteeɗi, ngam kanjum wonno towndiire senaande mawnde. Dow hirsirde towndiire nde'e, Suleymaanu lii'i guleteeɗi ujineere. 5Jawmiraawo waŋgani Suleymaanu haa Gibiyon jemma nder koyɗol. Allah wi'i mo: “Tora ko ngiɗɗa fuu, mi hokkete.” 6Suleymaanu wi'i: “A woonani jagganiiɗo ma, baaba am Daawuda bee mbooɗeeŋga ɗuuɗŋga, ngam o tokki ma bee hoolaare e ɓernde woore e adilaaku. A tokkitini woonango mo bee mbooɗeeŋga ɗuuɗŋga, a hokki mo ɓiɗɗo jooɗiiɗo dow leeso laamu maako, bana ko waɗi hannde. 7Yaa Allah Jawmiraawo am, a laamini yam, min jaggiiɗo ma haa pellel baaba am Daawuda, ammaa mi derkeejo tawon, mi anndaa no mi waɗata. 8Ndaa mi ɗon yeeso ummaatoore ma nde cuɓɗa, ummaatoore ɗuuɗnde nde goɗɗo waawataa limugo yimɓe maare. 9Yaa Jawmiraawo, yerda hokkugo yam ɓernde hakkilnde ngam laamanaago ummaatoore ma e ngam senndindirgo booɗɗum e kalluɗum. Ngam moy foti laamanaago ummaatoore ma mawnde nde'e?”
10Tornde Suleymaanu nde'e fottani Jawmiraawo. 11Allah wi'i mo: “Nde a tori ɗu'um, a toraaki juutal balɗe, a toraaki risku boo koo mbaraneego wanyɓe ma, ammaa a torake hakkiilo ngam laamaago bee gooŋgaaku, 12ndaa, mi waɗani ma fodde ko ngiɗɗa, mi hokki ma ɓernde marnde hikma e hakkiilo. Goɗɗo bana maaɗa meeɗaay, ɓaawo maaɗa boo, meetataa bana maaɗa. 13Ammaa ɗum ko a toraaki boo, mi hokki ma ɗum, waato risku e tedduŋgal fuu, bana maaɗa laatataako caka laamiiɓe nder balɗe ma fuu. 14To a tokkake laabi am, to a hakkilani farillaaji am e umrooje am, bana baaba ma Daawuda waɗi boo, nden kam mi juttinan balɗe ma.” 15Suleymaanu fini, tawi ɗum koyɗol. O wari haa Urusaliima, o dari yeeso sundukru alkawal Jawmiraawo, o lii'i guleteeɗi e kirseteeɗi ngam kawtal yimɓe bee Allah, o waɗi nyaamduuji ngam jaggiiɓe maako fuu.
Suleymaanu hiitori bee hikma
16Nyannde feere, rewɓe ɗiɗo daakaare'en ngari haa laamiiɗo Suleymaanu. 17Arano wi'i: “Useni, barkaama, min e debbo oo, min njooɗodi saare woore. Mi danyi haa saare maajum saa'i o ɗonno ton. 18Nyalɗe tati ɓaawo man, kaŋko boo o danyi. Min ɗon ngondi, walaa goɗɗo hawti bee amin nder saare, sey minin ɗiɗo tan ngoni nder saare man. 19Nden debbo oo, ɓiŋngel mum maayi bee jemma, ngam o waali dow maagel. 20Caka jemma o ummi, o hooci ɓiŋngel am haa wuttudu am, saa'i mi ɗon ɗaani, o wallini ngel haa enɗi maako. Ammaa ɓiŋngel maako maayŋgel, o wallini ngel haa enɗi am. 21Nde mi ummi fajiri ngam mi musinina ɓiŋngel am, ndaa, ngel maayŋgel. Mi tiimi ngel fajiri, mi tawi, naa ɗum ɓiŋngel ngel ndanymi.” 22Ammaa debbo oya wi'i: “Naa non! Ɓiŋngel am woni geetel, maayŋgel woni ɓiŋngel maaɗa.” Arano boo wi'i: “Naa non! Ɓiŋngel maaɗa maayi, geetel woni ɓiŋngel am.” Bana nii ɓe ngaabotiri yeeso laamiiɗo. 23Laamiiɗo wi'i: “Oo ɗon wi'a: Ɓiŋngel geetel woni ngel am, maayŋgel woni ngel maaɗa. Oya boo, ɗon wi'a: Naa non! Maayŋgel woni ɓiŋngel maaɗa, geetel woni ngel am.” 24Laamiiɗo wi'i: “Ngaddaneeɗam kaafahi.” Ɓe ngaddani mo ki. 25Laamiiɗo wi'i: “Ta'e ɓiŋngel geetel geɓe ɗiɗi! Ndokke gooto reeta maagel, oya boo reeta.” 26Nden daada ɓiŋngel geetel, tori laamiiɗo, ngam ɓernde maako yurmini ɓiyiiko. O wi'i: “Useni, barkaama, ndokke mo ɓiŋngel geetel, taata mbare ngel!” Ammaa oya wi'i: “Koo min koo an, walaa koo gooto heɓata ngel, cennde ngel.” 27Nden laamiiɗo wi'i: “Ndokke arano ɓiŋngel geetel, taata mbare ngel. Kaŋko woni daada maagel.” 28Isra'iila fuu nani haala kiita ka laamiiɗo ta'i. Ɓe kuli laamiiɗo, ngam ɓe ngi'i hikma Allah ɗon nder maako haa o waɗa kiita ngooŋɗuka.