Jawmiraawo elti Isra'iila'en nder ladde
1“Kakkilane umrooje fuu ɗe umranmi on hannde, ɗowtane ɗe, ngam haa on ngeeɗa, on ɗuuɗa, on nasta haa lesdi ndi Jawmiraawo hunani kaakiraaɓe mooɗon, on mara ndi. 2Ciftore laawol ngol Jawmiraawo, Allah mooɗon ɗowri on dow muuɗum duuɓi cappanɗe nayi nder ladde fuu, o leesni on ngam foondugo e laarugo ko woni nder ɓerɗe mooɗon, ngam laarugo on ɗowtanto umrooje maako na malla on ɗowtantaako ɗe? 3O leesni on, o nastini on nder weelo, nden o nyaamni on mannu ndu onon e baabiraaɓe mooɗon on meeɗaayno anndugo. Ngam bee maajum o anndiniri on: Neɗɗo yeeɗirtaa bee nyaamdu tan, ammaa bee wolde nde Allah wolwi fuu. 4Duuɓi cappanɗe nayi go fuu, limce mon kiiɗaay, kosɗe mon uppaay. 5Paame booɗɗum no Jawmiraawo, Allah mooɗon yiɗi eltugo on bana baaba eltirta ɓiyum. 6Ngam maajum ɗowtane umrooje Jawmiraawo, Allah mooɗon: Tokke laabi maako, kule mo. 7Ngam Jawmiraawo, Allah mooɗon ɗon yahra on haa lesdi mboondi, marndi maaje e ceeɓooje e ndiyamji luggeeŋga ɓulanɗi nder waadiiji e dow kooseeje. 8Ndi heewi alkamaari e sa'iiruuri e inabooje e ibbe e rummaanooje e jaytunje e njumri. 9Lesdi marndi risku, weelo walaa ton, on cooyataa koo ɗume haa maari. Kaa'e lesdi man keewi njamndi ɓaleeri, on ngasan njamndi mboɗeeri nder kooseeje maari. 10On nyaaman, on kaaran, on ngettan Jawmiraawo, Allah mooɗon ngam lesdi mboondi ndi o hokki on.”
Taa ngejjite Allah
11“Kakkile, ngam taa on ngejjita Jawmiraawo, Allah mooɗon! Taa acce ɗowtanaago umrooje maako e kiitaaji maako e farillaaji maako ɗum umranmi on hannde. 12To on nyaami, on kaari, on nyiɓi cuuɗi booɗɗi, on njooɗi ton, 13na'i e dammooji e cardi e kaŋŋeeri e marle mooɗon fuu ɓesdake, 14nden ɓerɗe mon mawnito, on ngejjita Jawmiraawo, Allah mooɗon gurtinɗo on njeyaaŋgu haa Misra. 15Kaŋko ɗowi on nder ladde mawnde hulniinde nde boɗɗe mbarooje e jahe ngoni e mum. Walaa ndiyam nder lesdi man, ammaa kaŋko o ilni ndiyam diga tapaare saatunde, haa on njara. 16Kaŋko nyaamni on mannu nder ladde man, nyaamdu ndu baabiraaɓe mooɗon anndaano, o leesni on, o foondi on ngam woonango on nder garanɗum. 17Taa nume on ndiskiri bee baawɗe e semmbe mon! 18Ciftore Jawmiraawo, Allah mooɗon, ngam kaŋko riskini on bee hokkugo on semmbe. O waɗi ɗum ngam alkawal ngal o haɓɓi bee kaakiraaɓe mooɗon bee hunayeere haa wargo hannde. 19To on ngejjiti Jawmiraawo, Allah mooɗon, to on tokkake ɗowanteeɓe woɗɓe, on teddini ɓe, on njagganake ɓe, nden kam on kalkan fakat! Mi ɗon seedo on ɗum hannde. 20To on nananaay Jawmiraawo, Allah mooɗon, o nattinan on bana o nattinirta ummaatooje go yeeso mooɗon.”