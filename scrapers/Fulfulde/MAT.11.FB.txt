Nelaaɓe Yuhanna baɗoowo baptisma
(Luka 7:18-35)
1Nde Yeesu timmini umrugo pukara'en muuɗum sappo e ɗiɗo, o ummi nokkuure man, o dilli ngam haa o ekkitina e o waazina nder berniiji fuu.
2Saa'i man Yuhanna baɗoowo baptisma ɗon nder fursina, o nani habaru kuuɗe Almasiihu, o neli pukara'en maako woɗɓe haa Yeesu, 3ɓe ƴami mo: “An woni mo min nani waran na? Malla min ndeena goɗɗo feere?” 4Yeesu jaabi ɓe: “Njehe, mbi'e Yuhanna ko on nani, ko on ngi'i boo: 5Wumɓe ɗon ngi'a, woosɓe ɗon njaha, kuturu'en laaɓi, fahɓe boo ɗon nana, maayɓe ummitaama, talaka'en boo ngaazinaama kubaruwol ceynoowol. 6Barka laatanto koo moy mo accaay nuɗɗingo yam sam.”
7Saa'i pukara'en Yuhanna ɗon ndilla, Yeesu fuɗɗi wolwango mooɓre haala Yuhanna, o wi'i: “Ɗume on njehi laaroygo nder ladde hamaadaare? Ƴommbal ngal henndu dimmbinta na? Aa'a, naa non. 8Ɗume on njehi laaroygo kadi? Goɗɗo ɓorniiɗo limce booɗɗe na? Ammaa ɓorniiɓe limce booɗɗe, nder cuuɗi laamiiɓe ɓe ngoni. 9Kadi ɗume on njehi laaroygo? Annabiijo na? Ooho! Mi ɗon wi'a on: Fakat, o ɓuri annabiijo. 10Ngam Allah seedi dow Yuhanna nder Deftere, o wi'i: Ndaa, mi ɗon nela nelaaɗo am yeeso maaɗa, haa o mo'ina laawol ma yeeso maaɗa. 11Gooŋga mbi'anmi on: Caka ɓiɓɓe Aadama fuu walaa mo ɓuri Yuhanna baɗoowo baptisma maŋngu, ammaa mo ɓuri leesugo haa laamu asamanji, ɓuran Yuhanna maŋngu. 12Diga zamanu Yuhanna baɗoowo baptisma haa wargo hannde, konne'en ɗon kippo laamu asamanji, ɓe ɗon ɗaɓɓa jaɓtugo ngu. 13Tawreeta Muusa e annabi'en fuu mbaɗi annabaaku dow laamu asamanji haa yotti saa'i Yuhanna. 14To on njaɓi ko mbi'anmi kam, Yuhanna woni Eliya mo tammi wargo. 15Mo woodi noppi fuu, nana!
16Bee ɓeye nanndinanmi yimɓe zamanuuru ndu'u? Ɓe nanndi bee ɓikkoy njooɗiikoy haa luuɓe. Koy ɗon ngookana ɓikkoy ngoɗkoy, koy ɗon mbi'a: 17Min puufani on algaytaaru, on ngamaay, min ngimani on gimi bojji, on mboyaay. 18Ngam Yuhanna wari, ɗon suumo, ɓe mbi'i: O woodi ginnawol. 19Ɓii-neɗɗo wari, ɗon nyaama, ɗon yara, ɓe mbi'i: Ndaare goɗɗo oo, o ɗuuɗa-nyaamɗeejo e guykoowo, o soobaajo jomnooɓe e hakke'en. Ammaa hikma Allah gooŋɗinaama nder kuuɗe maako.”
Berniiji ɗi cali tuubugo
(Luka 10:13-15)
20Nden Yeesu fuɗɗi felugo berniiji ɗi o waɗi kaayeefiiji ɗuuɗɗi ton, ammaa yimɓe maaji tuubaay. O wi'i: 21“Bone laatano ma, an Korajin! Bone laatano ma, an Baytisayda! Ngam kaayeefiiji baɗaaɗi nder mooɗon, to ɗi mbaɗaano nder Tirus e Sidon kam, yimɓe maaji tuubanno law, ɓornotono buhuuje, ndufanno ndoondi dow ko'e muuɗum'en. 22Ngam maajum mi ɗon anndina on: Nyalaade darŋgal, kiita Tirus e Sidon hoyan dow kiita mooɗon. 23An Kafarnahum, a ɗon tammo Allah ɓaŋgtete haa yotto asama na? Kayya! O sakkinte haa joonde maayɓe. Ngam kaayeefiiji baɗaaɗi nder maaɗa, to ɗi mbaɗano nder Sodoma, wuro ngo luttanno haa wargo hannde. 24Ngam maajum mi ɗon wi'a on: Nyalaade darŋgal, kiita Sodoma ɓuran kiita ma hoyugo.”
Yeesu waddi siwtaare
(Luka 10:21-22)
25Saa'i man Yeesu wi'i: “Yaa Baabiraawo, Jawmu asama e lesdi, mi yetti ma ngam a waŋginani ɓikkoy pamaroy kuuje ɗe'e ammaa a suuɗi ɗe hikma'en e marɓe faamu. 26Nonnon yaa Baabiraawo, bana nii ɗum fottani ma.”
27Nden o wi'i: “Baabiraawo am halfini yam kuuje fuu. Walaa annduɗo Ɓiɗɗo sonaa Baabiraawo, walaa annduɗo Baabiraawo boo sonaa Ɓiɗɗo e mo Ɓiɗɗo yiɗi waŋginango mo fuu.
28Onon somɓe e roondiiɓe doŋgle tedduɗe fuu, ngare haa am, mi hokkan on siwtaare. 29Ndoonde kaɓɓirgal am, ekkite haa am, ngam mi ɗelma-gikkuujo, mi jaŋkiniiɗo. Fakat, yoŋkiiji mooɗon ciwtoto. 30Ngam ɗum koyɗum roondaago kaɓɓirgal am e ko mi roondata on boo, ɗum teddantaa on.”