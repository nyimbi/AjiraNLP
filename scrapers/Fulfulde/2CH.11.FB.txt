1Robo'am boo wari Urusaliima. O mooɓti le'i Yahuuda e Benyamin, honooɓe suɓaaɓe ujine teemerre e cappanɗe njoweetato (180.000), ngam haɓugo bee Isra'iila, ngam wartirgo laamu haa Robo'am. 2Ammaa Jawmiraawo wolwani Sema'ya goɗɗo Allah, o wi'i: 3“Wi' Robo'am ɓii Suleymaanu, laamiiɗo Yahuuda e Isra'iila'en nder le'i Yahuuda e Benyamin fuu: 4Ndaa nii Jawmiraawo wi'i: Taa njehe haɓugo bee banndiraaɓe mon. Koo moy loro haa saare mum, ngam huunde nde'e iwi haa am.” Ɓe nani wolde Jawmiraawo, ɓe kooti, ɓe njahaay haɓugo bee Yerobo'am.
Robo'am semmbiɗini berniiji feere feere
5Robo'am jooɗi haa Urusaliima. O semmbiɗini berniiji Yahuuda: 6Baytilaama e Etam e Teko'a 7e Bayti-Cura e Soko e Adullam 8e Gaat e Maresa e Zif 9e Adorayim e Lakis e Azeka 10e Cor'a e Ayyalon e Heburuun, ɗi fuu ɗi berniiji cemmbiɗɗi nder lesdi Yahuuda e Benyamin. 11O semmbiɗini ɗi, o jo'ini ardiiɓe nder maaji, o sigi nyaamdu e nebbam e inaboojam ton, 12non boo bawarɗe mawɗe e labbe nder berniiji ɗi'i fuu. O semmbiɗini ɗi masin. Kaŋko mari Yahuuda e Benyamin.
Liman'en e Lewi'en kawtani Robo'am
13Liman'en e Lewi'en wonɓe nder Isra'iila fuu, kawtani Robo'am diga nokkuuje muuɗum'en. 14Lewi'en acci durduɗe muuɗum'en e mare muuɗum'en, ngari haa lesdi Yahuuda e haa Urusaliima, ngam Yerobo'am bee ɓikkoy muuɗum ngurtini ɓe kuugal limanku yeeso Jawmiraawo. 15Yerobo'am suɓi worɓe woɗɓe, waɗi ɓe liman'en haa nokkuuje towɗe e ngam suuraaji jawɗi e nga'oy koy o waɗno. 16Woɗɓe iwɓe le'i Isra'iila fuu, ɗowtantooɓe Jawmiraawo Allah Isra'iila bee ɓernde woore, tokki Lewi'en go haa Urusaliima, ngam haa ɓe lii'ano Jawmiraawo Allah kaakiraaɓe maɓɓe kirseteeɗi. 17Ɓe cemmbiɗini laamu Yahuuda, ɓe tabitini Robo'am ɓii Suleymaanu duuɓi tati. Bana nii, duuɓi tati ɓe tokki laawol Daawuda e Suleymaanu.
Saare Robo'am
18Robo'am te'i Mahalat ɓii Yerimot ɓii Daawuda. Innde daada Mahalat, Abihayil ɓii Eliyabu ɓii Yessa. 19Mahalat danyani Robo'am ɓiɓɓe worɓe ɓe'e: Ye'us e Semariya e Zaham. 20Ɓaawoɗon o te'i Ma'aka ɓii Absalom. Kaŋko o danyani mo Abiya e Attay e Ziza e Selomit. 21Robo'am ɓuri yiɗugo Ma'aka dow rewɓe mum e sulaaɓe mum fuu. O woodi rewɓe sappo e njoweetato e sulaaɓe cappanɗe njoweego. O danyi ɓiɓɓe worɓe noogas e njoweetato e ɓiɓɓe rewɓe cappanɗe njoweego. 22O waɗi Abiya ɓii Ma'aka hooreejo, ardiiɗo deerɗum'en, ngam o tammi ronnugo mo laamu. 23Robo'am o kakkilɗo, o sennditi ɓiɓɓe maako worɓe, o halfini ɓe berniiji cemmbiɗɗi fuu nder lesdi Yahuuda e Benyamin fuu. O hokki ɓe nyaamdu ɗuuɗndu, o te'ani ɓe rewɓe ɗuuɗɓe boo.