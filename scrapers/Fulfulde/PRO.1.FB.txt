Tiitorde balndi
1Ndaa balndi Suleymaanu ɓii Daawuda, laamiiɗo Isra'iila,
2ngam anndugo hikma e ne'aare,
ngam faamugo bolle kakkilɗe,
3ngam heɓugo anndal laaɓŋgal,
ngam waɗugo ko fotti, ko gooŋɗi, ko wooɗi,
4ngam hokkugo humaki'en hakkiilo,
derke'en boo anndal e kirseeku.
5Sey hikmaajo heɗito, ɓesda anndal,
bolle ɗe'e ɗowa marɗo anndal,
6ngam haa o faama balndi e haala lugguka,
bolle hikma'en e annditanamji maɓɓe.
Sawari ngam derke'en
7Kulol Jawmiraawo woni fuɗɗam anndal,
ammaa faataaɓe ɗon njawo hikma e ne'aare.
8Ɓiŋngel am, nan elto baaba ma,
taa sala wasuyeeji daada ma.
9Anndinol maɓɓe mo'inte
bana meetaleewol dow hoore ma,
bana koɗoy haa daande ma.
10Ɓiŋngel am, to waɗooɓe hakke esti ma,
taa tokka ɓe.
11Teema ɓe mbi'ete: “Yahdu bee amin,
en mbaaltano yimɓe woɗɓe, en mbara ɓe,
ngam fijugo tan.
12To en tawi ɓe, ɓe yeeɗɓe.
Ammaa to en timmini ɓe, ɓe nastan ngaska.
13En keɓan kuuje ɗuuɗɗe marɗe saman,
en kebbinan cuuɗi men bee keɓal.
14War, hawtu bee amin, en cennda keɓal,
an boo a heɓa geɗal maaɗa.”
15Ɓiŋngel am, taa yahdu bee maɓɓe,
naŋgtu kosɗe ma, taa tokka ɓe.
16Ngam kosɗe maɓɓe ɗon njaawana halleende,
ɓe ɗon njaawɗano rufugo ƴiiƴam.
17Ɗum nafataa to goɗɗo tuufnake tuuforgol
yaake colli ɗon ndaara,
18ammaa kamɓe ɓe ɗon tuufano ko'e maɓɓe,
fakat ɓe maayan nder tuuforgol maɓɓe.
19Nguyka ɗon halka ngeendam gujjo,
irin ɗu'um laatanto marɓe suuno fuu.
Deentinki hikma
20Nane! Hikma ɗon yeeyna haa laabi,
ka ɗon towna sawtu maaka haa babe fuu.
21Ka ɗon ewno haa nokkuuje hoolo,
haa jolɗe berniwol ka ɗon wolwa haala maaka:
22“Onon humaki'en, ndey on accata humakaaku?
Haa ndeye jancooɓe tokkata seyoraago jancuki?
Haa ndeye faataaɓe tokkata wanyugo anndal?
23Kakkilane feloore am,
saa'i mi ɗon faamtina on hakkiilo am,
mi ɗon anndina on sawari am.
24Mi ewni on, ammaa on cali nootaago.
Mi forti juŋngo am heedi mooɗon, ammaa on kakkilaay.
25On ngudini ko mbi'mi on fuu,
on ngiɗaano nanugo pelooje am.
26Ngam maajum mi jalan dow sarru mon,
mi jancan on to kultoreeŋgol ukkanake on,
27to ngol ukkanake on bana naargewol,
to sarru mon wari bana duluuru,
to ɓillaare e kulol ngari dow mooɗon.
28Nden kam on ewnoto yam, ammaa mi jaabataako.
On ɗaɓɓitittam, ammaa on tawataa yam.
29On meeɗaay naftoraago anndal,
on ɗon calo hulugo Jawmiraawo foroy.
30On ngiɗaa mi dawrana on,
on kakkilanaay pelooje am.
31Ngam maajum on nyaaman nafuuda halleende mon,
on kaaran dabareeji mon kalluɗi.
32Ngam tuurtol humaki'en mbaran ɓe,
sooynde deentaaki faataaɓe halkan ɓe.
33Ammaa koo moy heɗitake yam, jooɗoto jam,
o de'itan, o hulataa sarru.”