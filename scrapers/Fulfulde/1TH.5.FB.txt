Laate taaskiiɓe
1Onon deerɗiraaɓe, walaa haaje min mbinndana on haala saa'iiji e wakkatiiji ɗi kuuje ɗe'e fuu laatoto. 2Ngam onon bee ko'e mooɗon on anndi booɗɗum, nyalaade Jawmiraawo waran bana gujjo garanɗo jemma. 3Wakkati yimɓe mbi'ata: “Salaaman ɗon! Hoolɗinaare ɗon!” Nden halkere ukkanto ɓe bana luuwe ngaranta ɓesnanɗo. Ɓe ndaɗataa sam. 4Ammaa onon, deerɗiraaɓe, on ngonaay nder nyiɓre, haa nyalaade nde'e juha on bana gujjo. 5Onon fuu, on ɓiɓɓe annoora, on ɓiɓɓe nyalawma. En laataaki yimɓe yeeɗanɓe nder jemma malla nyiɓre. 6Ngam maajum taa en ɗaano bana woɗɓe, ammaa en ayna, en laato hakkilɓe. 7Ɗaanotooɓe kam, jemma ɗaanoto. Wuykooɓe boo, jemma nguykata. 8Ammaa enen nde en yimɓe nyalawma, sey en laato hakkilɓe. En ɓorno nuɗɗinki e yiide bana sulke, tammunde heɓugo kisndam laatano en bana hufneere njamndi. 9Ngam Allah hoddiranaay en tikkere muuɗum, ammaa ngam haa en keɓra kisndam bee Jawmiraawo meeɗen Yeesu Almasiihu. 10O maayi ngam meeɗen, ngam haa en ngeeɗida bee maako, koo to en luttuɓe bee yoŋki koo to en maayɓe saa'i o loroyta. 11Ngam maajum ngaazindire, cemmbiɗindire bana no mbaɗoton jonta.
Wasuyeeji ragareeji e koofli
12Onon deerɗiraaɓe, min ɗon toro on: Teddine huuwanɓe nder bone caka mooɗon, suklaniiɓe on. Jawmiraawo suɓi ɓe haa ɓe ardo on, ɓe ndeentina on boo. 13Teddine ɓe masin, ngiɗe ɓe ngam daliila kuugal maɓɓe. Njooɗode hakkunde mooɗon nder jam.
14Deerɗiraaɓe, min ɗon toro on: Ndeentine mbaateendam'en. Tiɗɗine tampa-ɓerɗe'en, mballe tampuɓe, munyane yimɓe fuu. 15Kakkile ngam taa goɗɗo lornana keeddiɗɗum halleende dow halleende. Ammaa tiine waɗugo mbooɗeeŋga foroy hakkunde mooɗon, non boo haa yimɓe fuu.
16Ceye foroy. 17Mbaɗe do'a wakkati fuu. 18Ngette Allah koo ndeye. Kanjum woni muuyo Allah ngam mooɗon, onon hawtuɓe bee Yeesu Almasiihu.
19Taa kaɗe kuugal Ruuhu Allah. 20Taa njawe annabaakuuji. 21Linye kuuje fuu, njogite ko wooɗi. 22Ndaaye irin halleende koo ndeyeere.
23Allah, dokkoowo en salaaman, timmitina senugo on bee hoore mum. O ayna on on laaɓɓe bee ruuhu e yoŋki e ɓanndu fuu, ngam laatooɗon ɓe ngalaa feloore nyalaade loraaki Jawmiraawo meeɗen Yeesu Almasiihu. 24Allah, ewniiɗo on waɗanan on ɗum, ngam o koolniiɗo.
25Deerɗiraaɓe, torane min.
26Koofne deerɗiraaɓe fuu bee harlotirgo bana no ɗum haandani senaaɓe.
27Mi ɗon toro on bee innde Jawmiraawo: Njaŋngane deerɗiraaɓe fuu bataakewol ngo'ol.
28Mo'ere Jawmiraawo meeɗen Yeesu Almasiihu wondu bee mooɗon.