Pol nelaama haa Roma
1Nde ɗum tabiti min njahan Italiya bee koommbowal, ɓe kalfini Pol e naŋngaaɓe woɗɓe haa Yuliyus, ardiiɗo dow sooje'en teemerre, gonɗo nder yeɓre wi'eteende Yeɓre-laamiiɗo-Roma. 2Min nasti koommbowal Adaramittenus, min mbakki gure gonɗe fomoonde mbeela e nder lesdi Asiya. Aristarkus, goɗɗo Tessaloniiki nder lesdi Makedoniya yahdi bee amin. 3Jaŋngo man min njotti Sidon. Yuliyus enɗi Pol, duŋani mo yahugo haa soobiraaɓe maako haa o heɓa ballal maɓɓe. 4Diga ɗon min ummi, min mbakki duunde Kiprus haa wakeere nde walaa henndu, ngam min ɗonno potta bee henndu haa wakeere feere. 5Min ta'i mbeela kommbi Silikiya bee Pamfiliya, min njotti wuro Mira nder lesdi Lisiya. 6Ton ardiiɗo dow sooje'en go tawi koommbowal iwŋgal Aleksandiriya, jahanŋgal Italiya, o nastini min nder maagal.
7Baakin balɗe ɗuuɗɗe, koommbowal yaawaay sam, bee daker min njottori Kinidus. Nde henndu haɗi min yahugo yeeso, min mbakki Kereta haa wakeere nde walaa henndu, min caali nokkuure Salmoni. 8Min mbakki fomoonde, bee daker min njottori nokkuure wi'eteende Jipporɗe-Booɗɗe, nde daayaaki wuro Laseya.
9Min paɓɓi ton, wakkati man jahaaŋgal bee koommbowal saɗi masin ngam saa'i suumaye maa saalake. Ngam maajum Pol reentini yimɓe, 10wi'i: “Hey yimɓe, jahaaŋgal meeɗen nga'al tammi saɗugo, kuuje e koommbowal mbonnoto. Naa kanjum tan, koo yoŋkiiji meeɗen maa kisataa.” 11Ammaa ardiiɗo sooje'en yerdi ko laanyoowo e jawmu koommbowal mbi'i, o yerdaaki ko Pol wi'i. 12Ɗum naawɗum jooɗaago haa jipporde man dabbunde. Ngam maajum ɓurna yimɓe man fuu ngiɗi dillugo. Ɓe ngiɗi yottaago Fenikis haa ɓe caalina dabbunde ton, to heɓoto. Fenikis woni jipporde koommbooje haa duunde Kereta tiitiinde hiirnaaŋge walaadu woyla e hiirnaaŋge walaadu fombina.
Henndu haa Mbeela
13Nde henndu fombina fuɗɗi waɗugo, ɓe numi tokkitingo jahaaŋgal maɓɓe ngam henndu ndu'u saataay, ɓe ɗoofi tiggirɗum koommbowal, ɓe mbakki fomoonde Kereta. 14Nii seɗɗa, henndu saatundu wi'eteendu Erakilon ummi. 15Ndu haɗi koommbowal. Nde ngal waawaay tiitaago ndu, min acci henndu ɗon yerɓa ngal. 16Nde min caali wakeere duungel bi'eteeŋgel Kawda nde walaa henndu ton, min kisni koommbowal pamaral bee daker. 17Ɓe ɓaŋgti koommbowal pamaral go. Nden ɓe kaɓɓi koommbowal maɓɓe bee ɓoggi. Ɓe kuli ɗaggugo haa Sirtis. Ngam maajum ɓe njippini leggal maŋngal darnanŋgal koommbowal, ɓe njoofi koommbowal haa henndu yahra ngal. 18Nde henndu man ɗon tokki waɗugo bee semmbe, jaŋngo man ɓe puɗɗi wudingo doŋgle koommbowal. 19Faɓɓijaŋngo man ɓe ngudini ɓoggi e ko wonno nder koommbowal bee juuɗe maɓɓe. 20Balɗe ɗuuɗɗe min ngi'aay koode e naaŋge, ngam henndu tokki saatugo, haa min itti tammunde hisugo fuu.
21Faɓɓi wonɓe nder koommbowal man nyaamaay koo ɗume. Nden Pol dari caka maɓɓe, wi'i: “Hey yimɓe, ndikka to on jaɓino ko mbi'mi on, on ummataano Kereta. En kisanno asar e halkere nde'e. 22Ammaa jonta mi ɗon toro on, tiɗɗine ɓerɗe mon! Koo gooto caka amin maayataa, sey koommbowal tan wonnoto. 23Ngam haŋki malaa'ikaajo Allah mo mi jagganto waŋgani yam, 24wi'i: Pol, taa hultor! Sey a daro yeeso laamiiɗo Roma. Ndaa, Allah mo'ani ma. O hisnan wonduɓe bee ma nder koommbowal nga'al fuu. 25Ngam maajum taa kultore, laate on suusɓe. Ngam mi hooli Allah, ko o wi'i yam fuu laatoto. 26Ammaa henndu yahran en haa duunde feere, darnan en ton.”
27Nder jemmaare sappo e nayaɓre, henndu yerɓi min nder mbeela Adiriya. Caka jemma laanyooɓe tammi min ɓadake lesdi njoordi. 28Nden ɓe njippini ɓoggol bee njamndi kaɓɓaandi haa maagol, ngam foondugo luggeeŋga ndiyam. Ɓe tawi luggeeŋga man waɗi baakin meetir cappanɗe tati e joweeɗiɗi, yeeso seɗɗa nga waɗi baakin meetir noogas e joweetati. 29Ɓe kuli taa henndu yahra koommbowal haa tapaaje, ngam maajum ɓe njippini jamɗe tiggirɗe nayi ɓaawo koommbowal. Ɓe ngeli baɓɓol waɗa law. 30Laanyooɓe ngiɗno wurtaago koommbowal, ɓe ndilla. Ɓe njippini koommbowal pamaral haa ndiyam, ɓe mbaɗi bana ɓe njippinan jamɗe tiggirɗe feere yeeso koommbowal. 31Ammaa Pol wi'i sooje'en e ardiiɗo maɓɓe: “To laanyooɓe njooɗaaki haa koommbowal, on kisataa.” 32Nden sooje'en ta'i ɓoggi naŋnguɗi koommbowal pamaral, ɓe njoofi ngal, ngal do'i.
33Nde ɓadi weetugo, Pol tori ɓe ɓe nyaama, o wi'i: “Hannde waɗi balɗe sappo e nayi, on nyaamaay koo ɗume, on ɗon ndeena. 34Ngam maajum mi tori on on nyaama to on ngiɗi hisugo. Ammaa koo gaasaawol hoore mon gootol majjataa.” 35Nde o wi'i ɗum, o hoo'i tamseere, o yetti Allah yeeso maɓɓe fuu, o yewi nde, o fuɗɗi nyaamugo. 36Nden hakkiilooji maɓɓe nde'iti, ɓe fuu ɓe nyaami. 37Limgal yimɓe haa koommbowal waɗi teemeɗɗe ɗiɗo e cappanɗe njoweeɗiɗo e njoweego (276). 38Nde ɓe kaari, ɓe cakkini alkamaari nder ndiyam ngam ustugo doŋngal.
Ƴuuge ndiyam pusi koommbowal
39Nde weeti, laanyooɓe anndaa toy ɓe ngoni, ammaa ɓe ngi'i pellel njaareendi haa fomoonde duunde. Ɓe ngiɗi yahrugo koommbowal haa ton, to heɓoto. 40Ngam maajum ɓe ta'i ɓoggi jamɗe tiggirɗe, ɓe acci ɗe nder ndiyam. Nden ɓe piisti ɓoggi kaɓɓuɗi leɗɗe laanyirɗe. Nden ɓe ɓaŋgti leppol maŋngol gonŋgol yeeso koommbowal ngam haa henndu yahra ngal haa duunde. 41Ammaa koommbowal tawi pellel haa ndiyam luggaay, dari ton. Yeeso maagal ɗaggi haa njaareendi, dimmbataako sam, ƴuuge ndiyam boo pusi ɓaawo maagal.
42Sooje'en nufi mbarugo naŋngaaɓe, ngam taa ɓe ngino, ɓe ndogga. 43Ammaa ardiiɗo sooje'en, nde yiɗi hisnugo Pol, haɗi ɓe waɗugo anniya maɓɓe. O umri waawɓe nginam ɓe aarta diwugo haa nder ndiyam, ɓe ngino, ɓe njotto lesdi njoorndi. 44Luttuɓe boo naŋnga kaataakooje malla leɗɗe koommbowal gewɗe. Bana nii ɓe fuu ɓe njottori lesdi jam.