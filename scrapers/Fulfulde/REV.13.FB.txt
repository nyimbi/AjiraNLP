Dabbaaji ɗiɗi
1Nden mi yi'i ndabbaawa ɗon wurto mbeela. Nga woodi luwe sappo e ko'e joweeɗiɗi. Luwal koo ngale fuu ɗon bee woronnde, inɗe kuɗanɗe Allah mbinndaama dow ko'e maaga. 2Ndabbaawa nga ngi'mi nanndi bee paaɗaawu, kosɗe maaga nanndi bee kosɗe ɓoodu, hunnduko maaga nanndi bee hunnduko mbarooga. Kuuŋga go hokki ndabbaawa man semmbe mum e leeso laamu mum e baawɗe mum ɗuuɗɗe. 3Mi yi'i woore haa ko'e ndabbaawa man, nde nanndi bana nde meeɗi naawneego haa daande maayde, ammaa huuduure man yamɗiti. Yimɓe duniyaaru fuu kayɗini, ɓe tokki ndabbaawa man. 4Ɓe cujidani Kuuŋga ngam nga hokki ndabbaawa baawɗe maaga. Ɓe cujidani ndabbaawa boo, ɓe mbi'i: “Moy nanndi bee ndabbaawa nga'a? Moy he'i haɓugo bee maaga?”
5Ndabbaawa heɓi laawol wolwugo bolle elewɗe e kalluɗe dow Allah, nga heɓi huuwtinirgo baawɗe maaga lebbi cappanɗe nayi e ɗiɗi (42). 6Nga fuɗɗi wolwugo kalluka dow Allah e innde muuɗum e jooɗorde muuɗum e jooɗiiɓe haa asama fuu. 7Nga heɓi laawol haɓugo bee senaaɓe Allah haa nga jaalo ɓe, nga heɓi baawɗe dow yimɓe asli e jama'aaje e ɗemɗe e ummaatooje fuu. 8Jooɗiiɓe haa duniyaaru fuu cujidanan nga, waato koo moy mo innde muuɗum winndaaka nder deftere ngeendam diga fuɗɗam duniyaaru. Jawgel kirsaaŋgel go mari deftere nde'e.
9“To goɗɗo woodi noppi, sey nana! 10Mo hoddirana naŋngeego, o naŋngeteeɗo. Mo hoddirana mbareego bee kaafahi, o mbareteeɗo bee kaafahi. Ngam man sey senaaɓe Allah tiiɗa nder munyal e nuɗɗinki.”
11Nden mi yi'i ndabbaawa ngoɗŋga ɗon wurto lesdi. Nga woodi luwe ɗiɗi bana luwe jawgel, ammaa nga ɗon wolwa bana Kuuŋga go. 12Nga huuwtiniri baawɗe ndabbaawa aartuŋga go yeeso mum. Nga dooli duniyaaru e jooɗiiɓe nder maaru fuu cujidana ndabbaawa aartuŋga, nga huuduure mum yamɗiti go. 13Nga waɗi alaamaaji mawɗi haa nga jippini yiite diga asama haa lesdi gite yimɓe fuu. 14Nga zammbi jooɗiiɓe haa duniyaaru fuu bee waɗugo alaamaaji ɗi nga heɓi baawɗe waɗugo yeeso ndabbaawa aartuŋga go. Nga yecci jooɗiiɓe haa duniyaaru ɓe mbaɗa suura ndabbaawa naawnaaŋga bee kaafahi e yamɗiti go. 15Ndabbaawa ɗiɗaɓa heɓi baawɗe nastingo poofɗe yoŋki haa nder suura ndabbaawa aartuŋga, ngam haa suura man boo wolwa e koo moy mo sujidanaay ndabbaawa nga mbare. 16Ndabbaawa nga dooli yimɓe fuu, leesɓe e mawɓe, riskuɓe e talaka'en, maccuɓe e rimɓe, ngam ɓe njaɓa maandorde dow juuɗe maɓɓe nyaame malla dow tiiɗe maɓɓe. 17Walaa mo heɓata soodugo malla soorrugo koo ɗume, sonaa to o woodi maandorde man, waato innde ndabbaawa malla lammba innde maaga.
18Sey goɗɗo mara hikma ngam faamugo haala ka'a. Marɗo hakkiilo fiya lisaafi maana lammba ndabbaawa nga, ngam lammba man ɗon dari mbattudi innde neɗɗo. Lammba man woni teemeɗɗe joweego e cappanɗe joweego e joweego (666).