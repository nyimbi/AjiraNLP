Suleymaanu tori hikma haa Allah
(1 Laamiiɓe 3:3-15)
1Suleymaanu ɓii Daawuda tabitini laamu muuɗum. Allah Jawmiraawo wondi bee maako, mawnini maŋngu maako masin.
2Suleymaanu hawti yimɓe Isra'iila fuu, ardiiɓe dow honooɓe ujineere e ardiiɓe dow honooɓe teemerre e hiitooɓe e ardiiɓe Isra'iila fuu, waato baaba-ci'e'en fuu. 3Nden ɓe njehi haa nokkuure townde haa Gibiyon, Suleymaanu e jama'aare fuu. Laymaaru fottirde Allah ndu Muusa jaggiiɗo Jawmiraawo waɗno ɗum nder ladde ɗon ton. 4Ammaa sundukru alkawal Allah, Daawuda yahruno ndu diga Kiriyat-Ye'arim haa Urusaliima haa nokkuure nde o taaskanino ndu. O darnuno suudu laymaaru ngam maaru ton. 5Hirsirde njamndi mboɗeeri nde Becaleel ɓii Uuri ɓii Huuru waɗno ɗum, ɗon dari haa Gibiyon yeeso jooɗorde Jawmiraawo. Suleymaanu e jama'aare fuu njehi ton ngam ƴamugo Jawmiraawo. 6Suleymaanu wa'i dow hirsirde man, lii'ani Jawmiraawo guleteeɗi ujineere.
7Jemma man Allah waŋgani Suleymaanu, wi'i mo: “Tora ko ngiɗɗa fuu, mi hokkete!” 8Suleymaanu jaabi mo: “A woonani baaba am Daawuda bee mbooɗeeŋga ɗuuɗŋga, a laamini yam haa pellel maako boo. 9Yaa Jawmiraawo Allah, tabitin wolde nde mbi'ɗa baaba am Daawuda, ngam a laamini yam dow ummaatoore ɗuuɗnde bana njaareendi. 10Hokkam hikma e hakkiilo ngam ɗowugo yimɓe ɓe'e. Ngam moy foti laamanaago ummaatoore ma ɗuuɗnde nde'e?” 11Allah wi'i Suleymaanu: “Nde a torake ɗu'um, a toraaki risku e jawdi e tedduŋgal malla mbaraneego wanyɓe ma malla juutal balɗe, ammaa a tori hikma e hakkiilo ngam laamanaago yimɓe am ɓe mbaɗmaami a laamiiɗo muuɗum'en, 12ngam man a heɓan hikma e hakkiilo. Mi hokkete risku e jawdi e tedduŋgal boo, ɗum laamiiɓe aartuɓe ma meeɗaay heɓugo, ɓaawo maaɗa boo, walaa keɓanɗo ɗum.” 13Nden Suleymaanu ummi haa laymaaru fottirde dow nokkuure townde haa Gibiyon, warti Urusaliima, fuɗɗi laamanaago Isra'iila.
Baawɗe e risku Suleymaanu
(1 Laamiiɓe 10:26-29)
14Suleymaanu mooɓti mootaaji pucci konu e pucci. Ɗum waɗi mootaaji ujineere e teemeɗɗe nayi (1.400) e pucci ujine sappo e ɗiɗi (12.000). Nden o jo'ini goɗɗi nder berniiji cigorɗi maaji, goɗɗi boo haa Urusaliima, haa kommbi maako. 15O ɗuɗɗini cardi e kaŋŋeeri haa Urusaliima bana kaa'e, o ɗuɗɗini leɗɗe cemmbiɗɗe boo bana dundeeje haa lesdi towndiije. 16Ɓe ngaddani Suleymaanu pucci diga Misra e Kuwe, filooɓe laamiiɗo keɓoyi ɗi haa Kuwe bee saman coggu. 17Haa Misra ɓe njehi, ɓe coodoyi mootaaji pucci, ngoota fuu baakin ceede cardi teemeɗɗe joweego (600), pucci boo, ngootu fuu baakin teemerre e cappanɗe jowi (150). Ɓe coodani boo laamiiɓe Heti'en fuu e laamiiɓe Siriya boo.
Suleymaanu ɗon taaska mahugo haykaliiru
(1 Laamiiɓe 5:15-32; 7:13-14)
18Suleymaanu waɗi anniya nyiɓugo suudu ngam teddingo innde Jawmiraawo e suudu laamu ngam hoore mum.