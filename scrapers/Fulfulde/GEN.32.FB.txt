1Jaŋngo maajum, Laban dawi cub, jaɓɓiti ɓiɓɓe mum rewɓe e taaniraaɓe mum, barkiɗini ɓe. Nden o lorti haa maako.
Yaakubu fotti bee Isuwa
2Yaakubu tokkiti laawol muuɗum. Malaa'ika'en Allah ngari, potti bee maako. 3Nde o yi'i ɓe, o wi'i: “Ɗum saŋngeere Allah!” O inndi nokkuure maajum Mahanayim.
4Yaakubu neli nelaaɓe yeeso muuɗum haa deerɗum Isuwa haa lesdi Se'ir nder kawye lesdi Edoom. 5O umri ɓe: “Ndaa nii mbi'oton jaagorɗo am Isuwa: Maccuɗo ma Yaakubu wi'i ni'i: Mi faɓɓi haa Laban, mi njooɗi ton haa wargo jonta. 6Mi woodi na'i e bamɗe e dammooji e maccuɓe e horɓe. Mi neli anndingo ɗum jaagorɗo am, ngam mi heɓa mo'ere yeeso ma.” 7Nelaaɓe go ngarti haa Yaakubu, mbi'i mo: “Min njehi haa deerɗiraawo ma Isuwa. Kaŋko boo o ɗon wara fottugo bee maaɗa bee worɓe teemeɗɗe nayo.” 8Yaakubu hultori masin, o tampi. Nden o senndi yimɓe wonduɓe bee maako e dammooji e na'i e geelooɗi caŋngeeje ɗiɗi. 9O numi: “To Isuwa ukkanake saŋngeere woore, woɗnde daɗan.” 10Yaakubu tori: “Yaa Allah mo maama am Ibrahiima e baaba am Isiyaaku, yaa Jawmiraawo, bi'ɗo yam: Lorta haa lesdi ma e banndiraaɓe ma, mi woonante! 11Mi he'aay mbooɗeeŋga fuu e gooŋgaaku maaɗa fuu ko a waŋginani yam, min maccuɗo ma. Mi eeri maayo Urdun bee sawru am tan, jonta mi waɗi caŋngeeje ɗiɗi. 12Mi tori ma hisnam juŋngo deerɗiraawo am, diga juŋngo Isuwa! Mi ɗon hula mo, ngam taa o wara o halka yam e rewɓe bee ɓikkoy fuu. 13Siftor ko a wi'no: Mi woonante fakat, mi ɗuɗɗinan danygol maaɗa bana njaareendi maayo, ndi limataake.”
14Yaakubu waali ton jemmaare maajum. Haa caka dabbaaji maako, o hoo'i goɗɗum, ngam o saaha deerɗiiko Isuwa: 15be'i teemeɗɗe ɗiɗi e jawɗi be'i noogas, baali teemeɗɗe ɗiɗi e jawɗi baali noogas, 16geelooɗi musininanɗi cappanɗe tati e moli maaji, na'i cappanɗe nayi e ga'i kalhali sappo, non boo bamɗe debbe noogas e gorɗe sappo. 17O sennditi ɗum tokkere tokkere, o hokki ɗum huuwooɓe maako. O wi'i ɓe: “Arde yeeso am, ndaaytine tokkere fuu bee woɗnde.” 18O umri arano, o wi'i: “To deerɗiraawo am Isuwa fotti bee ma, ƴami ma: Moy jeyi ma, toy njahataa, moy jeyi ɗum ko woni yeeso ma? – 19Sey a wi'a: Ɗum maccuɗo ma Yaakubu. O neldi caahu ngu'u haa jaagorɗo maako Isuwa. Ndaa, kaŋko bee hoore maako o ɗon wara ɓaawo amin.” 20Non boo o umri ɗiɗaɓo e tataɓo e tokkiiɓe tokke fuu. O wi'i: “Kanjum mbi'oton jaagorɗo am Isuwa, to on potti bee maako. 21Ngecce mo: Maccuɗo ma Yaakubu bee hoore mum ɗon wara ɓaawo amin.” Yaakubu tammi: “Mi de'itinan mo bee caahu ardotooŋgu yeeso am. Nden mi yi'an yeeso maako, teema o jaɓɓoto yam.” 22Caahu go ardi mo, kaŋko kam o waali jemmaare maajum nder saŋngeere.
Yaakubu waɗi gala bee goɗɗo mo o anndaa
23Nder jemmaare maajum Yaakubu ummi, hoo'i rewɓe muuɗum ɗiɗo e horɓe muuɗum ɗiɗo e ɓikkoy muuɗum sappo e ngo'o, eeri eerorde maayo Yabbok. 24O eerni ɓe, o eerni boo ko o mari fuu. 25Yaakubu lutti feere muuɗum. Goɗɗo haɓi bee maako haa subaha waɗi. 26Nde goɗɗo go yi'i o waawataa jaalaago Yaakubu, o fiyi mo haa asaaŋgal, ngal sokkiti yaake ɓe ɗon ngaɗa gala. 27Goɗɗo go wi'i: “Yooftam, ngam subaha waɗi.” Ammaa Yaakubu jaabi: “Mi yooftataa ma, sonaa to a barkiɗini yam.” 28O ƴami Yaakubu: “Noy innde ma?” O jaabi: “Yaakubu.” 29O wi'i: “A ewnataake Yaakubu fahin, ammaa Isra'iila. Ngam a haɓi bee Allah e bee yimɓe, a jaalake.” 30Yaakubu ƴami mo: “Anndinam innde ma.” O jaabi: “Ngam ɗume ƴamata yam innde?” Nden o barkiɗini Yaakubu. 31Yaakubu inndi nokkuure maajum Peniyel, ngam o wi'i: “Mi yi'i yeeso Allah, bee maajum fuu yoŋki am hisi.” 32Naaŋge fuɗi yaake o saali Peniyel, o ɗon laƴa ngam asaaŋgal maako. 33Ngam maajum yimɓe Isra'iila nyaamataa ɗaɗol asaaŋgal haa wargo hannde, ngam o naawni ɗaɗol asaaŋgal Yaakubu.