Masiiboowol jowaɓol: Masiibo pettu
1Jawmiraawo wi'i Muusa: “Yah haa Firawna, wi' mo: Ndaa nii Jawmiraawo, Allah Ibraniŋke'en wi'i: Accu yimɓe ummaatoore am njaha njaggano yam. 2To a salake yooftugo ɓe, to a jogitake ɓe, 3juŋngo am waran dow dabbaaji ma nder ladde, dow pucci e bamɗe e geelooɗi e na'i e dammooji, mi ukkana ɗi pettu caatuŋgu masin! 4Ammaa Jawmiraawo senndan hakkunde dabbaaji Isra'iila'en e dabbaaji Misra'en. Nder ko yimɓe Isra'iila mari fuu, walaa ko waatata. 5Jawmiraawo ta'i wakkati man, wi'i: Jaŋngo mbaɗanmi ɗum nder lesdi Misra.” 6Jaŋngo man Jawmiraawo waɗi ko o wi'no. Dabbaaji Misra'en fuu mbaati, ammaa haa dabbaaji Isra'iila'en walaa koo ngoota waati. 7Firawna neli ɓe ndaara dabbaaji Isra'iila'en, ɓe tawi walaa koo ngoota waati. Ammaa fahin hoore Firawna saati, o accaay Isra'iila'en ndilla.
Masiiboowol joweegowol: Masiibo ɓuule
8Jawmiraawo wi'i Muusa e Haruna: “Kebbine juuɗe mooɗon bee doɗɗe ɓolinirɗe. Muusa ukka ɗe haa dow yeeso Firawna. 9Ɗe laatoto bana sollaare dow lesdi Misra fuu, ɗe mbaɗan ɓuule laatotooɗe kuuduuje haa yimɓe e dabbaaji.” 10Muusa e Haruna koo'i doɗɗe ɓolinirɗe, ɓe njehi ɓe ndari yeeso Firawna, Muusa ukki ɗe haa dow, ɗe mbaɗi ɓuule laatotooɗe kuuduuje haa yimɓe e dabbaaji. 11Hiila'en lesdi Misra mbaawaay ɓaditaago Muusa daliila ɓuule, ngam ɓalli maɓɓe fuu mbaɗi ɓuule kal-kal bee Misra'en woɗɓe fuu. 12Ammaa Jawmiraawo saatini hoore Firawna, o nananaay ɓe, bana Jawmiraawo wi'no Muusa.
Masiiboowol joweeɗiɗaɓol: Masiibo mallimallooje
13Jawmiraawo wi'i Muusa: “Jaŋngo, dawu fajiri cub, dara yeeso Firawna, wi' mo: Ndaa nii Jawmiraawo, Allah Ibraniŋke'en wi'i: Accu ummaatoore am yaha jaggano yam. 14Ngam jonta kam mi ukkante masiibooji am fuu, an e saraaki'en ma e ummaatoore ma. Nden kam a anndan walaa nannduɗo bee am nder duniyaaru fuu. 15Harono on kalki to mi fortino juŋngo am haa mi halke, an e ummaatoore ma fuu bee nyawu kalluŋgu ndaaɓoowu! 16Ammaa mi acci ma a yeeɗa ngam mi waŋginane baawɗe am, ngam wooynugo innde am nder duniyaaru fuu. 17Bee man fuu a ɗon tokko mawnitaago dow ummaatoore am, a yooftaay nde. 18Ngam maajum, jaŋngo bana saa'iire nde'e, mi toɓnan mallimallooje mawɗe masin. Bana maaje meeɗaay laataago diga lesdi Misra jooɗi haa wargo hannde. 19Jonta kam, waɗ umroore ngam hisnugo dabbaaji ma e ɗum ko marɗa haa yaasi. Yimɓe e dabbaaji, waato ko woni yaasi fuu, ko nastaay cuuɗi, mallimallooje toɓan dow maajum, ɗum halkan.” 20Mo huli wolde Jawmiraawo caka saraaki'en Firawna, doggini maccuɓe mum e dabbaaji mum haa cuuɗi. 21Ammaa woɗɓe boo paalaay wolde Jawmiraawo nde'e, ɓe acci maccuɓe maɓɓe e dabbaaji maɓɓe haa ladde.
22Jawmiraawo wi'i Muusa: “Ɓaŋgtu juŋngo ma gal asama, haa mallimallooje toɓa nder lesdi Misra fuu dow yimɓe e dabbaaji e fuɗŋgooji gese nder lesdi Misra fuu.” 23Muusa ɓaŋgti sawru muuɗum gal asama. Jawmiraawo neli diggaali e mallimallooje, pelmaali paɗɗi lesdi. Jawmiraawo toɓni mallimallooje dow lesdi Misra. 24Mallimallooje toɓi, ma'e njillindiri bee mallimallooje loorɗe masin, irin maaje meeɗaay laataago nder lesdi Misra diga lesdi Misra jooɗi haa wargo hannde. 25Mallimallooje piyi nder lesdi Misra ko woni yaasi fuu, waato yimɓe e dabbaaji. Mallimallooje piyi fuɗŋgooji gese fuu, ɗe ngewi leɗɗe ladde fuu. 26Sey nder lesdi Goosan ndi Isra'iila'en ngoni, mallimallooje ngalaa.
27Firawna neli, ewni Muusa e Haruna, wi'i ɓe: “Jonta mi waɗi hakke, Jawmiraawo o adiliijo, ammaa min e ummaatoore am min aybuɓe. 28Tore Jawmiraawo haa o naŋgta diggaali e mallimallooje maako. Mi accan on on njaha, on neeɓataa fahin.” 29Muusa wi'i: “To mi wurtake berniwol, mi weeɗan juuɗe am heedi Jawmiraawo. Nden diggaali timman, mallimallooje boo njinnan, haa a annda Jawmiraawo mari duniyaaru. 30Ammaa mi anndi an e saraaki'en ma, on kulataa Jawmiraawo Allah tawon.”
31Saa'i man leŋ e sa'iiruuri nattinaama, ngam sa'iiruuri saawti, leŋ boo finni. 32Ammaa alkamaari e irin alkamaari ngoɗndi nattaay, ngam ɗi ɓenndaay tawon.
33Muusa wurti saare Firawna, o yehi yaasi berniwol. O weeɗi juuɗe maako heedi Jawmiraawo. Diggaali e mallimallooje njinni, iyeende acci toɓugo. 34Nde Firawna yi'i iyeende e mallimallooje e diggaali njinni, o tokki waɗugo hakke, o saatini hoore maako fahin, kaŋko e saraaki'en maako fuu. 35Hoore Firawna saati, o sali yooftugo Isra'iila'en, bana Jawmiraawo wi'no bee hunnduko Muusa.