Balndol inabohi
1Yeesu tokki wi'ugo: “Min, mi inabohi gooŋgahi, Baabiraawo am woni jawmu ngesa. 2Lisal koo ngale haa am ngal rimataa ɓiɓɓe, o ta'an ngal. Ammaa lisal dimanŋgal ɓiɓɓe, o mo'inan ngal haa ngal ɓesda rimugo ɓiɓɓe fahin. 3Onon on mo'inaaɓe ngam daliila wolde nde mi wolwani on. 4Tabite nder kawtal bee am, nden kam min boo mi tabitan nder kawtal bee mooɗon. Bana no lisal inabohi rimataa ɓiɓɓe, sonaa to ngal hawti bee inabohi, bana non onon boo, on mbaɗataa nafuuda sonaa to on ɗon tabiti nder kawtal bee am.
5Min woni inabohi, onon on lice. Mo tabiti nder kawtal bee am, min boo mi tabiti nder kawtal bee muuɗum, kaŋko o waɗan nafuuda. Ammaa to on ngondaay bee am, on mbaawataa waɗugo koo ɗume. 6To goɗɗo tabitaay nder kawtal bee am, o wudinteeɗo yaasi bana lisal ta'aaŋgal, ngal yooran, nden ɓe koocan ngal ɓe ngudina ngal nder yiite, ngal wula. 7To on ɗon tabiti nder kawtal bee am, bolle am boo ɗon tabiti nder mooɗon, tore ko on ngiɗi fuu, on keɓan ɗum. 8Ndaa ko teddinta Baabiraawo am: On mbaɗa nafuuda ɗuuɗka, on laato pukara'en am. 9Bana no Baabiraawo yiɗiri yam, non min boo mi yiɗiri on. Tabite nder yiide am. 10To on ɗon njogo umrooje am, on tabitan nder yiide am, bana no min boo mi jogori umrooje Baabiraawo am, mi ɗon tabiti nder yiide maako.
11Mi wolwani on ɗum bana nii ngam haa seyo am wona nder ɓerɗe mooɗon, seyo mooɗon boo heewa. 12Ndaa umroore am: Ngiɗindire bana no mi yiɗiri on. 13Walaa yiide ɓurata nde'e: Goɗɗo hokka yoŋki muuɗum ngam soobiraaɓe muuɗum. 14On soobiraaɓe am, to on ɗon mbaɗa ko mi umri on. 15Mi ewnataa on huuwooɓe fahin, ngam kuuwoowo anndaa ko jaagorɗo muuɗum waɗata. Mi ewni on soobiraaɓe am, ngam ko mi nani haa Baabiraawo am fuu, mi anndini on ɗum. 16Naa onon cuɓi yam, ammaa min suɓi on. Mi suɓi on, mi yowani on kuugal, ngam haa on njaha, on mbaɗa nafuuda, nafuuda mooɗon boo tabita, ngam haa ko on ƴamata haa Baabiraawo bee innde am fuu, o hokka on ɗum. 17Ngiɗindire, kanjum mi umri on.”
Duniyaaru wanyi Yeesu e yimɓe muuɗum
18To duniyaaru wanyi on, annde ndu aarti wanyugo yam min. 19To on laatino ɓe duniyaaru, ndu yiɗanno on ngam on yimɓe maaru. Ammaa nde nii on laataaki ɓe duniyaaru, mi suɓi on, mi wurtini on diga duniyaaru, ngam maajum, duniyaaru ɗon wanya on. 20Ciftore ko mi wi'i on: Kuuwoowo ɓurataa jaagorɗo muuɗum maŋngu. To ɓe toonyake yam, ɓe toonyoto on onon boo. To ɓe ɗowtanake bolle am, ɓe ɗowtanto bolle mooɗon boo. 21Ammaa ɓe mbaɗan on ɗum fuu ngam daliila innde am, ngam ɓe anndaa nelɗo yam. 22Ɓe ngalaano aybe to mi waraayno, mi wolwanaayno ɓe. Ammaa jonta ɓe ngalaa hujja ngam hakke maɓɓe. 23Koo moy wanyi yam, wanyi Baabiraawo am boo. 24Ɓe ngalaano aybe to mi huuwaayno kuuɗe caka maɓɓe ɗe goɗɗo meeɗaay huuwugo. Ammaa jonta ɓe ngi'i kuuɗe am, bee non fuu ɓe nganyi yam, min e Baabiraawo am. 25Ɗum laati non, ngam haa ko winnda nder defte maɓɓe, waato tawreeta gooŋɗa: Ɓe nganyi yam bilaa daliila.
26To Balloowo mo mi nelata haa mooɗon diga Baabiraawo wari, waato Ruuhu mo gooŋga garanɗo diga Baabiraawo, kaŋko o seedanto yam. 27Onon boo on ceedanto yam, ngam on ngondi bee am diga fuɗɗam.