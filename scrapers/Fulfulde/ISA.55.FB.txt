Mo'ere ngam koo moy
1Hey! Onon ɗomɗuɓe, ngare haa ndiyam, koo mo walaa ceede! Ngare, coode, nyaame! Ngare, coode inaboojam e kosam bilaa ceede, bilaa yoɓugo koo ɗume. 2Koni ndokkoton cardi ngam ko laataaki nyaamdu? Koni ndokkoton ngeenaari mon ngam kuuje ɗe kaarnataa? Naneeɗam booɗɗum! Nyaame kuuje booɗɗe, nyaame nyaamdu ɓurdanndu wooɗugo. 3Keɗite! Ngare haa am. Nane! Nden on ngeeɗan. Mi haɓɓan alkawal duumiiŋgal bee mooɗon, mi mo'anan on mo'ere nde mi iinani Daawuda. 4Ndaa, mi darni mo o ceedoowo yam caka ummaatooje, o ardiiɗo, umroowo ɗe. 5Jonta a ewnoto ummaatoore nde a anndaa. Ummaatoore nde anndaano ma waran haa maaɗa bee jaawal. Min Allah Jawmiraawo ma, Ceniiɗo Isra'iila, mi waɗan ɗum, mi hokkete daraja.
6Ɗakkotire bee Jawmiraawo saa'i o taweteeɗo. Tore mo saa'i o ɓadiiɗo. 7Sey kalluɗo acca laawol mum, marɗo hakke acca numooji mum. O lorto haa Jawmiraawo, kaŋko boo o enɗan mo. O lorto haa Allah men, ngam o yaafoto ɗuuɗɗum. 8Jawmiraawo wi'i: “Numooji am nanndaay bee numooji mooɗon, laabi mon boo nanndaay bee laabi am. 9Bana asama towtiri dow lesdi, bana non laabi am towtiri dow laabi mooɗon, numooji am boo dow numooji mooɗon. 10Iyeende e mallimallooje toɓan diga asama. Ɗe lorataako haa ton, sonaa to ɗe njarni lesdi, haa ndi fuɗna, ndi rima, ndi hokka aawoowo aawdi, nyaamoowo boo nyaamdu. 11Bana non boo wolde am wurtiinde hunnduko am. Nde lorataako haa am sookre, ammaa nde waɗan ko fottani yam, nde hiɓɓinan anniya am.
12On ngurtoto bee seyo, mi hooran on nder salaaman. Kooseeje e towndiije mbelmbeltan yeeso mooɗon, leɗɗe ladde fuu kellan juuɗe. 13Leɗɗe booɗɗe mawnan haa nokkuure gi'e, haa pellel giŋngille boo irin asuraaje. Ɗum laatanto yam daraja e alaama nduumiika, ɗum ittataake sam.”