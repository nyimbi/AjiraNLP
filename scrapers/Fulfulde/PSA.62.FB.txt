Allah tan woni hisrude e tammunde am
1Ngam kaliifaajo gime. Yimre Daawuda fodde daande “Yedutuun”.
2Haa kommbi ma tan, yaa Allah, mi heɓi de'ere,
kisndam am ɗon iwa haa maako.
3Kaŋko tan woni tapaare am, kisndam am e hisrude am townde.
Mi dimmbataako sam.
4Ndey accoton ukkanaago goɗɗo gooto?
On fuu on ngiɗi do'ugo mo bana mahol guuriiŋgol,
bana mahdi ɓadiindi yibbugo na?
5On ɗon nufo ittugo daraja maako makka.
On ngiɗi pewe,
kunnduɗe mon ɗon mbarkiɗina mo,
ammaa ɓerɗe mon ɗon naala mo.
6Haa kommbi ma tan, yaa Allah keɓmi de'ere,
kisndam am ɗon iwa haa maako.
7Kaŋko tan woni tapaare am, kisndam am e hisrude am townde.
Mi dimmbataako.
8Kisndam am e tedduŋgal am iwi haa Allah,
kaŋko woni tapaare hisrude am semmbiɗnde e nyukkorde am.
9Onon yimɓe am, koole mo koo ndey fuu!
Ngecce mo ko woni nder ɓerɗe mon fuu!
Ngam kaŋko woni hisrude meeɗen.
10Ɓiɓɓe Aadama ɗum henndu, ɗum huunde meere,
to a waɗi ɓe dow awnorɗum, ɓe ngalaa teddeeŋga,
koo henndu boo ɓuran ɓe fuu teddugo.
11Taa tamme toonyaare nafan on,
taa tamme kuuje jaɓtaaɗe ndiskinan on.
To jawdi mon ɗon ɓesdo,
taa ɓerɗe mon ɗakkotira bee maari.
12Baawɗe fuu iwi diga Allah,
mi nani o wi'i ɗum, naa nde woore tan.
13An, yaa Jawmiraawo, a mari mbooɗeeŋga, ngam
a warjoto koo moy fodde kuuɗe mum.