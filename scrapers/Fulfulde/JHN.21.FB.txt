Yeesu waŋgani pukara'en njoweeɗiɗo
1Ɓaawo maajum fahin Yeesu waŋgani pukara'en muuɗum haa kommbi weendu Tiberiyas. Ndaa no o waŋgirani ɓe: 2Simon Piyer e Tomas bi'eteeɗo Ciwto e Natanayel mo wuro Kana nder lesdi Galiili e ɓiɓɓe Zebede e pukara'en Yeesu woɗɓe ɗiɗo, fuu ɗon kawti. 3Simon Piyer wi'i ɓe: “Mi dillan waawoygo liɗɗi.” Ɓe mbi'i mo: “Minin boo min njahdan bee maaɗa.” Ɓe ndilli, ɓe nasti koommbowal. Ammaa jemmaare man fuu ɓe naŋngaay koo liiŋgu. 4Nde fuɗɗi weetugo, Yeesu dari haa fomoonde, ammaa pukara'en anndaa ɗum kaŋko. 5Nden Yeesu ƴami ɓe: “Ɓikkoy, on keɓi nyaamdu na?” Ɓe njaabi mo: “Aa'a.” 6O wi'i ɓe: “Cakkine zubaawol haa wuttudu koommbowal nyaamru, on keɓan.” Ɓe cakkini zubaawol, ɓe naŋngi liɗɗi ɗuuɗɗi masin haa ɓe mbaawaay nastingo zubaawol nder koommbowal.
7Nden pukaraajo mo Yeesu yiɗi ɗum wi'i Simon Piyer: “Ɗum Jawmiraawo!” Nde Simon Piyer nani ɗum, o ɓorni limce maako, ngam o ɓortino ɗe, o diwi nder ndiyam. 8Pukara'en woɗɓe ngari bee koommbowal, ɓe ɗon ndasa zubaawol keewŋgol liɗɗi go, ɓe ndaayaakino fomoonde, ɓuraay meetir teemerre. 9Nde ɓe ngurti, ɓe njippi haa lesdi, ɓe ngi'i yiite bee liɗɗi dow maage e tamseeje. 10Yeesu wi'i ɓe: “Ngadde liɗɗi seɗɗa nder ko on naŋngi jonta.” 11Simon Piyer nasti koommbowal, wurtini zubaawol keewŋgol liɗɗi mawɗi mawɗi, limgal maaji teemerre e cappanɗe jowi e tati (153). Koo nde ɗi ɗuuɗɗi bana non, zubaawol seekaay. 12Yeesu wi'i ɓe: “Ngare, nyaame.” Walaa koo gooto nder pukara'en numi ƴamugo mo: “An a moy?” Ngam ɓe anndi ɗum Jawmiraawo. 13Yeesu ɓaditi ɓe, hoo'i tamseere, hokki ɓe, o hokki ɓe liɗɗi boo. 14Kanjum woni waŋgannde tataɓre nde Yeesu waŋgani pukara'en muuɗum, ɓaawo o ummitinaama caka maayɓe.
Yeesu e Piyer
15Ɓaawo ɓe nyaami, Yeesu wi'i Simon Piyer: “Simon ɓii Yuhanna, a yiɗi yam ko ɓuri ɓe'e ɗo na?” O jaabi: “Ooho, Jawmiraawo, a anndi mi yiɗi ma.” Yeesu wi'i mo: “Duru ɓiɓɓe baali am.” 16Nden o wolwani mo ɗiɗawre, o ƴami: “Simon ɓii Yuhanna, a yiɗi yam na?” O jaabi mo: “Ooho, a anndi mi yiɗi ma.” Yeesu wi'i mo: “Laata gaynaako baali am.” 17O wolwani mo tataɓre: “Simon ɓii Yuhanna, a yiɗi yam na?” Piyer suni nde Yeesu ƴami mo ƴamol tataɓol: “A yiɗi yam na?” O jaabi mo: “Jawmiraawo, an a anndi koo ɗume fuu, a anndi mi yiɗi ma.” Yeesu wi'i mo: “Duru baali am. 18Gooŋga mi ɗon wi'e: Yaake a derkeejono, an bee hoore ma a ɗon taado taadorgol ma, a ɗon yaha haa a yiɗi fuu. Ammaa to a ndottidi, a fortanan goɗɗo feere juuɗe ma, kaŋko boo o taadante taadorgol, o yahrete haa a yiɗaa.” 19Bee bolle ɗe'e Yeesu yiɗi tinndingo irin maayde nde Piyer tammi maayugo ngam teddingo Allah. Nden Yeesu wi'i mo: “Tokkam.”
Yeesu e pukaraajo goɗɗo
20Piyer yeesiti, yi'i pukaraajo mo Yeesu yiɗi ɗum ɗon wara ɓaawo maɓɓe, kaŋko ɓaarino Yeesu yaake ɓe ɗonno nyaama, ƴamno mo: “Jawmiraawo, moy zammboto ma?” 21Nde Piyer yi'i mo, o wi'i Yeesu: “Jawmiraawo, e noy oo ɗo, ɗume waɗata mo?” 22Yeesu jaabi mo: “To mi yiɗi o yeeɗa haa to mi lori, ko yaalu ma? An kam tokkam!” 23Haala man saŋkiti caka nuɗɗinɓe, ɓe ɗon mbi'a pukaraajo oo maayataa. Alhaali boo Yeesu wi'aay Piyer: “Pukaraajo oo maayataa.” Ammaa o wi'i mo: “To mi yiɗi o yeeɗa haa to mi lori, ko yaalu ma?”
24Pukaraajo oo, kaŋko woni ceedoowo kubaruuji ɗi'i, o winndi ɗi boo, min anndi seedamku maako ɗum gooŋga.
Timmoode
25Yeesu huuwi kuuɗe goɗɗe ɗuuɗɗe. To ɗe mbinndano gootal gootal fuu, mi tammi duniyaaru waawataa jogaago defte man.