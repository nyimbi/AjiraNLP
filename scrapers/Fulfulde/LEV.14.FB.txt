Kirseteeɗi ngam daliila caɗawe
1Jawmiraawo wi'i Muusa: 2“Ndaa umroore laɓɓinki goɗɗo mo saɗawre mum yamɗiti. Nyannde laɓɓineeki maako ɓe njahra mo haa limanjo. 3O wurtina mo yaasi saŋngeere, o laara ɓanndu maako. To o yi'i nyawu maako yamɗiti, 4sey o umra ɓe ngadda colli dagiiɗi geeti ɗiɗi ngam daliila laɓɓinteeɗo, hawtaade bee tayre leggal cemmbiɗŋgal e gaaraaji boɗeeji coy e haako isop. 5Nden limanjo umra hirsugo sonndu wooru dow fayannde loope heewnde ndiyam seeɓoore. 6Nden o hoo'a sonndu yeeru e leggal e leppel boɗeeyel coy e haako isop, o suuwa ɗum nder ƴiiƴam sonndu hirsaandu dow ndiyam seeɓoore go. 7O wicca ƴiiƴam man nde joweeɗiɗi dow laɓɓinteeɗo e nyawu mum, o seedo mo o laaɓɗo. Nden o yoofa sonndu yeeru, ndu fiira haa ladde. 8Laɓɓinteeɗo loota limce mum, laɓa gaasa mum fuu, yiiwo. Bana nii o laaɓrata. O heɓan nastugo saŋngeere, ammaa sey o jooɗo yaasi laymaaru maako nyalɗe joweeɗiɗi. 9Nyannde joweeɗiɗawre o laɓa fahin, gaasa hoore e wakkude e tiimeelooji e gaasa ngoɗka fuu, o loota limce maako, o yiiwo. Nden kam o laaɓɗo.
10Nyannde joweetataɓre o hoo'a njawkoy ɗiɗoy e bortel ngel nduuɓu, ɗum fuu ɗum walaa aybe e kuroori ɗiggundi kilo joweenayi njiiɓaandi bee nebbam ngam dokkal nyaamdu e reeta liitir nebbam. 11Limanjo laɓɓinanɗo yahra laɓɓinteeɗo e dokke ɗe'e fuu yeeso Jawmiraawo haa dammugal laymaaru fottirde. 12Nden o hoo'a jawgel gootel, o lii'ano ngel Jawmiraawo kirseteeŋgel ngam joɓki aybe, hawtaade bee reeta liitir nebbam go. O ɓaŋgta ɗum yeeso Jawmiraawo. 13Sey o hirsa ngel haa nokkuure seniinde nde ɓe kirsata kirseteeɗi ngam ittuki hakke e guleteeɗi boo. Kirseteeŋga ngam joɓki aybe laatanto limanjo, bana kirseteeŋga ngam ittuki hakke boo, nga ɓurŋga senaago. 14Limanjo hoo'a ƴiiƴam jawgel go seɗɗa, waɗa ɗam haa deblekeere nofru laɓɓinteeɗo nyaamru e hoondu wordu juŋngo maako nyaamo e ndu kosŋgal maako nyaamal. 15Nden limanjo loowa nebbam seɗɗa nder newre muuɗum nannde, 16suuwa hoondu juŋngo mum nyaamo nder maajam, wicca ɗam nde joweeɗiɗi ton yeeso Jawmiraawo. 17Nden o hoo'a nebbam seɗɗa nder newre maako, o waɗa ɗam haa deblekeere nofru laɓɓinteeɗo nyaamru e hoondu wordu juŋngo maako nyaamo e ndu kosŋgal maako nyaamal, dow ƴiiƴam jawgel go. 18Nebbam luttuɗam nder newre maako, o rufa ɗam dow hoore goɗɗo go. Bana nii o heɓnirta mo yaafuye haa Jawmiraawo.
19Nden limanjo lii'o kirseteeŋga ngam ittuki hakke, ngam o heɓna laɓɓinteeɗo yaafuye. Ɓaawo man o hirsa nguleteeŋga. 20O wula nga hawtaade bee dokkal nyaamdu go dow hirsirde. Bana nii o heɓnirta mo yaafuye, ngam o laaɓa.
21To laɓɓinteeɗo laatake talakaajo mo waawaay waddugo dokke go, nden kam o wadda jawgel gootel kirseteeŋgel ngam joɓki aybe maako, ngel laato geɗal limanjo keɓnanɗo mo yaafuye. Dokkal man ɓaŋgte yeeso Jawmiraawo. O wadda kuroori ɗiggundi kilo tati, njiiɓaandi bee nebbam ngam dokkal nyaamdu e reeta liitir nebbam. 22Non boo pooli masar ɗiɗi malla pooloy ɗiɗoy, gootel kirseteeŋgel ngam ittuki hakke, gootel guleteeŋgel. 23Nyannde joweetataɓre nde laɓɓineeki maako, o waddana limanjo dokke ɗe'e fuu haa dammugal laymaaru fottirde. 24Limanjo hoo'a jawgel kirseteeŋgel ngam joɓki aybe e nebbam, ɓaŋgta ɗum yeeso Jawmiraawo. 25O hirsa jawgel go, o hoo'a ƴiiƴam maagel seɗɗa, o waɗa ɗam haa deblekeere nofru laɓɓinteeɗo nyaamru e hoondu wordu juŋngo maako nyaamo e ndu kosŋgal maako nyaamal. 26Nden limanjo loowa nebbam seɗɗa nder newre muuɗum nannde, 27wicca ɗam bee hoondu juŋngo mum nyaamo ton yeeso Jawmiraawo. 28Nden o hoo'a nebbam seɗɗa nder newre maako, o waɗa ɗam haa deblekeere nofru laɓɓinteeɗo nyaamru e hoondu wordu juŋngo maako nyaamo e ndu kosŋgal maako nyaamal, dow ƴiiƴam jawgel go. 29Nebbam luttuɗam nder newre maako, o waɗa ɗam dow hoore goɗɗo go. Bana nii o heɓnirta mo yaafuye haa Jawmiraawo. 30Nden o lii'o pooli masar malla pooloy, fodde baawal goɗɗo go, 31gootel kirseteeŋgel ngam ittuki hakke, gootel guleteeŋgel hawtaade bee dokkal nyaamdu. Bana nii o heɓnirta laɓɓinteeɗo yaafuye haa Jawmiraawo. 32Kanjum woni umroore dow goɗɗo mo nyawu mum yamɗiti, mo waawaay dokkal umraaŋgal haa laɓɓineeki muuɗum.”
Umroore dow cidol
haa cuuɗi
33Jawmiraawo wi'i Muusa e Haruna: 34“To on nasti lesdi Kanaana ndi marnanmi on, to mi waɗi cidol haa suudu nder lesdi ndi maroton, 35jawmu suudu man anndina ɗum limanjo. 36Limanjo umra ɓe ngurtina kuuje gonɗe nder suudu man fuu, hiddeko o yaha laarugo cidol, ngam taa kuuje ɗe'e fuu coɓa. Nden o yaha laarugo ndu. 37To o yi'i cidol ɗon nyaama mahdi, noonde maagol boo laatake woɗeere seɗɗa malla haako-haakoore seɗɗa, 38sey o wurto ndu, o maɓɓa ndu nyalɗe joweeɗiɗi. 39Nyannde joweeɗiɗawre o lorto, o laara ndu fahin. To o yi'i cidol ɓesdi yaajugo haa maaru, 40sey o umra ɓe ngurtina kaa'e marɗe cidol go, ɓe ngudina ɗe haa nokkuure soɓnde yaasi wuro. 41Ɓaawo man ɓe itta ɓakkol mahdi nder suudu fuu, ɓe ngudina loope man haa nokkuure soɓnde yaasi wuro. 42Nden ɓe mbaɗa kaa'e goɗɗe haa nokkuuje cottinaaɗe go, ɓe ɓakka mahdi nder maaru bee loope kecce.
43To cidol fuɗɗiti haa maaru ɓaawo wurtingo kaa'e e ittugo loope e ɓakkol kesol, 44sey limanjo yaha, laara ndu fahin. To o yi'i cidol ɓesdi yaajugo haa maaru, nden kam ɗum cidol nyaamoowol, suudu man soɓi. 45Sey ɓe ngibbina ndu, ɓe ngudina kaa'e e leɗɗe e loope fuu haa nokkuure soɓnde yaasi wuro. 46Koo moy nasti suudu man yaake ɓe maɓɓi ndu, soɓan haa kiikiiɗe. 47Koo moy waali nder suudu man malla nyaami ton, sey loota limce mum.
48To limanjo wari, yi'i cidol fuɗɗitaay haa suudu ɓaawo ɓe ɓakki ndu kesum, sey o seedo ndu ndu laaɓndu, ngam cidol ittake. 49O hoo'a colli ɗiɗi ngam o itta hakke haa maaru. O hoo'a boo tayre leggal cemmbiɗŋgal e leppel boɗeeyel coy e haako isop. 50O hirsa sonndu wooru dow fayannde loope heewnde ndiyam seeɓoore. 51Nden o hoo'a leggal e leppel boɗeeyel coy e haako isop man e sonndu yeeru, o suuwa ɗum fuu nder ƴiiƴam sonndu hirsaandu e ndiyam seeɓoore. O wicca ɗam nde joweeɗiɗi dow suudu. 52Bana nii o ittirta hakke haa suudu, bee ƴiiƴam sonndu e ndiyam seeɓoore e sonndu ɗiɗawru e leggel cemmbiɗŋgel e haako isop e leppel boɗeeyel coy. 53Nden o yoofa sonndu yeeru, ndu fiira yaasi wuro haa ladde. Bana nii o laɓɓinirta suudu, nden ndu laaɓan.
54Kanjum woni umrooje dow caɗawe koo ɗeye e metemetelde koo ndeyeere, 55dow puunol haa limce e cidol haa cuuɗi, 56dow irin paare e ɓuule e puufe. 57Ɗum ekkitinol dow ko wi'ete coɓɗum malla laaɓɗum.”