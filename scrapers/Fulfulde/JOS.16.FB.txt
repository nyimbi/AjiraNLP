Geɗe le'i Efrayim e Manassa
1Geɗal lesdi ngal laatani danygol Yusufu fuɗɗi haa maayo Urdun baŋnge Yeriko, haa fuunaaŋge ceeɓooje Yeriko. Nden keerol maɓɓe nasti nder ladde, diga Yeriko haa kooseeje Baytila. 2Ngol ummi Baytila, yehi haa Luus, ngol tokki gal lesdi Arki'en haa Atarot. 3Nden ngol diirti gal hiirnaaŋge haa lesdi Yafleti'en, haa yotti lesdi Baytihurun-les e Gezer, ngol haaɗi haa Mbeela. 4Bana nii le'i Manassa e Efrayim, ɓiɓɓe Yusufu ndoniri geɗe maaji.
Geɗal lenyol Efrayim
5Ndaa ko laati geɗal lenyol Efrayim bee geɓe maagol: Keerol maɓɓe fuunaaŋgewol fuɗɗi haa Aterot-Addar, yehi Baytihurun-dow. 6Nden ngol yehi hiirnaaŋge, ngol tokki gal woyla haa Mikmetat. Ngol wayliti gal fuunaaŋge yahugo Ta'anat-Silo, ngol saali gaɗa berniwol man haa fuunaaŋge Yanoha. 7Haa Yanoha ngol diirti gal Atarot e Na'arat, ngol meemi Yeriko, ngol haaɗi haa maayo Urdun. 8Keerol maɓɓe saali haa hiirnaaŋge Tappuha yahugo maayel Kana, ngol haaɗi haa Mbeela. Kanjum woni geɗal lenyol Efrayim bee geɓe maagol. 9Ɗum hawti bee berniiji goɗɗi e gure maaji nder keeri lenyol Manassa. 10Ammaa ɓe ndiiwaay Kanaani'en jooɗiiɓe haa Gezer. Ngam maajum Kanaani'en ɗon njooɗi caka yimɓe Efrayim haa wargo hannde. Ɓe laati maccuɓe maɓɓe ɓe ɗon kuuwana ɓe.