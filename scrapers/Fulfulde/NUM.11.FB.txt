Yiite haa Tabe'era
1Ummaatoore Isra'iila woyani Jawmiraawo bana to sarru heɓi nde. Nde Jawmiraawo nani ɗum, o tikki masin, o huɓɓi yiite caka maɓɓe, nge nyaami seɓatto saŋngeere. 2Ɓe ngookani Muusa, kaŋko o tori Jawmiraawo, nden yiite man nyifi. 3Ɓe ewni nokkuure nde'e Tabe'era, ngam haa ton yiite Jawmiraawo huɓɓi caka maɓɓe.
Muusa suɓi ardiiɓe cappanɗe njoweeɗiɗo
4Zindar waɗi jananɓe yahduɓe bee Isra'iila'en. Nden Isra'iila'en boo puɗɗiti siŋkugo, mbi'i: “Moy hokkata en kusel haa en nyaama? 5Kayya! Ciftore, haa Misra en ɗonno nyaama liɗɗi bilaa soodugo e en ɗonno nyaama baygooje e kurciije e haakooji e tiŋeeje e albacce. 6Ammaa jonta kondondi men njoori. Walaa koo ɗume, sey mannu tan en ngi'ata!”
7Mannu man nanndi bee aawdi famardi, ndaneeri bana ɗacce lekki. 8Yimɓe ɗon caŋkito, mooɓta ndu. Nden ɓe nama ndu dow namrude malla ɓe una ndu, ɓe ndefa ndu nder payanɗe malla ɓe mbaɗa tamseeje bette bee man boo. Ndu weli bana tamseeje ca'aaɗe bee nebbam. 9Mannu man ɗon saama bee jemma dow saŋngeere hawtaade bee saawawre.
10Muusa nani bojji yimɓe go, koo moy ɗon darodi bee yimɓe saare mum haa nastirde laymaaru mum. Jawmiraawo tikkani ɓe masin. Ɓernde Muusa boo metti 11dow Jawmiraawo, nden o wi'i mo: “Koni mbaɗɗa maccuɗo ma kalluɗum? Ngam ɗume mi heɓaay mo'ere haa maaɗa? Koni njowanɗa mi doŋngal yimɓe ummaatoore nde'e fuu? 12Kadi min danyi ɓe fuu na? Koni umruɗaami mi jogo ɓe bana musininoowo jogorto musinanŋgel, mi yahra ɓe dow juuɗe am haa yotto lesdi ndi kunaniiɗa kaakiraaɓe maɓɓe a hokkan ɓe ndi? 13Toy keɓanmi kusel haa mi nyaamna yimɓe ummaatoore nde'e fuu? Ngam ɓe accaay siŋkugo, ɓe ɗon tokki ƴamugo yam kusel! 14Min feere am mi waawataa suklanaago ummaatoore nde'e fuu, ngam nde teddani yam masin! 15To non kam, ndikka mbara mi, to a yerdake ɗum, ngam taa mi tokko yi'ugo sarru ngu a ukkani yam.”
16Jawmiraawo wi'i Muusa: “Mooɓtanam ndotti'en cappanɗe njoweeɗiɗo, ndotti'en caka Isra'iila'en ɓe annduɗa e kaliifa'en. Yahru ɓe haa laymaaru fottirde, ɓe ndarodo ton bee maaɗa. 17Mi jippoto, mi wolida bee maaɗa. Mi hoo'an haa ruuhu gonɗo nder ma, mi hokka ɓe ɗum. Nden kam ɓe ndoondodotto bee ma doŋngal ummaatoore nde'e, a roondataako ngal an feere ma fahin. 18Wi' Isra'iila'en boo ɓe cena ko'e maɓɓe ngam jaŋngo, ɓe nyaaman kusel. Jawmiraawo nani bojji mooɗon heedi muuɗum bee wi'go: Moy hokkata en kusel haa en nyaama? Haa Misra en ɗonno nder hayru! Jawmiraawo hokkan on kusel, on nyaaman ngel boo. 19On nyaamataa ngel nyalaade woore malla nyalɗe ɗiɗi malla jowi malla sappo malla noogas tan, 20ammaa on nyaaman ngel deydey lewru fuu, haa on cafta, haa on tuuta ngel. Ngam on ngudini Jawmiraawo gonɗo caka mooɗon, on mboyi yeeso maako, on mbi'i: Koni en ngurti lesdi Misra?”
21Muusa wi'i Jawmiraawo: “Asee! Worɓe yahooɓe bee kosɗe ujine teemeɗɗe njoweego (600.000) ɗon ngondi bee am. An boo a wi'i a hokkan ɓe kusel, ɓe nyaama ngel deydey lewru fuu! 22To ɓe kirsi na'i e dammooji, ɗum he'an ɓe na? Malla to ɓe naŋngi liɗɗi fuu nder mbeela, ɗum he'an ɓe na?” 23Jawmiraawo jaabi Muusa: “Kadi juŋngo am rammi na? A yi'an to wolde am gooŋɗan malla gooŋɗataa.”
24Muusa wurti, yecci ummaatoore ko Jawmiraawo wi'i mo fuu. O mooɓti cappanɗe njoweeɗiɗo caka ndotti'en, o darni ɓe nder taarde laymaaru fottirde. 25Nden Jawmiraawo jippi nder ruulde, wolwani Muusa, hoo'i haa ruuhu gonɗo nder maako, hokki ɗum ndotti'en go. Nde ruuhu man jippi dow maɓɓe, law ɓe mbaɗi annabaaku, ammaa ɓaawoɗon ɗum tokkitaaki.
26Ɗiɗo maɓɓe, Eldat e Meedat, ɗonno nder saŋngeere, ɓe ngaraay haa laymaaru fottirde. Ruuhu jippi dow maɓɓe, kamɓe boo ɓe mbaɗi annabaaku ton nder saŋngeere. 27Sukaajo feere doggi maatini Muusa, yecci mo no Eldat e Meedat ɗon mbaɗa annabaaku nder saŋngeere! 28Yosuwa ɓii Nuuna, balloowo Muusa diga nderkaaku mum, wi'i: “Haɗ ɓe, jaagorɗo am!” 29Ammaa Muusa jaabi mo: “A haajantam na? Jawmiraawo hokkuma yimɓe mum fuu Ruuhu mum, ɓe laato annabi'en!” 30Nden Muusa bee ndotti'en go lorti haa saŋngeere.
Jawmiraawo neldi gerle
31Jawmiraawo waddi henndu, ndu waddi gerle diga wakeere mbeela, do'i ɗe haa saŋngeere, ɗe taari nde deydey jahaaŋgal nyalaade woore gal wakeere nde'e e ndeya fuu. Ɗe mbaagi dow lesdi baakin meetir gootel. 32Ummaatoore yehi, mooɓti gerle nyalawmaaje ɗiɗi, jemmaare woore. Mo mooɓti peetum heɓi baakin buhuuje noogas. Ɓe mbe'iti ɗe dow lesdi nder taarde saŋngeere fuu. 33Diga kusel timmaay ƴakkeego tawon, Jawmiraawo tikkani ɓe, ukkani ɓe sarru naawŋgu masin. 34Ɓe ewni nokkuure nde'e Kibirot-Hattaawa, ngam ɓe uwi zindaaɓe ton.
35Ɓe ummi Kibirot-Hattaawa ɓe ndilli Hacerot, ɓe caŋngini ton.