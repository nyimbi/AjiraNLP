Bolle Daawuda ragareeje
1Ndaa bolle Daawuda ragareeje:
Nane, Daawuda ɓii Yessa ɗon wolwa,
goɗɗo mo Allah ɓaŋgti masin,
mo Allah Yaakubu moyti,
mo yimi gimi booɗɗi ngam Isra'iila.
2Ruuhu Jawmiraawo ɗon dow am,
o ɗon wolwira bee hunnduko am.
3Allah aynoowo Isra'iila wi'i:
“Laamaniiɗo yimɓe mum bee adilaaku,
laamoriiɗo bee kulol Allah,
4o ɗon nanndi bee jayŋgol naaŋge fajiri,
wakkati duule ngalaa,
puɗnanŋgol huɗo hecco ɓaawo iyeende.”
5Allah woonani danygol am,
o haɓɓi alkawal duumiiŋgal bee am,
o tabitini ngal bee farillaaji laaɓɗi,
o hokkatam jaalorgal,
o hebbitinan anniyaaji am fuu.
6Ammaa halluɓe ɗon nanndi bee gi'e gudinaaɗe
ɗe goɗɗo meemataa bee juŋngo mum.
7Bee njamndi malla kalasal labbo o eftata ɗe,
ngam fakat o wula ɗe haa nokkuure maaje.
Honooɓe Daawuda suusɓe
(1 Habaruuji Nyalaaɗe 11:10-47)
8Ndaa honooɓe Daawuda hoore'en suusɓe:
Yoseb-ba-sebet Hakmoniijo woni hooreejo honooɓe tato. O bi'eteeɗo boo Adino Eskiijo. O dimmbi labbo maako dow konne'en teemeɗɗe njoweetato (800), o mbari ɓe nder haɓre woore.
9Ɓaawo maako Eli'azaaru ɓii Doodo Ahohiijo. O gooto nder suusɓe tato. Kaŋko o wonduno bee Daawuda nde ɓe ndarti Filisti'en mooɓtiiɓe ngam haɓre, yaake Isra'iila'en woɗɓe lorti, mba'i towndiije. 10Kaŋko o ɗon dari, o ɗon mbara Filisti'en haa juŋngo maako somi, takki kaafahi. Nyalaade maajum Jawmiraawo waɗi jaalorgal maŋngal. Nde jama'aare Isra'iila'en lori, walaa ko luttani ɓe waɗugo, sey ɓoftugo keɓal konu tan.
11Tataɓo maɓɓe, Samma ɓii Aage mo Harar. Filisti'en mooɓi ngam haɓre bana goɗɗo gooto. Woodino ton tayre ngesa, ka heewi irin nyebbe feere. Isra'iila'en ndoggi Filisti'en, 12ammaa kaŋko o dari caka tayre ngesa man, o hisni nde, o jaali Filisti'en. Bana nii Jawmiraawo waari jaalorgal maŋngal.
13Wakkati feere saa'i codol, jama'aare Filisti'en ɗonno saŋngini nder waadiwol Refayim. Tato nder honooɓe Daawuda semmbiɗɓe cappanɗe tato ndiirti, ngari haa Daawuda nder lowol Adullam. 14Saa'i maajum Daawuda ɗonno haa hisrude, Filisti'en aynooɓe boo ɗonno haa Baytilaama. 15Daawuda yeli, wi'i: “Moy yarnatammi ndiyam ɓulndu wonndu haa dammugal Baytilaama?” 16Suusɓe tato man nasti caka saŋngeere Filisti'en, nyeɗi ndiyam ɓulndu haa dammugal Baytilaama, ngaddi ɗam haa Daawuda. Ammaa o sali yarugo ɗam. O rufi ɗam, ɗam laati dokkal ngam Jawmiraawo. 17O wi'i: “Jawmiraawo, mi waɗataa irin ɗu'um! Kadi mi yara ƴiiƴam worɓe ɓe'e na? Ngam ɓe kasdi koo maayugo ngam waddango yam ndiyam man.” Ngam maajum o sali yarugo ɗam.
Bana nii kuuɗe suusɓe tato ɓe'e mba'i.
18Abisay deerɗiraawo Yo'ab woni hooreejo suusɓe tato man. O mbari konne'en teemeɗɗe tato (300) bee labbo maako. O heɓi innde caka suusɓe tato. 19O laati hooreejo suusɓe tato, ammaa o yottaaki darnde suusɓe.
20Benaya ɓii Yoyada mo Kabseyel, o cemmbiɗɗo, o huuwi kuuɗe mawɗe ɗuuɗɗe. O mbari ɓiɓɓe Ariyel Mo'abiijo ɗiɗo. Nyannde feere nde mallimallooje toɓi, o jippi nder ɓulndu o mbari mbarooga ton. 21O mbari boo Misraajo cemmbiɗɗo, jogiiɗo labbo haa juŋngo mum. Benaya walaa balmi, sey sawru tan. Ammaa o taasni Misraajo go, o jaɓti labbo mum, o mbari mo bee maago. 22Kanjum Benaya ɓii Yoyada waɗi. O heɓi innde bana suusɓe tato go. 23O ɓurdi suusɓe cappanɗe tato go tedduŋgal, ammaa o yottaaki darnde suusɓe tato. Daawuda darni mo o hooreejo aynooɓe muuɗum.
24Asa'el deerɗiraawo Yo'ab ɗon nder semmbiɗɓe cappanɗe tato go. Ndaa ɓe'e ngondi bee maako:
Elhanan ɓii Doodo mo Baytilaama,
25Samma mo Harood,
Elika mo Harood,
26Heeles mo Palet,
Iira ɓii Ikkes mo Teko'a,
27Abi'ezer mo Anatot,
Mebunay mo Husa,
28Calmon mo Ahoh'a,
Maharay mo Netofa,
29Heeleb ɓii Ba'ana mo Netofa,
Ittay ɓii Ribay mo Gibiya nder lesdi Benyamin,
30Benaya mo Piraton,
Hidday iwɗo waadiiji Ga'as,
31Abi-Albon mo Arba,
Azmawet mo Baharuuma,
32-33Eliyaba mo Sa'albon,
ɓiɓɓe Yasen,
Yonatan, Samma mo Harar,
Ahiyam ɓii Sarar mo Harar,
34Elifelet ɓii Ahasbay mo Ma'aka,
Eliyam ɓii Ahitofel mo Gilon,
35Hesray mo Karmel,
Pa'aray mo Araba,
36Yigal ɓii Natan mo Soba,
Baani ɓii Gad,
37Selek Ammooniijo,
Naharay mo Beerot, doondoowo balmi Yo'ab ɓii Seruyatu,
38Iira mo Yatir,
Gareb mo Yatir,
39Uriya Hetiijo.
Limgal honooɓe Daawuda semmbiɗɓe fuu, cappanɗe tato e njoweeɗiɗo.