Hikmaajo e kalluɗo
19
1Taa haaju hayru halluɓe,
taa ɗaɓɓu gondal maɓɓe,
2ngam ɓerɗe maɓɓe ɗon numa toonyaare tan,
nde ɓe mbolwata fuu, ɗum haala sarru.
20
3Hikma nyiɓan saare,
hakkiilo tabitinan nde.
4Bee anndal goɗɗo hebbinirta cuuɗi mum
bee kuuje booɗɗe e marɗe saman feere feere.
21
5Hikmaajo woodi baawɗe,
jawmu anndal ɗuɗɗinan semmbe mum.
6Giɗɗo waɗugo haɓre, sey aarta numugo,
jaalorgal iwan haa ɗuuɗal dawrooɓe.
22
7Paataaɗo waawataa jokkaago hikma,
nder dawriinde o fotaay maɓɓititgo hunnduko.
23
8Nufotooɗo kalluɗum foroy, ɓe mbi'an mo umminoowo fitina.
9Anniyaaji paataaɗo fuu laatoto hakke,
jancoowo woni nyidduɗo haa yimɓe.
24
10To a tampi nder nyannde ɓillaare,
nden kam semmbe ma ɗuuɗaay.
25
11Hisnu mo walaa aybe,
mo ɓe ndasata ngam mbareego, daɗnu mo.
12Taa wi': “Asee, mi anndaano ɗum”,
ngam Allah anndi to a wi'i gooŋga malla a fewi.
Linyoowo ɓerɗe warjoto koo moy deydey kuugal mum.
26
13Ɓiŋngel am, nyaam njumri, ngam ndi wooɗi,
njumri kesri welanan hunnduko ma.
14Anndu, bana non hikma wa'i ngam yoŋki ma.
To a heɓi ka, saa'iire warannde ɗon,
tammunde ma boo halkataa.
27
15An kalluɗo, taa ɗaɓɓu jaɓtugo saare adiliijo,
taa nattin nokkuure siwtaare maako.
16Adiliijo, koo to do'i nde joweeɗiɗi, o ummititto.
Ammaa halluɓe njanan nder sarru.
28
17Taa seyora do'ere konneejo ma,
taa ɓernde ma welwelta to o fergake.
18Ngam to Jawmiraawo yi'i ɗum, ɗum fottantaa mo,
nden o sottina tikkere maako haa oya.
29
19Taa ɓernan waɗooɓe zunuuba,
taa haaju hayru halluɓe,
20ngam hayru maɓɓe duurataa,
ngu jinnan bana pittirlayel nyifanŋgel.
30
21Ɓiŋngel am, hul Jawmiraawo, hul laamiiɗo boo,
taa hawtu bee tuurtooɓe, taa tuurtan ɗiɗo fuu,
22ngam halkere tuurtooɓe waran bee juhuki.
Num sarru ngu Allah malla laamiiɗo mbaawata ukkango ɓe.
Sawariiji hikma'en goɗɗi
23Ndaa, kanje boo ɗe bolle hikma'en:
Senndindirgo yimɓe yeeso kiita, wooɗaay.
24Bi'anɗo kalluɗo: “A waɗi ko fotti”,
yimɓe kuɗan mo, ummaatooje fuu naalan mo.
25Ammaa hiitotooɓe aybuɗo keɓan welwelo,
barka e hayru laatanto ɓe.
26Jaawaabuwol belŋgol nanndi bee kebbaaki hunnduko.
27Taaskitin kuugal ma haa yaasi,
timmin kuuɗe ngesa ma fuu, ɓaawo maajum nyiɓ suudu ma.
28Taa seeda dow keeddiɗɗa to daliila woodaa.
Taa waɗ mo rikici bee bolle ma.
29Taa wi': “Sey mi waɗa mo ko o waɗi yam,
mi warjo mo fodde kuugal maako.”
No mbaateendamjo wa'i
30Mi yaali ngesa mbaateendamjo
e ngesa inabooje ka sooya-hakkiiloojo.
31Ndaa, ka heewi gi'e,
geene cuddi ka,
mahol maaka ngol kaa'e yibbi.
32Mi yi'i ɗum, mi numi,
mi laari, ndaa ko mi faami:
33Ɗaanaago seɗɗa, ngoŋngugo seɗɗa,
falindirgo juuɗe, siwto seɗɗa,
34bana non talakaaku juhirte,
laafere ma boo bana taaskaniiɗo konu.