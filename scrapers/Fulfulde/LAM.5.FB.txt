Tornde enɗam
1Yaa Jawmiraawo, siftor ko waɗi min.
Laar min, ngi'a toskaare amin.
2Maral amin laatani jananɓe,
ɓe ɗon njooɗi nder cuuɗi amin.
3Min laati atiime'en,
daadiraaɓe amin laati yurumɓe.
4Doole min cooda ndiyam ɗam min ngiɗi yarugo,
non boo leɗɗe ɗe min kuɓɓirta yiite.
5Kaɓɓirgal ngal taasnuɓe min njowani min ɗon teddana daaɗe amin,
min comi, ammaa dabare siwtaare walaa.
6Min ndooki haa Misra e Assuura,
haa min keɓa nyaamdu, min kaara.
7Kaakiraaɓe amin mbaɗi hakke, maayi,
ammaa kiita hakkeeji maɓɓe yowanake min.
8Maccuɓe ɗon laamano min,
walaa kisnanɗo min juuɗe maɓɓe.
9Mbarooɓe ɗon haa gese,
ngiɗi mbarugo min to min ɗon ɗaɓɓita nyaamdu ton.
10Ɓalli amin ɗon ngula bana kaatane daliila weelo.
11Konne'en toskini rewɓe amin nder Siyona,
non boo faanyɓe rewɓe amin nder gure Yahuuda fuu.
12Ɓe ɓili mawɓe amin dow leɗɗe,
ndotti'en amin laati yawniiɓe.
13Suka'en ndoondi kaa'e namirɗe,
derke'en ɗon ndo'o les ba'e leɗɗe.
14Ndotti'en acci jooɗaago haa dammuɗe berniwol,
suka'en acci yimugo.
15Seyo ɓerɗe amin jinni,
gamarle amin laati bojji.
16Ko min mantori fuu, majji.
Bone laatanake min! Ngam min mbaɗi hakke!
17Ɓerɗe amin nyawi,
gite amin purɗi,
18ngam hooseere Siyona ferwi, laati ladde,
doldolɗe ɗon pija nder bille maare.
19Ammaa an, yaa Jawmiraawo, a duumiiɗo,
leeso laamu ma ɗon tabiti haa foroy!
20Ngam ɗume a yejjiti min haa foroy?
Ngam ɗume a wudini min balɗe ngeendam amin fuu?
21Lortin min haa maaɗa, yaa Jawmiraawo, nden min lortoto fakat!
Wartir koo ɗume fuu bana naane!
22Malla a wudini min haa foroy na?
Tikkere maaɗa walaa keerol na?