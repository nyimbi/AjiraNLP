Elisa heɓti njamndi fe'irde
1Nyannde feere, pukara'en annabi'en mbi'i jaagorɗo muuɗum'en Elisa: “Ndaa, nokkuure nde en njooɗi ɓilli. 2Accu min njaha haa maayo Urdun, koo moy amin ɗaɓɓita leɗɗe ton, haa min nyiɓa suudu ngam jooɗaago.” O wi'i: “Njehe.” 3Gooto maɓɓe wi'i: “Useni yahdu bee sukaaɓe ma.” O wi'i: “Mi yahdan bee mon.” 4O yahdi bee maɓɓe. Nde ɓe njotti Urdun, ɓe pe'i leɗɗe. 5Ammaa nde gooto maɓɓe ɗon fe'a lekki, njamndi fe'irde seŋti do'i nder ndiyam. O wooki: “Kayto, jaagorɗo am, fe'irde nde'e, mi wu'i nde!” 6Elisa ƴami: “Toy ndi do'i?” O sappini mo nokkuure man. Elisa ta'i leggel, sakkini ngel ton, nden njamndi go weeyi dow ndiyam. 7Nden o wi'i: “Hoo'u ndi.” O forti juŋngo maako, o hoo'i ndi.
Elisa e Siriya'en
8Yaake laamiiɗo Siriya'en ɗonno haɓa bee Isra'iila, o sarwotiri bee sukaaɓe maako, o yecci ɓe pellel ngel o yiɗi waɗugo saŋngeere honooɓe maako. 9Ammaa Elisa goɗɗo Allah neli haa laamiiɗo Isra'iila, wi'i: “Hakkil! Taa saala gal nokkuure maajum, ngam Siriya'en njippoto ton.” 10Laamiiɓe Isra'iila neli woɗɓe haa nokkuure maajum, ɓe ayni nde bee hakkiilo. Nde ɗuuɗɗum Elisa reentini laamiiɗo Isra'iila, kaŋko boo o hakkili masin. 11Ngam maajum laamiiɗo Siriya'en tikki masin. O ewni sukaaɓe maako, o wi'i ɓe: “Anndineeɗam: Moy caka meeɗen ɗon wallita laamiiɗo Isra'iila?” 12Gooto nder sukaaɓe maako wi'i: “Barkaama, walaa mo wallititta mo caka meeɗen. Ammaa ɗum Elisa, annabiijo anndinta laamiiɗo Isra'iila bolle ɗe mbolwata koo haa waaleteendu ma.” 13O wi'i: “Njehe, ndaare toy o woni, ɗaɓɓite mo. Haa mi nela naŋngugo mo.” Ɓe ngecci mo: “O ɗon haa Dotan.” 14O neldi pucci e mootaaji pucci ton e jama'aare konu ɗuuɗnde. Ɓe ngari bee jemma ɓe taari berniwol.
15Jaŋngo man suka Elisa ummi fajiri cub, o wurti suudu. O yi'i jama'aare konu ɗon taari berniwol bee pucci e mootaaji pucci. O wi'i Elisa: “Kayto! Jaagorɗo am, noy mbaɗeten?” 16Ammaa Elisa wi'i: “Taa hul, ngam wonduɓe bee meeɗen ɓuri wonduɓe bee maɓɓe ɗuuɗugo.” 17Elisa tori Allah, o wi'i: “Yaa Jawmiraawo, maɓɓitit gite maako haa o yi'a.” Jawmiraawo maɓɓiti gite suka Elisa, o yi'i. Ndaa, hooseere heewi pucci e mootaaji ɗi yiite, ɗi ɗon taari Elisa. 18Nde honooɓe Siriya'en njippi gal Elisa, o tori Jawmiraawo, o wi'i: “Wumnu yimɓe ɓe'e!” Jawmiraawo wumni ɓe fodde wolde Elisa. 19Elisa wi'i ɓe: “Naa ɗum laawol mon, naa ɗum berniwol ngol ɗaɓɓititton. Tokkeeɗam, mi ɗowan on haa gorko mo ɗaɓɓoton.” O ɗowi ɓe haa Samariya.
20Nde ɓe nasti Samariya, Elisa wi'i: “Yaa Jawmiraawo, maɓɓitit gite maɓɓe haa ɓe ngi'a.” Jawmiraawo maɓɓiti gite maɓɓe, ɓe ngi'i, ɓe ɗon haa caka Samariya. 21Nde laamiiɗo Isra'iila yi'i ɓe, o ƴami Elisa: “Baaba am, mi mbaran ɓe na?” 22Ammaa o wi'i: “A mbarataa ɓe. A mbaranno yimɓe ɓe naŋnguɗa bee kaafahi ma e lagaawal ma na? Jo'inan ɓe nyaamdu e ndiyam, haa ɓe nyaama, ɓe njara, nden ɓe lorto haa jaagorɗo maɓɓe.” 23Laamiiɗo waɗani ɓe nyaamduuji ɗuuɗɗi, ɓe nyaami, ɓe njari. Nden o firliti ɓe, ɓe lorti haa jaagorɗo maɓɓe. Ngam maajum mooɓe Siriya'en hippooɓe meetaay nastugo lesdi Isra'iila.
Konne'en taari Samariya
24Ɓaawoɗon Benhadat laamiiɗo Siriya'en, mooɓti jama'aare konu muuɗum fuu. O wari, o hippi Samariya. 25Nden weelo saatuŋgo waɗi nder Samariya, honooɓe ɓe'e tokki hippaago berniwol haa saman hoore wamnde waɗi ceede cardi cappanɗe joweetati e saman reetita kilo koonal pooli boo waɗi ceede cardi jowi. 26Nyannde feere, laamiiɗo Isra'iila ɗon waanca dow mahol, debbo wooki, wi'i: “Hisnam, barkaama!” 27Ammaa laamiiɗo wi'i: “To Jawmiraawo hisnaay ma, noy mi hisnirte? Mi woodi alkamaari malla inaboojam ɓennduɗam na?” 28Fahin, o wi'i mo: “Ko waɗ ma?” Debbo jaabi: “Nyannde feere debbo oo wi'i yam, min nyaama ɓiŋngel am. Jaŋngo man boo, min nyaama ngel maako. 29Bana non min ndefi ɓiyam, min nyaami mo. Jaŋngo man mi wi'i mo: Hokku ɓiya go, nyaamen mo. Ammaa o suuɗi ɓiyiiko.” 30Nde laamiiɗo nani bolle debbo oo, o seeki limce maako, saa'i o ɗonno dow mahol. Yimɓe berniwol fuu ngi'i limce buhuuje ɗon taari dow ɓanndu les limce maako. 31Laamiiɗo wi'i: “Allah ukkana yam boneeji ɓurɗi naawugo, to mi ta'aay hoore Elisa ɓii Safat hannde!”
32Saa'i maajum, Elisa ɗon jooɗodi bee ndotti'en nder saare mum. Laamiiɗo neli goɗɗo haa maako. Ammaa diga nelaaɗo oo yottaaki, Elisa wi'i ndotti'en: “On ngi'i na! Mbaroowo oo neli goɗɗo ngam ta'ugo hoore am. Kakkile, to o yottake, maɓɓe dammugal, kaɗe mo nastugo. Ndaa ma, mi ɗon nana sonyo kosɗe jaagorɗo maako ɗon tokko mo!” 33Diga o ɗon wolwa bee maɓɓe tawon, nelaaɗo wari haa maako, wi'i: “Sarru ngu'u iwi haa Jawmiraawo, tammunde ndeye luttani yam haa Jawmiraawo?”