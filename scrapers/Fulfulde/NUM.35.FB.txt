Berniiji Lewi'en
1Jawmiraawo wolwani Muusa nder laɗɗe Mo'ab baŋnge maayo Urdun, haa fuunaaŋge Yeriko, wi'i mo: 2“Umru Isra'iila'en ɓe ndokka Lewi'en berniiji goɗɗi haa maral maɓɓe, non boo durduɗe taariiɗe berniiji man. 3Lewi'en mara berniiji ɗi'i, njooɗo ton. Durduɗe boo laatano dabbaaji maɓɓe. 4Durduɗe man mbaɗa reeta kilomeetir haa yaasi mahi taariiɗi berniiji ɗi ndokkoton Lewi'en. 5Sey on poonda yaasi berniwol kilomeetir gootel haa fuunaaŋge e fombina e hiirnaaŋge e woyla fuu, berniwol wona haa caka cak. 6Sey on ndokka ɓe boo berniiji kisruɗi joweego. To goɗɗo mbari goɗɗo feere bilaa anniya, sey o dogga, o yaha ton. Ndokke ɓe berniiji cappanɗe nayi e ɗiɗi goɗɗi boo. 7Limgal berniiji ɗi ndokkoton Lewi'en fuu, cappanɗe nayi e joweetati, berniiji bee durduɗe maaji. 8Berniiji ɗi ndokkoton Lewi'en, koo'e ɗi haa mare le'i mon. To maral lenyol mawni, ngol hokka berniiji ɗuuɗɗi. To maral man famɗi boo, ngol hokka seɗɗa. Lenyol fuu hokka fodde maral ngal ngol heɓi.”
Gure kisruɗe
(Tooktaaki Tawreeta 19:1-13; Yosuwa 20:1-9)
9Jawmiraawo umri Muusa, 10o wi'a Isra'iila'en ni'i: “To on eerake maayo Urdun, on nasti lesdi Kanaana boo, 11sey on cuɓana ko'e mon gure kisruɗe, ɗe laatanto on. To goɗɗo mbari goɗɗo feere bilaa anniya, nden kam o dogga, o yaha ton. 12Gure ɗe'e laatano on kisruɗe yeeso baatoowo. Mbarɗo goɗɗo mbarataake, sonaa to o darake yeeso kiita jama'aare. 13Cuɓe gure kisruɗe joweego, ɗe laatano on: 14Tati haa fuunaaŋge Urdun, tati boo nder lesdi Kanaana. 15Ɗe laato kisruɗe ngam Isra'iila'en, non boo ngam jananɓe jooɗiiɓe caka mooɗon malla hoɗɓe. Koo moy mbari goɗɗo bilaa anniya, dogga nder wooto maaje.
16Ammaa to o tappi mo bee njamndi haa o maayi, nden kam o mbari hoore, o mbareteeɗo. 17Malla to o fiɗi mo bee hayre haa o maayi, nden kam o mbari hoore, o mbareteeɗo. 18To o fiyi mo bee leggal haa o maayi, nden kam o mbari hoore, o mbareteeɗo. 19Baatoowo mbara mo haa tawi mo fuu.
20-21Koo moy wanyi goɗɗo, dofli mo malla sakkini huunde dow maako malla lukki mo haa o maaya, o mbaroowo hoore, o mbareteeɗo. Baatoowo mbara mo haa tawi mo fuu.
22Ammaa to goɗɗo hakkilaay, dofli goɗɗo feere malla sakkini huunde dow maako, mbari mo bilaa anniya, bilaa nganyŋgu boo 23malla to o laaraay, sakkini hayre, mbari goɗɗo mo o meeɗaay wanyugo ɗum, mo o yiɗaa naawnugo boo, 24nden kam jama'aare hiito hakkunde mbarɗo oo bee baatoowo fodde umrooje ɗe'e: 25Sey jama'aare hisna mbarɗo, taa juŋngo baatoowo heɓa mo. Jama'aare lortina mo haa wuro hisrude ngo o dogguno e mum. O jooɗo ton, haa hooreejo liman'en gujaaɗo nebbam ceniiɗam maaya. 26Ammaa to mbarɗo go wurtake wuro hisrude ngo o dogguno e mum, 27to baatoowo tawi mo yaasi keerol wuro man, mbari mo, nden kam aybe mbar-hoore do'ataa dow maako. 28Sey mbarɗo jooɗo nder wuro hisrude, haa to hooreejo liman'en nder wakkati man maayi. Ɓaawoɗon o heɓan hootugo saare maako. 29Kanjum ɗum laatano Isra'iila'en farilla tabitinanka kiita ndarnuka ngam gide mon fuu, koo toy on njooɗoto fuu.
30Koo moy mbari goɗɗo bee anniya, o mbareteeɗo dow seedamku seedooɓe ɗuuɗɓe, ammaa seedamku ceedoowo gooto he'ataa ngam hiitugo goɗɗo kiita mbareego. 31Taa njaɓe coottaari yoŋki mbarɗo bee anniya ngam aybe maako do'i mo kiita mbareego, nden o mbareteeɗo fakat. 32To goɗɗo doggi, yehi haa wuro hisrude boo, taa njaɓe coottaari ngam o hoota saare maako, aarta maayde hooreejo liman'en. 33To on mbaɗi irin ɗu'um, on coɓnan lesdi ndi njooɗiiɗon e mum. Ƴiiƴam mbaraaɗo soɓnan lesdi. Coɓki man ittataake, sonaa bee ƴiiƴam mbarɗo mo. 34Taa coɓne lesdi ndi njooɗiiɗon e mum, ngam min Jawmiraawo mi ɗon jooɗi caka Isra'iila'en nder lesdi ndi'i.”