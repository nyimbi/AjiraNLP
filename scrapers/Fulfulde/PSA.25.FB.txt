Hoolaare heedi Allah booɗɗo
1Yimre Daawuda.
Yaa Jawmiraawo, mi halfitini ma yoŋki am.
2Yaa Allah am, mi hoolake ma, taa mi tosko!
Taa konne'en am njaalo yam.
3Hoolotooɓe ma fuu toskataako,
ammaa tuurtuɓe dow ma, kamɓe toskoto.
4Anndinam laabi ma, yaa Jawmiraawo,
ekkitinam ɗi.
5Ɗowam dow laawol gooŋga ma, ekkitinam,
ngam an woni Allah Kisnoowo yam.
Mi ɗon tammore nyalɗe fuu.
6Yaa Jawmiraawo, siftor enɗam ma e mbooɗeeŋga ma.
Ɗum waŋgi diga ɓooyma.
7Taa siftor hakkeeji nderkaaku am e tuurtolji am.
Ammaa siftoram fodde mbooɗeeŋga ma,
ngam a booɗɗo, yaa Jawmiraawo.
8Jawmiraawo o booɗɗo, gooŋgaajo,
o ɗon sappina hakke'en laawol booɗŋgol.
9O ɗon ɗowa yaŋkiniiɓe nder adilaaku,
o ɗon anndina ɓe laawol maako.
10Laabi Jawmiraawo fuu ɗi booɗɗi e gooŋɗuɗi
ngam ɗowtaniiɓe alkawal e seedamkuuji maako.
11Yaa Jawmiraawo, ngam daliila innde ma,
yaafanam aybeeji am, ngam ɗi ɗuuɗɗi.
12Woodi kulɗo Jawmiraawo na?
Jawmiraawo sappinan mo laawol ngol o suɓata.
13Hayru laatanto mo foroy,
ɓiɓɓe maako ndonan lesdi.
14Jawmiraawo ɗon anndina hulɓe ɗum sirriiji muuɗum,
o faamtinan ɓe alkawal ngal o haɓɓi bee maɓɓe.
15Foroy gite am ɗon tiito Jawmiraawo,
ngam kaŋko wurtinta kosɗe am diga tuuforgol.
16Waylita gal am! Hinnam!
Ngam mi feere am, mi toskaaɗo.
17Ɓillaare am mawni masin,
hisnam caɗeele am fuu!
18Laar jurumɗum am e torraaji am,
yaafanam hakkeeji am fuu!
19Laar konne'en am, ɓe ɗuuɗɓe,
ɓe ɗon nganyammi bee nganyŋgu caatuŋgu.
20Aynu yoŋki am, hisnam!
Taa mi tosko, ngam haa maaɗa nyukkiimi.
21Laaɓeeŋga e gooŋgaaku aynammi,
ngam mi ɗon tammoro ma.
22Yaa Allah, rimɗin Isra'iila'en,
hisnu ɓe diga ɓillaaje maɓɓe fuu!