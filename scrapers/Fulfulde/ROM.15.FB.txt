1Enen semmbiɗɓe nder nuɗɗinki, sey en mballa tampuɓe. Taa mbaɗen ko fottanta ko'e men. 2Koo moy meeɗen ɗaɓɓa fottango keeddiɗɗum. Kanjum ɗum booɗɗum, ɗum mawninan mo nder nuɗɗinki. 3Ngam koo Almasiihu suklanaaki hoore muuɗum. Ammaa, bana ko winnda dow maako: “Kuudi huɗɓe ma yani dow am.” 4Ko winnda diga ɓooyma, ɗum winndaama ngam ekkitingo en haa keɓren tammunde bee munyal e de'ere nde defte ceniiɗe ndokkata. 5Allah, dokkoowo en munyal e de'ere ɓernde, hokku on on njooɗodo hakkiilo wooto haa on tokko misaalu Almasiihu, 6ngam haa on teddina Allah, Baabiraawo Jawmiraawo men Yeesu Almasiihu bee ɓernde woore e hunnduko wooto.
Yimɓe fuu maŋgtan Allah
7Ngam maajum, bana Almasiihu jaɓri on, bana non onon boo njaɓindire, ngam haa on teddina Allah. 8Mi ɗon wi'a on: Almasiihu laati kuuwanoowo Yahuudu'en haa o waŋginana ɓe gooŋgaaku Allah, o tabitina ko Allah iinanino kaakiraaɓe maɓɓe aartuɓe, 9ngam haa ummaatooje fuu boo teddina Allah daliila enɗam mum, bana ko winnda:
“Ngam maajum mi yettete caka ummaatooje,
mi yiman maŋgtoore innde ma.”
10Fahin Deftere wi'i:
“Onon ummaatooje, ceyode bee yimɓe Allah.”
11Fahin:
“Maŋgte Jawmiraawo, onon ummaatooje fuu,
maŋgte mo, onon jama'aaje fuu.”
12Annabi Esaaya boo wi'i:
“Goɗɗo asŋgol Yessa waran.
O ummoto ngam o laamano ummaatooje.
Haa maako ɗe keɓata tammunde.”
13Mi ɗon toro Allah, tabitinɗo tammunde men, haa o hebbina ɓerɗe mon bee seyo e jam fuu ngam daliila nuɗɗinki mon, ngam haa on keewa tammunde bee baawɗe Ruuhu Ceniiɗo.
Ko yerɓi Pol winndugo bee dartaare?
14Onon deerɗiraaɓe am, min boo, mi anndi fakat on ɗon kuuwa ko fotti fuu. On keewi bee anndal fuu, on mbaawan barrindirgo boo. 15Ammaa mi winndani on haalaaji goɗɗi bee dartaare haa mi siftinora on ko annduɗon. Mi winndi bana nii ngam daliila mo'ere nde Allah waɗani yam. 16O laatini yam kuuwanoowo Yeesu Almasiihu haa ummaatooje goɗɗe. Mi ɗon huuwa kuugal cenaaŋgal ngal Linjiila Allah, haa ummaatooje ɗe'e laatano mo dokkal cenaaŋgal bee Ruuhu Ceniiɗo, pottananŋgal mo. 17Ngam daliila kawtal am bee Yeesu Almasiihu mantortoomi kuugal am yeeso Allah. 18Mi walaa dartaare wolwugo haala feere, sey ko Almasiihu waɗi bee kuugal am: O waɗi yimɓe nder ummaatooje fuu ɗowtano Allah, o huuwtiniri bolle am e kuuɗe am, 19non boo bee kaayeefiiji cemmbiɗɗi e bee baawɗe Ruuhu Ceniiɗo. Ngam maajum keɓmi waazingo Linjiila Almasiihu nder gure ɗuuɗɗe, diga Urusaliima haa yotti lesdi Illiriya. 20Nder kuugal am ɗaɓɓumi foroy waazingo Linjiila haa nokkuuje ɗe innde Almasiihu meeɗaay naneego, ngam taa mi maha dow caɓɓawal goɗɗo. 21Bana ko winnda:
“Yimɓe ɓe meeɗaay wi'eego haala maako, ngi'an.
Yimɓe ɓe meeɗaay nanugo ka, paaman ka.”
Pol waɗi anniya yahugo Roma
22Nde ɗuuɗɗum kuugal am nga'al haɗi yam yahugo haa mooɗon. 23Ammaa jonta kuugal am nder lesɗe ɗe'e timmi. Mi yeli yi'ugo on diga duuɓi ɗuuɗɗi. 24Mi tammi ɗum heɓoto jonta. Mi yiɗi yaalugo haa mooɗon, saa'i njahanmi Espaniya. On mbaawan wallugo yam yottaago ton, to mi seyorake kawtal bee mooɗon baakin seɗɗa. 25Ammaa jonta mi yahan Urusaliima tawon, haa mi yahrana senaaɓe ton walliinde. 26Ngam senaaɓe nder Makedoniya e Akaya ceyi, mbaɗi anniya mooɓtugo dokkal ngam talaka'en nder jama'aare senaaɓe haa Urusaliima. 27Ɓe mbaɗi ɗum bee anniya maɓɓe. Ammaa ɗum laatani ɓe bana doole boo ngam nuɗɗinɓe Urusaliima cenndi hayruuji ɗi Ruuhu Allah hokki ɓe bee ummaatooje goɗɗe. Ngam maajum kamɓe boo sey ɓe mballa ɓe bee jawdi maɓɓe. 28To mi timmini kuugal nga'al, waato to mi hokki ɓe dokkal nga'al, nden kam mi yaaltan on wakkati njahanmi Espaniya. 29To mi wari haa mooɗon, mi anndi mi wardan bee barka Almasiihu fuu.
30Deerɗiraaɓe am, mi ɗon toro on bee innde Jawmiraawo men Yeesu Almasiihu, ngam daliila yiide boo nde Ruuhu Allah hokki on, haa on tiino do'anaago yam. Mballeeɗam toraago Allah, 31haa o hisnammi juuɗe heefeerɓe haa Yahudiya, ngam haa yimɓe maako senaaɓe haa Urusaliima njaɓa ballal nga'al bee seyo. 32Bana nii keɓranmi wargo haa mooɗon bee seyo, to Allah muuyi e mi siwtoto seɗɗa haa mooɗon. 33Allah, dokkoowo en jam, wonda bee mooɗon fuu. Aamiina!