Elihu feli sooba'en Ayuba
1Yimɓe tato go acci jaabaago Ayuba, ngam o laari hoore maako o adiliijo. 2Ammaa Elihu ɓii Barakeyel Busiijo, goɗɗo asŋgol Ram, tikki. O tikkani Ayuba mo adilini hoore mum, feli Allah. 3O tikkani boo sooba'en Ayuba tato go, ngam ɓe keɓaay no ɓe njaaboro Ayuba, ammaa ɓe aybini mo. 4Elihu munyino wolwango Ayuba, ngam kamɓe ɓe ɓuri mo duuɓi. 5Ammaa nde o yi'i yimɓe tato go anndaa no njaaborto, o tikki. 6Nden o fuɗɗi wolwugo, o wi'i:
Elihu
Min mi famɗa-duuɓiijo, onon on ndottidi,
kanjum waɗi mi miiji,
mi huli wi'ugo on ko anndumi.
7Mi tammino: “Ndottaaku mon ardoto,
ɗuuɗal duuɓi mon boo anndina hikma.”
8Ammaa gooŋga kam, ɗum Ruuhu,
ɗum poofɗe Allah Baawɗo hokkata neɗɗo hakkiilo.
9Ɗuuɗal duuɓi laatintaa goɗɗo hikmaajo,
kiita ngooŋɗuka boo iwataa haa ndotti'en.
10Ngam maajum mbi'mi, naneeɗam onon boo,
acce min boo mi waŋgina anndal am.
11Ndaa, mi reeni haa mi nana bolle mon,
mi ɗon heɗito bolle hakkiilo mon,
haa to on linyi ko mbolwuɗon dow maako,
12saa'i maajum mi nani, mi hakkili.
Ammaa walaa mo darni Ayuba nder bolle mum,
walaa jaabiiɗo mo laaɓɗum dow haala ka'a.
13Taa mbi'e on keɓdi hakkiilo fuu.
Walaa neɗɗo do'ata mo, sey Allah tan.
14Naa haa am o wolwani,
mi jaabataako mo bana on njaabori mo.
15Ɓe kultori, ɓe njaabaaki!
Ɓe anndaa no ɓe njaaborto.
16Ammaa min, mi reeni, nde ɓe acci wolwugo,
ɓe njeeɗi, ɓe njaabataako,
17nden kam ɗum wakkati haa mi wolwa min boo,
acce min boo mi waŋgina anndal am.
18Min kam, bolle ɗuuɗɗe mi yiɗi wolwugo,
ruuhu ngonŋgu nder am ɗon doolammi wolwugo.
19Bana inaboojam ɓennduɗam seekirta kanyakanyaawu,
non numooji am ceekirta ɓernde am.
20Sey mi wolwa haa ɓernde am de'ita.
Jonta puɗɗanmi jaabaago Ayuba.
21Mi welnataa bolle am daliila goɗɗo,
mi jiŋngataa koo moye bee bolle am.
22Mi anndaa welnugo bolle, mi yiɗaa sam,
ngam taa tagɗo yam wara hiito yam bee jaawal.