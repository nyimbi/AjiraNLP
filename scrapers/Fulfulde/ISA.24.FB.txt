Kiita Allah dow duniyaaru
1Ndaa, Jawmiraawo ferwinan lesdi, wonnan ndi. O jiiɓan ndi, o saŋkitan jooɗiiɓe ton. 2Kiita ngoota laatanto ummaatoore e limanjo, maccuɗo e jawmum, korɗo e jawmum debbo, coodoowo e coorroowo, dokkuɗo nyamaande e jaɓɗo nyamaande. 3Lesdi ferwan, ɓe ɓoftan kuuje maari fuu, ngam Jawmiraawo wolwi koŋngol ngo'ol.
4Lesdi ɗon nder suno, ɗon ɗayla. Duniyaaru ɗon jinna, ɗon wonno. Asamanji ɗon njinna hawtaade bee lesdi. 5Lesdi soɓi les jooɗiiɓe muuɗum, ngam ɓe ƴaɓɓi umrooje, ɓe luuti farillaaji, ɓe piisti alkawal duumiiŋgal. 6Ngam maajum naaloore ɗon nyaama lesdi, jooɗiiɓe maari ɗon njara bone daliila aybe muuɗum'en. Ngam maajum jooɗiiɓe nder lesdi ɗon njinna, luttanɓe ɗuuɗataa sam.
7Inaboojam ɗon jinna, inabohi ɗon yoora, wela-ɓerɗe'en fuu ɗon uumo. 8Hoolo seyo bawɗi acci naneego, hoolo welweltuɓe timmi, hoolo seyo moolooru nanataake. 9Ɓe acci yarugo inaboojam bee gimi, nguykinoojam laatani yarooɓe ɗam kaaɗɗam. 10Berniwol perewŋgol yibbi, cuuɗi fuu maɓɓake, taa goɗɗo heɓa nastugo. 11Gookaali ɗon nder laabi ngam inaboojam woodaa. Seyo fuu majji, welwelo lesdi eggi. 12Walaa ko lutti nder berniwol, sey bille. Dammuɗe maagol ngibbi. 13Bana non ɗum laatoto caka duniyaaru, caka ummaatooje, bana caamki jaytunje, bana saa'i ittuki ɗiɗahi, to ittuki inabooje timmi.
14Ammaa luttanɓe kooldan, ɓe mbaɗan gookaali seyo. Haa hiirnaaŋge ɓe koolan bee seyo ngam tedduŋgal Jawmiraawo: 15“Teddine Jawmiraawo haa fuunaaŋge! Dow duule mbeela teddine innde Jawmiraawo Allah mo Isra'iila!” 16Haa keeri duniyaaru en nanan gimi dow Tedduŋgal Adiliijo.
Ammaa min kam mi ɗon wi'a hoore am mi kalkuɗo. Bone laatanake yam! Zammbooɓe ɗon zammbo! Zammba maɓɓe ɗon ɓesdo! 17Kultoreeŋgol e tuuforgol e ngaska ɗon ndeena on, onon yimɓe duniyaaru! 18Dogguɗo hoolo kultoreeŋgol do'oto nder ngaska, gurtiiɗo ngaska nastan tuuforgol. Ngam burɗe asama maɓɓiti, caɓɓaaje lesdi ndimmbake. 19Lesdi ɗon seeka, ɗon yibba, ɗon dimmbidimmbino. 20Lesdi ɗon liilta bana guykuɗo, ɗon dimmbo bana laymaaru. Aybeeji maari teddani ndi, ndi ɗon do'o, ndi ummitittaako.
21Nyalaade man Jawmiraawo hiitoto mooɓre konu asama haa asama e laamiiɓe duniyaaru boo dow lesdi. 22O mooɓtan ɓe fuu, bana haɓɓaaɓe nder ngaska, o maɓɓan ɓe nder suudu fursina. Ɓaawo nyalɗe ɗuuɗɗe o hiitoto ɓe. 23Lewru toskan, naaŋge semtan. Jawmiraawo honooɓe asama ɗon laamo, o laamiiɗo dow hooseere Siyona haa Urusaliima. Ndotti'en yimɓe maako ngi'an tedduŋgal maako.