Ɓernuki yimɓe Efrayim
1Yimɓe Efrayim mbi'i Gedeyon: “Koni a ewnaaki min, wakkati njahɗa haɓoygo bee Madiyan'en? Koni kuuwɗa min bana nii?” Ɓe njokkiri bee maako masin. 2Ammaa Gedeyon jaabi ɓe: “Ɗume mi waɗi haa ɓuri ko on ngaɗi? Walliinde mooɗon onon yimɓe Efrayim, koo no nde famɗiri fuu, nde ɓuraay ko keɓmi bee danygol am e ngol Abi'ezer saman na? Fakat ɗum ɓuri. 3Ndaa, haa mooɗon Jawmiraawo hokki Oreb e Ze'eb, laamiiɓe Madiyan. Ko kuuwmi fuu, fotaay nanndineego bee kuugal mon.” Nde o wolwani ɓe bana nii, tikkere yimɓe Efrayim dow Gedeyon feewti.
Ko Gedeyon waɗi haa fuunaaŋge Urdun
4Gedeyon e honooɓe muuɗum teemeɗɗe tato njotti maayo Urdun, ɓe eeri ngo. Ɓe comi, ammaa bee maajum fuu ɓe tokkitini taasnugo konne'en maɓɓe. 5Ɓe ngari haa Sukkot, Gedeyon wi'i yimɓe ton: “Useni, ndokke yimɓe tokkiiɓe yam tamseeje, ngam ɓe comi. Mi ɗon taasna Zebaha e Calmunna, laamiiɓe Madiyan.” 6Ammaa mawɓe Sukkot mbi'i: “Kadi a naŋngaay Zebaha e Calmunna tawon non min ndokka jama'aare ma tamseeje na?” 7Nden Gedeyon jaabi ɓe: “Booɗɗum! To Jawmiraawo hokki yam Zebaha e Calmunna, nden kam mi ɓoccan on bee gi'e ladde hamaadaare e giŋngille.” 8Nden o dilli, o wa'i dow Peniyel. O tori yimɓe ton tornde ndeya go. Kamɓe boo ɓe njaabi mo bana yimɓe Sukkot njaabori. 9Gedeyon wi'i ɓe: “To mi jaalake, mi warti jam, mi yibbinan suudu towndu haa berniwol mooɗon.”
10Zebaha e Calmunna ɗonno haa Karkor, bee jama'aaje konu muuɗum'en, worɓe baakin ujine sappo e njowo (15.000). Ɗum luttuɓe nder honooɓe iwɓe haa fuunaaŋge, ngam honooɓe maɓɓe ujine teemerre e noogas (120.000) mbaraama. 11Gedeyon tokki laawol ngol jooɗiiɓe haa ladde nder cuuɗi laymaaji tokkoto, haa fuunaaŋge Nobah e Yogbeha, o ukkani saŋngeere laamiiɓe Madiyan'en nde ɓe ɗonno njooɗi jam. 12Zebaha e Calmunna, laamiiɓe Madiyan ɗiɗo ndoggi, ammaa Gedeyon taasni ɓe, naŋngi ɓe, saŋngeere fuu diwni daliila kultoreeŋgol maŋngol.
13Nde Gedeyon ɗon warta konu gal wa'orde Heeres, 14o naŋngi derkeejo mo Sukkot, o ƴami mo. Derkeejo winndani mo inɗe mawɓe Sukkot e ndotti'en berniwol man, ɓe ɗon cappanɗe njoweeɗiɗo e njoweeɗiɗo. 15Nden Gedeyon yehi haa yimɓe Sukkot, wi'i ɓe: “On ɗon ciftora kuudi ndi on kuɗino yam na? On cali hokkugo yimɓe am somɓe tamseeje, ngam mi naŋngaayno Zebaha e Calmunna tawon. Ndaa ɓe!” 16Nden o hoo'i gi'e ladde hamaadaare e giŋngille, o ɓocci ndotti'en Sukkot e yimɓe berniwol man bee maaje. 17O yibbini suudu towndu haa Peniyel boo, o mbari yimɓe berniwol man.
18Nden Gedeyon ƴami Zebaha e Calmunna: “Worɓe ɓe mbarɗon haa Taboora, noy ɓe mba'i?” Ɓe njaabi: “Bana maaɗa, koo moy maɓɓe nanndi ɓii laamiiɗo.” 19O wi'i ɓe: “Ɗum deerɗiraaɓe am, ɓiɓɓe daada am. Fakat mi ɗon hunoro Jawmiraawo geeto, to on accino ɓe bee yoŋki, mi mbarataano on!” 20O umri Yeter, afo maako: “Umma, mbar ɓe!” Ammaa derkeejo losaay kaafahi mum. O huli ngam o derkeejo tawon. 21Zebaha e Calmunna mbi'i Gedeyon: “Sey an a mbara min! Sey semmbe gorko fotata huuwugo kuugal gorko.” Ɗon nii Gedeyon ummi, mbari ɓe. O hooci suuraahoy lewru haa daaɗe geelooɗi maɓɓe boo.
22Ɓaawo man Isra'iila'en mbi'i Gedeyon: “Laamana min, an e ɓiɗɗo ma e taaniraawo ma, ngam a hisni min juuɗe yimɓe Madiyan.” 23Gedeyon jaabi ɓe: “Min mi laamantaako on, koo ɓiyam boo, Jawmiraawo feere muuɗum laamanto on.” 24E o wi'i ɓe fahin: “Ammaa woodi huunde woɗnde mi yiɗi toraago on: Koo moy mooɗon hokkammi halagaare wonnde nder keɓal konu mum.” Yimɓe Madiyan ngoodino kalagaaje kaŋŋeeri, ngam ɓe danygol Isma'iilu. 25Isra'iila'en njaabi mo: “Fakat min ndokkete ɗe.” Ɓe mbe'iti limce, koo moy maɓɓe sakkini halagaare keɓal mum dow maaje. 26Teddeeŋga kalagaaje kaŋŋeeri ɗe ɓe ndokki Gedeyon, waɗi baakin kaŋŋeeri kilo noogas. Ɓe ndokki mo boo kuuje pawne goɗɗe bana: Yeriiji e limce boɗeeje e suuraahoy jagnaakoy daaɗe geelooɗi maɓɓe. 27Gedeyon waɗi ɗanciki limanjo bee kaŋŋeeri man, ɓili ki haa Ofra, wuro maako. Ton Isra'iila'en fuu laatini ɗanciki ki'i lawru, ɓe ndewi ndu, bana non ndu laatori tuuforgol ngam Gedeyon e yimɓe saare muuɗum.
28Diga saa'i maajum Madiyan'en leestani Isra'iila'en, baawɗe maɓɓe timmi. Konu meetaay nder lesdi Isra'iila baakin duuɓi cappanɗe nayi yaake ngeendam Gedeyon.
Maayde Gedeyon
29Gedeyon ɓii Yo'as, coometeeɗo Yerub-Ba'al hooti saare mum, jooɗi ton. 30O danyi ɓiɓɓe worɓe cappanɗe njoweeɗiɗo, ngam o woodi rewɓe ɗuuɗɓe. 31O woodi boo culaaɗo haa Sikem, kaŋko boo o danyani mo ɓiɗɗo gorko mo Gedeyon inndi ɗum Abimelek. 32Gedeyon maayi bee seyo nder ndottaaku. Ɓe uwi mo nder yenaande baaba maako Yo'as haa Ofra, wuro yimɓe danygol Abi'ezer.
33Ɓaawo maayde Gedeyon, Isra'iila'en puɗɗiti rewugo Ba'alji. Ɓe laatini Ba'al-Berit ɗowanteeɗo maɓɓe. 34Ɓe ngejjiti Allah Jawmiraawo maɓɓe, kisnuɗo ɓe juuɗe konne'en maɓɓe taariiɓe ɓe fuu. 35Ɓe mbarjaaki saare Gedeyon bi'eteeɗo boo Yerub-Ba'al fodde kuuɗe booɗɗe ɗe o huuwani Isra'iila.