Kiita dow ummaatooje
1Jawmiraawo wi'i: “Saa'i man mi wartiran joonde Yahuuda e Urusaliima bana naane. 2Mi mooɓtan yimɓe ummaatooje fuu, mi jippina ɓe haa Waadiwol Yusafat. Mi hiitoto ɓe ton ngam daliila ummaatoore am e maral am Isra'iila. Ɓe caŋkiti Isra'iila caka ummaatooje goɗɗe, ɓe cenndi lesdi am. 3Ɓe mbaɗi kur'u ngam anndugo mo marata ummaatoore am. Ɓe coorri derkeejo gorko ngam yoɓugo debbo daakaareejo, ɓe coorri derkeejo debbo ngam heɓugo nguykinoojam, ɓe njara ɗam.
4Onon boo, Tirus e Sidon e lesɗe Filistiya fuu, ɗume on ɗaɓɓata haa am? Woodi ko ngiɗɗon waataago yam na? To non, jonta nii mi lortinan ɗum dow ko'e mooɗon. 5Onon on kooci cardi am e kaŋŋeeri am, on njahri ndesaaji am ɓurɗi saman haa nder cuuɗi labbi mooɗon. 6On coorri yimɓe Yahuuda e Urusaliima haa Yunaniŋke'en ngam daaynugo ɓe e lesdi maɓɓe. 7Ammaa mi umminan ɓe, ɓe ngurto nokkuure nde on coorri ɓe, mi lortina kuuɗe mooɗon dow ko'e mooɗon. 8Mi soorran ɓiɓɓe mon worɓe e rewɓe haa Yahuudu'en. Kamɓe boo ɓe coorra ɓe daayiiɗum haa Seba'en.” Bana non Jawmiraawo wi'i.
9Ngooyne ɗum caka ummaatooje! Taaskane konu! Ewne semmbiɗɓe! Honooɓe fuu ɓadito, nasta haɓre! 10Bee baaneeje maɓɓe ɓe tappiran kaafaaje, bee bafɗi maɓɓe boo labbe. Koo tampuɗo boo wi'a: Mi cemmbiɗɗo! 11Onon ummaatooje taariiɗe, ngare bee pargal, mooɓe! Yaa Jawmiraawo, jippin honooɓe maaɗa ton! 12Ummaatooje ɗe'e taasko, ngara haa Waadiwol Yusafat. Haa ton Jawmiraawo jooɗoto ngam o hiito ummaatooje taariiɗe fuu. 13Halleende maɓɓe ɗuuɗi. Ngam maajum code ɓe bana no goɗɗo wa'irta alkamaari. Njaaɓe ɓe bana no goɗɗo ɓiɗɗirta inabooje nder ɓiɗɗirde heewnde, haa inaboojam rufa. 14Ummaatooje ɗuuɗɗe ɗon haa Waadiwol kiita, ngam nyalaade Jawmiraawo ɓaditake ton. 15Naaŋge e lewru nyiɓɓi, koode boo acci yaynugo. 16Jawmiraawo ɗon hoola haa hooseere Siyona, ɗon telɓa haa Urusaliima. Asama e lesdi ɗon ndimmbo. Ammaa o hisrude ummaatoore maako, o nyukkorde semmbiɗnde ngam Isra'iila. 17O wi'i: “Onon Isra'iila'en, to ɗum laatake, on anndan min woni Jawmiraawo, Allah mooɗon, jooɗiiɗo dow Siyona, hooseere am seniinde. Urusaliima laatoto berniwol cenaaŋgol, jananɓe meetataa saalaago nder maagol!”
18Saa'i man kooseeje keewan gese inabooje, na'i ɗuuɗan dow towndiije fuu, maaje nder Yahuuda ilnan ndiyam ɗuuɗɗam, ndiyam ɓulan e suudu Jawmiraawo ngam soofnugo Waadiwol Sittim. 19Misra laatoto yeeweende, Edoom boo laatoto ladde meere, ngam yimɓe lesɗe ɗe'e toonyi yimɓe Yahuuda, ndufi ton ƴiiƴam yimɓe ɓe ngalaa aybe. 20-21Jawmiraawo waatoto mbaraaɓe, o enɗataa aybuɓe. Yimɓe njooɗoto haa Yahuuda e nder Urusaliima haa foroy, Jawmiraawo boo jooɗoto dow hooseere Siyona.