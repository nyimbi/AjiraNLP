Hirsirde
1“A waɗa hirsirde nde leggal gawaral, njuutirka maare meetir ɗiɗi bee reeta, njaajirka maare boo meetir ɗiɗi bee reeta. Hirsirde laato marnde tolɗi nayi potanɗi. Towirka maare meetir gootel bee reeta. 2A waɗa irin luwe haa coɓɓuli maare nayi, ɗe laato kuuwaaɗum gootum bee hirsirde. A sudda nde bee njamndi mboɗeeri. 3A waɗana nde payanɗe ɓoftugo ndoondi maare, non boo ɓoftirɗe e pehe biccirɗe ƴiiƴam e tufirɗe e pehe gulduɗe. A waɗa kuuje maare fuu bee njamndi mboɗeeri. 4A waɗana nde kuuwaaɗum jamɗe boɗeeje gaafiiɗe, nannduɗum bee zubaawol. Haa coɓɓuli man nayi, a waɗa kalagaaje nayi ɗe njamndi mboɗeeri. 5A jo'ina kuuwaaɗum go les taarnaaɗum hirsirde, diga les haa ɗum yotto reeta towirka hirsirde. 6A waɗa cabbi ngam hirsirde, ɗi leggal gawaral, a sudda ɗi bee njamndi mboɗeeri. 7A nastina cabbi man nder kalagaaje haa buttuli hirsirde ɗiɗi ngam roondaago nde. 8Nder maare baɗaaɗum bee kaataakooje, laato cookum. Sey a waɗa nde bana mi holli ma dow hooseere.”
Daldal jooɗorde
9“A waɗana boo jooɗorde senaande daldal. Haa wuttudu fombina, a waɗana ngal wiirndallooji gaaraaji leŋ ɗigguɗi baalaaɗi. Njuutirka wuttudu wooru meetir cappanɗe jowi, 10bee daŋraŋge maaru noogas e kosɗe maaje noogas ɗe njamndi mboɗeeri e ɓilduɗe daŋraŋge e gaafe daŋraŋge ɗe cardi. 11Bana non boo haa wuttudu woyla, njuutirka wiirndallooji meetir cappanɗe jowi, bee daŋraŋge maaru noogas e kosɗe maaje noogas ɗe njamndi mboɗeeri e ɓilduɗe daŋraŋge e gaafe daŋraŋge ɗe cardi. 12Njaajirka daldal man haa wuttudu hiirnaaŋge, wiirndallooji meetir noogas e jowi, bee daŋraŋge maaru sappo e kosɗe maaje sappo. 13Non boo njaajirka maagal haa wuttudu fuunaaŋge, meetir noogas e jowi: 14Wiirndallooji meetir joweeɗiɗi bee reeta haa wakeere woore, bee daŋraŋge maare tati e kosɗe maaje tati. 15Wakeere ndeya boo wiirndallooji meetir joweeɗiɗi bee reeta, bee daŋraŋge maare tati e kosɗe maaje tati. 16Ngam nastirde daldal, wiirndallo meetir sappo, ngo gaaraaji leŋ ɗigguɗi baalaaɗi e carwinaaɗi e boɗeeji seɗɗa e boɗeeji coy, ɗum laato tuppitaaɗum, bee daŋraŋge maagal nayi e kosɗe maagal nayi. 17Daŋraŋge daldal fuu kawrite bee gaafe cardi. Ɓilduɗe maaje ɗe cardi, kosɗe maaje ɗe njamndi mboɗeeri. 18Njuutirka daldal laato meetir cappanɗe jowi, njaajirka maagal meetir noogas e jowi, towirka maagal boo meetir ɗiɗi bee reeta. Wiirndallooji fuu ɗi gaaraaji leŋ ɗigguɗi baalaaɗi, kosɗe fuu ɗe njamndi mboɗeeri. 19Ngam kuuje jooɗorde senaande e kuugal maaje fuu e tiggirɗe maaje fuu e tiggirɗe daldal fuu ɗe njamndi mboɗeeri.”
Nebbam ngam pittirlaaji
20“An Muusa, umru Isra'iila'en ɓe ngaddane nebbam jaytunje arɓaaɗe laaɓɗam ngam jayŋgol pittirlaaji, ngam ɗi njamne foroy. 21Haruna e ɓikkoy muuɗum njo'ina jo'inirɗum pittirlaaji nder laymaaru fottirde, gaa'e wiirndallo wiirnanŋgo sundukru seedamku, pittirlaaji kuɓɓa yeeso am diga kiikiiɗe haa fajiri. Ɗo woni farilla nduumiika ngam gide mon fuu.”