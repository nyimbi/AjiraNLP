Hakkeeji Urusaliima e Yahuuda
1Jawmiraawo wi'i: “Caale nder laabi berniwol Urusaliima, ndaare, linye, ɗaɓɓite haa babe maagol, teema on tawan goɗɗo gooto mo ɗon waɗa ko fotti, mo ɗon ɗaɓɓita gooŋga! Nden kam mi yaafanto Urusaliima. 2Koo to ɓe mbi'i: Fakat bana Jawmiraawo o geeto – ɓe ɗon kunoro fewre.” 3Yaa Jawmiraawo, naa gite maaɗa ɗon kuuciti dow gooŋga na? A ɓocci ɓe, ammaa ɗum naawaay ɓe. A ɓadake nattingo ɓe, ammaa ɓe njaɓaay elto. Ɓe caatini ko'e maɓɓe ko ɓuri hayre, ɓe cali tuubugo. 4Mi tammino: “Ɗum leesɓe, ɓe ngalaa hakkiilo. Ɓe anndaa laawol Jawmiraawo e kiita Allah maɓɓe ndarnuka. 5Sey mi yaha haa mawɓe kadi, mi wolida bee maɓɓe. Ngam kamɓe ɓe anndi laawol Jawmiraawo e kiita Allah maɓɓe ndarnuka”. Ammaa ɓe tuurti, ɓe piisti kaɓɓotiral bee Allah. 6Ngam maajum mbarooga laynde faɗɗan ɓe, saafaandu ladde nattinan ɓe, paaɗaawu ɗon waaltano gure maɓɓe, seekan gurtotooɗo fuu. Ngam tuurtol maɓɓe e zunuubaaji maɓɓe ɗuuɗi masin.
7Jawmiraawo wi'i: “Noy mi yaaforanto ma ɗum fuu, an Urusaliima? Ɓiɓɓe maaɗa acci yam, ɓe ɗon kunoro labbi koo to ɗi laataaki ɗowanteeɓe. Min haarni ɓe, ammaa kamɓe ɓe mbaɗi njeenu, ɓe mooɓi haa cuuɗi daakaare'en. 8Ɓe laati bana pucci ngurwooji payɗi, koo moy maɓɓe ɗon nodda debbo keeddiɗɗum. 9Mi hiitataako kuuje ɗe'e na? Mi waatataako ummaatoore bana nde'e na?
10Naste nder gese inabooje Urusaliima. Mbonne ɗe, ammaa taa nattine ɗe fuu! Ta'e lice maaje fuu, ngam naa min Jawmiraawo jeyi ɗe!” 11Jawmiraawo wi'i: “Yimɓe Isra'iila e yimɓe Yahuuda zammbi yam fakat. 12Ɓe ngeddi yam, ɓe ɗon mbi'a: Walaa ko o waɗata! Sarru ukkantaako min, min - ngi'ataa kaafahi koo weelo. 13Haala annabi'en boo– ɗum henndu meere. Wolde am woodaa nder kunnduɗe maɓɓe.” 14Jawmiraawo Allah honooɓe asama wi'i: “Daliila bolle ɗe yimɓe ɓe'e mbolwi, mi laatinan bolle am nder hunnduko maaɗa yiite, yaa Yeremiya, ɓe laatoto leɗɗe, nge nyaama ɓe.”
15Jawmiraawo wi'i: “Onon yimɓe Isra'iila, mi waddan ummaatoore dow mooɗon diga daayiiɗum. Ɗum ummaatoore semmbiɗnde, tabitiinde diga ɓooyma. On anndaa wolde maare, on paamataa ko ɓe mbi'ata. 16Ɓahi maare nanndi bee yenaande omtaande, honooɓe maare fuu ɓe semmbiɗɓe. 17Nde nyaaman nafuuda gese mooɗon e nyaamdu mooɗon. Nde nyaaman ɓiɓɓe mon worɓe e rewɓe, nde nyaaman dammooji mooɗon e na'i mooɗon, nde nyaaman inabooje mooɗon e ibbe mooɗon. On ɗon koolo berniiji mooɗon cemmbiɗɗi, ammaa ummaatoore nde'e halkan ɗi bee kaafahi. 18Bee non fuu, koo nder nyalɗe ɗe'e mi nattintaa on fuu.” Non Jawmiraawo wi'i. 19To ɓe ƴami: Ngam ɗume Jawmiraawo Allah amin waɗi min ɗum fuu, nden yeccu ɓe: On acci Jawmiraawo, on ɗowtani ɗowanteeɓe jananɓe nder lesdi mooɗon. Ngam maajum on ɗowtanto jananɓe nder lesdi ndi on maraay.
20Anndine yimɓe Yaakubu, ngooyne nder lesdi Yahuuda: 21Nane, onon faataaɓe, sooya-hakkiilo'en! On ngoodi gite, ammaa on ngi'ataa. On ngoodi noppi, ammaa on nanataa. 22Jawmiraawo ɗon ƴama: “On kulataa yam na? On ndiwnataa yeeso am na? Min mi heerɗini mbeela bee njaareendi, ɗum keerol duumiiŋgol ngol saalataake. Ƴuuge mbeela ɗon ndimmbo, ammaa ɗe ngalaa baawɗe. Ɗe ɗon iida, ammaa ɗe caalataako keerol man. 23Ammaa on ngoodi ɓerɗe caatuɗe, tuurtuɗe. On ngayliti ɓaawo, on ndilli. 24On mbi'aay haa ɓerɗe mooɗon: Kulenma Jawmiraawo Allah meeɗen, dokkoowo en iyeele arane e ragareeje nde saa'i maaje waɗi, taaskitinanɗo en asaweeje codol boo. 25Ammaa ɗum aybeeji mooɗon njiiɓi ɗum, ɗum hakkeeji mooɗon ittani on barka. 26Halluɓe ɗon caka ummaatoore am. Ɓe ɗon ndeena haa baaltol bana tuufnooɓe colli. Ɓe ɗon mbaɗa tuuforli ngam naŋngugo yimɓe. 27Bana silaawo heewŋgo colli, non cuuɗi maɓɓe keewri rikici. Ngam maajum ɓe laati mawɓe e riskuɓe. 28Ɓe payi, ɓe tekki. Halleende maɓɓe ɓuri semmbe. Ɓe kiitataako fodde kiita ngooŋɗuka. Ɓe ngooŋɗintaa haala atiime'en, ammaa ɓe ɗon keɓa hayru, ɓe njiŋngataa laafuɓe. 29Jawmiraawo ɗon ƴama: Mi hiitataako kuuje ɗe'e na? Mi waatataako ummaatoore bana nde'e na? 30Kulniiɗum e nyidduɗum laatake nder lesdi: 31Annabi'en ɗon ngaazina fewre, liman'en ɗon laamo bana ɓerɗe maɓɓe ngiɗi, ummaatoore am boo yerdi ɗum. Ammaa ɗume on mbaɗata to timmoode yottake?”