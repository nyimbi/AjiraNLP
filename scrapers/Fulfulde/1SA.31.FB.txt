Maayde Sawulu e ɓiɓɓe mum
(1 Habaruuji Nyalaaɗe 10:1-12)
1Filisti'en kaɓi bee Isra'iila'en haa hooseere Gilbo'a. Isra'iila'en ɗuuɗɓe mbaraama ton, luttuɓe boo ndoggi. 2Filisti'en taasni Sawulu e ɓiɓɓe mum. Ɓe mbari Yonatan e Abinadabu e Malkisu'a, ɓiɓɓe Sawulu. 3Haɓre saati dow Sawulu. Nde fiɗooɓe kuri keɓti mo, o hultori masin. 4Sawulu wi'i doondoowo balmi mum: “Los kaafahi ma, yuwam, ngam taa saadooni'en ɓe'e ngara, njuwammi, pijirammi.” Ammaa doondoowo balmi maako sali, ngam o huli masin. Ngam maajum Sawulu hoo'i kaafahi mum, do'i dow maaki. 5Nde doondoowo balmi go yi'i Sawulu maayi, o losi kaafahi maako, kaŋko boo o do'i dow maaki, o maaydi bee laamiiɗo. 6Bana nii Sawulu e ɓiɓɓe mum e doondoowo balmi mum e worɓe mum fuu maaydi nyalaade man. 7Isra'iila'en wonɓe gaɗa waadiwol e gaɗa Urdun, nde ɓe ngi'i jama'aare konu Isra'iila doggi, Sawulu e ɓiɓɓe mum boo maayi, ɓe acci berniiji maɓɓe, ɓe ndoggi. Filisti'en ngari, njooɗi nder berniiji man.
8Jaŋngo maajum Filisti'en ngari ngam ɓoftugo kuuje mbaraaɓe. Ɓe tawi Sawulu e ɓiɓɓe mum tato ɗon mbaali dow hooseere Gilbo'a. 9Ɓe ta'i hoore Sawulu, ɓe ɓorti mo balmi maako. Nden ɓe neldi ɗi koo toy nder lesdi Filisti'en ngam yahrugo habaru jaalorgal haa cuuɗi labbi maɓɓe e haa yimɓe fuu. 10Ɓe ndesi balmi Sawulu nder suudu Astarot, lawru maɓɓe rewru. Ɓe ɓili ɓanndu maako haa mahol taariiŋgol Baytisaanu.
11Yimɓe wonɓe haa Yaabes nder lesdi Gile'at nani ko Filisti'en mbaɗi Sawulu. 12Worɓe maɓɓe semmbiɗɓe fuu ummi, njehi jemmaare man fuu. Ɓe ɓilti ɓanndu Sawulu e ɓalli ɓiɓɓe mum haa mahol Baytisaanu, ɓe njahri ɗi haa Yaabes, ɓe nguli ɗi ton. 13Nden ɓe koo'i i'e maɓɓe, ɓe uwi ɗe les lekki aslahi haa Yaabes, ɓe cuumi nyalɗe joweeɗiɗi.