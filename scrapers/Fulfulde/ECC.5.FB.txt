1Taa yaawu maɓɓititgo hunnduko ma, taa ɓernde ma yaawa wolwugo koo ɗume yeeso Allah. Ngam haa asama Allah woni, an boo dow lesdi. Nden kam taa ɗuɗɗin bolle: 2Ngam cukle ɗuuɗɗe ngaddan koyɗi, ɗuɗɗingo bolle umminan faataare.
3To a toganake Allah togayeere, taa sabbita hebbingo nde. Ngam o yerdataako faataaɓe. Hebbin ko togiiɗa! 4To a hebbintaa ko a togi, ndikka taa a waɗa togayeere sam. 5Taa accu hunnduko ma nastine hakke, taa wi' limanjo Allah ɗum boofol. A yiɗi tikkingo Allah bee bolle ma, haa o halka kuugal juuɗe ma na? 6Ngam to koyɗi ɗuuɗi, ɗum meere, non boo to bolle ɗuuɗi boo, nden kam hul Allah!
Meereejum ngeendam
7To a yi'i nder lesdi ma marɓe laamu ɗon toonyo talakaajo, ɗon cottina kiita ngooŋɗuka e adilaaku, taa hayɗin. Ngam mawɗo maɓɓe ɗon faddo ɓe, ɓurdanɓe mawnugo boo ɗon dow maako. 8Nafuuda lesdi ɗon ngam yimɓe fuu. Koo laamiiɗo boo ɗon naftoro ngesa.
9Cuunaaɗo ceede saftataa ɗe, giɗɗo jeynitaare, o walaa keɓal. Kanjum boo ɗum meere. 10To jawdi ɓesdake, nyaamooɓe ndi boo ɗuuɗan. Nafuuda kaye marɗo ndi heɓi? Laarugo ndi tan. 11Ɗoyŋgol kuuwoowo welan, koo o nyaami ɗuuɗɗum koo seɗɗa. Ammaa haarannde diskuɗo accataa mo o ɗaano.
12Mi yi'i sarru naawŋgu feere haa duniyaaru: Ɗum jawdi ndi goɗɗo sigi ngam sarru mum. 13Jawdi ndi majji nder suklere nde walaa nafuuda. Nden, to o danyi ɓiɗɗo gorko, o walaa koo ɗume haa juŋngo. 14O wurti reedu daada o temmbo, bana non o dillirta boo. Haa torra kuugal maako fuu, walaa ko o hoosata saa'i man. 15Fakat ɗum sarru naawŋgu: O dillan bana o wardi. Nafuuda kaye o heɓi to o torrake ngam henndu? 16Balɗe maako fuu o ɗon nyaama nder nyiɓre, nder saklere e nyawu e mettamɓeram ɗuuɗɗam.
17Ndaa ko tawmi booɗɗum masin: Goɗɗo nyaama, yara, yi'a hayru nder torra mum fuu haa duniyaaru fodde limgal balɗe ɗe Allah hokki mo, ngam kanjum woni geɗal maako. 18To Allah hokki goɗɗo risku e jawdi, to o hokki mo baawɗe nyaamugo ɗum, o jaɓa geɗal maako, o seyoro nafuuda torra maako, kanjum ɗum dokkal Allah. 19Irin maako numataa no ngeendam mum rammiri, ngam Allah sukli mo bee seyo ɓernde maako.