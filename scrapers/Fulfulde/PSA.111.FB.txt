Yettugo Jawmiraawo ngam kuuɗe mum kaayiifiije
1 Halleluya!
Mi yettan Jawmiraawo bee ɓernde am fuu
nder dawriinde gooŋga'en e mooɓtorde yimɓe maako.
2Kuuɗe Jawmiraawo, ɗe mawɗe.
Seyoriiɓe ɗe fuu numta ɗe.
3Ko o waɗata heewi maŋngu e daraja.
Adilaaku maako ɗon tabiti haa foroy.
4Jawmiraawo siftinori en kaayeefiiji mum,
o marɗo enɗam e hinnuye.
5O ɗon hokka hulɓe mo nyaamdu,
o yejjitittaa alkawal maako sam.
6O waŋginani ummaatoore maako
baawɗe maako nder kuuɗe maako
bee hokkugo nde lesdi ummaatooje goɗɗe.
7O ɗon waɗa koo ɗume fuu bee gooŋgaaku e kiita ndarnuka,
sarɗiiji maako fuu ɗi koolniiɗi.
8Ɗi ɗon tabiti haa abada abadin,
ɗi gooŋɗuɗi, ɗi ɗon ndari dow gooŋgaaku.
9O neldi ummaatoore maako kisndam,
o tabitini alkawal maako duumiiŋgal bee maɓɓe.
Innde maako seniinde e hulniinde!
10Kulol Jawmiraawo woni fuɗɗam hikma,
koo moy tokki ɗum, heɓan hakkiilo wooɗŋgo.
Maŋgtoore Jawmiraawo duuran haa foroy!