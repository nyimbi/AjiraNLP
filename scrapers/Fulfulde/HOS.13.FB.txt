Halkere Efrayim warannde
1Jawmiraawo wi'i: “Nde Efrayim wolwi, koo moy fuu diwni. Lenyol ngo'ol ɓuri marugo tedduŋgal nder Isra'iila fuu. Ammaa ngol nasti aybe bee Ba'al, ngol waati.” 2Hose'a wi'i: “Koo jonta boo yimɓe Efrayim ɗon tokko waɗugo hakke. Bee cardi maɓɓe ɓe ɗon mbaɗa suuraaji ɓolinaaɗi fodde hakkiilo maɓɓe. Labbi ɗi'i fuu, waɗooɓe sanaa'a mbaɗi ɗi. Ndaa ko yimɓe mbi'ata dow maɓɓe: Yimɓe lii'ooɓe kirseteeɗi ɗon kebbo nga'oy koy bee kunnduɗe boo. 3Ngam maajum ɓe laatoto bana ruulde fajiri, bana saawawre subaha sottannde law, bana nyaande ruuyannde diga laarre, bana cuurɗe gurtotooɗe haa burɗe. 4Min mi Jawmiraawo, Allah mooɗon diga on ɗonno haa lesdi Misra tawon. On anndaa ɗowanteeɗo feere, sey min, on ngalaa kisnoowo feere sonaa min! 5Mi anndi on nder ladde hamaadaare, nder lesdi njoorndi. 6Nde ɓe keɓi durduɗe, ɓe kaari. Nde ɓe kaari, ɓerɗe maɓɓe mawniti. Ngam maajum ɓe ngejjiti yam. 7Mi laatanto ɓe bana mbarooga. Mi waaltanto ɓe bana paaɗaawu dow laawol. 8Mi ukkanto ɓe bana ɓoodu koocanaaŋgu ɓikkoy muuɗum, mi seekan biɓɓe maɓɓe. Mi nyaaman ɓe ton bana mbarooga ndewa, dabbaaji ladde campitan ɓe.”
9“Onon Isra'iila'en, on kalkan ngam on tuurtani yam, on tuurtani goɗɗo baawanɗo wallugo on. 10Toy laamiiɗo mooɗon haa o hisna on bee berniiji mon fuu? Toy hiitooɓe mooɗon ɓe mbi'ɗon yam dow muuɗum'en: Hokku min laamiiɗo e ardiiɓe? 11Nder tikkere am, mi hokki on laamiiɗo. Nder ɓernuki am boo, mi ittan mo.
12Mi toŋgi zunuubaaji Efrayim, mi sigi hakkeeji maako. 13Luuwe danyanɗo ngaranan mo, ammaa o ɓiɗɗo sooya-hakkiiloojo, ngam to saa'i man waɗi, o wurtataako danyrugol. 14Mi soottanno ɓe diga joonde maayɓe. Mi hisnanno ɓe diga maayde. An waade, toy gi'al ma? An joonde maayɓe, toy baawɗe ma ngam mbarugo? Mi sali enɗugo ɓe!”
15Efrayim ɗon ɓesdo caka deerɗum'en. Ammaa henndu fuunaaŋge, henndu Jawmiraawo saatundu waran diga ladde hamaadaare, ɓeeɓna waawru Efrayim, yoornan seeɓoore maako, jaɓta kuuje ɗuuɗa-samanje haa ndesaari maako fuu.