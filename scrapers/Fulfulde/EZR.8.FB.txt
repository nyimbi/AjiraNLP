Yahduɓe bee Esira
1Ndaa limtuki baaba-ci'e'en warduɓe bee am diga Baabila fodde defte asli muuɗum'en, wakkati laamiiɗo Artahasta: 2Nder danygol Pinehas, Gersom. Nder danygol Itamar, Daniyel. Nder danygol Daawuda, Hattus 3ɓii Sekaniya, nder danygol Par'os, Zekariya e worɓe teemerre e cappanɗe njowo (150) bee maako nder deftere asli maɓɓe. 4Nder danygol Pahat-Mo'ab, Eliho'eenay ɓii Zerahiya e worɓe teemeɗɗe ɗiɗo (200) bee maako. 5Nder danygol Zattu, Sekaniya ɓii Yahajiyel e worɓe teemeɗɗe tato (300) bee maako. 6Nder danygol Adiina, Ebet ɓii Yonatan e worɓe cappanɗe njowo (50) bee maako. 7Nder danygol Elam, Yesa'ya ɓii Ataliya e worɓe cappanɗe njoweeɗiɗo (70) bee maako. 8Nder danygol Sefatiya, Zebadiya ɓii Mika'iilu e worɓe cappanɗe njoweetato (80) bee maako. 9Nder danygol Yo'ab, Obadiya ɓii Yehiyel e worɓe teemeɗɗe ɗiɗo e sappo e njoweetato (218) bee maako. 10Nder danygol Baani, Selomit ɓii Yosifiya e worɓe teemerre e cappanɗe njoweego (160) bee maako. 11Nder danygol Bebay, Zekariya ɓii Bebay e worɓe noogas e njoweetato (28) bee maako. 12Nder danygol Asgada, Yohanan ɓii Hakkatan e worɓe teemerre e sappo (110) bee maako. 13Nder danygol Adonikam, ragare'en maɓɓe. Ndaa inɗe maɓɓe: Elifelet e Ye'iyel e Sema'ya e worɓe cappanɗe njoweego (60) bee maɓɓe. 14Nder danygol Biguway, Utay e Zakkur e worɓe cappanɗe njoweeɗiɗo (70) bee maako.
Taaskara jahaaŋgal haa Urusaliima
15Mi mooɓti yimɓe ɓe'e baŋnge maayo ngo ilata heedi Ahawa. Min caŋngini ton nyalɗe tati. Mi yi'i ummaatoore e liman'en ɗon, ammaa mi tawaay Lewi'en caka maɓɓe. 16Ngam maajum nelmi ardiiɓe ɓe'e: Eli'ezer e Ariyel e Sema'ya e Elnatan e Yariba e Elnatan e Natan e Zekariya e Mesullam, non boo Yoyaribu e Elnatan jaŋnginooɓe, 17mi hokki ɓe habaru ngam Iddo, hooreejo haa Kasifiya. Mi umri ɓe ɓe mbolida bee Iddo e banndiraaɓe maako huuwooɓe kuuɗe pamare nder haykaliiru wonɓe haa Kasifiya, haa ɓe ngaddana min huuwooɓe kuuɗe dewal haa haykaliiru Allah meeɗen. 18Juŋngo Allah men wooɗŋgo wondi bee amin, ngam maajum ɓe ngaddani min goɗɗo kakkilɗo, Serebiya mo danygol Mahali ɓii Lewi taaniraawo Isra'iila, kaŋko e ɓiɓɓe maako e banndiraaɓe maako, worɓe sappo e njoweetato. 19Non boo Hasabiya e Yesa'ya mo danygol Meraari e deerɗiraaɓe maako e ɓiɓɓe maɓɓe, worɓe noogas. 20Haa huuwooɓe kuuɗe pamare nder haykaliiru boo worɓe teemeɗɗe ɗiɗo e noogas (220), ɓe fuu ɓe ewnaama innde innde. Daawuda e saraaki'en muuɗum njo'inno huuwooɓe man ngam wallugo Lewi'en.
21Ton baŋnge maayo Ahawa umrumi suumaye, ngam haa min njaŋkina ko'e amin yeeso Allah meeɗen, min toro mo o yahra min jam, minin e ɓikkoy amin e kuuje amin fuu. 22Mi semti toraago laamiiɗo haa o hokka min honooɓe e wa'iiɓe pucci ngam aynugo min yeeso konne'en haa laawol. Ngam min mbi'no mo: “Juŋngo Allah amin ɗon wondi bee ɗakkotooɓe mo fuu haa o woonana ɓe. Ammaa tikkere maako saatunde waran dow accuɓe mo fuu.” 23Ngam maajum min cuumi, min tori Allah men dow haala man, kaŋko boo o jaɓi tornde amin.
24Nden cuɓmi sappo e ɗiɗo nder mawɓe liman'en, hawtaade bee Serebiya e Hasabiya e sappo nder banndiraaɓe maɓɓe. 25Mi awnani ɓe cardi e kaŋŋeeri e kuuwruɗe, ɗum dokkal laamiiɗo e dawrooɓe mum e saraaki'en mum e Isra'iila'en wonɓe ton fuu ngam cenki haykaliiru Allah men. 26Nden ndokkumi awnaaɗum haa juuɗe maɓɓe: Cardi baakin kilo ujine noogas (20.000) e kuuje cardi kilo teemerre (100) e kaŋŋeeri kilo ujine tati (3.000) 27e bulki kaŋŋeeri noogas (20) ko waɗata ceede kaŋŋeeri ujineere (1.000) e kuuwruɗe njamndi mboɗeeri ɗelkanndi ɗiɗi, marɗe saman bana kaŋŋeeri. 28Mi wi'i ɓe: “On senaaɓe ngam Jawmiraawo, kuuwruɗe ɗe'e boo ɗe cenaaɗe, cardi e kaŋŋeeri boo ɗum caahu ngam Jawmiraawo, Allah kaakiraaɓe mooɗon. 29Ayne ɗum booɗɗum haa on awno ɗum yeeso mawɓe liman'en e Lewi'en e baaba-ci'e'en Isra'iila haa Urusaliima, ngam nastingo ɗum nder cigorɗi haykaliiru Allah men.” 30Liman'en e Lewi'en koo'i cardi e kaŋŋeeri e kuuwruɗe man haa ɓe njahra ɗum haa haykaliiru Allah meeɗen haa Urusaliima.
Jahaaŋgal e jottaaki haa Urusaliima
31Nyannde sappo e ɗiɗawre nder lewru aranndu min ummi haa maayo Ahawa, yahugo Urusaliima. Juŋngo Allah men wooɗŋgo wondi bee amin, ayni min yeeso konne'en e fasooɓe haa laawol. 32Nden min njotti Urusaliima. Min ciwti nyalɗe tati. 33Nyalaade nayaɓre min awni cardi e kaŋŋeeri e kuuwruɗe go nder haykaliiru Allah men, min ndokki ɗe haa Meremot ɓii Uriya, limanjo. Eli'azaaru ɓii Pinehas wondi bee maako. Woodi ton boo Yozabat ɓii Yeesu'a e No'adiya ɓii Binnuy, Lewi'en. 34Ɓe limti, ɓe awni kuuje fuu, nden ɓe mbinndi teddeeŋga maaje boo.
35Wartuɓe daheeki ngaddi dabbaaji guleteeɗi ngam Allah Isra'iila: Ga'i kalhali sappo e ɗiɗi ngam Isra'iila fuu e jawɗi baali cappanɗe joweenayi e joweego e njawkoy cappanɗe njoweeɗiɗoy e njoweeɗiɗoy e jawɗi be'i sappo e ɗiɗi ngam ittuki hakkeeji, ɗum fuu ɗum guleteeɗum ngam Jawmiraawo. 36Nden ɓe ndokki umrooje laamiiɗo haa ngomna'en e wakiili'en nder lesdi hiirnaaŋge Efratis, kamɓe boo ɓe mballi Isra'iila'en haa kuuɗe haykaliiru Allah.