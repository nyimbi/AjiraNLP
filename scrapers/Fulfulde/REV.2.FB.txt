Bataakewol ngam jama'aare nuɗɗinɓe haa Efesus
1“Winndan malaa'ikaajo jama'aare nuɗɗinɓe haa Efesus ni'i:
Ndaa koŋngol iwŋgol haa jogiiɗo koode joweeɗiɗi haa juŋngo muuɗum nyaamo, mo ɗon yaha caka jo'inirɗe pittirlaaji joweeɗiɗi ɗe kaŋŋeeri: 2Mi anndi kuuɗe maaɗa e torra maaɗa e tiiɗal maaɗa. A munyantaa halluɓe. A foondi yimɓe wi'anɓe ɓe nelaaɓe, ammaa ɓe laataaki nelaaɓe, a tawi ɓe fewooɓe. 3A ɗon tiiɗi, a torrake ngam daliila am, ammaa a tampaay. 4Ammaa woodi ko mi felirte: A wudini yiide nde a marno haa fuɗɗam. 5Siftor diga toy a do'i. Nden tuubu, huuw fahin kuuɗe ɗe a huuwino haa fuɗɗam. To naa non, mi waran, mi sottinan jo'inirɗum pittirla maaɗa to a tuubaay. 6Ammaa ndaa ko mi yerdi haa maaɗa: A wanyi kuuɗe Nikolay'en, ngam min boo mi wanyi ɗe.
7Mo woodi noppi, sey nana ko Ruuhu wi'ata jama'aaje nuɗɗinɓe!
Mi hokkan jaaliiɓe fuu baawɗe nyaamugo ɓiɓɓe lekki ngeendam gonki nder jarne Allah.”
Bataakewol ngam jama'aare nuɗɗinɓe haa Simirna
8“Winndan malaa'ikaajo jama'aare nuɗɗinɓe haa Simirna ni'i:
Ndaa koŋngol iwŋgol haa bi'eteeɗo arano e ragareejo, mo maayino, ammaa mo yeeɗiti: 9Mi anndi torraaji e talakaaku maaɗa, ammaa haa am a diskuɗo. Mi anndi kalluka ka wi'anɓe ɓe Yahuudu'en mbolwata dow maaɗa, ammaa ɓe laataaki Yahuudu'en! Ɓe rewooɓe Sayɗaanu. 10Taa hul torraaji ɗi a tammi torreego! Ndaa, Sayɗaanu jarriboto on bee nastingo woɗɓe mooɗon nder fursina. On torroto balɗe sappo. Jogita nuɗɗinki ma haa yotto maayde, nden kam mi warjoto ma woronnde ngeendam.
11Mo woodi noppi, sey o nana ko Ruuhu wi'ata jama'aaje nuɗɗinɓe!
Maayde ɗiɗawre meemataa jaaliiɗo.”
Bataakewol ngam jama'aare nuɗɗinɓe haa Pergame
12“Winndan malaa'ikaajo jama'aare nuɗɗinɓe haa Pergame ni'i:
Ndaa koŋngol iwŋgol haa marɗo kaafahi ceeɓki marki mbeldiiji ɗiɗi: 13Mi anndi haa njooɗiiɗa, haa leeso laamu Sayɗaanu woni. Ammaa a ɗon ɗakkotiri booɗɗum bee am, a accaay nuɗɗingo yam, koo nder zamanu Antipas, ceedoowo am gooŋgaajo mo ɓe mbari caka mooɗon, haa joonde Sayɗaanu woni. 14Ammaa woodi ko mi felirte seɗɗa: Woodi tokkiiɓe ekkitinol Balaama caka mooɗon. Kaŋko o ekkitini Balak no o nastinirta Isra'iila'en nder tuuforgol haa ɓe nyaama kusel kirsaaŋgel ngam labbi, ɓe mbaɗa daakaareeku boo. 15Bana non, an boo a woodi tokkiiɓe ekkitinol Nikolay'en. 16Tuube kadi! To naa non, mi waran law, mi honan yimɓe ɓe'e bee kaafahi gurtotooki hunnduko am.
17Mo woodi noppi, sey nana ko Ruuhu wi'ata jama'aaje nuɗɗinɓe!
Mi hokkan jaaliiɗo fuu mannu suuɗiindu e hayre raneere boo. Dow hayre nde'e, innde hesre winndaama. Walaa annduɗo innde nde'e, sonaa jaɓɗo hayre man.”
Bataakewol ngam jama'aare nuɗɗinɓe haa Tiyatira
18“Winndan malaa'ikaajo jama'aare nuɗɗinɓe haa Tiyatira ni'i:
Ndaa koŋngol iwŋgol haa Ɓiɗɗo Allah, mo gite muuɗum ɗon njayna bana ɗemŋgal yiite, mo kosɗe muuɗum ɗon ɗelka bana njamndi mboɗeeri: 19Mi anndi kuuɗe ma e yiide ma e nuɗɗinki ma e njaggu ma e tiiɗal ma. Ko a huuwata jonta ɓuri ko a huuwino haa fuɗɗam. 20Ammaa woodi ko mi felirte: A ɗon acca debbo bi'eteeɗo Izabel, mo wi'i o annabiijo. O ɗon zammbo jaggiiɓe am bee ekkitinol maako haa ɓe mbaɗa daakaareeku, ɓe nyaama kusel kirsanaaŋgel labbi. 21Mi hokki mo wakkati haa o tuuba, ammaa o yiɗaa tuubugo dow daakaareeku maako. 22Ngam maajum mi sakkinan mo haa be'itte torra. Ton o torroto masin, kaŋko e waɗooɓe njeenu bee maako fuu, sonaa to ɓe tuubi, ɓe acci huuwugo kuuɗe maako kalluɗe. 23Ɓikkoy maako boo, mi mbaran koy. Jama'aaje nuɗɗinɓe fuu anndan min woni linyoowo numooji e ɓerɗe yimɓe. Mi warjoto koo moy mooɗon deydey kuuɗe muuɗum.
24Ammaa onon nuɗɗinɓe luttuɓe haa Tiyatira, on tokkaaki ekkitinol kalluŋgol ngo'ol, on ekkitaaki ko woɗɓe mbi'ata sirriiji Sayɗaanu lugguɗi, mi roondataa on doŋngal goɗŋgal. 25Ammaa sey on njogito ko marɗon bee semmbe haa to mi wari. 26Jaaliiɗo, baɗɗo muuyo am haa timmoode, mi hokkan mo baawɗe dow ummaatooje, 27o duran ɗe bee sawru njamndi, o fusan ɗe bana ɓe pusirta payanɗe loope, 28bana min boo mi heɓi baawɗe haa Baabiraawo am. Mi hokkan jaaliiɗo oo horre baɓɓol.
29Mo woodi noppi, sey nana ko Ruuhu wi'ata jama'aare nuɗɗinɓe.”