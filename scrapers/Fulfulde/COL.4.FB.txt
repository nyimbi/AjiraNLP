1Onon jaagorɓe, njogore maccuɓe mon bee adilaaku e gooŋgaaku ngam on anndi onon boo on ngoodi Jawmiraawo haa asama.
Umrooje goɗɗe
2Tiine waɗugo do'a, taa come, ngette Allah tum. 3Toraneeɗam min boo, ngam haa Allah maɓɓitanammi laawol waazugo wolde muuɗum, haa mi waŋgina sirri Almasiihu. Ngam daliila sirri man mi ɗon haa fursina. 4Tore Allah o wallammi waazugo bee laaɓɗum, bana no ɗum haandani yam.
5Ngeeɗe nder hikma caka yimɓe ɓe nuɗɗinaay. Naftore wakkati. 6Sey bolle mon laato belɗe, nafooje tum ngam haa on annda no on njaaborto koo moy bana ko haani.
Koofli ragareeji
7Tikikus yeccan on kubar am fuu. O kuuwdiɗɗiraawo am nder Jawmiraawo, o deerɗiraawo giɗaaɗo, kuuwoowo koolaaɗo. 8Mi ɗon nela mo haa mooɗon bee anniya ngam haa o anndina on joonde amin, o de'itina ɓerɗe mon. 9O yahdan bee Onesimus, deerɗiraawo men giɗaaɗo, koolaaɗo, mo mooɗon. Ɓe ngeccan on ko waɗi haa ɗo fuu.
10Aristarkus, gonduɗo bee am nder fursina hoofni on. Non boo Markus, denɗiraawo Barnabas mo keɓnooɗon umrooje dow garki mum, to o yottake haa mooɗon, njaɓɓe mo booɗɗum. 11Yeesu coometeeɗo Yustus hoofni on. Nder Yahuudu'en, sey kamɓe tan kuuwdata kuugal laamu Allah bee am, ɓe cuusɗini yam.
12Epafras hoofni on. Kaŋko boo mo mooɗon, o jaggiiɗo Yeesu Almasiihu. O ɗon torano on tum bee tiinaare, haa on ndaro booɗɗum, on laato timmuɓe, muuyo Allah boo laamano on fakat. 13Min bee hoore am mi ɗon seedo o ɗon torro ngam mon e ngam yimɓe Lawdikiya e yimɓe Hiyerapolis boo. 14Luka, doktaajo giɗaaɗo men e Demas koofni on.
15Koofne deerɗiraaɓe wonɓe haa Lawdikiya. Koofne Nimfa e jama'aare nuɗɗinɓe mooɓtotooɓe haa saare maako. 16To on timmini jaŋngugo bataakewol ngo'ol, sey on ndokka ngol nuɗɗinɓe Lawdikiya, kamɓe boo ɓe njaŋnga ngol. Njaŋnge boo bataakewol ngol jama'aare nuɗɗinɓe haa Lawdikiya neldata on. 17Ngecce Arkippus o tiino huuwugo kuugal Jawmiraawo ngal o halfina haa o hiɓɓina ngal booɗɗum.
18Koofŋgol ngo'ol min Pol winndi ngol bee juŋngo am. Taa ngejjite mi kaɓɓaaɗo bee callallu!
Mo'ere Allah wonda bee mooɗon.