1Kadi, ewna! Moy jaaboto ma?
Haa seniiɓe boo, moy ewnotooɗa?
2Ngam mettamɓeram mbaran paataaɗo,
kaajal nattinan cooyɗo hakkiilo.
3Nde mi yi'i paataaɗo ɗon tabito,
law mi naali saare maako, mi wi'i:
4Taa ɓiɓɓe maako keɓa walliinde!
Ɓe hiitaaɓe haa nastirde wuro,
ammaa goɗɗo kisnanɗo ɓe walaa.
5Weelaaɓe nyaama ƴaamnde maako,
ɓe kooca nde koo caka gi'e,
talaka'en boo njaɓta mo jawdi maako.
6Aa'a, sarru iwataa haa mbulwuldi,
non boo torra fuɗataa diga lesdi.
7Ammaa neɗɗo danyaama ngam torra,
bana feetere yiite ngam fiira.
8To min kam, mi ɗakkotiranno bee Allah,
mi yahranno haala am haa maako.
9O ɗon huuwa kuuɗe mawɗe,
goɗɗo waawataa faamugo ɗe,
o ɗon huuwa kuuɗe kayɗiniiɗe ɗe ngalaa limgal.
10O ɗon toɓna iyeende dow lesdi,
o ɗon nelda ndiyam boo dow gese,
11o ɗon ɓaŋgta leestiiɓe,
o ɗon seyna sunaaɓe.
12O ɗon nattina dabareeji ƴoyɓe,
ngam taa ɓe keɓa jaalorgal.
13O ɗon naŋnga hikma'en nder ƴoyre maɓɓe,
o ɗon majjina anniya faasiki'en.
14Nyalawma ɓe kawran bee nyiɓre,
haa naaŋge ɓe maman bana jemma.
15E kaafahi o hisnan bukaaɗo,
o wurtinan mo nder juŋngo baawɗo.
16Non tammunde ɗon ngam talakaajo,
ammaa sooynde adilaaku maɓɓan mo hunnduko.
17Mo Allah feli heɓi barka!
Ngam maajum taa sala elto Allah Baawɗo!
18Ngam kaŋko naawnata, kaŋko haɓɓata huuduure.
O fiyan, nden juuɗe maako boo kurga.
19Foroy o hisnete e ɓillaaje,
to sarru waɗi, ngu meemataa ma.
20To weelo waɗi, o hisnete maayde,
nder konu boo o hisnete diga kaafahi.
21A hisan e bolle tufleejo.
A hulataa sam to halkere wari.
22A jalan dow bonnuki e weelo,
a marataa kulol ngam kuuje ladde.
23A reman gese, ɗe marataa kaa'e,
a woodi sulhu bee kuuje ladde.
24A yi'an saare ma waɗan barka,
a liman baali ma fuu, ɗi ngonan ɗi fuu.
25A yi'an ɓiɓɓe ma ɗuuɗan
bana huɗo ngesa.
26A nastan yenaande bee ndottaaku
bana waagaare alkamaari wakkati ƴaamle.
27Min linyi ɗum fuu, nonnon ɗum wa'i.
An, nan ɗum, anndu ɗum bee hoore maaɗa!