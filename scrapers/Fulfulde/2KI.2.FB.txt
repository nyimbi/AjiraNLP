Eeŋguki Eliya haa asama
1Ndaa no Jawmiraawo eeŋginiri Eliya haa asama nder duluuru: Saa'i man Eliya e Elisa ummi Gilgal, ɗon njahda. 2Eliya wi'i Elisa: “Jooɗa haa ɗo, Jawmiraawo neli yam haa Baytila.” Ammaa Elisa wi'i mo: “Fakat bana Jawmiraawo o geeto e an boo a geeto, mi accataa ma sam!” Nden ɓe njahdi haa Baytila. 3Pukara'en annabi'en wonɓe haa Baytila ngurti, ngari haa Elisa. Ɓe mbi'i mo: “A anndi na? Hannde Jawmiraawo eeŋginan jaagorɗo ma.” Elisa wi'i: “Min boo mi anndi, njeeɗe.”
4Fahin Eliya wi'i Elisa: “Jooɗa haa ɗo, Jawmiraawo neli yam haa Yeriko.” Ammaa Elisa wi'i mo: “Fakat bana Jawmiraawo o geeto e an boo a geeto, mi accataa ma sam!” Ɓe njahdi Yeriko. 5Pukara'en annabi'en wonɓe haa Yeriko ɓaditi Elisa. Ɓe mbi'i mo: “A anndi na? Hannde Jawmiraawo eeŋginan jaagorɗo ma.” O wi'i: “Min boo mi anndi, njeeɗe.”
6Kadiboo Eliya wi'i Elisa: “Jooɗa haa ɗo, Jawmiraawo neli yam haa Urdun.” Ammaa Elisa wi'i mo: “Fakat bana Jawmiraawo o geeto e an boo a geeto, mi accataa ma sam!” Nden ɓe njahdi, ɓe ɗiɗo fuu. 7Pukara'en cappanɗe njowo nder pukara'en annabi'en njehi, ndari daayiiɗum seɗɗa bee Eliya e Elisa, kamɓe ɓe ndari haa fomoonde maayo Urdun. 8Eliya hoo'i alkibbaare muuɗum, taggi nde, fiyi ndiyam bee maare. Ɗam senndi geɓe ɗiɗi. Ɓe eeri dow joorɗum.
9Nde ɓe eeri, Eliya wi'i Elisa: “Tora ko a yiɗi mi waɗane, hiddeko Jawmiraawo hoo'ammi diga kommbi ma.” Elisa wi'i: “Mi yiɗi mi heɓa ruuhu ma cowi ɗiɗi.” 10Eliya wi'i: “A torake huunde nde saɗante heɓugo. Ammaa to a yi'i yam wakkati Jawmiraawo ɗon hoo'ammi kommbi ma, nden kam a heɓan ko a ƴami. To naa non, a heɓataa.” 11Nde ɓe ɗon njaha, ɓe ɗon mbolida, ndaa, moota pucci nga yiite e pucci ɗi yiite cenndi ɓe ɗiɗo fuu, Eliya eeŋgi bee duluuru haa asama. 12Elisa yi'i ɗum, o wooki: “Baaba am, baaba am, an woni mootaaji pucci e wa'ooɓe pucci Isra'iila!” Ɓaawo maajum o yi'aay mo. O naŋngi limce maako, o seeki ɗe geɓe ɗiɗi.
Elisa waɗi bana Eliya
13Nden Elisa hooci alkibbaare do'iinde diga balbe Eliya, o lorti haa fomoonde Urdun. 14O hoo'i alkibbaare man, o fiyi ndiyam bee maare, o wi'i: “Toy Allah Jawmiraawo Eliya?” Nde Elisa fiyi ndiyam, ɗam senndi geɓe ɗiɗi, Elisa eeri. 15Pukara'en annabi'en haa Yeriko, tiitotirɓe bee Elisa, nde ɓe ngi'i mo, ɓe mbi'i: “Ruuhu Eliya ɗon dow Elisa.” Ɓe ngari fottugo bee maako, ɓe turi yeeso maako haa lesdi. 16Ɓe mbi'i mo: “Ndaa, woodi worɓe semmbiɗɓe cappanɗe njowo caka sukaaɓe ma. Accu ɓe njaha ɗaɓɓititgo jaagorɗo ma, teema Ruuhu Jawmiraawo efti mo, wudini mo dow hooseere woɗnde malla nder waadiwol goɗŋgol.” Ammaa Elisa wi'i: “Taa nele.” 17Ɓe ndaami mo ɗuuɗɗum haa o wi'i ɓe: “Nele non!” Nden ɓe neli worɓe cappanɗe njowo. Ɓe ɗaɓɓiti mo nyalɗe tati, ammaa ɓe keɓtaay mo. 18Nden ɓe lorti haa Elisa, o ɗon haa Yeriko tawon. O wi'i ɓe: “Naa mi wi'i on taa on njaha na?”
19Wonɓe berniwol Yeriko mbi'i Elisa: “Jaagorɗo, a ɗon yi'a berniwol amin ɗon jooɗi booɗɗum. Ammaa ndiyam maagol wooɗaay, lesdi boo rimataa ɓenndalooje.” 20Elisa wi'i: “Ngaddaneeɗam mannda nder taasawo heso.” Ɓe ngaddani mo. 21O yehi haa seeɓoore ndiyam, o rufi mannda go nder maare, o wi'i: “Ndaa nii Jawmiraawo wi'i: Mi laɓɓini ndiyam ɗa'am. Ɗam meetataa mbarugo goɗɗo e ɗam meetataa haɗugo lesdi rimugo ɓenndalooje.” 22Ndiyam man wooti haa wargo hannde, fodde wolde nde Elisa wi'no go.
23Elisa ummi Yeriko, o ɗon yaha Baytila. Haa laawol, ɓikkoy ngorkoy ngurti berniwol, ɗon njanca mo. Koy mbi'i: “Dillu ɗo, pello! Dillu ɗo pello!” 24O yeesiti, o laari koy, o naali koy bee innde Jawmiraawo. Ɓoodi ɗiɗi ngurti laynde, ɗi celliti cappanɗe nayoy e ɗiɗoy caka maakoy.
25Nden Elisa dilli haa hooseere Karmel. Diga ton o lori haa Samariya.