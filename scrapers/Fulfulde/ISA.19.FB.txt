Koŋngol dow Misra
1Ndaa koŋngol dow Misra. Jawmiraawo ɗon wara haa Misra bee jaawal, o ba'iiɗo ruuldere. Labbi Misra ɗon ndiwna yeeso maako, ɓerɗe Misra'en ɗon ɓolwa nder muuɗum'en. 2“Mi umminan Misra'en dow Misra'en, ɓe kaɓan hakkunde maɓɓe, koo moy bee deerɗum, koo moy bee keeddiɗɗum, berniwol bee berniwol e laamu bee laamu. 3Misra'en ellititto, mi wilan nufayeeje maɓɓe. Ɓe ƴaman labbi e sarwotooɓe maayɓe e hiila'en e laarooɓe. 4Mi hokkan Misra'en haa juŋngo jaagorɗo caatuɗo, laamiiɗo mo walaa enɗam laamanto ɓe. Min Allah Jawmiraawo honooɓe asama wi'i ɗum.”
5Ndiyam mbeela leestan, maayo ɓeeɓan, yooran. 6Maaje fuu kaccan, ilduɗe Misra ustoto, ɓeeɓan, huɗo e kewe ɗaylan. 7Durduɗe maayo Niil gonɗe haa pomoole maago e ko aawa ton njooran, caŋkititto, mbilan. 8Waawooɓe liɗɗi uuman, sakkinooɓe biccirgal nder maayo Niil ngonan nder mettamɓeram, wubooɓe zubaaji dow ndiyam cunoto. 9Mottooɓe hottollo e leŋ mbemmboto. 10Sannyooɓe tampan, ɓerɗe huuwooɓe ngam ngeenaari fuu ta'an.
11Ardiiɓe berniwol Co'an, ɓe faataaɓe. Sarwooɓe Firawna ɓurduɓe hakkiilo mbaɗan sawari meere. Noy mbi'roton Firawna: “Mi ɓii hikma'en, mi danygol laamiiɓe ɓooyma”? 12An laamiiɗo Misra, toy hikma'en maaɗa? Sey ɓe mbolwa, ɓe anndine ko Jawmiraawo honooɓe asama nufi dow Misra. 13Ardiiɓe Co'an laati faataaɓe, ardiiɓe Memfis ɗon nder saklere, ardiiɓe le'i Misra ɗon majjina ummaatoore. 14Jawmiraawo loowi ruuhu njiiɓru nder maɓɓe, haa ɓe majjina Misra nder kuuɗe muuɗum fuu, bana guykuɗo tallirta nder tuure mum. 15Walaa kuugal booɗŋgal nder Misra ngal hoore malla wicco malla dibinoohi malla kewal.
16Nyalaade man Misra'en nanndan bee rewɓe, ɓe kulan, ɓe ndiwnan to Jawmiraawo honooɓe asama ɓaŋgti juŋngo mum dow maɓɓe. 17Lesdi Yahuuda laatanto Misra daliila kultoreeŋgol. Koo ndeye goɗɗo wolwata haala Yahuuda, ɓe ndiwnan ngam nufo Jawmiraawo honooɓe asama ngo o nufani ɓe.
18Nyalaade man, nder berniiji Misra jowi yimɓe mbolwan Ibraniŋkeere, ɓe kunorto bee innde Jawmiraawo honooɓe asama. Innde gootol maaji Ir-Heres.
19Nyalaade man hirsirde Jawmiraawo wonan haa caka lesdi Misra, hayre siftinorde ngam Jawmiraawo wonan baŋnge keerol maari. 20Ɗum alaama e seedamku ngam Jawmiraawo honooɓe asama nder lesdi Misra. To toonyooɓe ɓilli ɓe, ɓe tori Jawmiraawo, kaŋko o nelanan ɓe goɗɗo ngam jiŋngugo ɓe e hisnugo ɓe. 21Jawmiraawo anndinan hoore muuɗum haa Misra'en, nyalaade man ɓe anndan mo. Ɓe njagganto mo bee kirseteeɗi e dokke nyaamdu. Ɓe toganto Jawmiraawo togayeeje, ɓe kebbinan ɗe boo. 22Jawmiraawo fiyan Misra'en. O fiyan ɓe, ammaa o hurgan ɓe boo. Ɓe ngaylititto haa Jawmiraawo, kaŋko o jaɓan tornde maɓɓe, o hurgan ɓe.
23Nyalaade man buuwol ummoto diga Misra haa Assuura. Assuura'en e Misra'en ngillotiran. Misra'en hawtaade bee Assuura'en njagganto Jawmiraawo. 24Nyalaade man Isra'iila laatoto daliila barka ngam duniyaaru fuu, o tataɓo ɓaawo Misra e Assuura. 25Jawmiraawo barkiɗinan bee wi'go: “Barka laatanto Misra, ummaatoore am, Assuura, kuugal juuɗe am e Isra'iila, maral am.”