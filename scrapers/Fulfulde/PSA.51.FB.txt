Tornde tuubu Daawuda
1Ngam kaliifaajo gime. Yimre Daawuda. 2O winndi nde yaake Natan annabiijo wari haa maako, ɓaawo o waɗi njeenu bee Bat-Seeba.
3Hinnam, yaa Allah, fodde mbooɗeeŋga ma!
Fodde hinnuye ma ɗuuɗɗo, wilu tuurtolji am!
4Lootu aybe am fuu!
Laɓɓinam tal diga hakke am!
5Ngam mi faami tuurtolji am,
mi ɗon yi'a hakke am tum.
6Dow maaɗa tan mbaɗmi aybe,
mi waɗi kalluɗum yeeso ma.
Ngam maajum, a adiliijo to a feli yam,
a felataake to a hiitake yam.
7Fakat mi danyaaɗo nder zunuuba,
diga daada am reedi yam, mi ɗon nder hakke.
8Ammaa an, a ɗon seyora gooŋga nder lugguɗum ɓernde,
hebbin numooji am bee hikma maaɗa.
9Ittu hakke am bee haako isop, nden kam mi laaɓan.
Lootu aybe am, nden kam mi ranwan tal bana mallimallooje.
10Accu mi nana hoolo seyo e welwelo,
haa mi maata seyo fahin, ɓaawo a hiiti yam kiita naawka.
11Wiirnu gite ma ngam taa ngi'a hakkeeji am,
wilu aybe am fuu.
12Yaa Allah, taganam ɓernde laaɓnde!
Hesɗitin ruuhu nder am, haa mi ɗakko ma booɗɗum!
13Taa riiwam daayiiɗum diga yeeso ma,
taa ittanam Ruuhu ma Ceniiɗo!
14Seynam bee kisndam ma fahin,
hokkam ruuhu yaŋkinaare heedi ma.
15Nden kam mi ekkitinan tuurtanɓe ma laabi ma,
hakke'en boo lortoto haa maaɗa.
16Yaa Allah, Allah Kisnoowo yam,
hisnam ngam mi rufi ƴiiƴam!
Min boo mi maŋgtete bee hoolo seyo ngam adilaaku ma!
17Yaa Jawmiraawo, maɓɓitu hunnduko am
haa mi wooyna maŋgtoore ma.
18Ngam a seyortaako kirseteeɗi, to naa non mi lii'antono ma ɗi,
guleteeɗi pottantaa ma.
19Dokkal pottananŋgal ma, ɗum ɓernde suniinde,
ɓernde suniinde, mimsitannde hakkeeji, a salataako nde, yaa Allah.
20Woonan Siyona fodde mo'ere ma!
Nyiɓta mahi Urusaliima!
21Nden a seyorto kirseteeɗi pottuɗi, waato guleteeɗi,
ɓe lii'oto ga'i dow hirsirde ma.