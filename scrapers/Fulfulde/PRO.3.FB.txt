Hikma e ɗowtaare haa Allah
1Ɓiŋngel am, taa yejjitit ekkitinol am,
ɓernde ma jogo umrooje am.
2Ngam ɗe njuutinan balɗe ma,
ɗe ɗuɗɗinan hayru maaɗa e jam maaɗa boo.
3Taa amaana e gooŋgaaku ndaayo ma,
haɓɓu ɗum haa daande ma,
winndu ɗum dow alluha ɓernde ma.
4Nden kam a heɓan yerduye e innde woonde
haa Allah e yimɓe fuu.
5Hoola Jawmiraawo bee ɓernde woore,
taa tuugta hakkiilo ma.
6Siftor mo nder kuuɗe ma fuu,
kaŋko boo o darnan laabi ma.
7Taa laar hoore ma a hikmaajo,
ammaa hul Jawmiraawo, daaya halleende.
8Kanjum ɗum yamɗinan ɓanndu ma,
ɗum semmbiɗinan i'e ma.
9Teddin Jawmiraawo bee jawdi ma,
lii'ana mo aranum ko keɓɗa fuu.
10Nden kam beembe ma keewan haa njuura,
ɓiɗɗirde ma boo heewan inaboojam haa rufa.
11Ɓiŋngel, am, taa yawa elto Jawmiraawo,
taa ɓernde ma metta ngam feloore maako.
12Ngam Jawmiraawo eltan yiɗaaɓe mum,
bana baaba eltirta ɓiɗɗo mum giɗaaɗo.
13Barka laatanto neɗɗo keɓɗo hikma
e koo moy heɓi faamu fuu.
14Ngam heɓugo hikma ɓuri heɓugo cardi,
saman maaka ɓuri saman kaŋŋeeri.
15Ka ɓuri koo luuluuje boo saman,
ko ngiɗɗa fuu nanndataa bee maaka.
16Juutal balɗe ɗon haa juŋngo maaka nyaamo,
risku e daraja boo haa juŋngo maaka nano.
17Laabi maaka ɗi laabi seyo,
ɗi fuu ɗi ngaddante salaaman.
18Ka lekki ngeendam haa koo moy jaɓɗo ka,
barka laatanto jogotooɓe ka fuu.
19Jawmiraawo jo'ini lesdi bee hikma,
o tabitini asamanji bee faamu maako.
20Anndal maako ɓulni ndiyam, ilni maaje,
ngam daliila maagal duule ɗon cimtina saawawre.
Jawmiraawo ɗon ayna hikmaajo
21Ɓiŋngel am, joga hakkiilo e faamu,
taa ɗum ndaayo gite ma.
22Kanji ɗi ndokkete ngeendam,
ɗi mo'inan hayru ma, ɗi ceynete boo.
23Bee maaji kam, a yahan laawol ma jam,
kosŋgal ma fergataako.
24To a ɗon waali, a hultorta.
To a ɗon ɗaani, ɗoyŋgol ma welan.
25Kultoreeŋgol juhataa ma,
ko halkata halluɓe ukkantaako ma.
26Ngam Jawmiraawo woni hoolaare ma,
o aynan kosɗe ma ngam taa a nasta tuuforgol.
Yiɗugo keeddiɗɗiraawo mum
27Taa sala woonango marɓe haaje,
to juŋngo ma woodi baawɗe waɗugo ɗum.
28To a woodi huunde haa maaɗa, taa wi' keeddiɗɗa:
“Dillu, sey yeeso, jaŋngo mi hokkete.”
29Taa nufa kalluɗum dow keeddiɗɗa,
to o ɗon jooɗi baŋnge maaɗa bee hoolaare.
30Taa jokkir bee goɗɗo bilaa daliila,
to o waɗaay ma aybe sam.
31Taa haaju toonyooɓe,
taa waɗ anniya waɗugo bana maɓɓe.
32Ngam Jawmiraawo ɗon wanya faasiki'en,
ammaa o soobaajo gooŋga'en.
33Naaloore Jawmiraawo ɗon dow cuuɗi halluɓe,
ammaa o barkiɗinan cuuɗi adili'en.
34Jancooɓe, o ɗon janca ɓe,
ammaa o ɗon yerdo yaŋkiniiɓe.
35Hikma'en keɓan tedduŋgal,
ammaa mbustu laatanto faataaɓe.