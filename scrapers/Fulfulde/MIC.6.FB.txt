Ko Allah ɗaɓɓata haa yimɓe muuɗum
1Nane ko Jawmiraawo wolwi, o wi'i yam: “Umma, wulla yeeso kooseeje. Wolwu, haa towndiije nana daande maaɗa!” 2Kooseeje, nane wullaandu Jawmiraawo! Nane onon caɓɓaaje duniyaaru ɗe ndimmbataako! Ngam Jawmiraawo woodi daliila wullaago ummaatoore muuɗum, o tammi hujjotirgo bee Isra'iila. 3Jawmiraawo wi'i: “Yimɓe ummaatoore am, ko mbaɗmi on? Bee ɗume comnumi on? Njaabeeɗam! 4Mi wurtini on lesdi Misra, mi rimɗini on diga njeyaaŋgu. Mi neli Muusa e Haruna e Mariyama ngam ɗowugo on. 5Ummaatoore am, siftor ko Balak, laamiiɗo Mo'ab nufani ma e ko Balaama ɓii Be'or jaabi mo. Siftor boo ko saali diga Sittim haa yotti Gilgal, haa annda kuuɗe Jawmiraawo adiliije.”
6Bee ɗume ɓaditotoomi Jawmiraawo e kofotoomi yeeso Allah Ɓaŋiiɗo? Mi ɓadito mo bee guleteeɗi koo bee nyalbi na? 7Jawmiraawo yerdoto jawɗi baali ujineere koo maahoy nebbam ujine sappo na? Mi hokka mo afo am, danygol ɓanndu am ngam yoɓugo tuurtol am e hakke yoŋki am na? 8An neɗɗo, Jawmiraawo anndini ma ko wooɗi e ko o ɗaɓɓata haa maaɗa: Ɗum waɗugo ko fotti, yiɗugo waɗugo mbooɗeeŋga e tokkaago Allah ma bee tiinaare.
9Jawmiraawo ɗon wolwana berniwol – Kulanɗo mo, o kakkilɗo: “Nane koŋngol elto e anndinɗo ngol! 10Woodi ndesaaji rikiciiji haa saare kalluɗo e etirgal pamɗitinaaŋgal ngal nganymi na? 11Mi aybintaa huuwtiniranɓe awnorɗum rikiciijum, koo marɓe kaa'e awnorɗe pewjiiɗe nder boorooji muuɗum'en na? 12Riskuɓe berniwol keewi toonyaare, jooɗiiɓe nder maagol ɗon mbolwa pewe, ɗemɗe maɓɓe ɗon pewjo. 13Ngam maajum puɗɗumi fiyugo on bee nyawuji, mi wila on ngam daliila hakkeeji mooɗon. 14On nyaaman, ammaa on kaarataa, weelo tabitan caka mon. On cigoto kuuje, ammaa on kisnataa ɗe. Ko on kisni boo, mi accan kaafahi halka ɗum. 15On aawan, ammaa on codataa. On ɓiɗɗan jaytunje, ammaa on ngujataa ɓalli mon bee nebbam. On ɓiɗɗan inabooje boo, ammaa on njarataa inaboojam. 16On ɗon njogo umrooje laamiiɗo Omiri, on ɗon mbaɗa ko saare Akab waɗno fuu, on ɗon tokko sawariiji maɓɓe. Ngam maajum mi wilan berniwol mon, ɓe njancan jooɗiiɓe nder maagol, toskaare ummaatoore am ukkanto on.”