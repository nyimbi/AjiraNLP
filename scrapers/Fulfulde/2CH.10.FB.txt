Mooɓtorde haa Sikem
(1 Laamiiɓe 12:1-15)
1Robo'am yehi Sikem, ngam Isra'iila'en fuu mooɓti haa Sikem ngam laamingo mo. 2Yerobo'am ɓii Nebat ɗonno haa Misra, ngam o doggino laamiiɗo Suleymaanu. Nde o nani haala mooɓturu maajum, o warti diga Misra. 3Ɓe neli ewnoyaago mo, o wari, kaŋko bee Isra'iila fuu. Ɓe mbolwani Robo'am: 4“Baaba ma saatini kaɓɓirgal dow amin. Ammaa an, hoynu kuuɗe baaba ma caatuɗe e kaɓɓirgal maako tedduŋgal nga'al dow amin, nden kam min kuuwante.” 5O jaabi ɓe: “Munye nyalɗe tati, nden lorte haa am.” Yimɓe ndilli.
6Nden laamiiɗo Robo'am ƴami sawari haa ndotti'en jagganiiɓe baaba muuɗum Suleymaanu, nde o ɗonno bee yoŋki. O ƴami ɓe: “Ɗume mi jaaboto yimɓe ɓe'e? Mbi'eeɗam.” 7Ndotti'en mbi'i mo: “To a woonani yimɓe hannde, to a waɗi ko ɓe ƴami, to a wolwani ɓe bolle belɗe, nden kam ɓe mboonante foroy.” 8Ammaa Robo'am wudini sawari ndotti'en. O yehi o sarwotiri bee sukaaɓe ɓe o mawnidi, jagganiiɓe mo. 9O wi'i ɓe: “Ɗume mi jaaboto yimɓe ɓe mbi'i mi hoyna kaɓɓirgal ngal baaba am yowani ɓe? Ko mbi'ɗon?” 10Sukaaɓe ɓe o mawnidi mbi'i mo: “Ndaa ko mbi'ata ɓe: Cimatel am ɓuri haddorde baaba am loorugo. 11Baaba am yowani on doŋgle tedduɗe, min mi ɓesdanan on doŋgle ɓurɗe teddugo. Baaba am elti on bee ɓoccol, ammaa min mi eltan on bee ngabbuwol.”
12Nyannde tataɓre, Yerobo'am e ummaatoore fuu lorti haa laamiiɗo Robo'am, bana o wi'no ɓe. 13Laamiiɗo wolwani ɓe bee caatal. O wudini sawari ndotti'en, 14o jaabi fodde sawari sukaaɓe. O wi'i: “Mi yowanan on doŋgle tedduɗe, mi ɓesdanan on doŋgle man boo. Baaba am elti on bee ɓoccol, ammaa min mi eltan on bee ngabbuwol.” 15Bana non laamiiɗo sali jaɓugo ko ummaatoore ƴami mo, Allah wayliti haala man non ngam gooŋɗingo iinawol muuɗum ngol o iinani Yerobo'am ɓii Nebat bee hunnduko Ahiya Siloojo.
Robo'am laamiiɗo Yahuuda
(1 Laamiiɓe 12:16-24)
16Nde Isra'iila'en paami laamiiɗo sali nanugo ɓe, ɓe fuu ɓe neldi mo jaawaabu:
“En ngalaa geɗal haa saare Daawuda!
En ngalaa maral haa ɓii Yessa.
Isra'iila'en, sey koo moy fuu hoota!
E an goɗɗo saare Daawuda, suklu bee laamu ma.” 17Isra'iila'en fuu kooti. Ammaa Robo'am laamani Isra'iila'en jooɗiiɓe nder berniiji Yahuuda.
18Nden laamiiɗo Robo'am neli Hadoram, kaliifaajo kuuɗe dooleeje. Ammaa Isra'iila'en piɗi mo bee kaa'e, o maayi. Bee daker laamiiɗo Robo'am wa'i moota pucci mum, doggi haa Urusaliima. 19Bana nii Isra'iila tuurtirani saare Daawuda, haa wargo hannde.