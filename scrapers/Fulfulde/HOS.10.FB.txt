Laamu e teddinki labbi ke'i hiiteego
1Isra'iila woni inabohi dimanki ɓiɓɓe ɗuuɗɗe. Nde ɗum ɓesdi ɗuɗɗingo ɓiɓɓe, ɗum ɓesdi boo ɗuɗɗingo kirsirɗe ngam labbi. Nde ɗum ɓesdi wo'ingo lesdi muuɗum, ɗum ɓesdi boo wo'ingo daŋraŋge labbi. 2Ɓerɗe Isra'iila'en cenndake. Sey ɓe ndoondo kiita aybe man jonta. Allah fusan kirsirɗe maɓɓe e daŋraŋge labbi maɓɓe. 3Nden ɓe mbi'an: “Jonta min ngalaa laamiiɗo, ngam min kulaay Jawmiraawo. Koo to min keɓi laamiiɗo, ɗume ɗum nafata min?” 4Ɓe mbolwi bolle meere, ɓe kuni kunayeeje pewe, ɓe kaɓɓi alkawalji. Haala kiitaaji ɗon ummo haa maɓɓe bana geene mbarooje mawnanɗe nder diidi haa ngesa.
5Jooɗiiɓe haa Samariya ɗon kula daliila gaggel haa Baytawiina. Ummaatoore maagel sunoto daliila maagel. Liman'en maagel ndiwnan daliila maagel, ngam tedduŋgal maagel dahaama daayiiɗum. 6Konne'en njahran ngel haa Assuura, ngel laatoto dokkal ngam laamiiɗo mawɗo. Efrayim semtan, Isra'iila toskoto ngam daliila anniyaaji muuɗum. 7Berniwol Samariya natti, laamiiɗo maagol ɗon majja bana nguufo dow ndiyam. 8Nokkuuje towɗe haa Isra'iila waɗi hakke nattan. Gi'e e geene mawnan dow kirsirɗe maɓɓe. Nden ɓe toroto kooseeje: “Cudde min!”, towndiije boo: “Ndo'e dow amin!”
9Jawmiraawo wi'i: “Onon yimɓe Isra'iila, diga nyalɗe Gibiya on mbaɗi hakke, haala man tokki haa wargo hannde. Ngam maajum konu waran dow ɓiɓɓe zunuuba haa Gibiya. 10Mi ɓoccan ɓe bee ngiɗa am. Ummaatooje kawtan dow maɓɓe daliila aybeeji maɓɓe ɗiɗi fuu.
11Efrayim woni wiige eltaaŋge nge yiɗi fiyugo alkamaari. Mi saali, mi yi'i daande maage woonde. Ngam maajum mi haɓɓan Efrayim ngam ndemri, Yahuuda reman, Yaakubu boo remtan ngesa. 12Aawane ko'e mooɗon adilaaku, on codan mbooɗeeŋga. Kippite ngesa kesa! Saa'i waɗi haa on ngaylito heedi am, min Jawmiraawo, haa mi wara, mi toɓnana on adilaaku. 13On aawi halleende, on codi zunuuba, on nyaami nafuuda fewre. On marsi baawɗe mooɗon e ɗuuɗal honooɓe mooɗon. 14Ngam man fitina ummoto caka ummaatoore mooɗon. Berniiji mooɗon cemmbiɗɗi fuu mbilete, bana laamiiɗo Salman wiliri Bayti-Arbeel nder nyalaade konu, nde o dirɓi daadiraaɓe dow ɓikkoy muuɗum'en. 15Irin man laatanto on haa Baytila boo, ngam daliila halleende mooɗon mawnde masin, laamiiɗo Isra'iila nattan to subaha yottake.”