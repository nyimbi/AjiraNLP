Kiita ngam hakkeeji Yahuuda
1Jawmiraawo wi'i: “Onon yimɓe Yahuuda, hakkeeji mon mbinndaama bee binndirgol njamndi, ngol hunnduko mum ɓuri hayre saatugo. Ɗi mbinndaama bana non haa nder ɓerɗe mooɗon, haa dow luwe haa seɓattooji kirsirɗe mooɗon boo. 2Nden kam ɓiɓɓe mon ciftoran kirsirɗe e daŋraŋge Asera baŋnge leɗɗe kecce fuu e dow towndiije. 3Onon rewanɓe labbi dow kooseeje e nder waadiiji, mi hokkan jawdi e ndesaaji mooɗon haa konne'en ngam daliila hakkeeji ɗi mbaɗɗon koo toy nder lesdi mooɗon. 4Doole juuɗe mon njoofa lesdi ndi ndokkumi on. Mi laatinan on maccuɓe konne'en mooɗon nder lesdi ndi on anndaa, ngam caatal tikkere am dow mooɗon nde kuɓɓuɗon wulan haa foroy.”
Bolle feere feere
5Ndaa nii Jawmiraawo wi'i:
“Naaloore dow neɗɗo mo hooloto ɓii-Aadamaajo, mo ɓernde mum wayliti, acci Jawmiraawo. 6O nanndi bee wumre nder ladde hamaadaare, o meeɗataa yi'ugo hayru. Ammaa o jooɗoto nder ladde yoornde, haa nokkuure lammunde. Walaa mo jooɗoto ton.
7Barka laatanto neɗɗo mo hooloto Jawmiraawo, mo tabitini hoolaare mum dow Jawmiraawo. 8O nanndi bee lekki jubaaki baŋnge ndiyam, gurtinanki ɗaɗi mum gal maayel. To nguleeŋga waɗi, ki hulataa, ngam haakooji maaki kecci. Nder hitaande hokkere boo ki saklataako, ki ɗon tokko rimugo.
9Ɓernde neɗɗo ɓuri koo ɗume fuu naafikaaku, nde halli masin. Moy waawata faamugo nde? 10Min Jawmiraawo mi linyan ɓernde, mi wiɗititto numooji. Mi warjoto koo moy fodde yahdu mum e fodde nafuuda kuuɗe mum.
11Mo riski bee rikici nanndi bee gerlal boofiiŋgal dow geeraaɗe ɗe ngal rufaay. Haa reeta balɗe maako risku maako majjiran mo, haa timmoode boo o paataaɗo non.”
12Suudu amin seniindu woni jooɗorde tedduŋgal, ndu tabiti dow hooseere diga fuɗɗam.
13Yaa Jawmiraawo, an woni tammunde Isra'iila. Accuɓe ma keewan mbustu. Ɓe majjan bana inɗe binndaaɗe nder mbulwuldi, ngam ɓe acci Jawmiraawo, seeɓoore ndiyam ndokkanɗam ngeendam.
Tornde Yeremiya ngam walliinde
14Yeremiya wi'i: “Yamɗitinam, yaa Jawmiraawo, nden mi yamɗitan. Hisnam, nden mi hisan fakat. An woni mo maŋgtanmi ɗum. 15Yimɓe ɗon mbi'ammi: Toy koŋngol Jawmiraawo go? Sey ngol hiɓɓa kadi! 16Min mi meeɗaay yerɓugo ma a nela sarru dow maɓɓe. Mi yelaay nyalaade bone ngam maɓɓe. An a anndi ɗum, yaa Jawmiraawo. A anndi ko mbi'mi. 17Taa laatanam daliila kultoreeŋgol, ngam an woni hisrude am nder nyalaade hallunde! 18Semtin toonyooɓe yam, ammaa taa mi semta! Hulnu ɓe, ammaa taa hulnam! Ukku nyalaade hallunde dow maɓɓe, halku ɓe cowi ɗiɗi!”
Hakkilango nyannde siwtorde
19Jawmiraawo wi'i yam: “Yah, dara haa Dammugal Ummaatoore, ngal laamiiɓe Yahuuda nastirta e ngurtirto berniwol, non boo haa dammuɗe Urusaliima goɗɗe fuu! 20Wi' laamiiɓe e yimɓe Yahuuda e jooɗiiɓe haa Urusaliima, nastiranɓe dammuɗe man fuu: Nane ko Jawmiraawo wi'ata on: 21Ndaa ko o wi'i: Kakkilane ko'e mooɗon, taa ndoonde doŋngal nder nyannde siwtorde, taa nastine doŋngal koo ngale haa dammuɗe Urusaliima. 22Taa ngurtine doŋngal e cuuɗi mon nyannde siwtorde, taa kuuwe kuugal boo. Ammaa cene nyannde siwtorde bana umrumi kaakiraaɓe mon. 23Kamɓe ɓe nananaay yam, ɓe kakkilaay, ammaa ɓe caatini ko'e maɓɓe, ɓe cali nanango yam, ɓe njaɓaay elto am.”
24Jawmiraawo wi'i: “Sey on ɗowtano yam booɗɗum. Taa on nastina doŋngal koo ngale haa dammuɗe berniwol ngo'ol nyannde siwtorde. Cene nyannde maajum, taa kuuwe kuugal koo ngale nder maare. 25Nden kam laamiiɓe mon e ardiiɓe mon njooɗoto dow leeso laamu Daawuda. Ɓe mba'oto pucci e mootaaji pucci, kamɓe ɓe nastiran dammuɗe berniwol ngo'ol. Non boo yimɓe Yahuuda e Urusaliima. Yimɓe njooɗoto haa berniwol ngo'ol foroy. 26Woɗɓe ngaran diga berniiji Yahuuda e gure taariiɗe Urusaliima, diga lesdi Benyamin e lesdi towndiije, diga kooseeje e Lesdi Fombina. Ɓe ngaddan guleteeɗi e kirseteeɗi e dokke nyaamdu e uurle, ɓe ngaddan dokke gettooje haa suudu am. 27Ammaa sey on ɗowtano yam. Sey on cena nyannde siwtorde, taa on nastina doŋgle haa dammuɗe bernixol Urusaliima nder nyannde man. To naa non, mi huɓɓan yiite haa dammuɗe Urusaliima. Nge wulan cuuɗi maagol booɗɗi, nge nyifataako.”