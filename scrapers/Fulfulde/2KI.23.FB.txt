Yusiya mo'ini kuugal diina Jawmiraawo
(2 Habaruuji Nyalaaɗe 34:3-7)
1Laamiiɗo ewni ndotti'en Urusaliima e Yahuuda fuu haa muuɗum. 2Nden o yahdi bee ummaatoore Urusaliima e Yahuuda e liman'en e annabi'en e yimɓe fuu, diga mawɗo haa leesɗo fuu haa haykaliiru Jawmiraawo. Nden o jaŋngani ɓe deftere alkawal heɓtaande nder haykaliiru Jawmiraawo go fuu. 3Nden laamiiɗo dari haa daŋraŋgal haykaliiru, hesɗitini alkawal bee hoo'ugo anniya tokkaago Jawmiraawo e ɗowtanaago umrooje e seedamkuuji e farillaaji maako bee ɓernde e yoŋki maako fuu, o huuwa fodde bolle binndaaɗe nder deftere alkawal. Ummaatoore fuu nasti alkawal nga'al.
4Ɓaawo maajum laamiiɗo umri Hilkiyya hooreejo liman'en e liman'en woɗɓe e aynooɓe dammuɗe haykaliiru, ɓe ngurtina mooɓgal kuuje baɗaaɗe ngam dewal Ba'al e Asera e tagle asama fuu diga haykaliiru. O wuli ɗe yaasi Urusaliima haa babe waadiwol Kederon. Ɓe njahri doɗɗe maaje haa Baytila. 5O nattini liman'en labbi, ɓe laamiiɓe Yahuuda njo'inno ngam wulugo uurle haa nokkuuje towɗe nder berniiji Yahuuda e taarde Urusaliima. E boo, o nattini wulooɓe uurle ngam Ba'al e naaŋge e lewru e burjuuji e jama'aare konu asama fuu. 6O wurtini suura Asera diga haykaliiru Jawmiraawo, o yahri ka yaasi Urusaliima o wuli ka nder waadiwol Kederon, o nami ka haa ka laati doɗɗe. O rufi ɗe haa pellel ngel ɓe ngasata genaale koo moy fuu. 7O yibbini cuuɗi nder haykaliiru, haa ɓe mbaɗata daakaareeku ngam rewugo labbi e haa rewɓe cannyata limce ngam dewal Asera. 8Nden o umri liman'en wonɓe nder berniiji Yahuuda fuu, ɓe ngara. O soɓni nokkuuje towɗe haa liman'en ngulino uurle, diga Geba haa yotti Beersaba. O yibbini nokkuuje towɗe haa dammuɗe gonɗe haa nastirde dammugal Yosuwa, kaliifaajo berniwol. Dammuɗe ɗe'e ɗonno haa nano nastanɗo berniwol fuu. 9Liman'en nokkuuje towɗe man mba'aakino haa hirsirde Jawmiraawo haa Urusaliima, ammaa ɓe nyaamino tamseeje ɗe ufnaaka caka deerɗiraaɓe maɓɓe. 10E boo o soɓni nokkuure wi'eteende Tofet nder waadiwol Ɓii-Hinnom, ngam taa koo moy lii'o ɓiyum gorko malla debbo ngam wulango Molek. 11O itti suuraaji pucci ɗi laamiiɓe Yahuuda ndarnino ngam rewugo naaŋge haa nastirde haykaliiru Jawmiraawo, baŋnge suudu Netan-Melek, saraakiijo. O wuli boo mootaaji pucci ngam dewal naaŋge. 12O yibbini kirsirɗe ɗe laamiiɓe Yahuuda mbaɗno dow soorowol Akas haa dow, non boo ɗe Manassa waɗno haa babe ɗiɗi nder haykaliiru Jawmiraawo. Laamiiɗo sampiti ɗe fuu, rufi keeɗe man haa waadiwol Kederon. 13O soɓni nokkuuje towɗe ɗe Suleymaanu waɗno haa fombina hooseere halkere. Nokkuuje ɗe'e tiitotiri bee Urusaliima. Suleymaanu, laamiiɗo Isra'iila, nyiɓno ɗe ngam labbi nyidduɗi ɗi'i: Astarte, lawru Sidoni'en e Kemos, lawru Mo'abi'en e Milkom, lawru Ammooni'en. 14O fusi daŋraŋge labbi, o fe'i suuraaji cenaaɗe ngam Asera, o hebbini nokkuuje maaje bee i'e yimɓe. 15O yibbini boo hirsirde wonnde haa Baytila e nokkuure townde nde Yerobo'am ɓii Nebat, mo nastinno Isra'iila'en nder hakke nyiɓno. O yibbini ɗe, o wuli nokkuure townde bee yiite, o nami nde haa nde laati mbulwuldi, o wuli suura Asera boo. 16Nde Yusiya wayliti, o yi'i genaale gonɗe dow hooseere. O neli yimɓe ngam wurtingo i'e nder maaje, o wuli ɗe dow hirsirde ngam soɓnugo nde. Ɗum laati fodde wolde Jawmiraawo nde goɗɗo Allah wolwuno naane go. 17Nden laamiiɗo ƴami: “Maandorde ndeye ngi'anmi to?” Yimɓe berniwol njaabi mo: “Ɗum yenaande goɗɗo Allah, garnooɗo diga Yahuuda, kaŋko waɗi annabaaku dow kuuje ɗe mbaɗɗa dow hirsirde nde'e.” 18Yusiya wi'i: “Acce yenaande nde'e! Taa goɗɗo meema i'e maako!” Bana nii ɓe kisniri i'e maako bee i'e annabiijo garnooɗo diga Samariya. 19Yusiya yibbini boo cuuɗi nokkuuje towɗe, ɗi laamiiɓe Isra'iila nyiɓno nder berniiji nder lesdi Samariya ngam tikkingo Jawmiraawo. O waɗi ɓe ko o waɗno haa Baytila. 20O hirsi liman'en wulooɓe kirseteeɗi dow kirsirɗe ɗe'e fuu, o wuli i'e yimɓe dow maaje. Nden o lorti haa Urusaliima.
Juulde Paska
(2 Habaruuji Nyalaaɗe 35:1-19)
21Laamiiɗo Yusiya umri yimɓe fuu: “Mbaɗane Allah Jawmiraawo mon juulde Paska, bana ko winnda nder deftere alkawal nde'e.” 22Juulde Paska bana nde'e meeɗaay waɗeego, diga zamanu alkaali'en Isra'iila haa wargo zamanu laamiiɓe Isra'iila e laamiiɓe Yahuuda fuu. 23Ammaa nder nduuɓu laamu laamiiɗo Yusiya sappo e njoweetataɓu ɓe mbaɗani Jawmiraawo juulde Paska haa Urusaliima.
Tikkere Jawmiraawo dow Yahuuda feewtaay
24Yusiya ɗowtani boo umrooje binndaaɗe nder Deftere Tawreeta nde Hilkiyya hooreejo liman'en heɓti nder haykaliiru Jawmiraawo. O riiwi sarwooɓe maayɓe e laarooɓe, o nattini labbi ci'e e labbi goɗɗi e kuuje nyidduɗe gonɗe nder lesdi Yahuuda e haa Urusaliima fuu. 25Walaa laamiiɗo bana maako aarti mo, mo lorti haa Jawmiraawo bee ɓernde e yoŋki e semmbe muuɗum fuu fodde tawreeta Muusa fuu. Bana maako meeɗaay koo ɓaawo maako boo.
26Ammaa Jawmiraawo accaay tikkere muuɗum saatunde. Nde saati dow Yahuuda ngam ko Manassa waɗno fuu ngam tikkingo Jawmiraawo. 27Jawmiraawo wi'i: “Mi riiwan Yahuuda yeeso am boo bana ndiiwrumi Isra'iila. Mi wudinan Urusaliima, berniwol ngol cuɓmi e haykaliiru ndu mbi'mi: Innde am wonan ton.”
Maayde Yusiya
(2 Habaruuji Nyalaaɗe 35:20-27)
28Luttuɗum haala Yusiya e kuuɗe mum fuu, ɗum winndaama nder Deftere Habaruuji Nyalaaɗe nde Laamiiɓe Yahuuda. 29Nder zamanu laamu maako, Firawna Neko, laamiiɗo Misra wari haa laamiiɗo Assuura haa maayo Efratis. Laamiiɗo Yusiya fotti bee maako ngam o haɗa mo. Ammaa nde Neko yi'i mo, o mbari mo haa Megiddo. 30Nde o maayi, sukaaɓe maako koo'i ɓanndu maako diga Megiddo bee moota pucci, ɓe njahri ndu haa Urusaliima. Ton ɓe uwi ndu nder yenaande maako. Ɓaawo man yimɓe lesdi Yahuuda cuɓi Yo'ahas ɓii Yusiya, ɓe moyti mo, ɓe laamini mo haa pellel baaba maako.
Laamu Yo'ahas haa Yahuuda
(2 Habaruuji Nyalaaɗe 36:1-4)
31Yo'ahas woodi duuɓi noogas e tati, saa'i o laamo. O laami haa Urusaliima lebbi tati. Innde daada maako, Hamutal ɓii Yeremiya mo Libna. 32O waɗi kalluɗum yeeso Jawmiraawo, kal-kal bana kaakiraaɓe maako. 33Firawna Neko haɓɓi mo haa Ribla, nder lesdi Hamat, ngam taa o tokko laamaago haa Urusaliima. Bana nii o haɗiri mo laamaago. O yowani lesdi Yahuuda jomorgol cardi baakin kilo ujine tati e kaŋŋeeri baakin kilo cappanɗe tati. 34O hokki Eliyakim ɓii Yusiya laamu haa pellel baaba maako. O sannji innde maako bee Yooyakim. Ammaa o hoo'i Yo'ahas, o yahri mo haa Misra. Ton o maayi. 35Yooyakim dooli yimɓe lesdi yoɓugo ceede fodde umroore Firawna. O hoo'i cardi e kaŋŋeeri haa yimɓe lesdi, haa koo moy fodde mardi mum, o hokki ɗum Firawna Neko.
Laamu Yooyakim
(2 Habaruuji Nyalaaɗe 36:5-8)
36Yooyakim woodi duuɓi noogas e jowi saa'i o laamo. O laami haa Urusaliima duuɓi sappo e go'o. Innde daada maako, Jebuda ɓii Pedaya mo Ruma. 37O waɗi kalluɗum yeeso Jawmiraawo, kal-kal bana kaakiraaɓe maako.