Ndesaari Ruuhu nder payanɗe loope
1Allah nder enɗam muuɗum, halfini min kuugal nga'al. Ngam maajum min tampataa sam. 2Min cali kuuɗe cuuɗiiɗe, cemtiniiɗe, min kuuwataa bee ƴoyre, min ngaylitittaa wolde Allah boo. Ammaa min ɗon anndina gooŋga laaɓka haa koo moy fuu anndita min hoolaaɓe yeeso Allah. 3To Linjiila ka min ngaazinta laati cuuɗiika, ka suuɗaama haa majjanɓe. 4Ɓe nuɗɗintaa, ngam Sayɗaanu, ɗowanteeɗo duniyaaru ndu'u wumni hakkiilooji maɓɓe. O haɗi ɓe yi'ugo jayŋgol Linjiila baŋginanŋgol tedduŋgal Almasiihu, mo laati jaati Allah. 5Min ngaazintaa haala ko'e amin, ammaa ɗum Jawmiraawo meeɗen Yeesu Almasiihu min ngaazinta. Minin kam min huuwanooɓe on ngam daliila Yeesu. 6Ngam Allah mo wi'no: “Sey annoora yayna nder nyiɓre”, acci annoora mum yayna nder ɓerɗe amin boo, ngam haa min annda tedduŋgal maako jaynanŋgal dow yeeso Almasiihu.
7Min ngoodi tedduŋgal nga'al nder amin, bana ndesaari nder payanɗe loope, ngam haa koo moy faama baawɗe kaayeefiije ɗe'e iwi haa Allah, naa haa amin. 8Min ɓilliiɓe gal wuttudu nduye fuu, ammaa min nattidinaaka. Min sakliiɓe ɗuuɗɗum, ammaa min ittaay tammunde. 9Min toonyaaɓe, ammaa Allah wudinaay min. Min do'aaɓe haa lesdi, ammaa min kalkaay. 10Foroy min ɗon mari nder ɓalli amin maayde Almasiihu, ngam haa ngeendam maako boo waŋga nder maaji. 11Ngam koo nde min yeeɗɓe, tum min ɓadiiɓe maayde ngam daliila Yeesu, ngam haa ngeendam maako boo waŋga nder ɓalli amin maayanɗi. 12Bana non maayde ɗon huuwa nder amin, ammaa ngeendam ɗon huuwa nder mooɗon.
13Deftere wi'i: “Mi nuɗɗini Jawmiraawo, ngam maajum mbolwumi.” Minin boo min ngoodi nuɗɗinki man, ngam maajum min ɗon mbolwa. 14Min anndi Allah ummitinɗo Jawmiraawo meeɗen Yeesu diga maayde, ummitinan min boo bee Yeesu, o darnan min bee mooɗon yeeso maako. 15Ko heɓata min fuu, ɗum ɗon ngam nafugo on, haa mo'ere Allah yotto yimɓe ɗuuɗɓe, limgal mooɗon ɓesdo yeeso yeeso, ngam haa yettoore Allah e tedduŋgal mum ɗuuɗa.
Jooɗaago bee nuɗɗinki
16Ngam daliila man min tampataa sam. Koo to ɓalli amin ɗon tampa, ɓerɗe amin ɗon kesɗita nyalɗe fuu. 17Fakat, ɓillaaje amin jontaaje, ɗe koyɗe ɗe nduurataa boo. Ɗe ɗon taaskano min tedduŋgal duumiiŋgal kaayeefiiwal, tedduŋgal nga'al mawni ɓuri ɓillaaje amin piw. 18Minin, min cuklantaako kuuje gi'eteeɗe, ammaa ɗe ngi'ataake. Ngam kuuje gi'eteeɗe nduurataa, ammaa kuuje ɗe ngi'ataake, nduumoto.