1Allah accani en laawol nastugo siwtaare muuɗum ngam iinawol mum ɗon tabiti. Ngam maajum sey en kula, ngam taa gooto mooɗon sooya nastugo siwtaare man. 2Ngam enen boo en nani kubaruwol ceynoowol bana yimɓe nder ladde hamaadaare go. Ɓe nani ngol, ammaa ngol nafaay ɓe, ngam ɓe njaɓaay ngol bee nuɗɗinki. 3Ammaa enen en nuɗɗini, ngam maajum en nastan siwtaare Allah, bana ko o wi'i:
“Nder ɓernuki am mi huni:
Fakat ɓe nastataa siwtaare am sam!”
Kuuɗe Allah fuu, o timmini ɗe diga tageeki duniyaaru. 4Ngam ndaa ko winnda dow nyalaade joweeɗiɗawre haa aayaare woɗnde:
“Nyalaade joweeɗiɗawre Allah siwti e kuuɗe muuɗum fuu.”
5Fahin haala ka'a winndaama nder aayaare nde'e:
“Fakat ɓe nastataa siwtaare am sam.”
6Nde nii aartuɓe nanugo Linjiila ka'a nastaay siwtaare maako ngam sooynde nuɗɗinki, woodi woɗɓe nastanɓe siwtaare man. 7Ngam maajum Allah waɗi nyannde woɗnde wi'eteende “hannde” fahin. O wolwi haala maare ɓaawo duuɓi ɗuuɗɗi bee hunnduko Daawuda, o wi'i:
“To on nani sawtu Allah hannde,
taa caatine ko'e mooɗon.”
8Ngam to Yosuwa yahrino ummaatoore haa siwtaare, Allah wolwataano haala nyannde feere ɓaawoɗon. 9Nden kam, nyalaade siwtaare ɗon reeni ummaatoore Allah, ammaa nde waraay tawon. 10Ngam mo nasti siwtaare Allah, siwtoto boo diga kuuɗe muuɗum bana Allah siwtori diga kuuɗe muuɗum. 11Ngam maajum sey en tiino nastugo siwtaare nde'e, ngam taa koo gooto meeɗen do'o bee waɗugo sooynde ɗowtaare bana kaakiraaɓe meeɗen.
12Ngam wolde Allah nde yeere, nde ɗon waɗa nafuuda. Nde ɓuri kaafahi koo kiye marki mbeldiiji ɗiɗi ta'anɗi. Nde ɗon ta'a haa sennda yoŋki e ruuhu e kawtirɗe i'e e mbosam. Nde ɗon hiito nufayeeje e numooji ɓernde neɗɗo. 13Walaa ko nyukkanto Allah. Koo ɗume fuu ɗon waŋgi haa gite maako. Doole en fuu en njaabanto ko'e meeɗen yeeso maako.
Yeesu o hooreejo liman'en
14Nde en ngoodi hooreejo liman'en mawɗo, Yeesu, Ɓiɗɗo Allah, mo yotti haa joonde Allah fakat, nden kam sey en njoga nuɗɗinki ki en ceedoto. 15Hooreejo liman'en meeɗen waawi yurmingo tampe meeɗen, ngam kaŋko boo o maatuɗo estooji koo ɗiye bana meeɗen, ammaa o waɗaay hakke. 16Ngam maajum en ɓadito bee hoolaare haa leeso laamu Allah haa mo'ere tawete, ngam heɓugo hinnuye e mo'ere e walliinde koo ndey nder wakkatiire haandunde.