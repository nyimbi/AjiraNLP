1Mi ɗon hunne yeeso Allah e Yeesu Almasiihu mo hiitoto maayɓe e yeeɗɓe fuu, barka loraaki e laamu muuɗum: 2Waazin yimɓe wolde Allah bee dartaare koo ndey fuu, koo ɗum fottanan ɓe, koo ɗum fottantaa ɓe. Waŋgin aybeeji maɓɓe, fel ɓe, wasa ɓe, ekkitin ɓe bee munyal timmuŋgal. 3Ngam wakkati waran, yimɓe njaɓataa nanugo ekkitinol gooŋgawol fahin. Ammaa ɓe ɓesdanan ko'e maɓɓe ekkitinooɓe deydey suunooji maɓɓe, haa ɓe nana ko welanta noppi maɓɓe. 4Heedi gooŋga kam, ɓe cukkan noppi maɓɓe, ɓe ngaylititto haa ɓe kakkilana kiccaaji. 5Ammaa an, laata a de'a-hakkiiloojo nder koo ɗume fuu. Munyan boneeji. Huuw kuugal gaazoowo Linjiila, hiɓɓin njaggu ma booɗɗum.
6Ngam min kam, mi laatake bana dokkal dufeteeŋgal, saa'i dilluki am waɗi. 7Mi haɓi haɓre woonde, mi timmini daɗa-daɗa am, mi jogiti nuɗɗinki. 8Jonta keɓal daɗki ɗon reenammi. Jawmiraawo, kiitoowo adiliijo hokkatam woronnde adilaaku nyalaade darŋgal, naa haa am tan, ammaa haa yenwanɓe baŋguki maako fuu.
Kubaruuji ragareeji
9Haɓdu wargo haa am, taa neeɓ. 10Ngam Demas wudini yam, ngam o yiɗi zamanuuru jontaaru, o dilli Tessaloniiki. Kereskes dilli Galaatiya, Titus boo dilli Dalmatiya. 11Luka feere mum ɗon wondi bee am. Hoo'u Markus, wardu bee maako, ngam kaŋko o nafatam nder njaggu Jawmiraawo. 12Mi neli Tikikus haa Efesus. 13To a ɗon wara, waddanam mojaare am nde accumi haa juŋngo Karpus haa Torowas, waddu boo defte ɗe accumi ton, sakkomaa defte kuuwraaɗe bee lare.
14Aleksandire kilaajo waɗi yam halleende ɗuuɗnde. Jawmiraawo hiitoto mo deydey kuuɗe maako. 15Reenta e maako an boo, ngam o dartani bolle amin bee semmbe.
16Nyalaade arannde nde ndariimi yeeso kiita ngam haa mi jaabano hoore am, walaa mo wondi bee am. Ɓe fuu ɓe ngudini yam. Taa Jawmiraawo limana ɓe ɗum aybe! 17Ammaa Jawmiraawo wondi bee am, semmbiɗini yam, ngam haa mi timmitina kuugal waazu am, ummaatooje fuu nana ngu. Kaŋko o hisni yam hunnduko mbarooga. 18Jawmiraawo hisnatam halleende fuu, yottintam jam nder laamu muuɗum ngu asama. Tedduŋgal laatano mo haa abada abadin. Aamiina!
Koofli ragareeji
19Hoofnu Piriska e Akilas, hoofnu saare Onesiforus boo. 20Erastus lutti haa Korintu. Torofimus, o nyawɗo, mi acci mo haa Miletus. 21Haɓdu wargo hiddeko duumol waɗa.
Ewbulus e Pudes e Linus e Kalawdiya e deerɗiraaɓe fuu koofni ma.
22Jawmiraawo wonda bee ma. Mo'ere Allah wonda bee mooɗon fuu.