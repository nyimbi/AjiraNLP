Laamu Abiya haa Yahuuda
(2 Habaruuji Nyalaaɗe 13)
1Nder nduuɓu laamiiɗo Yerobo'am ɓii Nebat sappo e njoweetataɓu haa Isra'iila, Abiya laami haa Yahuuda. 2O laami haa Urusaliima duuɓi tati. Innde daada maako, Ma'aka ɓii Abisalom. 3Abiya waɗi hakkeeji bana ɗi baaba muuɗum aarti waɗugo. O tokkaaki Jawmiraawo Allah maako bee ɓernde woore. O waɗaay ko kaaka maako Daawuda waɗno. 4Jawmiraawo Allah maako hokki mo ɓiɗɗo gorko ngam ronugo laamu maako, ngam taa danygol laamu halka bana pittirla nyifirta e Urusaliima jooɗo foroy laamorde laamu. Ammaa ɗum waɗi non ngam daliila Daawuda. 5Ngam Daawuda waɗi ko fottani Jawmiraawo fodde balɗe muuɗum, o meeɗaay selugo umrooje maako sam, to luuti haala Uriya Hetiijo. 6Tum, konu ɗonno hakkunde Robo'am e Yerobo'am. 7Luttuɗum haala Abiya e kuuɗe mum fuu, winndaama nder Deftere Habaruuji Nyalaaɗe nde Laamiiɓe Yahuuda. Abiya boo waɗi konu bee Yerobo'am. 8Nde Abiya maayi, ɓe uwi mo nder Berniwol Daawuda. Ɓiyiiko Asa laami haa pellel maako.
Laamu Asa
(2 Habaruuji Nyalaaɗe 14:1-5; 15:16-19)
9Nder nduuɓu laamu Yerobo'am laamiiɗo Isra'iila, noogaswu, Asa heɓi laamu nder Yahuuda. 10O laami haa Urusaliima duuɓi cappanɗe nayi e go'o. Innde maama maako debbo, Ma'aka ɓii Abisalom. 11Asa waɗi ko fottani Jawmiraawo, bana kaaka maako Daawuda. 12O riiwi waɗooɓe daakaareeku ngam rewugo labbi diga lesdi. O itti boo labbi ɗi kaakiraaɓe maako mbaɗno. 13O itti boo maama maako debbo ngam taa o tokko huuwugo fodde baawɗe ɗe o marno, ngam o waɗno suura nyidduka ngam Asera. Asa yibbini lawru maajum, o wuli ndu nder waadiwol Kederon. 14Ammaa o ittaay nokkuuje towɗe, koo nde o tokki Jawmiraawo Allah bee ɓernde woore balɗe maako fuu. 15O nastini dokke baaba maako cenaaɗe e dokke maako cenaaɗe nder haykaliiru Jawmiraawo, cardi e kaŋŋeeri e kuuje feere feere.
Asa taaskidi dabare bee Benhadat
(2 Habaruuji Nyalaaɗe 16:1-14)
16Foroy konu ɗonno hakkunde Asa e Ba'asa, laamiiɗo Isra'iila. 17Ba'asa wari haɓugo bee Yahuuda. O semmbiɗini berniwol Rama ngam haa o haɗa yimɓe wurtaago koo nastugo haa Asa, laamiiɗo Yahuuda. 18Nden Asa halfini wakiili'en muuɗum luttuɗum cardi e kaŋŋeeri haa ndesaaje haykaliiru Jawmiraawo e ndesaaje saare laamu. O umri ɓe njahra ɗum fuu haa Damas, haa Benhadat ɓii Tabirimon ɓii Hesiyon laamiiɗo Siriya'en, ɓe mbi'a mo: 19“En kaɓɓa alkawal hakkunde meeɗen bana ngal baaba am e baaba ma go. Ndaa, mi neldi ma dokkal cardi e kaŋŋeeri. Fiistu alkawal ma bee Ba'asa, laamiiɗo Isra'iila, haa o hoocita honooɓe maako, o acca yam.” 20Benhadat jaɓi nufayeere laamiiɗo Asa, o neli hoore'en jama'aare honooɓe maako haa ɓe ukkano berniiji Isra'iila. Ɓe njehi ɓe ukkani Iyon e Dan e Abel-Bayti-Ma'aka, non boo Kinneret e lesdi Neftali fuu. 21Nde Ba'asa nani ɗum, o acci semmbiɗingo berniwol Rama, o jooɗi haa Tirsa. 22Ammaa laamiiɗo Asa mooɓti yimɓe Yahuuda fuu, walaa mo lutti koo gooto. Ɓe cottini kaa'e e leɗɗe ɗe Ba'asa ɗonno huuwtinira ngam nyiɓugo berniwol Rama fuu. Laamiiɗo Asa nyiɓi Geba nder lesdi Benyamin e Mispa bee maaje.
23Luttuɗum haala Asa, baawɗe maako e kuuɗe maako fuu, winndaama nder Deftere Habaruuji Nyalaaɗe nde Laamiiɓe Yahuuda. Ammaa nde o ndottidi, kosɗe maako nyawi. 24Nde Asa maayi, ɓe uwi mo nder berniwol kaaka maako Daawuda. Ɓiyiiko Yusafat laami haa pellel maako.
Laamu Nadab haa Isra'iila
25Nder nduuɓu laamu Asa laamiiɗo Yahuuda ɗiɗaɓu, Nadab ɓii Yerobo'am laami haa Isra'iila. O laamani Isra'iila duuɓi ɗiɗi. 26O waɗi kalluɗum yeeso Jawmiraawo, o tokki laawol kalluŋgol bana baaba maako mo nastini Isra'iila nder hakke. 27Ba'asa ɓii Ahiya mo lenyol Issakar, tuurtani mo. Ba'asa mbari mo haa Gibbeton nder maral Filisti'en, saa'i Nadab e Isra'iila fuu ɗonno kippo Gibbeton. 28Ɗum waɗi nder nduuɓu laamu Asa laamiiɗo Yahuuda tataɓu. Nden o laami haa pellel maako. 29Nde o laami, law o mbari yimɓe saare Yerobo'am fuu. O accaay koo gooto nder saare Yerobo'am bee yoŋki. O nattini ɓe fuu, bana wolde nde Jawmiraawo wi'no bee hunnduko jaggiiɗo muuɗum Ahiya Siloojo. 30Ɗum waɗi non ngam daliila hakkeeji Yerobo'am ɗi o waɗino e ngam o nastini Isra'iila nder hakke boo. Bee maaji o ummini tikkere Jawmiraawo Allah Isra'iila.
31Luttuɗum haala Nadab e kuuɗe mum fuu, winndaama nder Deftere Habaruuji Nyalaaɗe nde Laamiiɓe Isra'iila. 32Foroy konu ɗonno hakkunde Asa e Ba'asa, laamiiɗo Isra'iila.
Laamu Ba'asa
33Nder nduuɓu laamu Asa laamiiɗo Yahuuda tataɓu, Ba'asa ɓii Ahiya laami nder Isra'iila haa Tirsa. O laami duuɓi noogas e nayi. 34O waɗi kalluɗum yeeso Jawmiraawo, o tokki laawol kalluŋgol bana Yerobo'am, mo nastini Isra'iila nder hakke.