Laamu Manassa
(2 Laamiiɓe 21:1-10)
1Manassa woodi duuɓi sappo e ɗiɗi, saa'i o laamo. O laami haa Urusaliima duuɓi cappanɗe jowi e jowi. 2O waɗi kalluɗum yeeso Jawmiraawo bee tokkaago kuuɗe nyidduɗe ɗe ummaatooje ɗe Jawmiraawo riiwno yeeso Isra'iila'en mbaɗno. 3O nyiɓti nokkuuje towɗe ɗe baaba maako Hezekiya yibbinno go. O mahani Ba'alji kirsirɗe, o waɗi suuraaji Asera, o sujidani tagle asama fuu, o rewi ɗe. 4O nyiɓi kirsirɗe ngam labbi nder haykaliiru Jawmiraawo, ndu Jawmiraawo wi'no: “Innde am wonan haa Urusaliima foroy.” 5O nyiɓani tagle asama fuu kirsirɗe haa dalde ɗiɗi nder haykaliiru Jawmiraawo. 6O lii'i ɓiɓɓe maako worɓe, o wulani labbi nder waadiwol Ɓii-Hinnom. O waɗi hatti e hiila, o darni sarwotooɓe maayɓe e laarooɓe sirriijum. O ɗuɗɗini kalluɗum yeeso Jawmiraawo ngam haa o tikkina mo. 7O darni suura lawru cehaaŋga nder haykaliiru Allah, ndu Allah wi'no Daawuda e ɓiyum Suleymaanu boo: “Haa haykaliiru Urusaliima ndu'u, berniwol ngol cuɓmi caka berniiji le'i Isra'iila sappo e ɗiɗi fuu haa innde am wona ton haa foroy. 8To ummaatoore Isra'iila ɗowtanake ko umrumi nde fuu fodde tawreeta fuu, waato farillaaji e kiitaaji ɗi mi umruno ɓe bee hunnduko Muusa jaggiiɗo am, mi meetataa daaynugo ɓe bee lesdi ndi ndokkumi kaakiraaɓe maɓɓe.” 9Ammaa Manassa esti yimɓe Yahuuda e Urusaliima, haa ɓe mbaɗi kalluɗum ko ɓuri ummaatooje ɗe Jawmiraawo halkuno yeeso Isra'iila'en.
10Jawmiraawo wolwani Manassa e yimɓe mum, ammaa ɓe cali nanugo. 11Ngam man o acci mawɓe honooɓe laamiiɗo Assuura ngara dow maɓɓe. Ɓe naŋngi Manassa bee ngoodi, ɓe kaɓɓi mo bee callalluuji njamndi mboɗeeri, ɓe njahri mo haa Baabila. 12Nder ɓillaare maako o leestini hoore maako masin yeeso Allah kaakiraaɓe maako, o tori Jawmiraawo Allah maako. 13Allah jaɓi tornde maako, woonani mo, wartiri mo haa Urusaliima, hokkiti mo laamu boo. Nden Manassa annditi Jawmiraawo woni Allah fakat.
14Ɓaawo man Manassa nyiɓti mahol Berniwol Daawuda yaasiwol, diga hiirnaaŋge Gihon nder waadiwol haa yotti Dammugal Liɗɗi, ngol taari towndiire Ofel, o towni ngol masin. O jo'ini mawɓe honooɓe nder berniiji cemmbiɗɗi nder lesdi Yahuuda fuu. 15O wurtini labbi jananni e suura lawru diga haykaliiru Jawmiraawo. O itti kirsirɗe ɗe o nyiɓno haa hooseere haykaliiru Jawmiraawo e Urusaliima. O wudini kuuje ɗe'e fuu yaasi berniwol. 16Nden o nyiɓti hirsirde Jawmiraawo, o lii'ani mo kirseteeɗi ngam kawtal yimɓe e kirseteeɗi yettoore dow hirsirde man. O umri yimɓe Yahuuda ɓe njaggano Jawmiraawo Allah Isra'iila. 17Ummaatoore kam tokki lii'aago kirseteeɗi haa nokkuuje towɗe nder lesdi, ammaa ngam Allah maare tan.
18Luttuɗum haala Manassa e kuuɗe e tornde mum nde o tori Allah e habaruuji yi'ooɓe wolwanɓe mo bee innde Jawmiraawo Allah Isra'iila, ɗum winndaama nder Habaruuji Laamiiɓe Isra'iila. 19Tornde laamiiɗo e jaawaabu Allah e haala hakkeeji mum e no o yewri umroore Allah e nokkuuje towɗe ɗe o nyiɓi e suuraaji Asera e labbi ɗi o waɗi hiddeko o leestina hoore maako, ɗum winndaama nder Habaruuji Hosay. 20Manassa maayi, ɓe uwi mo nder saare maako. Ɓiyiiko Amon laami haa pellel maako.
Laamu Amon
(2 Laamiiɓe 21:19-26)
21Amon woodi duuɓi noogas e ɗiɗi, saa'i o laamo. O laami haa Urusaliima duuɓi ɗiɗi. 22O waɗi kalluɗum yeeso Jawmiraawo, bana baaba maako Manassa waɗno. Amon rewi labbi cehaaɗi fuu ɗi Manassa sehino, o lii'ani ɗi kirseteeɗi boo. 23O leestinaay hoore maako yeeso Jawmiraawo bana baaba maako leestiniri nde. Amon ɗuɗɗini aybeeji mum.
24Jaggiiɓe maako tuurtani mo. Ɓe mbari mo nder suudu maako. 25Ammaa yimɓe lesdi Yahuuda mbari tuurtuɓe dow laamiiɗo Amon. Nden ɓe laamini ɓiyiiko Yusiya haa pellel maako.