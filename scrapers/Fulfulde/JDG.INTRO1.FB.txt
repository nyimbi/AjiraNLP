Nastuki
Nder deftere Alkaali'en, en tawan taariha Isra'iila'en hakkunde nastuki lesdi Kanaana e darnuki laamu. Wakkati maajum ɓe ɗowtanaaki Allah sam. Deftere nde ɗon anndina kuuɗe woɗɓe mawɓe wi'eteeɓe Alkaali'en. Ɓurna maɓɓe ɓe ardiiɓe konu, naa alkaali'en fakat. Caka mawɓe ɓe ɓurɗen anndugo ngoni: Samson, mo habaru mum fuɗɗi diga fasluuji 13 haa 16.
Innde deftere nde iwi haa reeta kuuɗe maare, nde ɗon anndina kuuɗe mawɗe ɗe ɓurna Alkaali'en kuuwi. Kalimawol ngol ɗon holla ko yimɓe ɓe kuuwi bee baawɗe iwɗe diga Allah. Ɗum laarani ɓurna fuu wakeere kiita. Anndinol maŋngol nder deftere nde woni: To Yimɓe ngiɗi jooɗaago jam, sey ɓe ɗowtano Allah. Saa'i ɓe ɗowtanaaki Allah, asar ukkani ɓe. Ammaa ndaa ko ɓuri ɗum: Koo nde ɓe ɗowtanaaki Allah, asar boo warani ɓe, bee non fuu Allah accaay ɓe. Nde ɓe tuubi, ɓe lorti haa maako boo, law o ɗon hisna ɓe. Kaliifaaku Alkaali'en woni ardango ummaatoore malla hisnugo lenyol malla le'i Isra'iila diga juuɗe konne'en maaji. Deftere Alkaali'en woodi geɓe mawɗe mawɗe tati:
1. Yeɓre aranndeere ɗon limta kuuje laatiiɗe nder ngeendam Isra'iila'en wakkati nastuki maɓɓe nder lesdi Kanaana haa yotti maayde Yosuwa (1—2:10).
2. Yeɓre ɗiɗawre ɗon holla no Allah rimɗiniri ummaatoore bee suɓugo yimɓe nela ɓe ngam rimɗingo ummaatoore mum (2:11—16:31).
3. Yeɓre tataɓre ɗon anndina kuuje ɗiɗi ɗe ɗon mbaŋgina jiiɓre wonnoonde nder le'i Isra'iila'en diga laamu walaano tawon (17—21). Fodde deftere Alkaali'en, ko warani Isra'iila'en fuu ɗon iwa diga kawtal muuɗum'en bee Allah. To ɓe ngudini Allah, Allah ɗon nelda ummaatooje malla taarooɓe ngam torrugo ɓe, ammaa to ɓe lortake haa Allah e to ɓe torake mo walliinde, Allah ɗon hisna ɓe juuɗe konne'en maɓɓe. Nde ɗuuɗɗum Isra'iila'en ɗon cujidana labbi Kanaani'en (17—18) malla ɓe ɗon ngejjita umrooje Allah (19—21). Bee waɗugo non, ɓe ɗon nasta saklere mawnde to Allah wallaay ɓe. Yeɓre tataɓre ɗon waŋgina boo ko laatantono le'i Isra'iila'en wudinaaɓe. Ɗum ɗon holla no, ngam ummaatoore Allah, ɗum laarani haala anndugo les baawɗe moy ɓe ngiɗi yeeɗugo. Ɗum heɓoto koo moy yeeɗa bana ɗum fottani mo na?
Tokkindirki haalaaji
Kuuje aartuɗe maayde Yosuwa 1:1—2:10
Alkaali'en haa Isra'iila 2:11—16:31
Haalaaji goɗɗi 17:1—21:25