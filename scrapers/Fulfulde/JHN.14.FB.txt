Yeesu woni laawol jahranŋgol haa Allah
1Yeesu wi'i pukara'en muuɗum: “Taa ɓerɗe mooɗon caklo. Nuɗɗine Allah, nuɗɗineeɗam min boo. 2Woodi cuuɗi ɗuuɗɗi nder saare Baabiraawo am, mi yahan, mi taaskitinana on joonde. Mi wi'ataano on ɗum to ɗum laataaki non. 3To mi dilli, mi taaskitinani on joonde, mi loroto, mi hoo'a on, mi yahra on haa am, ngam haa on ngona haa ngonmi. 4On anndi laawol yahugo haa njahanmi.” 5Tomas wi'i mo: “Jawmiraawo, min anndaa haa a yahata, noy min anndirta laawol maajum?” 6Yeesu wi'i mo: “Min woni laawol e gooŋga e ngeendam. Walaa mo yahata haa Baabiraawo, sey bee am. 7To on anndino yam, on anndanno Baabiraawo am boo. Diga jonta on anndi mo, on ngi'i mo.”
8Filip wi'i mo: “Jawmiraawo, hollu min Baabiraawo, ɗum he'an min.” 9Yeesu wi'i mo: “Filip, duuri mi ɗon wondi bee mooɗon, nden a anndaa yam na? Koo moy yi'i yam, yi'i Baabiraawo. Noy mbi'rata: Hollu min Baabiraawo? 10A nuɗɗinaay mi ɗon nder Baabiraawo, Baabiraawo boo ɗon nder am na? Bolle ɗe mi wolwanta on iwaay haa am. Baabiraawo mo ɗon nder am, kaŋko hebbitinta kuuɗe maako. 11Nuɗɗine ko mi wi'i on: Baabiraawo ɗon nder am, min boo mi ɗon nder maako. To naa non, nuɗɗine ngam daliila kuuɗe ɗe'e. 12Gooŋga mi wi'ata on: Koo moy nuɗɗini yam, huuwan kuuɗe ɗe mi huuwi, o huuwan ko ɓuri ɗum mawnugo boo, ngam mi ɗon dilla haa Baabiraawo. 13Ko on toroto bee innde am fuu, mi waɗan ɗum, ngam haa Baabiraawo teddine nder Ɓiɗɗo. 14To on torake koo ɗume bee innde am, mi waɗan ɗum.”
Yeesu wi'i o nelan Ruuhu Ceniiɗo
15Yeesu tokki wi'ugo: “To on ngiɗi yam, on njogoto umrooje am. 16Mi toroto Baabiraawo o hokka on Balloowo feere, ngam o wonda bee mooɗon haa abada. 17Ɗum Ruuhu mo gooŋga, duniyaaru waawataa heɓugo mo, ngam ndu waawataa yi'ugo mo, ndu anndataa mo boo. Ammaa onon on anndi mo, ngam o ɗon wondi bee mooɗon, o jooɗoto nder mooɗon boo.
18Mi accataa on bana atiime'en, mi loroto haa mooɗon. 19Yeeso seɗɗa duniyaaru yi'ataa yam fahin, ammaa onon on ngi'atam, ngam min mi ɗon yeeɗi, onon boo on ngeeɗan. 20Nyalaade man, on anndan min mi ɗon nder kawtal bee Baabiraawo am, onon boo on ɗon nder kawtal bee am.
21Mo jogi umrooje am, ɗowtani ɗe, kaŋko woni giɗɗo yam. Baabiraawo yiɗan giɗɗo yam, min boo mi yiɗan mo, mi waŋginanan mo hoore am.” 22Woodi Yahuuda feere, naa Yahuuda Iskariyot, o wi'i Yeesu: “Jawmiraawo, noy ɗum laatorto, a waŋginana min hoore ma, ammaa a waŋgantaa duniyaaru?” 23Yeesu jaabi mo: “To goɗɗo yiɗi yam, o ɗowtanto bolle am, Baabiraawo am boo yiɗan mo. Min bee Baabiraawo am, min ngaran, min njooɗodotto bee maako. 24Mo yiɗaa yam, o ɗowtantaako bolle am. Ko on nanata haa am, ɗum iwaay haa am, ammaa haa Baabiraawo nelɗo yam.
25Mi wolwani on ɗum yaake mi ɗon wondi bee mooɗon. 26Balloowo, waato Ruuhu Ceniiɗo mo Baabiraawo neldata on bee innde am, kaŋko ekkitinta on kuuje fuu, o siftinoran on ko mi wi'i on fuu.
27Mi ɗon accana on salaaman, mi ɗon hokka on salaaman am. Ko mi hokkata on, ɗum nanndaay bee ko duniyaaru hokkata. Taa ɓerɗe mooɗon caklo, taa kultore! 28On nani mi wi'no on mi dillan, ammaa mi loroto haa mooɗon. To on ngiɗi yam, on ceyoto ngam mi ɗon dilla haa Baabiraawo, ngam Baabiraawo ɓuri yam maŋngu. 29Mi wolwani on ɗum jonta diga ɗum siwaa laataago, ngam haa on nuɗɗina to ɗum waɗi. 30Mi tokkataako wolididgo ɗuuɗɗum bee mooɗon, ngam laamiiɗo duniyaaru ɗon wara. O walaa baawɗe dow am koo seɗɗa. 31Ammaa ngam haa duniyaaru annda mi yiɗi Baabiraawo, ngam maajum mi ɗon waɗa ko Baabiraawo umri yam. Umme, ndillen diga ɗo!”