Allah barkiɗini Yaakubu haa Baytila
1Allah wi'i Yaakubu: “Umma, yah haa Baytila, jooɗa ton. Nyiɓ hirsirde ngam Allah baŋganɗo ma saa'i a ɗonno dogga yeeso deerɗa Isuwa.” 2Yaakubu wi'i yimɓe saare muuɗum e wonduɓe bee muuɗum fuu: “Itte labbi jananɗi gonɗi caka mooɗon, cene ko'e mooɗon, cannje limce. 3Ummen! Njehen Baytila. Ton nyiɓananmi Allah hirsirde balluɗo yam nder wakkati ɓillaare am, mo wondi bee am koo toy mi tokkino fuu.” 4Ɓe ndokki Yaakubu labbi jananɗi ɗi ɓe marno fuu e yerihon maɓɓe. Yaakubu iri ɗum les lekki makki baŋnge Sikem. 5Ɓe ummi, Allah waɗi kultoreeŋgol dow gure taariiɗe ɓe fuu, ngam taa ɓe tasna ɓiɓɓe Yaakubu. 6Yaakubu e yimɓe wonduɓe bee muuɗum njotti Luus nder lesdi Kanaana, kanjum woni Baytila. 7O nyiɓi hirsirde ton, o inndi nokkuure maajum: “Allah mo Baytila”, ngam Allah waŋgani mo ton saa'i o ɗonno dogga deerɗiiko.
8Deboora, musininnooɗo Rebekka, maayi. Ɓe uwi mo kommbi Baytila, les lekki makki. Ɓe inndi ki: Lekki-bojji.
9Allah waŋgani Yaakubu fahin nde o warti Paddan-Aram. O barkiɗini mo. 10O wi'i mo: “Innde maaɗa Yaakubu. Ammaa a ewnataake Yaakubu fahin, innde ma laatoto Isra'iila.” O inndi mo Isra'iila. 11Nden Allah wi'i mo: “Min woni Allah Baawɗo. Laata ɗuuɗa-asŋgoljo, ɓesda. Laata ummaatoore, ummaatooje ɗuuɗɗe ngurtoto diga maaɗa non boo laamiiɓe ɗuuɗɓe. 12Lesdi ndi ndokkumi Ibrahiima e Isiyaaku, mi hokkete ndi, mi hokkan ndi danygol maaɗa ɓaawo ma.” 13Allah eeŋgi, acci mo haa nokkuure nde o wolwani mo. 14Yaakubu darni hayre haa nokkuure maajum. O rufi dokkal njaram dow maare, o waɗi nebbam dow maare boo. 15Yaakubu inndi nokkuure haa Allah wolwanino mo Baytila.
Maayde Rahiilu
16Ɓe ummi Baytila. Nde luttani ɓe seɗɗa yottaago Efrata, Rahiilu ɓesni. Danyki maajum saɗi. 17Saa'i Rahiilu ɗon nder luuwe, ɓesninoowo wi'i mo: “Taa hul, ɗum ɓiɗɗo gorko a heɓi!” 18Nde yoŋki Rahiilu ɗon wurto ngam o ɗon maaya, o inndi mo Ben-Oni. Ammaa baaba maako inndi mo Benyamin. 19Rahiilu maayi, ɓe uwi mo haa kommbi laawol Efrata, kanjum woni Baytilaama. 20Yaakubu darni hayre siftinorde dow yenaande maako. Ɗum hayre siftinorde yenaande Rahiilu haa wargo hannde. 21Isra'iila tokki laawol mum, darni laymaaru mum gaɗa Migdal-Eder.
22Wakkati Isra'iila jooɗino nder lesdi maajum, Ruben waaldi bee Bilha, culaaɗo baaba muuɗum. Yaakubu nani haala ka'a.
Ɓiɓɓe Yaakubu ngaɗi sappo e ɗiɗo. 23Ɓiɓɓe Leya ngoni: Ruben, afo Yaakubu e Simeyon e Lewi e Yahuuda e Issakar e Zabulon. 24Ɓiɓɓe Rahiilu ngoni: Yusufu e Benyamin. 25Ɓiɓɓe Bilha, korɗo Rahiilu, ngoni: Dan e Neftali. 26Ɓiɓɓe Zilpa, korɗo Leya ngoni: Gada e Aser. Kamɓe ngoni ɓiɓɓe Yaakubu danyanaaɓe mo haa Paddan-Aram.
27Yaakubu yotti haa baaba muuɗum Isiyaaku haa Mamre, haa Kiriyat-Arba, kanjum woni Heburuun. Ton Ibrahiima e Isiyaaku jooɗino. 28Duuɓi Isiyaaku mbaɗi teemerre e cappanɗe joweetati (180). 29O maayi, o hawtoyi bee kaakiraaɓe maako, o ndottiijo, caftuɗo balɗe. Isuwa e Yaakubu, ɓiɓɓe maako, uwi mo.