Ɓikkoy e saaro'en
1Onon ɓikkoy, ɗowtane saaro'en mon ngam daliila Jawmiraawo. Kanjum ɗum kaanduɗum. 2“Teddin baaba ma e daada ma”, kanjum woni umroore aranndeere marnde iinawol: 3“Nden kam a heɓan hayru, balɗe ma njuutan dow lesdi.”
4Onon baabiraaɓe, taa mettine ɓikkoy mon ɓerɗe, ammaa mawnine koy, elte koy bee wasuyeeji iwɗi haa Jawmiraawo.
Jeyaaɓe e jawmiraaɓe
5Onon jeyaaɓe, ɗowtane jawmiraaɓe mon haa duniyaaru bee kulol e diwŋgol e ɓernde laaɓnde, bana on ɗon ɗowtana Almasiihu. 6Ɗowtane ɓe, naa gite maɓɓe tan haa on ngerdano ɓe, ammaa bana jeyaaɓe Almasiihu, kuuwe muuyo Allah bee ɓerɗe mon fuu. 7Kuuwe kuugal mon bee ngiɗa mon bana huuwanooɓe Jawmiraawo, naa yimɓe. 8On anndi, kuuɗe booɗɗe ɗe goɗɗo huuwata fuu, koo o maccuɗo koo o dimo, Jawmiraawo warjoto mo.
9Onon jawmiraaɓe, njogore jeyaaɓe mon bana non. Acce furkitaago ɓe. On anndi onon bee maɓɓe fuu, on ngoodi Jawmiraawo mo ɗon haa asama. Kaŋko o senndindirtaa yimɓe.
Balmi Masiihiŋkeejo
10Ndaa ko lutti wi'eego: Cemmbiɗe tum nder kawtal mon bee Jawmiraawo bee baawɗe maako mawɗe. 11Koo'e balmi Allah fuu ngam haa on mbaawa dartanaago dabareeji Iblisa. 12Ngam en kaɓataa bee yimɓe, ammaa bee mawɓe asama e marɓe laamu, bee marɓe baawɗe dow duniyaaru nyiɓɓundu ndu'u, bee ruuhuuji kalluɗi gonɗi nder asamanji. 13Ngam maajum njoge balmi Allah, haa on keɓa dartanaago konneejo to nyalaade hallunde wari. To on njaalake koo ɗume fuu, nden kam on tabitan.
14Ndare booɗɗum kadi, taade gooŋgaaku bana taadorgol, ɓorne adilaaku bana sulke. 15Taaskitaago waazingo kubar salaaman laato paɗe haa kosɗe mon. 16Koo ndey fuu njoge nuɗɗinki bana wawarde. Bee maare nyifoton kuri Sayɗaanu giiteleeji fuu. 17Kufne kisndam bana hufneere njamndi, njoge wolde Allah boo bana kaafahi Ruuhu Allah. 18Tum mbaɗe do'aaje e torɗe feere feereeje bee ballal Ruuhu Allah. Ayne, taa acce do'anaago senaaɓe fuu. 19Tore mo ngam am boo, haa o hokkammi bolle pottuɗe ngam waŋgingo sirri Linjiila bee dartaare. 20Koo mi kaɓɓaaɗo nder fursina jonta, mi wakiiliijo Linjiila. Ndo'aneeɗam haa mi waazina ka bee dartaare bana no ɗum haandani yam.
Koofli
21Tikikus, deerɗiraawo men giɗaaɗo, jaggiiɗo Jawmiraawo koolaaɗo anndinan on haa on paama onon boo no njooɗoriimi e ko mbaɗanmi fuu. 22Mi neli mo haa mooɗon bee anniya haa o anndina on joonde amin e o de'itina ɓerɗe mon.
23Allah Baabiraawo e Yeesu Almasiihu, Jawmiraawo, ndokka deerɗiraaɓe salaaman e yiide hawtaade bee nuɗɗinki. 24Mo'ere Allah wonda bee yiɗɓe Jawmiraawo men Yeesu Almasiihu bee yiide nde wonnataako!