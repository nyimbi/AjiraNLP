Yeɓre ɗiɗawre
(Jabuura 42—72)
Ndikka tammoraago Jawmiraawo
1Ngam kaliifaajo gime. Yimre ekkitinoore nde ɓiɓɓe Koora.
2Bana lelwa ɗomɗuŋga yenwirta ndiyam haa maaje,
non yoŋki am yenwirte, yaa Allah!
3Yoŋki am ɗon yenwa Allah geeto masin.
Ndey keɓanmi wargo daro yeeso maaɗa, yaa Allah?
4Gonɗi am laati nyaamdu am jemma e naaŋge fuu,
ngam foroy ɓe ɗon ƴamammi: “Toy Allah ma woni kadi?”
5Naane mi yahdi bee yimɓe haa haykaliiru Allah,
mi ardi mooɓre maɓɓe mawnde,
min mbaɗi juulde bee hoolo seyo e gime maŋgtooje.
To mi siftori ɗum, ɓernde am naawan masin!
6Ko nafata to mi sunake, to mi uumi bana non?
Ndikka mi tammoro Jawmiraawo.
Ngam mi anndi mi yettan mo fahin,
ngam kaŋko woni kisnoowo yam!
7Yaa Allah am, ɓernde am suni, ngam man mi siftori ma,
diga mi ɗonno jooɗi haa lesdi Urdun,
gal kooseeje Hermoon e Mica'ar.
8Ndiyamji lugguɗi ɗon koolda bana jurde ndiyam,
ƴuuge ma e ilamji ma fuu ɗon caalo dow am.
9Nyalawma fuu, Jawmiraawo waŋginanammi mbooɗeeŋga mum,
jemma fuu mi yimanan mo maŋgtooje,
mi toro Allah mo ɗon yeeɗinammi.
10Mi ɗon ƴama Allah, tapaare suuɗirde am:
“Koni a yejjiti yam?
Ngam ɗume cuniimi?
Ngam ɗume konne'en toonyatammi?”
11Konne'en am ɗon kuɗammi.
Foroy ɓe ɗon ƴamammi: “Toy Allah ma woni kadi?” Bana to ɓe ɗon ngewammi i'e.
12Ko nafata to mi sunake, to mi uumi bana non?
Ndikka mi tammoro Jawmiraawo.
Ngam mi anndi mi yettan mo fahin,
ngam kaŋko woni kisnoowo yam e Allah am!