Do'aare ngam aynol
1Ngam kaliifaajo gime, bee ciide. Yimre Daawuda.
2Nan bolle am, yaa Jawmiraawo,
hakkilan uumaali am!
3Heɗita gookaali am,
an laamiiɗo am, Allah am,
ngam an, mi tori!
4Fajiri a nanan sawtu am, yaa Jawmiraawo.
Nde weeti fuu, mi waran yeeso ma bee tornde am,
mi reenan jaawaabu ma.
5Naa a Allah mo yiɗi halleende,
kalluɗo hoɗataa haa maaɗa.
6A jaɓataa mawnitiiɓe mbaŋga yeeso maaɗa,
a ɗon wanya waɗooɓe zunuuba fuu.
7A halkan fewooɓe.
Rufooɓe ƴiiƴam e faasiki'en,
a ɗon wanya ɓe jamum.
8Ammaa min mi waawan nastugo suudu ma
ngam daliila mbooɗeeŋga ma ɗuuɗŋga.
Mi sujidan yeeso haykaliiru ma seniindu, mi teddinte.
9Yaa Jawmiraawo, ɗowam nder adilaaku ma!
Ɗowam ngam daliila konne'en am!
Mo'inanam laawol ma haa mi tokko ngol!
10Walaa gooŋga nder kunnduɗe maɓɓe,
ɓerɗe maɓɓe ɗon keewi halleende,
kondondi maɓɓe nanndi bee genaale maɓɓitiiɗe.
Ɗemɗe maɓɓe ɗon mbolwa bolle belɗe, rikiciije.
11Waŋgin ɓe aybuɓe, yaa Allah!
Dabareeji maɓɓe ndo'a ɓe!
Wudin ɓe ngam aybeeji maɓɓe ɗuuɗi,
ngam ɓe tuurtani ma.
12Nden nyukkotooɓe haa ma fuu ceyoto,
ɓe mbelmbeltan haa foroy, a faddoto ɓe,
yiɗɓe innde ma fuu ceyoto ngam daliila maaɗa.
13Ngam an, yaa Jawmiraawo, a barkiɗinan adili'en.
Mo'ere ma ɗon faddo ɓe bana wawarde mawnde.