1Min Pol nelaaɗo Yeesu Almasiihu fodde muuyo Allah, ngam daliila iinawol ngeendam ngonɗam nder Yeesu Almasiihu.
2Mi ɗon winndane Timote, ɓiɗɗo am giɗaaɗo: Allah Baabiraawo e Jawmiraawo men Yeesu Almasiihu ndokke mo'ere e hinnuye e salaaman.
Yettoore e tiɗɗinki
3Mi ɗon yetta Allah mo njaggantoomi bee numo ɓernde laaɓŋgo, bana kaakiraaɓe am. Mi accataa siftorgo ma nder do'aaje am jemma e naaŋge fuu. 4Mi siftori gonɗi ma, mi yenwi yi'ugo ma, ngam haa ɓernde am heewa seyo. 5Mi siftori nuɗɗinki ma ki walaa naafikaare. Aran, nuɗɗinki ki'i ɗonno nder ɓernde Lowis maama ma debbo e nder ɓernde Ewnike daada ma. Mi tabitini ki ɗon nder maaɗa boo. 6Ngam daliila man mi ɗon siftinore: Ɓesdu hakkilango dokkal Allah ngal keɓɗa nde mballinmi juuɗe dow maaɗa. 7Ngam naa ruuhu kulol Allah hokki en, ammaa Ruuhu semmbe e yiide e naŋgtaare.
8Ngam maajum, taa semtu seedanaago Jawmiraawo men, taa semtu boo daliila am, min kaɓɓaaɗo ngam daliila maako. Ammaa munyan bone bana am ngam daliila Linjiila, bee baawɗe ɗe Allah hokki ma. 9Kaŋko hisni en, ewni en haa en laato yimɓe maako senaaɓe, naa ngam daliila kuuɗe men booɗɗe, ammaa ngam daliila muuyo maako e mo'ere maako nde o mo'ani en nder Yeesu Almasiihu diga zamanuuji ciwaano sam. 10Jonta mo'ere man waŋgi bee garki Yeesu Almasiihu, Kisnoowo men. Kaŋko o nattini baawɗe waade, o waŋgini ngeendam e duumaare bee Linjiila. 11Ngam daliila Linjiila ka'a, Allah waɗi yam mi gooynoowo e nelaaɗo e ekkitinoowo.
12Ngam daliila man, mi ɗon yara boneeji ɗi'i. Ammaa ɗi cemtintaa yam, ngam mi anndi mo nuɗɗinmi. Mi ɗon hooli mo o baawɗo aynugo ko o halfini yam, haa to nyalaade kiita wari. 13Joga bolle gooŋgaaje ɗe nanɗa haa am, ɗe laatano ma misaalu, a tabita nder nuɗɗinki e yiide nder Yeesu Almasiihu. 14Ekkitinol booɗŋgol ngol kalfinaaɗa, joga ngol bee baawɗe Ruuhu Ceniiɗo gonɗo nder maaɗa.
15A anndi, wonɓe nder lesdi Asiya fuu acci yam, Figelus e Hermogenes boo ɗon caka maɓɓe. 16Jawmiraawo hinno saare Onesiforus, ngam o suusɗini yam nde ɗuuɗɗum. O semtiraay yam, koo nde mi kaɓɓaaɗo nder fursina. 17Nde o yotti Roma, o fuɗɗi tefugo yam bee tiinaare ɗuuɗnde, haa o heɓti yam. 18Jawmiraawo hokka mo hinnuye mum nder nyalaade kiita. Haa Efesus o huuwani yam kuuɗe ɗuuɗɗe, an a anndi ɗum booɗɗum.