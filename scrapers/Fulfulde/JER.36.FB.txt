Baruku jaŋngi deftere haa nder haykaliiru
1Nder nduuɓu Yooyakim ɓii Yusiya, laamiiɗo Yahuuda, nayaɓu, Jawmiraawo wolwani Yeremiya, wi'i: 2“Hoo'u deftere taggaande, winndu nder maare ko mbi'maami dow Isra'iila e Yahuuda e ummaatooje fuu, diga saa'i mi aarti wolwango ma nder zamanu Yusiya, haa wargo hannde. 3Teema, to yimɓe Yahuuda nani haala sarru ngu taaskiimi ukkango ɓe fuu, ɓe fuu ɓe lortoto diga laabi maɓɓe kalluɗi haa mi yaafo aybeeji maɓɓe e hakkeeji maɓɓe.”
4Yeremiya ewni Baruku ɓii Neriya, anndini mo ko Jawmiraawo wi'no fuu. Baruku winndi ɗum haa deftere taggaande. 5Nden Yeremiya wi'i Baruku: “Ɓe kaɗi yam yahugo haa haykaliiru Jawmiraawo. 6Sey a yaha, an. Nyannde suumaye, to yimɓe mooɓtake ton, jaŋngu deftere nde'e, haa ɓe nana ko Jawmiraawo wi'i yam, ko mi jaŋngani ma, an boo a winndi ɗum. Jaŋngu nde boo haa noppi Yahuudu'en warɓe diga gure muuɗum'en. 7Teema tornde maɓɓe yottoto Jawmiraawo, ɓe fuu ɓe lortoto diga laabi maɓɓe kalluɗi. Ngam Jawmiraawo furkiti yimɓe ɓe'e bee ɓernuki mum e tikkere mum saatunde masin.” 8Nden Baruku ɓii Neriya yehi, jaŋngi bolle Jawmiraawo binndaaɗe nder deftere nder haykaliiru, bana annabi Yeremiya umruno mo.
9Nder nduuɓu Yooyakim ɓii Yusiya, laamiiɗo Yahuuda, njowaɓu, nder lewru joweenayaɓru, yimɓe mbaɗi suumaye yeeso Jawmiraawo. Jooɗiiɓe haa Urusaliima e warɓe diga gure Yahuuda fuu cuumi. 10Baruku jaŋngi haa deftere bolle Yeremiya fuu haa noppi yimɓe ummaatoore. Ɗum laati nder haykaliiru, haa suudu Gemariya ɓii Safan, binndoowo, haa daldal ɓaŋgiiŋgal haa nastirde Dammugal Kesal ngal haykaliiru.
Baruku jaŋngi deftere yeeso saraaki'en
11Mika ɓii Gemariya ɓii Safan nani bolle Jawmiraawo gonɗe nder deftere go. 12O yehi haa saare laamiiɗo, haa suudu binndoowo. Saraaki'en fuu mooɓti ton: Eliisama, binndoowo e Delaya ɓii Semaya e Elnatan ɓii Akbor e Gemariya ɓii Safan e Sedekiya ɓii Hananiya e saraaki'en woɗɓe fuu. 13Mika lornani ɓe ko o nani fuu nde Baruku jaŋngani ummaatoore ko winnda nder deftere. 14Nden saraaki'en neli Yehuudi ɓii Netaniya ɓii Selemiya ɓii Kusi haa Baruku, o wi'i mo o hoo'a deftere nde o jaŋngi yeeso yimɓe, o wara. Baruku hoo'i nde, yehi haa maɓɓe. 15Ɓe mbi'i mo: “Jooɗa, jaŋngan min nde.” Baruku jaŋngani ɓe nde. 16Nde ɓe nani nde fuu, ɓe ndaarndaartiri, ɓe kultori, ɓe mbi'i Baruku: “Doole min lornana laamiiɗo bolle ɗe'e fuu.” 17Nden ɓe ƴami mo: “Yeccu min, noy a winndiri ɗum? Yeremiya anndini ma ɗum na?” 18Baruku jaabi: “O anndini yam bolle ɗe'e fuu, min boo mi winndi ɗe bee dawa haa deftere taggaande.” 19Nden saraaki'en mbi'i mo: “Sey on nyukko, an e Yeremiya, taa goɗɗo annda toy on ngoni!”
Laamiiɗo wuli deftere
20Saraaki'en ndesi deftere go haa suudu Eliisama, binndoowo. Nden ɓe nasti daldal laamorde, ɓe anndini laamiiɗo ko waɗi fuu. 21Laamiiɗo neli Yehuudi, o wadda deftere man. Kaŋko o hoo'i nde haa suudu Eliisama, o jaŋngani nde laamiiɗo e saraaki'en taariiɓe laamiiɗo. 22Ɗum lewru joweeɗiɗaɓru, saa'i dabbunde, ngam man laamiiɗo ɗon jooɗi haa suudu taaskitinaandu ngam dabbunde, ɗon aytino. 23Nde Yehuudi jaŋngi jabbi tati koo nayi, laamiiɗo ta'i ɗi bee laɓel binndoowo, sakkini ɗi nder yiite. O tokki waɗugo bana non haa o wuldi deftere man fuu. 24Laamiiɗo e suka'en mum nanɓe bolle ɗe'e kultoraay, ceekaay limce muuɗum'en. 25Elnatan e Delaya e Gemariya torino laamiiɗo taa o wula deftere, ammaa o nananaay ɓe. 26Nden o umri ɓiyiiko Yerahameel e Seraya ɓii Ajiriyel e Selemiya ɓii Abdeyel, ɓe naŋnga Baruku, binndoowo e annabi Yeremiya. Ammaa Jawmiraawo suuɗi ɓe.
Baruku winndi deftere woɗnde
27Ɓaawo laamiiɗo wuli deftere nde Yeremiya anndinino Baruku, Jawmiraawo wolwani Yeremiya, wi'i: 28“Hoo'u deftere woɗnde, winndu nder maare ko wonno haa deftere ndeya nde Yooyakim, laamiiɗo Yahuuda wulno go. 29Waɗ annabaaku dow laamiiɗo Yooyakim: Ndaa nii Jawmiraawo wi'i: A wuli deftere nde'e, a ƴami Yeremiya koni o winndi: Fakat laamiiɗo Baabila waran, wonnan lesdi ndi'i, halkan yimɓe maari e dabbaaji maari. 30Ngam maajum, ndaa nii Jawmiraawo wi'i dow Yooyakim, laamiiɗo Yahuuda: Walaa koo gooto mo danygol maako heɓata jooɗaago dow leeso laamu Daawuda. Ɓanndu maako, yimɓe ngudinan ndu yaasi, ndu waalo haa nguli naaŋge e jaaŋgol jemma. 31Mi hiitoto mo, kaŋko e danygol maako e suka'en maako, ngam daliila hakkeeji ɗi ɓe mbaɗi fuu. Kamɓe e yimɓe Urusaliima e yimɓe Yahuuda kakkilanaay bolle am. Ngam maajum ukkananmi ɓe sarru ngu mbi'noomi fuu dow maɓɓe.”
32Nden Yeremiya hoo'i deftere woɗnde, hokki nde Baruku ɓii Neriya, binndoowo. Kaŋko o winndi ko Yeremiya anndini mo, ko wonno haa deftere nde Yooyakim, laamiiɗo Yahuuda wulno fuu bee yiite. O winndi boo bolle nannduɗe ɗuuɗɗe ɗe Yeremiya ɓesdi.