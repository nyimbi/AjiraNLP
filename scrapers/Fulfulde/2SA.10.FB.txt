Daawuda jaali Ammooni'en e Siriya'en
(1 Habaruuji Nyalaaɗe 19:1-19)
1Ɓaawo maajum, Nahas, laamiiɗo Ammooni'en maayi. Ɓiyiiko Hanun laami haa pellel maako. 2Daawuda wi'i: “Mi waɗanan Hanun ɓii Nahas mbooɗeeŋga, bana baaba maako waɗani yam.” Daawuda neli nelaaɓe haa ɓe nde'itina mo dow maayde baaba maako. Nde nelaaɓe man njotti lesdi Ammooni'en, 3mawɓe Ammooni'en mbi'i laamiiɗo muuɗum'en: “A numi Daawuda neli de'itinooɓe haa maaɗa ngam siŋkango ma daliila maayde baaba ma na? O nelaay ɓe haa maaɗa ngam wiɗitaago e horugo e hippaago berniwol ngo'ol na?” 4Hanun umri ɓe naŋnga nelaaɓe Daawuda go. Ɓe naŋngi ɓe, ɓe laɓi reeta bakkuɗe maɓɓe, ɓe ta'i limce maɓɓe haa yotti pooɓe. Nden o lorti ɓe. 5Worɓe ɓe'e cemti masin haa ɓe ngiɗaa hootugo. Nde Daawuda nani kubar maajum, o neli haa maɓɓe, o wi'i: “Paɓɓe haa Yeriko, haa bakkuɗe mon puɗa fahin, nden ngarton.”
6Nde Ammooni'en annditi ɓe toonyi Daawuda, ɓe taaski konu, ɓe njoɓi honooɓe Siriya'en ujine noogas (20.000) haya diga Bayti-Rehob e Soba, ujineere (1.000) diga laamiiɗo Ma'aka e ujine sappo e ɗiɗi (12.000) diga laamiiɗo Tooba. 7Nde Daawuda nani ɗum, o neli Yo'ab, mawɗo ardiiɓe sooje'en, bee honooɓe suusɓe fuu. 8Ammooni'en ngurti berniwol muuɗum'en, ndarni caffuuji yeeso nastirde maagol. Ammaa Siriya'en warɓe diga Soba e Rehob e yimɓe Tooba e Ma'aka ɗon ndari feere muuɗum'en haa ladde. 9Nde Yo'ab yi'i konne'en taarake ɗum yeeso e ɓaawo fuu, o suɓi woɗɓe nder suɓaaɓe Isra'iila, o darni ɓe dow Siriya'en. 10Yimɓe luttuɓe fuu, o halfini ɓe haa juŋngo Abisay deerɗiiko mo huucitini ɓe dow Ammooni'en. 11Yo'ab wi'i Abisay: “To Siriya'en calorake yam, mballa mi. An boo to Ammooni'en calorake ma, mi wallete. 12Semmbiɗiɗ, en tiiɗa ngam daliila yimɓe meeɗen e ngam berniiji Allah meeɗen! Jawmiraawo boo waɗan ko fottanta mo.” 13Nden Yo'ab e wonduɓe bee muuɗum njehi haɓoygo bee Siriya'en. Siriya'en ndoggi yeeso maako. 14Nde Ammooni'en ngi'i Siriya'en ndoggi, ɓe ndoggi kamɓe boo yeeso Abisay, ɓe lori nder berniwol. Nden Yo'ab acci Ammooni'en, o hooti Urusaliima.
15Nde Siriya'en ngi'i Isra'iila'en njaali ɓe, ɓe mooɓti jama'aaje maɓɓe fuu. 16Hadad'ezer neli haa Siriya'en wonɓe gaɗa Efratis, ɓe ngari haa Heelam. Sobak, mawɗo honooɓe Hadad'ezer ardi ɓe. 17Nde Daawuda nani ɗum, o mooɓti Isra'iila fuu. Ɓe eeri maayo Urdun, ɓe ngari Heelam. Siriya'en ndarni caffuuji muuɗum'en, nden ɓe kaɓi bee yimɓe Daawuda. 18Isra'iila'en ndiiwi Siriya'en. Daawuda e yimɓe mum kalki mootaaji pucci teemeɗɗe joweeɗiɗi (700) e wa'iiɓe pucci ujine cappanɗe nayo (40.000). Ɓe njuwi boo Sobak, mawɗo ardiiɓe honooɓe, o maayi ton.
19Nde laamiiɓe ɗowtaniiɓe Hadad'ezer ngi'i Isra'iila'en njaali ɓe, ɓe culhotiri bee Isra'iila'en, ɓe kuuwani ɓe. Ɓaawoɗon Siriya'en kuli wallugo Ammooni'en.