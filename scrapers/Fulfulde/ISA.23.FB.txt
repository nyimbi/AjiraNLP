Koŋngol dow Tirus e Sidon
1Ndaa koŋngol dow Tirus: “Mboye, koommbooje Tarsis, ngam jipporde mon Tirus wili bee cuuɗi e nastirɗe maare fuu!” Ɓe nani habaru man yaake ɓe ngarti duunde Kitti'en. 2Njeeɗe daliila kulol, onon jooɗiiɓe haa fomoonde mbeela, filooɓe Sidon! On neli nelaaɓe, ɓe ta'i mbeela, 3ɓe ngaddi ƴaamle gese diga maayo Sihor e maayo Niil, kanjum riskini Sidon! 4Semtu, an Sidon! Ngam mbeela wi'i: “Mi luuwaaka, mi ɓesnaay, mi mawninaay koo suka'en malla faanyɓe rewɓe.”
5To habaru do'ere Tirus yottake Misra, ɓe ndiwnan.
6Njehe haa Tarsis. Mboye, onon jooɗiiɓe haa fomoonde mbeela! 7Na ɗum berniwol mon ceyiiŋgol? Ngol fuɗɗi diga zamanuuji ɓooymaaji! Ngol neli yimɓe jooɗoyaago haa lesɗe daayiiɗe! 8Moy nufani ɗum Tirus, berniwol cenndanŋgol meetaleeji? Filooɓe maagol ɓe laamiiɓe, soorrooɓe maagol ɓe tedduɓe haa duniyaaru fuu. 9Jawmiraawo honooɓe asama nufi ɗum haa o wila ngol daliila mawnitaare marɓe daraja fuu, o yawna tedduɓe duniyaaru fuu.
10Ndeme lesdi mon, bana lesdi kommbi maayo Niil, onon yimɓe Tarsis, ngam nokkuure darnugo koommbooje woodaa fahin. 11Jawmiraawo forti juŋngo muuɗum dow mbeela. O dimmbini laamuuji. O umri gibbinki berniiji Kanaana cemmbiɗɗi. 12O wi'i: “A meetataa welweltugo, an berniwol Sidon toskaaŋgol. Umma, yah haa Kitti'en, ton boo a heɓataa siwtaare!” 13Ndaare Kaldiya'en! Lenyol maɓɓe woodaa. Assuura'en acci lesdi man haa dabbaaji ladde. Ɓe ndarni cuuɗi towɗi ngam hippugo, ɓe ngibbini laamorɗe Tirus, ɓe ngartiri ɗe bille. 14Mboye, koommbooje Tarsis, ngam jipporde mon semmbiɗnde nattinaama!
15Saa'i man yimɓe ngejjitan Tirus duuɓi cappanɗe joweeɗiɗi, bana duuɓi ngeendam laamiiɗo. To duuɓi cappanɗe joweeɗiɗi timmi, ɗum laatanto Tirus bana debbo daakaareejo nder gimol ngo'ol: 16“Hoo'u moolooru, waancu nder wuro, an daakaareejo gejjitaaɗo! Fiy ɓoggi booɗɗum, ɗuɗɗin gimi ma, haa ɓe ciftore!” 17To duuɓi cappanɗe joweeɗiɗi timmi, Jawmiraawo lortanto Tirus. Ngol heɓtan ngeenaari daakaareeku maagol, ngol waɗan daakaareeku bee laamuuji gonɗi nder duniyaaru fuu. 18Ammaa bote e ngeenaari daakaareeku maagol laatanto Jawmiraawo. Ɗum mooɓtataake, ɗum sigataake, ammaa ɗum laatanto jooɗiiɓe yeeso Jawmiraawo, haa ɓe nyaama, ɓe kaara, ɓe ɓorno limce jaage.