1  Nane ɗu'um, onon yimɓe Yaakubu, ewnaaɓe bee innde Isra'iila, onon danygol Yahuuda: On ɗon kunoro bee innde Jawmiraawo, on ɗon ewno Allah Isra'iila, ammaa naa bee gooŋgaaku e adilaaku. 

2  On ɗon ewno ko'e mon bee innde berniwol ceniiŋgol, on ɗon tuugo dow Allah Isra'iila mo innde mum Jawmiraawo honooɓe asama. 

3  Diga ɓooyma mi wooyni, mi anndini kuuje aartuɗe laataago. Nden mi waɗi ɗum, ɗum laati bee juhuki. 

4  Mi anndi ko'e mon caati bana njamndi, bana njamndi mboɗeeri. 

5  Ngam maajum anndinmi on ɗum diga ɓooyma, hiddeko ɗum laato. Mi yecci on ɗum, ngam taa on mbi'a: Lawru amin waɗi ɗum. Suura amin cehaaŋga e suura amin ɓolinaaŋga umri ɗum. 

6  On nani ɗum, on ndaari ɗum fuu! Onon boo on anndintaa ɗum na? “Diga jonta ngeccanmi on kuuje kese, kuuje cuuɗiiɗe ɗe on anndaa. 

7  Jonta ɗe tagaama, naa ɓooyma. Haa wargo hannde on meeɗaayno nanugo haala maaje, ngam taa on mbi'a: Min anndi ɗe! 

8  On meeɗaay nanugo koo anndugo ɗe. Noppi mon maɓɓitaaki diga ɓooyma. Ngam mi anndi on zammbooɓe, ɓe ewni on tuurtooɓe diga reedu daada. 

9  Ngam daliila innde am paasitanmi tikkere am. Ngam daliila maŋgtoore am naŋgtumi hoore am, ngam taa mi nattina on. 

10  Ndaa, mi laɓɓini on, ammaa naa bana cardi. Mi foondi on nder ɓolinirde ɓillaare. 

11  Ngam daliila hoore am tan mbaɗanmi ɗum. Mi accataa goɗɗo soɓna innde am. Mi hokkataa goɗɗo feere tedduŋgal am.” Jawmiraawo rimɗini Isra'iila 

12  “Naneeɗam, onon yimɓe Isra'iila, danygol Yaakubu, ewnaaɓe am! Min woni arano, min boo ragareejo. 

13  Juŋngo am saɓɓi lesdi, nyaamo am we'iti asamanji. To mi ewnake lesdi e asamanji, ɗum fuu ɗum darodotto. 

14  Mooɓe, on fuu, nane! Moy caka ɗowanteeɓe anndini kuuje ɗe'e? Goɗɗo mo ngiɗmi ɗum, kaŋko o hiɓɓinan muuyo am dow Baabila, juŋngo maako yowoto dow Kaldiya'en. 

15  Min, min feere am wolwi, mi ewni mo, mi waddi mo, nufaye maako hiɓɓan. 

16  Ɓaditeeɗam, nane ɗu'um: Diga fuɗɗam mi wolwaay bee sirri. Diga fuɗɗoode kuuje ɗe'e, mi ɗon.” – Ammaa jonta Jawmiraawo Allah neli yam bee Ruuhu muuɗum. 

17  Ndaa nii Jawmiraawo, coottoowo on, Ceniiɗo Isra'iila wi'i: “Min woni Jawmiraawo Allah mon, ekkitinɗo on ko nafata on. Mi ɗowan on dow laawol ngol tokkotooɗon. 

18  Kadi, to on kakkilanino umrooje am, salaaman mooɗon ilanno bana ndiyam nder maayo, adilaaku mooɗon bana ƴuuge mbeela. 

19  Danygol mon laatotono bana njaareendi, ngol ɗuuɗanno bana gabbe maari. Innde maɓɓe nattataano, nde halkataano yeeso am.” 

20  Ngurte Baabila, ndogge Kaldiya'en! Anndine ɗum bee hoolo seyo, ngooyne ɗum! Njahre habaru man haa keerol duniyaaru, mbi'e: “Jawmiraawo sootti suka mum Yaakubu!” 

21  Ɓe maatataa ɗomka haa ladde haa o ɗowata ɓe. O ilnanan ɓe ndiyam e tapaare. O seekan tapaare, ndiyam ila. 

22  “Walaa salaaman ngam halluɓe sam.” Nii Jawmiraawo wi'i.

