1  Nden Cofar Na'amatiijo wi'i: Cofar Na'amatiijo 

2  Ko a wi'i, ɗum ɓulni numooji am, haala maajum fuu ummini ɓernde am. 

3  Mi ɗon nana feloore huɗannde yam. Ndaa jaawaabu ngu'u iwi haa anndal am: 

4  An a anndi fakat, diga ɓooyma fuu, diga yimɓe ɗon dow lesdi, 

5  jaalorgal halluɓe neeɓataa, seyo naafiki'en timman tippungel. 

6  Koo o mawni haa o yotti asama, hoore maako boo nasti nder duule ton, 

7  bana mbuuwri o majjirta haa foroy, anndunooɓe mo ƴaman: “E toye mo?” 

8  Bana koyɗol jemmaare o majjirta, o diiweteeɗo diga lesdi bana wahayu jemma, walaa keɓtanɗo mo. 

9  Koo moy yi'i mo, meetataa yi'ugo mo, nokkuure haa o jooɗino boo meetataa yi'ugo mo. 

10  Jawdi ndi o wujji haa laafuɓe, sey ɓiyiiko'en lorna ndi, ndokkita ɓe. 

11  Ɓanndu maako semmbiɗndu bana suka, ammaa yeeso seɗɗa ndu waaloto nder mbulwuldi. 

12  To halleende welani hunnduko maako, to o ɗon suuɗa nde les ɗemŋgal, 

13  to o ɗon sigo nde ton bilaa accugo nde, to o ɗon jogito nde haa nder hunnduko, 

14  nyaamdu maako nyolan nder reedu maako, wartan tooke culanndi. 

15  O moɗino jawdi woɗɓe, o tuutan ndi, koo haa reedu boo Allah wurtinan ndi. 

16  Ngam o tahi tooke, ɗe mbaran mo, tooke foosokre mbaran mo. 

17  O meetataa yi'ugo maaje nebbam e njumri e kosam boo. 

18  Ko o faggi fuu, sey o lorna ɗum, walaa dabare sam haa o nyaama ɗum, o seyortaako riba filu maako. 

19  Ngam o ɓilluno laafuɓe, o faalaay ɓe, goɗɗo mahino saare, o jaɓti nde. 

20  Suuno maako anndaano haarannde sam, ko o seyorto fuu, walaa ko o hisnataa. 

21  Walaa kisɗum e suuno nyaamoowo oo, kanjum risku maako duurataa boo. 

22  Caka ɗuuɗal hayruuji o ɓilloto, torra waran dow maako bee semmbe fuu. 

23  Saa'i o ɗon hebbina reedu maako, Allah ukkanan mo ɓernuki muuɗum fuu, bana iyeende ki toɓan dow goɗɗo oo. 

24  To o doggi kaafaaje njamndiije, lagaawal njamndi mboɗeeri sumpitan mo. 

25  O ittan kurol gurtiiŋgol ɓaawo maako, non boo balmol ceekŋgol heŋre maako. Kulol maayde waran dow maako. 

26  Walaa siga ngam maako, sey nyiɓre tan, yiite nyaaman mo, koo nge fuufaaka sam. Koo moy lutti nder saare, nge nyaaman ɗum. 

27  Asamanji kollan mo aybe maako fuu, duniyaaru boo honan mo. 

28  Ko o mari nder suudu, ɗum dahete, nyannde ɓernuki Allah, ɗum wiftete. 

29  Kanjum Allah ɗon ukkana kalluɗo, kanjum geɗal ngal Allah yeɗi mo.

