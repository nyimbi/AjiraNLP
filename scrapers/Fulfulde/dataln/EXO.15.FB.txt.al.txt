1  Muusa e Isra'iila'en ngimani Jawmiraawo yimre nde'e: Mi yimanan Jawmiraawo, ngam o ɓaŋiiɗo masin. O rufi pucci e wa'iiɓe ɗi nder maayo. 

2  Jawmiraawo woni semmbe am e daliila yimre am! O hisni yam, kaŋko woni Allah am, mi teddinan mo! O Allah baaba am, mi maŋgtan mo! 

3  Jawmiraawo woni konoowo, innde maako Jawmiraawo! 

4  O rufi mootaaji pucci Firawna e jama'aare konu maako nder maayo, umrooɓe maako suɓaaɓe njolli nder Maaliya! 

5  Ndiyamji lugguɗi moɗi ɓe, ɓe njippi nder luggeeŋga bana kaa'e! 

6  Nyaamo ma, yaa Jawmiraawo, mari tedduŋgal e baawɗe! Nyaamo ma, yaa Jawmiraawo, sampiti konne'en ma! 

7  Bee ɗuuɗki maŋngu ma a ɗon do'a konne'en ma. To tikkere ma saati, nde halkan ɓe bana geene! 

8  Ndiyamji njowndindiri ngam daliila poofɗe kine ma, ilamji ndari bana mahol, ndiyamji lugguɗi ƴuuge caati nder reedu maayo! 

9  Konne'en meeɗen mbi'no: Min taasnan ɓe, min naŋngan ɓe, min cenndan keɓal jaalorgal amin, haa ɓura ko min ngiɗi haa maɓɓe, min losan kaafahi amin, juŋngo amin nattinan ɓe! 

10  Ammaa an, Jawmiraawo, a foofi bee poofɗe ma, maayo moɗi ɓe, ɓe muti nder ndiyamji mawɗi bana njamndi! 

11  Yaa Jawmiraawo, moy nanndi bee ma caka ɗowanteeɓe? Moy nanndi bee ma? Senaare ma nde hayɗiniinde! A kulniiɗo, ke'iiɗo teddineego, baawɗo waɗugo kaayeefiiji! 

12  A forti nyaamo ma, lesdi moɗi taasnuɓe min. 

13  A rimɗini ummaatoore ma! Bee mbooɗeeŋga ma a ɗowi nde. A ɗowi nde bee baawɗe ma haa jooɗorde ma seniinde. 

14  Yimɓe ummaatooje goɗɗe ndiwni nde ɓe nani habaru ndu'u. Kulol naŋngi jooɗiiɓe haa Filisti. 

15  Ardiiɓe Edoom kultori, diwŋgol naŋngi semmbiɗɓe Mo'ab, ɓerɗe jooɗiiɓe Kanaana fuu ta'i! 

16  Kulol maŋngol ukki dow maɓɓe. Ngam maŋngu baawɗe ma ɓe ndari siriw bana kaa'e, saa'i ummaatoore ma eeri, yaa Jawmiraawo, haa ummaatoore laatiinde maral ma eeri. 

17  A ɗon yahra ɓe dow hooseere laatotoonde maral ma ngam jo'ingo ɓe ton, yaa Jawmiraawo. Ɗum nokkuure nde mbaɗɗa joonde ma, yaa Allah Jawmiraawo, ɗum suudu ma seniindu ndu a taaskitini. 

18  Jawmiraawo, an woni laamiiɗo haa abada abadin! 

19  Nde pucci e mootaaji pucci e wa'iiɓe pucci Firawna nasti maayo, Jawmiraawo wartiri ndiyamji maago dow maɓɓe. Ammaa Isra'iila'en eeri caka maayo dow joorɗum. 

20  Mariyama, annabiijo debbo, deerɗiraawo Haruna, hoo'i mbaggu, ɗon fiya. Rewɓe Isra'iila'en fuu tokki mo bee baawɗi e gamarle. 

21  Mariyama ardi ɓe, ɓaŋgti yimre nde'e: “Ngimane Jawmiraawo, ngam o ɓaŋiiɗo masin! O rufi pucci e wa'iiɓe ɗi nder maayo!” Ndiyam kaaɗɗam haa Maara 

22  Muusa ummini Isra'iila'en haa maayo Maaliya, ɓe ndilli ladde Sura. Nyalɗe tati ɓe njehi nder ladde, ɓe tawaay ndiyam. 

23  Nde ɓe njotti Maara, ɓe mbaawaay yarugo ndiyam ton, ngam ɗam kaaɗɗam. Ngam maajum ɓe ewni nokkuure man Maara. 

24  Yimɓe ummaatoore ngurŋgurti dow Muusa, mbi'i mo: “Ɗume njareten?” 

25  Muusa wookani Jawmiraawo. Jawmiraawo holli mo leggal. Muusa sakkini ngal nder ndiyam, ɗam laati mbelɗam. Ton Jawmiraawo hokki Isra'iila'en farillaaji e ɗabiyaaji, ton boo o foondi ɓe. 

26  O wi'i ɓe: “Min woni Jawmiraawo, Allah mooɗon. Fakat to on ɗowtanake yam bee waɗugo ko fottani yam, to on nani umrooje am e on ɗowtanake farillaaji am fuu, nden kam mi ukkantaa on nyawuji ɗi mi ukkani Misra'en. Ngam min woni Jawmiraawo, kurgoowo on.” 

27  Ɓaawoɗon Isra'iila'en njotti Elim. Ton, ɓe tawi ceeɓooje sappo e ɗiɗi e dibinooje cappanɗe joweeɗiɗi. Ɓe caŋngini ton baŋnge ndiyam.

