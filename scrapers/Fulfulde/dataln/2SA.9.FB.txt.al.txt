1  Nyannde feere Daawuda ƴami: “Woodi goɗɗo luttuɗo nder saare Sawulu na? Mi waɗana mo mbooɗeeŋga daliila Yonatan.” 

2  Ɓe tawi goɗɗo mo laatino suka saare Sawulu, innde maako Siba. Ɓe ngaddi mo haa Daawuda. Laamiiɗo ƴami mo: “An woni Siba na?” O jaabi: “Ooho, barkaama.” 

3  Laamiiɗo ƴami: “Kadi walaa luttuɗo nder saare Sawulu na? Mi yiɗi hebbitingo amaana fodde ko mbi'mi yeeso Allah.” Siba jaabi: “Lutti ɓii Yonatan gooto, o jiijiiɗo haa kosɗe maako ɗiɗi fuu.” 

4  Laamiiɗo ƴami: “Toy mo?” Siba wi'i: “O ɗon haa saare Makir ɓii Ammiyel haa Loodebar.” 

5  Daawuda neli ɗaɓɓitoygo mo. 

6  Mefiboset ɓii Yonatan ɓii Sawulu wari haa Daawuda. O tuggi koppi yeeso maako. Daawuda wi'i: “Mefiboset.” O jaabi: “Na'am, mi maccuɗo ma.” 

7  Daawuda wi'i mo: “Taa hul, ngam fakat mi woonante ngam daliila baaba ma Yonatan. Mi lornante gese maama ma Sawulu fuu. A nyaamdan bee am foroy.” 

8  Fahin Mefiboset tuggi koppi, wi'i: “Min mi moy haa a suklano rawaandu waatundu bana am?” 

9  Ammaa laamiiɗo ewni Siba, suka Sawulu, o wi'i mo: “Ko Sawulu e saare mum marno fuu, mi hokki ɗum taaniraawo jaagorɗo ma. 

10  Sey a rema gese maako, an e ɓiɓɓe ma e huuwanooɓe ma, on mooɓta nafuuda maaje, ngam haa taaniraawo jaagorɗo ma heɓa ko yeeɗira. Ammaa o nyaaman haa saare am nyalɗe fuu.” Siba woodino ɓiɓɓe sappo e njowo e huuwooɓe noogas. 

11  O wi'i laamiiɗo: “Mi waɗan ko umruɗa maccuɗo ma fuu, barkaama.” 

12  Mefiboset woodi ɓiŋngel gorgel, innde maagel Mika. Wonɓe nder saare Siba fuu ɓe huuwanooɓe Mefiboset. 

13  Kaŋko o jooɗi haa Urusaliima, ngam o ɗon nyaama foroy haa saare laamiiɗo. Ammaa o jiijiiɗo kosɗe maako ɗiɗi fuu.

