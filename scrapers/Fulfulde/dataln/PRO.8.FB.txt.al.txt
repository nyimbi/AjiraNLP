1  Nane! Hikma ɗon ewno, faamu ɗon towna sawtu mum. 

2  Dow towndiije baŋnge laawol, haa kawtirɗe laabi, ton ka dari. 

3  Baŋnge dammuɗe, haa nastirde berniwol, haa jolɗe fuu ka ɗon wooyna: 

4  “Mi ɗon ewno on, onon yimɓe, sawtu am ɗon yaha haa ɓiɓɓe Aadama. 

5  Njaɓe anndal, onon humaki'en, onon faataaɓe boo, keɓe hakkiilo. 

6  Nane haa mi yecca on ɓurduɗum wooɗugo, mi wi'a on ko fotti. 

7  Ɗemŋgal am ɗon wolwa gooŋga, mi ɗon wanya fewre fuu.” No hikma wa'i 

8  Bolle am fuu ɗe adiliije, walaa leliiɗum malla faasikaare nder maaje. 

9  Ɗe fuu ɗe darnuɗe haa paamoowo, ɗe gooŋɗuɗe haa marɓe anndal. 

10  Cuɓe anndinol am mbattudi cardi, ɓurne anndal dow kaŋŋeeri laaɓndi. 

11  Min hikma, mi ɓuri luuluuje saman, ko goɗɗo ɗaɓɓata fuu, ɗum he'aay nanndugo bee am. 

12  Mi ɗon jooɗodi bee kirseeku, mi mari anndal e sawari. 

13  Hulugo Jawmiraawo ɗum wanyugo halleende. Mi ɗon wanya mawnitaare e elewre, kuuɗe kalluɗe e bolle faasikiije fuu. 

14  Min mari sawari e baawal, hakkiilo e semmbe ɗon ngondi bee am. 

15  Bee am laamiiɓe laamorto, mawɓe boo ɗon hiitoro adilaaku. 

16  Bee am ardiiɓe umrirta, mawɓe boo kiitorto lesdi. 

17  Mi yiɗi yiɗɓe yam, ɗaɓɓitanɓe yam tawatam. 

18  Risku e tedduŋgal ɗon ngondi bee am, non boo maral tabitŋgal e ngeenaari pottundi. 

19  Nafuuda am ɓuri kaŋŋeeri laaɓndi e cardi cuɓaandi saman. 

20  Mi ɗon yaha dow laawol adilaaku, haa caka laawol kiita ndarnuka, 

21  haa mi riskina yiɗɓe yam, mi hebbina cigorɗi maɓɓe. 

22  Jawmiraawo tagi yam, mi fuɗɗam tagle maako, mi aranum kuuɗe maako, diga ɓooyma. 

23  Mi tagaama diga ɓooyma, haa fuɗɗam, hiddeko duniyaaru laato. 

24  Mi waɗaama diga beeli lugguɗi ciwaa, diga walaa ceeɓooje marɗe ndiyam tawon. 

25  Hiddeko kooseeje njo'ine, ko aarti towndiije fuu mbaɗaami, 

26  diga o tagaay lesdi e gese tawon, koo fuɗɗam mbulwuldi lesdi boo. 

27  Nde o waɗa asamanji, mi ɗonno, nde o diida taarde dow ndiyamji luggeeŋga, 

28  nde o jo'ina duule haa dow, nde ɓulduɗe luggeeŋga ɓula bee semmbe, 

29  nde o ta'ana mbeela keerol, ngam taa ndiyamji ƴaɓɓo pomoole, nde o wallina caɓɓaaje lesdi, 

30  saa'i maajum mi ɓiŋngel giɗaaŋgel haa maako, nyalɗe fuu mi welwelo maako, tum mi ɗon fija yeeso maako, 

31  mi ɗon fija nder taarde duniyaaru maako, mi ɗon heɓa welwelo caka ɓiɓɓe Aadama. Seyo laatanto keɗitoowo hikma 

32  “Jonta kam, onon suka'en, naneeɗam. Barka laatanto tokkotooɓe laabi am. 

33  Nane anndinki am, taa cale ki, laate hikma'en. 

34  Barka laatanto neɗɗo mo nanantammi, jooɗiiɗo haa dammugal am nyalɗe fuu ngam haa o ayna parewal am. 

35  Ngam keɓɗo yam heɓi ngeendam, o heɓi boo yerduye Jawmiraawo. 

36  Ammaa luutɗo yam wonni yoŋki mum, wanyɓe yam fuu ngiɗi maayde.”

