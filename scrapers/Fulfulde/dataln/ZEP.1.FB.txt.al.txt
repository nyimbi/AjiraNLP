1  Jawmiraawo wolwani Sefaniya ɓii Kusi ɓii Gedaliya ɓii Amariya ɓii Hezekiya, nder zamanu Yusiya ɓii Amon, laamiiɗo Yahuuda, wi'i: 

2  “Mi nattinan ko woni dow lesdi fuu. 

3  Mi nattinan yimɓe e dabbaaji, mi nattinan colli non boo liɗɗi nder maayo. Mi nattinan halluɓe e ko fergata ɓe, mi nattinan boo yimɓe dow lesdi. 

4  Mi fortan juŋngo am ngam honugo Yahuuda e jooɗiiɓe haa Urusaliima. Mi nattinan luttuɗum diina Ba'al haa nokkuure nde'e, mi halkan inɗe liman'en lawru ndu'u. 

5  Mi halkan wa'otooɓe dow soorowol ngam sujidango jayli asamanji e sujidanooɓe hunortooɓe ndego bee innde Jawmiraawo e ndego boo bee innde lawru Milkom. 

6  Mi halkan loriiɓe, accuɓe yam, ngam ɓe ngiɗaa ɗakkotirgo bee am, ɓe ngiɗaa sarwaago yam sam.” 

7  Cirwe yeeso Jawmiraawo Allah! Ngam nyalaade maako ɓaditake. O taaskitini kirseteeŋga, o seni ewnaaɓe maako. 

8  Jawmiraawo wi'i: “Nyalaade nde lii'otoomi kirseteeŋga, mi hiitoto saraaki'en e yerima'en e ɓorniiɓe limce jananne fuu. 

9  Nyalaade man kiitotoomi diwanɓe les dammugal, hebbinanɓe saare jaagorɗo muuɗum'en bee kuuje toonyaare e rikici.” 

10  Jawmiraawo wi'i: “Nyalaade man gookaali mbaɗan haa dammugal bi'eteeŋgal Dammugal Liɗɗi e bojji haa Fattude Hesre e haraka dow towndiije. 

11  Mboye, onon jooɗiiɓe Fattude Leesnde ngam filooɓe majji, awnooɓe cardi nattidi. 

12  Saa'i man mbiɗitittoomi Urusaliima bee pittirlaaji, mi hiito mbaateendam'en hoolɗiniiɓe. Kamɓe ɓe ɗon mbi'a haa ɓerɗe maɓɓe: Jawmiraawo waɗataa ko wooɗi malla ko halli! 

13  Woɗɓe njaɓtan jawdi maɓɓe, mbilan cuuɗi maɓɓe. Nden ɓe nyiɓtoto cuuɗi, ammaa ɓe njooɗataako ton. Ɓe njuboto inabooje, ammaa ɓe njarataa inaboojam maaje.” 

14  Nyalaade Jawmiraawo mawnde ɓaditake, ɗon wara bee jaawɗum. To hoolo maare waɗi, koo annduɗo konu boo wookan. 

15  Nde laatoto nyalaade tikkere, nyalaade ɓillaare e bone, nyalaade bonnonda e bonnuki, nyalaade nyiɓre e nyiɓɓuki, nyalaade duule e nyiɓre ɓaleere kurum, 

16  nyalaade luwal konu e hoolo dow berniiji cemmbiɗɗi e kisruɗe towɗe. 

17  Jawmiraawo wi'i: “Mi hulnan yimɓe haa ɓe njaha bana wumɓe, ngam ɓe mbaɗi hakke dow am. Ƴiiƴam maɓɓe waanjete koo toy bana mbulwuldi, teteki maɓɓe boo bana mbuuwri.” 

18  Cardi maɓɓe e kaŋŋeeri maɓɓe kisnataa ɓe nyalaade nde tikkere Jawmiraawo waŋgata, nde yiite kaajal maako nyaamata duniyaaru. Ngam o timminan yimɓe lesdi, law o timminta ɓe. Ɗum laatoto kulniiɗum masin!

