1  Nde yimɓe ummaatoore Isra'iila timmini nyaamugo lesdi, ɓe fuu ɓe mooɓi haa Silo. Ɓe ndarni laymaaru fottirde ton. 

2  Le'i joweeɗiɗi nder Isra'iila'en keɓaay geɗal muuɗum'en haa lesdi tawon. 

3  Ngam maajum Yosuwa ƴami Isra'iila'en: “Haa ndey on ɗon ndeena haa on njaha, on mara lesdi ndi Jawmiraawo, Allah baabiraaɓe mon hokki on? 

4  Cuɓe worɓe tato tato nder le'i fuu. Mi nelan ɓe, ɓe ndaara lesdi fuu, ɓe mbinnda ndi deydey senndugo ndi, nden ɓe ngarta haa am. 

5  En cenndan ndi geɓe joweeɗiɗi. Yahuuda jooɗoto nder lesdi mum haa fombina. Yimɓe Yusufu boo njooɗoto nder lesdi muuɗum'en haa woyla. 

6  Sey on mbinnda no geɓe lesdi man joweeɗiɗi mba'i, ngaddaneeɗam ɗum. Min mi waɗanan on kur'u ngam ƴamango on muuyo Allah Jawmiraawo men. 

7  Lewi'en keɓataa geɗal lesdi caka mooɗon, ngam kuugal limanku Jawmiraawo woni geɗal maɓɓe. Gada e Ruben e reeta lenyol Manassa njaɓi geɗe muuɗum'en gaɗa Urdun gal fuunaaŋge. Muusa, jaggiiɗo Jawmiraawo hokki ɓe ɗe.” 

8  Worɓe maajum ummi ngam ɓe ndilla. Yosuwa faamtini ɓe: “Ngaance nder lesdi fuu, mbinnde ndi, nden ngarte haa am. Min boo mi ƴaman muuyo Jawmiraawo bee waɗugo kur'u ngam mooɗon haa Silo ɗo.” 

9  Ɓe njehi, ɓe ngaanci nder lesdi fuu, ɓe mbinndi haa deftere no ɓe cenndiri ndi geɓe joweeɗiɗi, ɓe mbinndi inɗe berniiji maari fuu. Nden ɓe ngarti haa Yosuwa nder saŋngeere haa Silo. 

10  Ton Yosuwa waɗani ɓe kur'u yeeso Jawmiraawo. Bana nii o yeɗiri le'i Isra'iila luttuɗi go lesdi muuɗum'en. Geɗal lenyol Benyamin 

11  Aran kur'u waŋgini geɗal lenyol Benyamin bee geɓe maagol. Ɓe keɓi geɗal lesdi hakkunde yimɓe Yahuuda e yimɓe Yusufu. 

12  Haa woyla, keerol maɓɓe fuɗɗi haa maayo Urdun. Ngol yehi hooseere haa woyla Yeriko, ngol tokki lesdi towndiije gal hiirnaaŋge, haa yotti ladde Baytawiina. 

13  Nden ngol yehi haa wakeere hooseere Luus fombinaare–Luus e Baytila ɗum gootel. Keerol diirti haa Aterot-Addar dow hooseere haa fombina Baytihurun-les. 

14  Nden ngol wayliti diga wakeere hooseere tiitotirnde bee Baytihurun hiirnaaŋgeere yahugo fombina haa yotti Kiriyat-Ba'al–kanjum woni Kiriyat-Ye'arim– berniwol nder maral yimɓe Yahuuda. Kanjum woni keerol hiirnaaŋgewol. 

15  Haa fombina, keerol fuɗɗi haa seɓatto Kiriyat-Ye'arim. Ngol yehi hiirnaaŋge haa yotti ceeɓooje Menefto'a. 

16  Nden keerol diirti haa les hooseere tiitotirnde bee waadiwol Ɓii-Hinnom, haa sera waadiwol Refayim woylaaha. Ngol diirti waadiwol Hinnom haa wakeere Yebusi'en fombinaare, yahugo En-Rogel. 

17  Ngol wayliti gal woyla, ngol yehi haa En-Semes, nden haa Gelilot ko tiitotiri bee wa'orde Adumiima. Ngol diirti haa hayre Bohan–Bohan woni ɓii Ruben. 

18  Nden ngol tokki woyla hooseere tiitotirnde bee waadiwol Urdun, ton ngol diirti. 

19  Nden keerol tokki haa woyla hooseere Bayti-Hogila. Ngol haaɗi haa nastirde maayo Urdun nder Weendu Mannda, haa sera weendu man wakeere woyla. Kanjum woni keerol fombinaawol. 

20  Maayo Urdun woni keerol fuunaaŋgewol. Kanjum woni geɗal lenyol Benyamin bee geɓe maagol. 

21  Berniiji lenyol Benyamin bee geɓe maagol, ɗi'i: Yeriko e Bayti-Hogila e Emek-Kesis 

22  e Bayti-Araba e Cemarayim e Baytila 

23  e Awwim e Para e Ofra 

24  e Kefar-Ammoonay e Ofni e Geba, ɗum berniiji sappo e ɗiɗi bee gure maaji. 

25  Woodi boo Gibiyon e Rama e Biirot 

26  e Mispe e Kefiira e Mosa 

27  e Rekem e Yirpeyel e Tarala 

28  e Ceela e Elef e Yebusi – kanjum woni Urusaliima – e Gibiya e Kiriyat, ɗum berniiji sappo e nayi bee gure maaji. Kanjum woni geɗal lenyol Benyamin bee geɓe maagol.

