1  -

3  Jawmiraawo wolwani Ezekiyel limanjo, ɓii Buji haa maayo Kebar nder lesdi Kaldiya. Ezekiyel wi'i: “Ndaa ko laati nder nduuɓu am cappanɗe tataɓu, lewru nayaɓru, nyannde jowaɓre maaru. Saa'i man mi ɗonno caka dahaaɓe haa maayo Kebar. Nyannde jowaɓre go nder nduuɓu njowaɓu ɓaawo daheeki laamiiɗo Yooyakin, asamanji maɓɓiti, Allah yi'ni yam wahayuuji. Ton haa maayo, juŋngo Jawmiraawo naŋngi yam. 

4  Mi laari, ndaa henndu saatundu ɗon wara diga woyla, non boo ruulde mawnde bee yiite huɓɓanŋge. Jayŋgol taari ruulde man. Haa caka yiite, woodi ɗelkoojum bana ɗelko njamndi. 

5  Haa caka cak woodi tagle geete nayi, ɗe nanndi bee neɗɗo. 

6  Tagdi fuu woodi geese nayi e bileeji nayi. 

7  Kosɗe maaje darnuɗe cir, jaaɓruɗe maaje laati bana ɗe nyalahol, ɗe ɗon ɗelka bana njamndi mboɗeeri. 

8  Ɗe ngoodi juuɗe bana ɗe yimɓe les bileeji maaje nayi haa buttuli maaje nayi. Tagle nayi fuu ngoodi geese e bileeji bana ni'i: 

9  Bileeji maaje meemindiri. To ɗe ɗon njaha, walaa haaje ɗe ngaylito, tagdi fuu ɗon tiiti cir gal yeeso muuɗum. 

10  Geese maaje nanndi bee yeeso neɗɗo. Haa wakeere nyaamre, tagle nayi fuu ngoodi geese bana yeeso mbarooga, haa wakeere nannde boo, bana yeeso ngaari kalhaldi, ɗe nayi fuu ɗe ngoodi yeeso bana ngo dutal. 

11  Bileeji maaje ɗiɗi mbe'iti gal dow, ɗi meemindiri, ɗiɗi goɗɗi boo mbiirni ɓalli maaje. 

12  Tagdi fuu tiiti yeeso muuɗum. Haa Ruuhu yiɗi yahugo fuu, ton ɗe njahata. To ɗe ɗon njaha, ɗe ngaylitittaako. 

13  Caka tagle ɗe'e, mi yi'i goɗɗum bana ƴulɓe yiite, bana jame ɗe ɗon ndimmbo bana tostilamji ɗon ngaanca caka tagle geete ɗe'e. Yiite nge'e ɗon ɗelka, ma'e ɗon ngurto e maage boo. 

14  Tagle go ɗon njaha, ɗon lorto bee jaawal, ɗum ɗon bana ma'e. 

15  Mi ɗonno laara tagle ɗe'e. Ndaa, falloore murlere ɗon haa lesdi haa kommbi tagdi fuu, haa yeeso geese maari nayi. 

16  Pallooje ɗe'e ɗon ɗelka bana hayre kirisoliti, nayi fuu ɗon nanndi. Woodi falloore woɗnde nder falloore fuu. 

17  Ɗe ɗon njaha gal alkibilaaji nayi fuu, walaa haaje ɗe ngaylito nder yahdu maaje. 

18  Ɗe taaraama bee tallirɗe mawɗe masin. Mi yi'i tallirɗe man keewi gite haa fiilti. 

19  To tagle ɗe'e ɗon njaha, pallooje boo ɗon talla baŋnge maaje. To tagle ɗe'e ɗon eeŋga diga lesdi, pallooje boo ɗon eeŋga. 

20  Haa Ruuhu yahata fuu, ton tagle ɗe'e njahata, pallooje boo eeŋgidan bee maaje, ngam Ruuhu tagle ɗe'e ɗon nder pallooje. 

21  To tagle ɗe'e ɗon ndilla, pallooje boo ɗon talla. To tagle ndarake, pallooje boo ɗon ndaro. To tagle ɗon eeŋga diga lesdi, pallooje boo eeŋgidan bee maaje, ngam Ruuhu tagle ɗon nder pallooje. 

22  Haa dow ko'e tagle ɗe'e, woodi irin kippol kulniiŋgol, ngol ɗon ɗelka bana hayre jalbitannde, ngol ɗon we'iti dow ko'e tagle. 

23  Bileeji maaje ɗon mbe'iti les kippol ngo'ol, meemindiri. Tagdi fuu woodi bileeji ɗiɗi ngam wiirnugo ɓanndu maari. 

24  Saa'i ɗe njahata, mi ɗonno nana hoolo bileeji maaje bana iidaaŋgo ndiyamji mawɗi, bana sawtu Allah Baawɗo, bana hoolo mooɓre ɗuuɗnde malla nde saŋngeere konu. To ɗe ndarake, ɗe ɗon leestina bileeji maaje. 

25  Hoolo iwi haa nokkuure dow kippol be'itiiŋgol dow ko'e maaje go, to ɗe ndarake, ɗe ɗon njippina bileeji maaje. 

26  Dow kippol gonŋgol dow ko'e maaje go, ngi'mi huunde bana hayre safira, nde nanndi bee leeso laamu. Dow leeso ngo'o boo, nannduɗo bee neɗɗo ɗon jooɗi. 

27  Diga haddorde maako yahugo dow, ngi'mi ɗelko bana njamndi, yiite taari ɗum. Diga haddorde maako yahugo les, ngi'mi ko nanndi bee yiite. Jayŋgol taari jaati maako fuu. 

28  Jayŋgol man nanndi bee timotimooŋgal baŋganŋgal nder duule, saa'i iyeende ɗon toɓa. Bana non tedduŋgal Allah waŋgiri. Nde ngi'mi ɗum, mi sujidi, mi nani goɗɗo ɗon wolwa.”

