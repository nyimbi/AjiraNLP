1  Ngam kaliifaajo gime fodde daande “gittit”. Yimre nde ɓiɓɓe Koora. 

2  Jooɗorde ma wooɗi masin, yaa Jawmiraawo honooɓe asama! 

3  Ɓernde am yenwi dalde haykaliiru Jawmiraawo masin! Jonta yoŋki am e ɓanndu am fuu ɗon ngimana Allah geeto bee seyo. 

4  Koo colli boo keɓi cuuɗi, colli zawleeji mbaɗi caɓɓe, ɗon ngoofo ɓiɓɓe muuɗum'en, kommbi kirsirɗe ma, yaa Jawmiraawo honooɓe asama, laamiiɗo am e Allah am. 

5  Barka laatanto jooɗiiɓe nder saare ma, ɓe maŋgtete foroy! 

6  Barka laatanto heɓanɓe semmbe haa maaɗa, taaskiiɓe yahugo haa suudu ma! 

7  To ɓe ɗon caalo Waadiwol Bojji, ɓe ngartiran ngol nokkuure ceeɓooje, iyeende arannde hebbinan ngol barkaaji. 

8  Ɓe ɗon njaha, semmbe maɓɓe boo ɗon ɓesdo, haa ɓe mbaŋga yeeso Allah dow hooseere Siyona. 

9  Yaa Jawmiraawo Allah, honooɓe asama, nan do'a am! Heɗitam, yaa Allah Yaakubu! 

10  Laar laamiiɗo amin, laatiiɗo wawarde amin, woonan moytaaɗo ma. 

11  Nyallugo nyannde woore haa dalde suudu ma, ɓuri wooɗugo dow nyalɗe ujineere haa yaasi. Daraago haa yolnde Allah am ɓuri jooɗaago nder laymaaji halluɓe. 

12  Jawmiraawo Allah woni annoora e wawarde, Jawmiraawo hokkan en mo'ere e maŋngu. Timmuɓe nder yahdu muuɗum'en, o haɗataa ɓe hayru sam! 

13  Yaa Jawmiraawo honooɓe asama, barka laatanto hoolotooɓe ma fuu!

