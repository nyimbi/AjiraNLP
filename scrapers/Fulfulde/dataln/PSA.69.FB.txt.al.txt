1  Ngam kaliifaajo gime fodde daande “gurguli”. Yimre Daawuda. 

2  Hisnam, yaa Allah, ngam ndiyam yottake daande am! 

3  Mi ɗon nufo nder loope haa mi waawataa daraago, mi ɗon nder ndiyam lugguɗam, ɗam ɗon ilnammi! 

4  Mi somi wookugo, kondondol am ɗon yoora, wula jaw, mi ɗon reene haa gite am comi. 

5  Wanyɓe yam bilaa daliila ɓuri gaasa hoore am ɗuuɗugo. Konne'en am, yiɗɓe halkugo yam bilaa daliila ɗon bee baawɗe, ɓe ɗon ndoolammi hokkititgo ko mi hoo'aay. 

6  Yaa Allah, a anndi humakaare am, aybeeji am cuuɗanaaki ma. 

7  Taa accu hoolotooɓe ma cemta ngam daliila am, yaa Jawmiraawo honooɓe asama! Taa accu hooliiɓe ma tosko ngam daliila am, yaa Allah Isra'iila! 

8  Ngam daliila maaɗa, yimɓe kuɗi yam, mi toskaaɗo. 

9  Mi laatani deerɗiraaɓe am jananno, ɓiɓɓe daada am ɗon ndaarammi bana ɓe anndaa yam. 

10  Ngam yiide nde marmi ngam suudu ma ɗon wula nder am bana yiite, kuudi huɗooɓe ma yani dow am. 

11  Mi suumi, mi woyi, ammaa ɗum fooɗani yam kuudi. 

12  Mi ɓorni limce buhuuje, kamɓe boo ɓe njanci yam. 

13  Jooɗiiɓe haa dammugal berniwol ɗon nyo'ammi, wuykooɓe ɗon mbaɗa gimi dow am. 

14  Ammaa min mi toroto ma, yaa Jawmiraawo! Ɗum saa'iire waŋgingo mo'ere ma! Yaa Allah, jaabam fodde ɗuuɗeeŋga mbooɗeeŋga ma, hisnam fodde gooŋgaaku ma. 

15  Wurtinam loope, taa mi nufa, hisnam juuɗe konne'en am, wurtinam nder ndiyam lugguɗam. 

16  Taa accu ndiyamji ilnammi, taa accu ndiyam lugguɗam moɗammi, taa ngaska halkere maɓɓa hunnduko mum dow am. 

17  Yaa Jawmiraawo jaɓ tornde am ngam mbooɗeeŋga ma seynatam, fodde enɗam ma ɗuuɗɗam, waylita haa am. 

18  Taa wiirnu maccuɗo ma gite ma, mi ɓilliiɗo, jaabam law. 

19  Ɓaditam, hisnam, rimɗinam e juuɗe wanywanyɓe am. 

20  A anndi kuudi dow am, mbustu am e toskaare am, a anndi konne'en am fuu. 

21  Kuudi torri yam ɓernde, mi tampuɗo, mi tammino heɓugo enɗam, ammaa mi heɓaay ɗam, mi ɗaɓɓiti de'itinooɓe yam, ammaa walaa mo keɓmi. 

22  Ɓe mbaɗi tooke nder nyaamdu am, ɓe njarni yam lammuɗam saa'i mi ɗomɗuɗo. 

23  Nyaamɗe maɓɓe laatano ɓe ngamngam! Ngam hoɗɓe maɓɓe boo ɗum laato tuuforgol! 

24  Gite maɓɓe mbuma, ngam taa ɓe ngi'a! Ɓaawe maɓɓe tampa foroy! 

25  Ruf tikkere ma dow maɓɓe! Caatal maare heɓa ɓe! 

26  Joole maɓɓe laato bille! Taa goɗɗo lutta nder cuuɗi laymaaji maɓɓe! 

27  Ngam ɓe ɗon toonyo yimɓe ɓe a hiiti bee hoore ma, ɓe ɗon ngooyna torra yimɓe ɓe naawnuɗa. 

28  Winndu aybeeji maɓɓe fuu, taa yaafa ɓe sam. 

29  Ittu inɗe maɓɓe diga deftere ngeendam, taa limdu ɓe bee adili'en. 

30  Min mi toskaaɗo, mi torriiɗo, hisnam, yaa Allah, daaynam bee konne'en am. 

31  Mi maŋgtan innde Allah bee yimre, mi teddinan mo bee gettooje. 

32  Kanjum ɓuran fottango Jawmiraawo dow ngaari, koo ngaari kalhaldi boo. 

33  To toskaaɓe ngi'i ɗum, ɓe ceyoto, ɓaditooɓe Allah boo keɓan juutal balɗe. 

34  Ngam Jawmiraawo ɗon heɗito do'aaje laafuɓe, o meeriɗintaa yimɓe maako haɓɓaaɓe. 

35  Maŋgte Allah, onon asamanji e lesdi, onon beeli e ko waancata nder mooɗon fuu. 

36  Ngam Allah hisnan Siyona, o nyiɓtoto berniiji Yahuuda. Yimɓe maako njooɗoto ton, maran lesdi ndi'i. 

37  Danygol jagganiiɓe mo ronan ndi, yiɗɓe innde maako njooɗoto nder maari.

