1  Yaa Teyofilus tedduɗo: Yimɓe ɗuuɗɓe kaɓdi winndugo kubaruwol kuuje laatiiɗe caka meeɗen. 

2  Ɓe mbinndi ko min nani haa yi'ɓe kuuje ɗe'e bee gite muuɗum'en diga fuɗɗam, halfitinaaɓe kuugal anndingo kubaruwol man. 

3  Ngam maajum nde mi humpiti laaɓka kuuje ɗe'e fuu diga fuɗɗoode maaje, ɗum haandani yam haa mi winndane ɗum bee tokkindirki, yaa Teyofilus tedduɗo. 

4  Mi waɗi ɗum ngam haa a faama hoolɗinaare ekkitinolji ɗi keɓɗa. Malaa'ikaajo waŋgini danyeeki Yuhanna 

5  Nder zamanu Hirudus ɗonno laamani lesdi Yahudiya, woodino goɗɗo limanjo, mo innde muuɗum Zekariya, gonɗo nder yeɓre liman'en Abiya. Innde debbo maako Elizabet, mo danygol Haruna, hooreejo liman'en. 

6  Ɓe ɗiɗo fuu ɓe adili'en yeeso Allah, ɓe ɗon ɗowtano umrooje Jawmiraawo e farillaaji muuɗum fuu bee booɗɗum. 

7  Ammaa ɓe ngalaano ɓiŋngel, ngam Elizabet laatino dimaro e non boo ɓe ɗiɗo fuu ɓe naywi. 

8  Nyannde feere Zekariya ɗon huuwa kuugal limanku muuɗum yeeso Allah, ngam ɗum wakkati kuugal yeɓre maako. 

9  Liman'en mboowi senndugo kuuɗe hakkunde muuɗum'en bee waɗugo kur'u. Nyalaade man, Zekariya suɓaama, o heɓi nastugo nder haykaliiru ngam wulugo uurle yeeso Jawmiraawo. 

10  Saa'i o ɗon wula uurle, mooɓre ummaatoore fuu ɗon waɗa do'a haa yaasi. 

11  Ɗon nii, Zekariya yi'i malaa'ikaajo ɗon dari haa wakeere gulduɗum uurle nyaamre. 

12  Nde o yi'i mo, o hultori, o sakli. 

13  Ammaa malaa'ikaajo wi'i mo: “Taa hultor, Zekariya, ngam Allah nani do'aare maaɗa. Debbo maaɗa Elizabet danyante ɓiŋngel, a innda ngel Yuhanna. 

14  A seyoto masin, yimɓe ɗuuɗɓe ceyodoto bee maaɗa ngam danyeeki maagel. 

15  Ngam o laatoto mawɗo yeeso Jawmiraawo. O yarataa inaboojam malla nguykinoojam koo ɗame. O kebbinteeɗo bee Ruuhu Ceniiɗo diga nder reedu daada maako. 

16  O lornan Isra'iila'en ɗuuɗɓe haa Jawmiraawo Allah maɓɓe. 

17  O aartan Jawmiraawo wargo nder ruuhu e baawɗe ɗe annabi Eliya heɓno, ngam o lortina ɓerɗe baabiraaɓe haa ɓikkoy muuɗum'en, o wartira ɓerɗe tuurtooɓe haa hikma ka adili'en, o taaskitina ummaatoore ngam Jawmiraawo.” 

18  Ammaa Zekariya wi'i malaa'ikaajo: “Noy anndiranmi ɗum gooŋga? Ngam min mi naywi, debbo am boo duuɓi muuɗum ɗuuɗi.” 

19  Malaa'ikaajo jaabi mo: “Min mi Jibirilla, mi ɗon daro yeeso Allah ngam huuwango mo. Kaŋko neli yam mi wolwane, mi anndine kubaruwol belŋgol ngo'ol. 

20  Ammaa a nuɗɗinaay bolle am tammiiɗe gooŋɗugo to wakkati man waɗi. Ngam maajum a laatoto muukaajo, a waawataa wolwugo haa to kuuje ɗe'e laatake.” 

21  Saa'i man yimɓe ɗon ndeena Zekariya. Ɓe kayɗini ngam o neeɓi nder haykaliiru. 

22  Nde o wurti, o waawaay wolwango ɓe, ɓe paami o yi'i kaayeefi nder haykaliiru. O ɗonno waɗana ɓe alaamaaji bee juuɗe, ngam o waawaay wolwugo. 

23  Nde wakkati kuugal Zekariya nder haykaliiru timmi, o hooti saare maako. 

24  Nyalɗe seɗɗa ɓaawoɗon, debbo maako Elizabet reedi, o suuɗi baakin lebbi jowi. O wi'i: 

25  “Ndaa ko Jawmiraawo waɗani yam: O ittani yam semteende ndimaraaku am caka yimɓe fuu.” Malaa'ikaajo waŋgini danyeeki Yeesu 

26  Nde Elizabet reedi, waɗi lebbi joweego, Allah neli malaa'ikaajo Jibirilla haa berniwol bi'eteeŋgol Nasaratu nder lesdi Galiili. 

27  O neli mo haa paanyo debbo, kaɓɓanaaɗo gorko bi'eteeɗo Yusufu, mo danygol Daawuda. Innde paanyo debbo boo Mariyama. 

28  Malaa'ikaajo wari haa maako, wi'i mo: “Seya, an keɓɗo mo'ere Allah! Jawmiraawo ɗon wondi bee maaɗa!” 

29  Bolle ɗe'e cakli Mariyama masin, o numi ko ɗum yiɗi wi'go. 

30  Malaa'ikaajo wi'i mo: “Taa hultor, Mariyama, ngam a heɓi mo'ere Allah. 

31  A tammi reedugo, a danyan ɓiɗɗo gorko, a inndan mo Yeesu. 

32  O laatoto mawɗo, ɓe ewnoto mo Ɓiɗɗo Allah Ɓaŋiiɗo. Jawmiraawo Allah hokkan mo laamu kaaka maako Daawuda. 

33  O laamanto ummaatoore Isra'iila haa foroy, laamu maako timmataa sam.” 

34  Mariyama wi'i malaa'ikaajo: “Noy ɗum laatorto, nde min mi anndaa gorko sam?” 

35  Malaa'ikaajo wi'i mo: “Ruuhu Ceniiɗo waran dow maaɗa, baawɗe Allah Ɓaŋiiɗo suddete bana ɗowdi. Ngam maajum ɓiɗɗo mo a tammi danyugo, laatoto Ceniiɗo e ɓe ewnoto mo Ɓiɗɗo Allah. 

36  Elizabet, banndiraawo maaɗa ɗon bee reedu, o danyan ɓiŋngel gorgel, koo nde o naywi, ɓe mbi'no mo o dimaro boo, ammaa jonta o ɗon bee reedu lebbi joweego. 

37  Ngam walaa ko saɗani Allah.” 

38  Mariyama wi'i: “Min mi korɗo Jawmiraawo, ɗum laatano yam bana mbi'ɗa.” Nden malaa'ikaajo dilli, acci mo. Mariyama yehi haa Elizabet 

39  Nder balɗe man Mariyama ummi, dilli bee jaawal haa wuro woɗŋgo, nder kooseeje lesdi Yahudiya. 

40  O nasti saare Zekariya, o hoofni Elizabet. 

41  Saa'i Elizabet nani koofŋgol Mariyama, ɓiŋngel fuɗɗi dimmbaago nder reedu maako. Nden Elizabet heewi Ruuhu Ceniiɗo, 

42  wi'i bee sawtu: “A barkiɗinaaɗo caka rewɓe fuu, ɓiŋngel ngel a tammi danyugo boo barkiɗinaaŋgel! 

43  Min mi moye haa daada Jawmiraawo am wara haa am? 

44  Ngam ndaa, saa'i mi nani koofŋgol ma, ɓiŋngel dimmbi nder reedu am ngam seyo. 

45  Barka laatani ma ngam a nuɗɗini ko Jawmiraawo wi'i ma, ɗum laatoto.” Yimre Mariyama 

46  Nden Mariyama wi'i: “Nafsu am ɗon maŋgta Jawmiraawo, 

47  ɓernde am ɗon heewi seyo ngam Allah am, kisnoowo yam! 

48  Ngam o yerdi laarugo korɗo maako leesɗo. Fakat, diga jonta yimɓe gide fuu mbi'an mi barkiɗinaaɗo, 

49  ngam Allah Baawɗo waɗani yam kuuje mawɗe! Innde maako woni Ceniiɗo, 

50  enɗam maako ɗon dow hulɓe mo diga yidere haa yidere. 

51  O huuwi kuuɗe mawɗe bee juŋngo maako semmbiɗŋgo, o saŋkiti mawnitiiɓe nder numooji muuɗum'en. 

52  O jippini semmbiɗɓe diga leese laamu muuɗum'en, o ɓaŋgti leesɓe. 

53  O haarni dolɓe bee kuuje booɗɗe, riskuɓe boo, o riiwi ɓe juuɗe meere. 

54  O walli Isra'iila, jagganiiɗo mo, o siftori enɗam maako, 

55  bana o wi'no kaakiraaɓe meeɗen, waato Ibrahiima e danygol muuɗum haa foroy.” 

56  Mariyama jooɗodi bee Elizabet ko dillani lebbi tati, nden o hooti saare maako. Danyeeki Yuhanna baɗoowo baptisma 

57  Nde saa'i Elizabet danyata yotti, o danyi ɓiɗɗo gorko. 

58  Heeddiɗɗiraaɓe maako e banndiraaɓe maako nani Jawmiraawo waɗani mo enɗam ɗuuɗɗam, ɓe ceyodi bee maako. 

59  Nde nyalaade joweetataɓre waɗi, ɓe ngari ngam juulnugo ɓiŋngel go, ɓe ngiɗno inndugo ngel Zekariya, bana innde baaba maagel. 

60  Ammaa daada maagel wi'i: “Aa'a, naa non, ngel inndete Yuhanna.” 

61  Ɓe mbi'i mo: “Walaa koo gooto nder banndiraaɓe ma mari innde nde'e.” 

62  Nden ɓe mbaɗani baaba maagel alaama bolle bee juuɗe, ngam haa ɓe ƴama mo innde ndeye o yiɗi inndugo ngel. 

63  Zekariya anndini ɓe, ɓe ndokka mo alluha. Nden o winndi: “Innde maagel Yuhanna.” Yimɓe fuu kayɗini. 

64  Saa'i man nden hunnduko Zekariya maɓɓiti, ɗemŋgal maako fiisti, o fuɗɗi wolwugo, o maŋgti Allah bee sawtu. 

65  Heeddiɗɗiraaɓe maako fuu kultori masin. Haa lesdi kooseeje Yahudiya fuu ɓe mbolwi haala kuuje ɗe'e. 

66  Nanɓe ɗum fuu tokki numugo: “Ɗume ɓiŋngel nge'el tammi laataago?” Ngam fakat, baawɗe Jawmiraawo ɗon ngondi bee maagel. Annabaaku Zekariya 

67  Zekariya, baaba ɓiŋngel go heewi Ruuhu Ceniiɗo, o waɗi annabaaku, o wi'i: 

68  “Yettoore laatano Allah, Jawmiraawo Isra'iila, ngam o hakkilani ummaatoore maako, o rimɗini nde. 

69  O darnani en kisnoowo cemmbiɗɗo, nder danygol Daawuda, jaggiiɗo maako. 

70  Kanjum woni ko o anndinno diga ɓooyma bee kunnduɗe annabi'en maako seniiɓe, 

71  o wi'no o rimɗinan en diga juuɗe konne'en meeɗen, e baawɗe wanyɓe en fuu. 

72  O waŋginani kaakiraaɓe meeɗen enɗam maako, o siftori alkawal maako ceniiŋgal. 

73  Ngam Allah hunani kaakiraawo meeɗen Ibrahiima, 

74  o hisnan en baawɗe konne'en meeɗen, haa en njaggano mo bilaa kulol, 

75  ngam haa en laato yimɓe maako seniiɓe e adili'en nder balɗe ngeendam meeɗen fuu. 

76  An boo, ɓiŋngel pamarel, ɓe ewnoto ma annabiijo Allah Ɓaŋiiɗo, ngam a aartan Jawmiraawo ngam haa a mo'inana mo laawol. 

77  A anndinan yimɓe maako o hisnan ɓe, bee yaafango ɓe hakkeeji maɓɓe. 

78  Allah meeɗen o keewɗo enɗam, daliila enɗam ɗa'am, o yaynan dow meeɗen bana naaŋge puɗanŋge, 

79  ngam yaynango wonɓe nder nyiɓre e les ɗowdi maayde e ɗowugo kosɗe meeɗen dow laawol salaaman.” 

80  Yuhanna mawni, o semmbiɗi boo nder ruuhu. O jooɗi nder ladde haa yotti wakkati o waŋgi haa ummaatoore Isra'iila.

