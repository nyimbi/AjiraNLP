1  “Bone laatanto on, onon neeminiiɓe haa Siyona e hoolɗiniiɓe dow hooseere Samariya, mawɓe nder ummaatoore ɓurnde mawnugo. Isra'iila'en ɗon njaha haa mooɗon! 

2  Njehe haa berniwol Kalne, ndaare. Umme ton, njehe haa Hamat, berniwol maŋngol. Nden njippe haa Gaat, berniwol Filisti'en. On ɓuri laamuuji ɗi'i na? Koo maral mon ɓuri ngal maaji na? 

3  On tammi nyalaade hallunde daayi masin, ammaa on ɓaditini laamu toonyaare. 

4  On ɗon mbaali dow leese kuuwraaɗe bee nyii'e nyiibi, on ɗon porto dow be'itteeji. On ɗon nyaama kusel jawɗi e na'i payɗi. 

5  On ɗon ngima bee moolooji, on ɗon mbaŋgina kuuɗe gimruɗe kese bana Daawuda. 

6  On ɗon njara inaboojam nder taasaaje, on ɗon nguja ɓalli mooɗon bee nebbam ɓurɗam wooɗugo. Ammaa halkere lenyol Yusufu naawataa on. 

7  Ngam maajum on aartan daheego. Juulɗe neeminiiɓe jinnan.” 

8  Jawmiraawo Allah hunori bee hoore muuɗum: Ndaa ko Jawmiraawo Allah honooɓe asama wi'i: “Mi ɗon wanya mawnitaare yimɓe Yaakubu, mi ɗon wanya cuuɗi maɓɓe cemmbiɗɗi. Ngam man njoofanmi berniwol e ko woni nder maagol fuu haa konne'en mum.” 

9  Koo to worɓe sappo lutti nder saare woore, ɓe maayan. 

10  Banndiraawo uwanɗo waran ngam o wurtina maayɓe e suudu. O ƴaman nyukkiiɗo nder suudu: “Goɗɗo ɗon wondi bee maaɗa na?” Kaŋko o jaaboto: “Aa'a, woodaa.” O wi'an: “Jeeɗa! Taa ewna innde Jawmiraawo!” 

11  Ndaa ko Jawmiraawo umri: “Campite cuuɗi mawɗi, puse cuuɗi pamari!” 

12  Pucci njaawan dow tapaaje na? Goɗɗo yahran ga'i ngam remugo nokkuure nde'e na? Ammaa onon on ngartiri kiita ngooŋɗuka tooke mbarooje, gooŋgaaku boo njaram kaaɗɗam. 

13  On ɗon ceyoro jaalorgal dow berniwol Loodebar, on ɗon mbi'a: “Min nyaami Karnayim bee semmbe amin!” 

14  Ngam maajum kakkile, onon Isra'iila'en! Jawmiraawo, Allah honooɓe asama wi'i: “Mi umminan ummaatoore dow mooɗon, nde ɓilla on diga nastirde Hamat, haa yotto Maayo Araba, diga woyla haa fombina.”

