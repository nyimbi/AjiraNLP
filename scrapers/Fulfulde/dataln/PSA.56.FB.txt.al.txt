1  Ngam kaliifaajo gime, bana yimre “Poola dow leɗɗe mawɗe daayiiɗe”. Daawuda winndi yimre nde'e ɓaawo Filisti'en naŋngi mo haa Gaat. 

2  Hinnam, yaa Allah, ngam yimɓe ɗon taasnammi, tum hippooɓe ɗon ɓillammi. 

3  Nde weeti fuu konne'en am ɗon taasnammi, yaa Ɓaŋiiɗo, ɗuuɗɓe ɗon kippo yam. 

4  Ammaa to mi hultori, an mi hooloto. 

5  Mi ɗon maŋgta Allah daliila wolde mum, mi ɗon hoolo mo, mi hulataa koo ɗume. Ɗume neɗɗo waawata waɗugo yam? 

6  Nde weeti fuu, konne'en am ɗon kallina bolle am, foroy ɓe ɗon nufo sarru dow am. 

7  Ɓe ɗon kaɓɓa dabare, ɓe ɗon korammi, ɓe ɗon ayna palanɗe am, haa ɓe mbarammi. 

8  Ɓe mbaɗi zunuuba. Nden kam ɓe kisan na? Yaa Allah, do'u ummaatooje ɗe'e bee tikkere ma. 

9  A limi nyalɗe ɗe ndoggumi yeeso konne'en am, a mooɓti gonɗi am fuu nder faandu ma, a winndi limgal maaji nder deftere ma. 

10  Nyalaade nde mi toroto ma, konne'en am loroto ɓaawo. Mi anndi fakat, an, yaa Allah, a ɗon wondi bee am. 

11  Mi ɗon mantoro Allah daliila wolde mum, mi ɗon maŋgta Allah daliila wolde mum, mi ɗon maŋgta Jawmiraawo daliila wolde mum. 

12  Mi ɗon hoolo Allah, mi hulataa koo ɗume. Ɗume neɗɗo waawata waɗugo yam? 

13  Yaa Allah, sey mi hebbinane togayeeje am, mi lii'ano ma gettooje. 

14  Ngam a hisni yoŋki am e maayde, a ayni kosɗe am, ngam taa mi do'o. Ngam haa mi yaha yeeso Allah nder annoora ka yaynanta yeeɗɓe.

