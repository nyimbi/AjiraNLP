1  Nder nduuɓu Koores, laamiiɗo Persiya, tataɓu, Allah wolwani Daniyel bi'eteeɗo Beltesacar. Wolde nde'e ɗum gooŋga: Haɓre mawnde waɗan. Daniyel faami wolde man, o faami boo wahayu man. 

2  Saa'i man min Daniyel mi jooɗi nder suno asaweeje tati. 

3  Mi nyaamaay nyaamdu welndu, mi nyaamaay kusel, mi yaraay inaboojam boo. Mi wujaaki sam haa asaweeje tati man caali. 

4  Nyannde noogas e nayaɓre nder lewru aranndu hitaande man mi ɗonno haa fomoonde Tigiris, maayo maŋngo. 

5  Mi tijji dow, mi yi'i goɗɗo ɓorniiɗo limce daneeje, taadiiɗo taadorgol kaŋŋeeri Ufas. 

6  Ɓanndu maako ɗon ɗelka bana hayre kirisoliti. Yeeso maako ɗon yayna bana ma'ere, gite maako laati bana tostilamji. Juuɗe maako e kosɗe maako ɗon ɗelka bana njamndi mboɗeeri ɓolinaandi. Sawtu maako ɗon iida bana hoolo jama'aare ɗuuɗnde. 

7  Min Daniyel feere am yi'i wahayu man. Wonduɓe bee am ngi'aay koo ɗume, ammaa kulol maŋngol naŋngi ɓe, ɓe ndoggi haa ɓe nyukko. 

8  Mi lutti feere am, mi ɗon yi'a wahayu mawɗo oo. Semmbe am fuu jinni, yeeso am nyiɓɓi jamum, mi tampi. 

9  Mi nani bolle maako. Nde mi ɗon nana bolle ɗe'e, faɗɗere hoosi yam, mi hippi dow lesdi. 

10  Nden juŋngo goɗɗo meemi yam, darni yam dow juuɗe am e koppi am nde mi ɗonno diwna tawon. 

11  Nden o wi'i yam: “Daniyel, a ɗuuɗa-samanjo. Umma, faamu ko mi wi'ete e dara haa nokkuure nde ngonɗa ngam Allah neli yam haa maaɗa.” Nde o wi'i ɗum, mi ummi mi dari, mi ɗon diwna. 

12  Nden o wi'i: “Taa hul, Daniyel! Allah ma nani do'a ma diga nyannde aranndeere nde tefɗa faamu e leesnuɗa hoore ma yeeso maako. Min mi wari ngam daliila do'a ma. 

13  Ammaa malaa'ikaajo aynoowo laamu Perezzi'en dartani yam nyalɗe noogas e go'o. Nden Mika'iilu, gooto nder hoore'en malaa'ika'en, wari, walli yam, mi jooɗi ton kommbi laamiiɓe Perezzi'en. 

14  Mi wari jonta ngam faamtingo ma ko heɓata ummaatoore ma yeeso ɗo ngam woodi boo wahayu ngam nyalɗe garanɗe ɗe'e.” 

15  Nde o ɗon wolwa bolle ɗe'e, mi turi hoore am les, mi waawaay wolwugo. 

16  Nden tagaaɗo nannduɗo bee neɗɗo meemi hunnduko am. Mi maɓɓiti hunnduko, mi waawi wolwugo fahin. Mi wi'i dariiɗo yeeso am: “Jawmam, cakle ukkanake yam e mi walaa semmbe fahin daliila wahayu man. 

17  Min mi maccuɗo dariiɗo yeeso ma, an jawmam. Noy mbolwiranmi bee maaɗa? Mi tampi masin, poofɗe am maa ɗon ta'a!” 

18  Fahin nannduɗo bee neɗɗo go meemi yam, semmbiɗini yam, 

19  wi'i yam: “Taa hul, an ɗuuɗa-samanjo! Salaaman wonda bee ma, tiɗɗin ɓernde!” Diga o ɗon wolwa tawon mi heɓti semmbe am. Nden mbi'mi: “Jawmam, wolwu ngam a semmbiɗini yam.” 

20  Nden o wi'i: “A anndi ngam ɗume ngarmi haa ma na? Sey mi loro jonta, mi haɓa bee malaa'ikaajo aynoowo Persiya. Saa'i mi ɗon dilla, malaa'ikaajo aynoowo Yunaniya waran. 

21  Ammaa sey mi anndine ko winnda nder Deftere Gooŋga. Walaa mo wallatammi nder konu bee maɓɓe, sonaa Mika'iilu, malaa'ikaajo aynoowo on.”

