1  Fin, fin! Ɓorna baawɗe ma, an Siyona, ɓorna jaage ma, an Urusaliima, berniwol ceniiŋgol! Ngam saadooniijo malla coɓɗo nastataa haa ma fahin. 

2  Fiɗɗu collaaje ma, darta, jooɗa, an Urusaliima! Piiste kaɓɓorli haa daaɗe mon, onon yimɓe Siyona haɓɓaaɓe! 

3  Ndaa nii Jawmiraawo wi'i: “Ɓe coorri on meere, min boo mi soottan on bilaa ceede.” 

4  Allah Jawmiraawo wi'i: “Ɓooyma yimɓe ummaatoore am njippi haa Misra, njooɗoyi ton. Nden Assuura'en ɓilli ɓe bilaa daliila. 

5  Jonta boo, ko mbaɗanmi? Ɓe kooci yimɓe am bilaa daliila. Toonyooɓe ɓe ɗon koola. Ɓe ɗon nyalla wolwugo kalluka dow innde am. 

6  Ngam maajum yimɓe am anndan innde am nyannde feere. Nyannde man ɓe anndan min wi'i: Ndaa yam ɗo!” 

7  Ɗume wooɗiri dow kooseeje bana kosɗe gaazoowo habaru seyo? O ɗon wooyna salaaman, o ɗon wadda kubaruwol ceynanŋgol, o ɗon wooyna kisndam. O ɗon wi'a Siyona: “Allah ma ɗon laamo!” 

8  Nane hoolo aynooɓe, ɓe ɗon towna sawtu, ɓe ɗon koolda bee seyo. Ngam bee gite maɓɓe ɓe ɗon ngi'a Jawmiraawo ɗon lorto haa Siyona. 

9  Mbelmbelte hawtaade, onon bille Urusaliima! Ngam Jawmiraawo de'itini ummaatoore muuɗum, sootti Urusaliima. 

10  Jawmiraawo waŋgini juŋngo mum seniiŋgo yeeso ummaatooje fuu. Keeri duniyaaru fuu ngi'an kisndam Allah men. 

11  Ndille, ndille, ngurte diga ton! Taa meeme coɓɗum! Ngurte e maagol. Laɓɓine ko'e mon, onon roondotooɓe kuuwruɗe Jawmiraawo. 

12  Taa ngurte bee jaawal, taa ndille bee dogguki ngam Jawmiraawo ardoto on, Allah Isra'iila wonan ɓaawo mooɗon, o faddoto on. Bone suka Jawmiraawo 

13  Jawmiraawo wi'i: “Suka am heɓan hayru. O heɓan maŋngu, o ɓaŋgoto ɓaŋgiiɗum masin. 

14  Ɗuuɗɓe kultori daliila maako, ngam jaati maako wayli, nanndaay bee neɗɗo sam, tagdi maako nanndaay ndi ɓii Aadama. 

15  Bana non boo ummaatooje ɗuuɗɗe kayɗinan ngam maako, laamiiɓe maɓɓan kunnduɗe muuɗum'en yeeso maako. Ngam ɓe ngi'an, ɓe paaman ko ɓe meeɗaay nanugo tawon.”

