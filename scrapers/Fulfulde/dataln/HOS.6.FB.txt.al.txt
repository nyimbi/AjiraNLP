1  Hose'a wi'i: “Ngare, en lorto haa Jawmiraawo! Kaŋko o seeki en, o yamɗitinan en boo. O fiyi en, o haɓɓan kuuduuje meeɗen boo. 

2  Ɓaawo nyalɗe ɗiɗi o yeeɗitinan en, nyannde tataɓre o ummitinan en, haa en ngeeɗita yeeso maako. 

3  Annden Jawmiraawo, tiinooɗen anndugo mo. O waŋganan en bana no fajiri weetirta fakat. O waranan en bana iyeende, bana no iyeende ragareere yarnirta lesdi.” 

4  Jawmiraawo wi'i: “An Efrayim, ɗume mi waɗante? An Yahuuda, ko mbaɗanmi ngam ma? Mbooɗeeŋga mooɗon ɗon nanndi bee ruulde fajiri, bana saawawre fajiri sottannde law. 

5  Ngam maajum paɗɗanmi ɓe bee habaru annabi'en, mi mbaran ɓe bee bolle hunnduko am. Fakat kiita am waŋgan bana annoora. 

6  Ngam mbooɗeeŋga ngiɗmi, naa kirseteeɗi. Anndal Allah ngiɗmi, naa guleteeɗi. 

7  Ammaa kamɓe ɓe ɗowtanaaki alkawal am haa Adama, ɓe zammbi yam ton. 

8  Gile'at ɗum berniwol halluɓe, keewŋgol batte ƴiiƴam. 

9  Mooɓre liman'en ɗon waaltano yimɓe bana fasooɓe laawol. Ɓe ɗon mbara haa laawol yahugo Sikem, ɓe ɗon kuuwa kuuɗe kalluɗe masin. 

10  Haa nder Isra'iila ngi'mi kulniiɗum nyidduɗum. Haa ton Efrayim ɗon waɗa daakaareeku, ton Isra'iila soɓi. 

11  An Yahuuda, ngam maaɗa boo, codol taaskaama, to mi wartiri joonde yimɓe ummaatoore am bana naane.”

