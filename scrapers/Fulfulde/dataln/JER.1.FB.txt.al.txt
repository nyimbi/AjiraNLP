1  Ndaa bolle Yeremiya ɓii Hilkiyya, gooto caka liman'en Anatot nder lesdi Benyamin. 

2  Jawmiraawo wolwani Yeremiya nder zamanu Yusiya ɓii Amon, laamiiɗo Yahuuda, nder nduuɓu laamu maako sappo e tataɓu. 

3  Jawmiraawo wolwani mo fahin nder zamanu Yooyakim ɓii Yusiya, laamiiɗo Yahuuda, haa wargo timmoode nduuɓu sappo e go'oowu nder laamu Sedekiya ɓii Yusiya, laamiiɗo Yahuuda, haa konne'en ndahi yimɓe Urusaliima, nder lewru jowaɓru. 

4  Jawmiraawo wolwani yam, wi'i: 

5  “Hiddeko mi waɗe nder reedu daada ma, mi anndi ma. Hiddeko a danye, mi seni ma, mi darni ma a annabiijo ngam ummaatooje.” 

6  Ammaa min mi wi'i: “Kayya, yaa Jawmiraawo Allah! Mi anndaa wolwugo, ngam mi derkeejo!” 

7  Jawmiraawo jaabi yam: “Taa wi': Mi derkeejo. Ammaa yah haa yimɓe ɓe mi nelete haa muuɗum'en fuu, wi' ɓe ko mi umrete fuu. 

8  Taa hul ɓe, ngam mi ɗon wondi bee ma ngam hisnugo ma.” Non Jawmiraawo wi'i. 

9  Nden o forti juŋngo maako, o meemi hunnduko am, o wi'i yam: “Ndaa, mi waɗi bolle am nder hunnduko maaɗa. 

10  Hanndeere nde'e mi darni ma dow ummaatooje e laamuuji ngam ɗoofugo e fe'ugo, ngam halkugo e yibbingo, ngam nyiɓtaago e jubaago.” Haala lisal lawjahi e fayannde waywannde 

11  Jawmiraawo wolwani yam, wi'i: “Yeremiya, ɗume a yi'ata?” Mi jaabi: “Mi ɗon yi'a lisal lawjahi.” 

12  Jawmiraawo wi'i: “A yi'i booɗɗum, ngam mi ɗon hakkilana wolde am haa mi hiɓɓina nde.” 

13  Jawmiraawo wolwani yam ɗiɗawre, wi'i: “Ɗume a yi'ata?” Mi jaabi: “Mi ɗon yi'a fayannde waywannde. Hunnduko maare wuuri, ɗon ɓula diga woyla.” 

14  Jawmiraawo wi'i yam: “Diga woyla sarru ukkanto yimɓe lesdi ndi'i fuu, 

15  ngam mi ɗon ewno yimɓe asli fuu diga laamuuji woyla.” Non Jawmiraawo wi'i. “Kanji ɗi ngaran, ɗi njo'ina leese laamu maaji yeeso nastirɗe Urusaliima, yeeso mahi taariiɗi ngol fuu, ɗi konan berniiji Yahuuda fuu. 

16  Mi do'an Yahuudu'en kiita daliila halleende maɓɓe fuu. Ɓe acci yam, ɓe ngulani ɗowanteeɓe woɗɓe uurle, ɓe cujidani ko juuɗe maɓɓe mbaɗi. 

17  Ammaa an, taada, yah yeccu ɓe ko mi umrete fuu. Taa hultor daliila maɓɓe, ngam taa mi hulne yeeso maɓɓe. 

18  Ndaa, mi darni ma hannde a berniwol cemmbiɗŋgol, a daŋraŋgal njamndi e gasol njamndi mboɗeeri yeeso lesdi fuu, yeeso laamiiɓe Yahuuda e ardiiɓe, yeeso liman'en e yimɓe lesdi. 

19  Ɓe konete, ammaa ɓe njaalataako ma ngam mi ɗon wondi bee maaɗa ngam hisnugo ma.” Non Jawmiraawo wi'i.

