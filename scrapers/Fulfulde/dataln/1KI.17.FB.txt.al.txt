1  Eliya goɗɗo iwɗo diga Tisbe nder Gile'at wi'i Akab: “Bana Jawmiraawo Allah Isra'iila mo mi jagganto o geeto, mi ɗon wi'e: Fakat nder duuɓi garanɗi ɗi'i iyeende toɓataa, koo saawawre waɗataa, sonaa to mi tori mo.” 

2  Nden wolde Jawmiraawo warani mo, o wi'i: 

3  “Yah fuunaaŋge, suuɗa haa maayel Kirit tiitotirŋgel bee Urdun. 

4  Njara haa maagel, mi umri leekuuje boo ɗe nyaamne ton.” 

5  O yehi, o waɗi fodde wolde Jawmiraawo. O yehi, o faɓɓi haa maayel Kirit tiitotirŋgel bee Urdun. 

6  Leekuuje ɗon ngaddana mo tamseere e kusel bee fajiri, non boo tamseere e kusel bee kiikiiɗe, o ɗon yara haa maayel. 

7  Yeeso seɗɗa, maayel ɓeeɓi ngam iyeende toɓaay dow lesdi. Eliya yeeɗitini ɓii debbo jurumɗo 

8  Nden wolde Jawmiraawo warani mo, o wi'i: 

9  “Umma, yah haa Sarafat nder maral Sidon, faɓɓu ton. Mi umri debbo jurumɗo ton, haa o nyaamne.” 

10  Eliya ummi, yehi Sarafat. Nde o nasti dammugal berniwol, ndaa debbo ɗon teena leɗɗe. Eliya ewni mo, wi'i: “Ɗaɓɓitanam ndiyam seɗɗa haa taasawo, haa mi yara.” 

11  Nde debbo ɗon dilla ɗaɓɓitoygo ndiyam, Eliya ewni mo, wi'i mo: “Waddanam boo tamseere seɗɗa haa juŋngo ma.” 

12  Debbo wi'i: “Fakat bana Allah Jawmiraawo maaɗa o geeto! Mi walaa tamseere sam, sey kuroori seɗɗa haa fayannde, deydey ko hebbinta juŋngo, nebbam seɗɗa haa faandu. Ndaa, mi ɗon teena leɗɗe seɗɗa, nden mi nastan haa mi tamsa ɗum ngam am e ɓiyam gorko, min nyaama ɗum, nden min maaya.” 

13  Ammaa Eliya wi'i mo: “Taa hul! Nastu, huuw bana mbi'ɗa. Ammaa tamsanam tamseere famarde tawon, hokkam. Nden tamsu ngam maaɗa e ɓiya, 

14  ngam ndaa nii Jawmiraawo Allah Isra'iila wi'i: Kuroori haa fayannde jinnataa, nebbam haa faandu boo timmataa, haa nyalaade Jawmiraawo toɓnata iyeende dow lesdi.” 

15  Debbo yehi, waɗi fodde wolde Eliya. Ɓe nyaami nyalɗe ɗuuɗɗe, Eliya e yimɓe saare man. 

16  Kuroori haa fayannde jinnaay, nebbam haa faandu boo timmaay, fodde wolde nde Jawmiraawo wi'no bee hunnduko Eliya. 

17  Ɓaawo maajum, ɓii debbo jurumɗo go nyawi. Nyawu maako ɓesdi saatugo haa o maayi. 

18  Debbo jurumɗo go wi'i Eliya: “Annabiijo Allah, koni a waɗi yam huunde nde'e? A wari haa am ngam a siftinora Allah aybe am, a mbara ɓiyam na?” 

19  Eliya wi'i mo: “Hokkam ɓiya.” O hoosi ngel diga wiɓɓere daada maagel, o yahri ngel haa suudu dowru haa o woni, o wallini ngel dow be'itte maako. 

20  Nden o tori Jawmiraawo, o wi'i: “Yaa Allah Jawmiraawo am, a yiɗi waɗugo kalluɗum koo haa beero am, haa debbo jurumɗo oo bee mbarugo ɓiyiiko na?” 

21  Nden o naaɗi dow ɓiŋngel nde tati. O tori Jawmiraawo, o wi'i: “Yaa Allah Jawmiraawo am, lornu yoŋki ɓiŋngel ngel nder maagel!” 

22  Jawmiraawo nani tornde Eliya, yoŋki ɓiŋngel lorti nder maagel, ngel yeeɗiti. 

23  Eliya hoo'i ngel, jippini ngel diga dow soorowol, hokkiti ngel daada maagel. Eliya wi'i: “Ndaa, ɓiya o geeto.” 

24  Debbo wi'i Eliya: “Jonta anndumi a goɗɗo Allah, fakat wolde nde a wolwi, nde iwi haa Jawmiraawo bee gooŋga.”

