1  Muusa ɗonno dura dammooji esum Yetiro, limanjo haa Mediyan. Nyannde feere o soggi dammooji gaɗa ladde, o yotti haa hooseere Allah wi'eteende Horeb. 

2  Ton Malaa'ikaajo Jawmiraawo waŋgani mo nder jamre yiite haa caka wumre. Muusa laari wumre man ɗon jaɓa yiite, ammaa yiite nyaamaay nde. 

3  O numi: “Sey mi sela haa mi laara kaayeefiwol ngo'ol, ngam ɗume wumre wulaay.” 

4  Nde Jawmiraawo Allah yi'i Muusa seli haa o laara, o ewni mo caka wumre: “Muusa! Muusa!” O jaabi: “Na'am.” 

5  Allah wi'i mo: “Taa ɓadita haa ɗo! Faɗɗita ngam nokkuure haa a ɗon dari nde seniinde.” 

6  O tokki wi'ugo: “Min woni Allah baaba ma, Allah Ibrahiima e Allah Isiyaaku e Allah Yaakubu.” Muusa suddi yeeso mum, ngam o huli laarugo Allah. 

7  Nden Jawmiraawo wi'i: “Fakat mi yi'i bone ummaatoore am nder lesdi Misra. Mi nani gookaali maɓɓe daliila kuugal naawŋgal ngal ardiiɓe maɓɓe ndooli ɓe huuwugo, mi anndi torraaji maɓɓe. 

8  Mi jippi ngam mi hisna ɓe diga juuɗe Misra'en, mi wurtina ɓe diga lesdi man, mi yahra ɓe haa lesdi mboondi, njaasndi, lesdi keewndi kosam e njumri, haa lesdi ndi Kanaani'en e Heti'en e Amoori'en e Perezzi'en e Hewi'en e Yebusi'en njooɗi. 

9  Jonta gookaali Isra'iila'en njottake yeeso am, mi yi'i boo ɓillaare nde Misra'en ɓillata ɓe. 

10  Jonta yah, mi neli ma haa Firawna, ngam a wurtina ummaatoore am Isra'iila diga Misra!” 

11  Muusa wi'i Allah: “Mi moy haa mi yaha haa Firawna, mi wurtina Isra'iila'en diga Misra?” 

12  Allah wi'i mo: “Mi wondan bee ma. Ndaa nii ngooŋɗinirta min neli ma: To a wurtini ummaatoore nde'e diga Misra, on njaggano yam dow hooseere nde'e.” 

13  Muusa wi'i Allah: “To mi yehi haa Isra'iila'en, mi wi'i ɓe: Allah kaakiraaɓe mooɗon neli yam haa mooɗon, ɓe ƴamatam: Noy innde maako? Ɗume mbi'anmi ɓe?” 

14  Allah jaabi Muusa: “Min woni mo ngonmi.” O wi'i: “Ndaa nii mbi'ata yimɓe Isra'iila: Min woni neli yam haa mooɗon.” 

15  Fahin Allah wi'i Muusa: “Ndaa nii mbi'ata Isra'iila'en: Jawmiraawo, Allah kaakiraaɓe mooɗon, Allah Ibrahiima e Allah Isiyaaku e Allah Yaakubu neli yam haa mooɗon. Kanjum woni innde am haa foroy, bana non yimɓe ewnorto yam diga yidere haa yidere. 

16  Yah, mooɓtu ndotti'en Isra'iila, yeccu ɓe: Jawmiraawo, Allah kaakiraaɓe mooɗon waŋgani yam, o Allah Ibrahiima e Allah Isiyaaku e Allah Yaakubu. O wi'i: Fakat mi hakkilani on, mi anndi ko ɓe mbaɗi on haa Misra. 

17  O wi'i: Mi wurtinan on diga toskaare lesdi Misra, mi yahra on haa lesdi Kanaani'en e Heti'en e Amoori'en e Perezzi'en e Hewi'en e Yebusi'en, nder lesdi keewndi kosam e njumri. 

18  Isra'iila'en nanete. Nden a yaha haa laamiiɗo Misra, an bee ndotti'en Isra'iila, on mbi'a mo: Jawmiraawo, Allah Ibraniŋke'en fotti bee amin. Ngam man, accu min njaha nder ladde jahaaŋgal nyalɗe tati, haa min lii'ano Jawmiraawo Allah amin kirseteeɗi. 

19  Mi anndi laaɓɗum, laamiiɗo Misra yooftataa on, sonaa to goɗɗo cemmbiɗɗo dooli mo. 

20  Mi fortan juŋngo am, mi waɗan kaayeefiiji am feere feere fuu nder lesdi Misra. Ɓaawo man o yooftan on on ndilla. 

21  Mi waɗan Misra'en ngerdo ummaatoore nde'e. To on ngurtake, on njahataa juuɗe cooke. 

22  Debbo Isra'iilaajo fuu ƴaman keeddiɗɗum Misraajo debbo e haa koɗo gonduɗo bee muuɗum, kuuje bana cardi e kaŋŋeeri, non boo limce. Ɓiɓɓe mooɗon worɓe e rewɓe ndoondoto ɗum, bana nii on ɓortirta Misra'en.”

