1  Wakkati maajum Abiya ɓii Yerobo'am nyawi. 

2  Yerobo'am wi'i debbo mum: “Umma, waylu yeeso ma ngam taa goɗɗo anndita a debbo Yerobo'am. Nden yah haa Silo. Ton annabi Ahiya woni. Ɗum kaŋko wi'i yam mi laatoto laamiiɗo ummaatoore Isra'iila. 

3  Hoo'u tamseeje sappo e paltaaje e fayannde bee njumri. A yaha a tawa mo. O wi'ete ko laatanto derkeejo.” 

4  Debbo Yerobo'am waɗi bana non. O ummi, o yehi Silo, o nasti suudu Ahiya. Ahiya waawaay yi'ugo, gite mum mbumi ngam nayeeku. 

5  Ammaa Jawmiraawo wi'no Ahiya: “Ndaa, debbo Yerobo'am ɗon wara ngam haa o ƴame haala ɓiyiiko nyawɗo. Nii bee nii mbi'ata mo. Ammaa to o nasti, o waylan yeeso maako.” 

6  Nde Ahiya nani sonyo kosɗe maako, saa'i o nasta haa dammugal, Ahiya wi'i: “Nastu, debbo Yerobo'am, koni ngaylata yeeso ma? Min mi nelaaɗo haa maaɗa bee kubaruwol naawŋgol. 

7  Yah, yeccu Yerobo'am: Ndaa nii Jawmiraawo Allah Isra'iila wi'i: Mi mawnini ma caka yimɓe am. Mi darni ma ngam haa a ardo yimɓe am Isra'iila'en. 

8  Mi jaɓti laamu haa saare Daawuda, mi hokki ma ngu. Ammaa an a laataaki bana jaggiiɗo am Daawuda, kaŋko o ɗowtani umrooje am, o tokki yam bee ɓernde woore, o waɗi ko fottani yam tan. 

9  Ammaa an a tulli aartuɓe ma fuu. A yehi, a huuwani hoore ma ɗowanteeɓe woɗɓe e suuraaji ɓolinaaɗi ngam tikkingo yam, a wudini yam ɓaawo ma. 

10  Ngam maajum, ndaa, mi yahran sarru dow saare Yerobo'am. Mi nattinan worɓe nder saare Yerobo'am, maccuɓe e rimɓe nder Isra'iila fuu. Mi wuuwan saare Yerobo'am, bana goɗɗo wuuwrata jiddere haa yolnde mum, taa nde lutta sam. 

11  Goɗɗo saare Yerobo'am, to maayi nder berniwol, dawaaɗi nyaama mo. To o maayi haa ladde boo, colli nyaama mo, nii Jawmiraawo wi'i. 

12  Kadiboo, an, umma, hootu saare ma. Ammaa wakkati kosɗe ma njaaɓi berniwol, ɓiŋngel ma maayan. 

13  Isra'iila fuu woyan ngel. Ɓe uwan ngel. Kaŋgel feere maagel haa saare Yerobo'am heɓata uweego, ngam Jawmiraawo Allah Isra'iila tawi sey kaŋgel woni booɗŋgel nder saare Yerobo'am. 

14  E boo, Jawmiraawo umminanan hoore muuɗum laamiiɗo dow Isra'iila, o nattinan saare Yerobo'am hannde. Ooho, koo jonta! 

15  Jawmiraawo fiyan Isra'iila'en haa ɓe ndiwna bana kawlewol ndimmborto haa maayo. O ɗoofan ɓe, ɓe ndilla diga lesdi mboondi ndi'i, ndi o hokki baabiraaɓe maɓɓe. O saŋkitan ɓe haa gaɗa maayo Efratis, ngam ɓe mbaɗi suuraaji Asera, ɓe tikkini Jawmiraawo bee maaji. 

16  O wudinan Isra'iila'en ngam daliila hakkeeji Yerobo'am ɗi o waɗi bee hoore maako e ɗi o huuwni Isra'iila'en boo.” 

17  Debbo Yerobo'am ummi, dilli, hooti Tirsa. Nde o yotti haa dammugal saare, ɓiŋngel go maayi. 

18  Ɓe uwi ngel, Isra'iila'en fuu mboyi ngel. Ɗum waɗi fodde wolde nde Jawmiraawo wi'no bee hunnduko annabi Ahiya. 

19  Luttuɗum haala Yerobo'am, no o haɓri, no o laamori boo, ɗum winndaama nder Deftere Habaruuji Nyalaaɗe nde laamiiɓe Isra'iila. 

20  Yerobo'am laami duuɓi noogas e ɗiɗi, nden o maayi. Nadab ɓiyiiko laami haa pellel maako. Laamu Robo'am (

2   Habaruuji Nyalaaɗe 

12  :

1  -

16  ) 

21  Robo'am ɓii Suleymaanu laamani Yahuuda. O woodi duuɓi cappanɗe nayi e go'o saa'i o laamo. O laami nder Urusaliima duuɓi sappo e joweeɗiɗi haa berniwol ngol Jawmiraawo suɓno nder le'i Isra'iila fuu ngam tabitingo innde mum. Innde daada Robo'am, Na'ama Ammooniijo. 

22  Yimɓe Yahuuda mbaɗi kalluɗum yeeso Jawmiraawo, ammaa ɓe mbaɗi hakkeeji ko tulli kaakiraaɓe maɓɓe fuu. Bana nii ɓe ummini kaajal Jawmiraawo. 

23  Kamɓe boo ɓe nyiɓi nokkuuje towɗe, ɓe ndarni daŋraŋge e Aseraaji dow towndiije towɗe e les leɗɗe bilititɗe fuu. 

24  Woodi boo waɗooɓe daakaareeku ngam rewugo labbi haa nokkuuje man. Ɓe kuuwi kuuɗe nyidduɗe koo ɗeye dow towndiije man bana ummaatooje ɗe Jawmiraawo riiwino yeeso Isra'iila'en. 

25  Nder nduuɓu laamiiɗo Robo'am njowaɓu, Sisak, laamiiɗo Misra wari hippugo Urusaliima. 

26  O hooci ndesaaje haa haykaliiru Jawmiraawo e ndesaaje haa saare laamu, o hooci kuuje fuu. O hooci boo bawarɗe kaŋŋeeri ɗe Suleymaanu waɗno. 

27  Haa pellel maaje, laamiiɗo Robo'am waɗi bawarɗe njamndi mboɗeeri. O halfini ɗe hoore'en doogari'en aynooɓe yolnde saare laamiiɗo. 

28  Koo ndeye laamiiɗo nasti haykaliiru Jawmiraawo, doogari'en aynooɓe ɗon njogi bawarɗe man, nden ɓe lorna ɗe haa suudu aynooɓe. 

29  Luttuɗum haala Robo'am e kuuɗe mum, ɗum winndaama nder Deftere Habaruuji Nyalaaɗe nde laamiiɓe Yahuuda. 

30  Foroy konu ɗonno hakkunde Robo'am e Yerobo'am. 

31  Nde Robo'am maayi, ɓe uwi mo nder Berniwol Daawuda. Innde daada maako, Na'ama Ammooniijo. Ɓiyiiko Abiya laami haa pellel maako.

