1  Kayto! Kaŋŋeeri men laaɓndi ɗelkundi furɗiti, kaa'e haykaliiru caŋkiti haa kawtirɗe laabi fuu. 

2  Ɓiɓɓe Siyona marno saman bana kaŋŋeeri laaɓndi, ammaa jonta ɓe nanndi bee payanɗe loope! 

3  Koo saafaandu rewru boo musininan ɓiyum'en, ammaa rewɓe lenyol am laati saatuɓe bana dabbi ladde. 

4  Ɗemɗe musinankoy ɗon takko nder kunnduɗe ngam ɗomka, ɓikkoy ngiɗi nyaamdu, ammaa walaa dokkanɗo koy. 

5  Nyaamɓe kuuje belɗe naane ɗon maaya haa laabi. Mawninaaɓe nder jeynitaare ɗon laanya jiddere. 

6  Aybe Urusaliima ɓuri hakke Sodoma mawnugo. Berniwol ngo'ol halki bee juhuki, koo nde walaa kippuɗo ngol. 

7  Senaaɓe men coɓaayno, ɓe laaɓɓe tal bana mallimallooje, ɓe ɓuri kosam ranwugo, ɓe semmbiɗɓe, ɓe yamɓe, ɓe wooɗɓe bana kaa'e safira. 

8  Jonta geese maɓɓe ɓalwi kurum, walaa annditanɗo ɓe haa laabi, laral maɓɓe ɗon takki i'e maɓɓe, ngal yoori bana leggal. 

9  Maayrugo bee kaafahi ɓuri maayrugo bee weelo malla ɗaylugo ngam ƴaamnde gese woodaa. 

10  Daadiraaɓe ɗelma-ɓerɗe'en ndefi ɓikkoy muuɗum'en, koy laati nyaamdu maɓɓe nde masiibo ukkani ummaatoore am. 

11  Jawmiraawo timmini tikkere mum, waanji ɓernuki mum caatuki dow Siyona. O huɓɓi yiite nder Siyona, nge nyaami koo caɓɓaaje boo. 

12  Walaa koo gooto nder laamiiɓe e yimɓe duniyaaru fuu tammi konne'en keɓan nastugo dammuɗe Urusaliima. 

13  Ammaa ɗum laati non! Ngam liman'en e annabi'en mbaɗno hakke. Ƴiiƴam yimɓe ɓe ngalaa aybe, ɓe ndufi ɗam nder berniwol. 

14  Ɓe ngiili nder laabi bana wumɓe, limce maɓɓe tunwiri ƴiiƴam, haa tagu yiɗaa meemugo ɗe. 

15  Yimɓe kooldi: “Cotte! On soɓɓe! Taa meeme koo ɗume!” Kamɓe ɓe ngiili caka ummaatooje, walaa mo weerni ɓe. 

16  Jawmiraawo saŋkiti ɓe, sali yi'ugo ɓe. Walaa mo teddini liman'en, walaa mo yurmini ndotti'en. 

17  Gite men comi ɗaɓɓititgo ballal, ammaa ngal waraay, en ndeeni ummaatoore ngam hisnugo en, ammaa nde waraay. 

18  Konne'en kakkilani palanɗe men, en mbaawaay wurtaago yaasi. Balɗe men timmidi, timmoode yottake! 

19  Taasnuɓe en ɓuri dute yaawugo. Ɓe taasni en dow kooseeje, ɓe mbaaltani en nder ladde. 

20  Ɓe naŋngi aynoowo yoŋkiiji men, laamiiɗo mo Jawmiraawo suɓi ɗum, mo tammiiɗen: Kaŋko o aynan en caka ummaatooje. 

21  Ceye, onon yimɓe Edoom, jooɗiiɓe lesdi Uus, mbelmbelte. Onon boo on njaran jardugel tikkere Allah, on nguykan, on laatoto temmbuɓe. 

22  Onon yimɓe Siyona, kiita mon timmi, Jawmiraawo meetataa dahugo on. Ammaa onon Edoomi'en, o ɗaɓɓitan aybeeji mon, o waŋginan ɗi.

