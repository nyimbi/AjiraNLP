1  Nden Samuyila hoo'i faandu nebbam rufi ɗam dow hoore Sawulu, hebbi mo, wi'i: “Bana nii Jawmiraawo darniri ma dow yimɓe muuɗum Isra'iila'en. 

2  To a dilli jonta, a fottan bee worɓe ɗiɗo haa yenaande Rahiilu kommbi Selsa nder lesdi Benyamin. Ɓe mbi'ete: Bamɗe debbe ɗe njahɗa ɗaɓɓititgo, keɓtaama. Haala maaje saklataa baaba ma. Ammaa o ɗon sakli jonta daliila ma, o ɗon ƴama: Ko mbaɗanmi ngam ɓiyam? 

3  Nden a tokkoto yeeso haa a yotto lekki makki bi'eteeki Taboora. Haa ton worɓe tato pottan bee maaɗa, ɓe ɗon njaha haa Baytila ngam ɓe lii'ano Allah dokkal. Gooto nder maɓɓe ɗon roondi njawkoy tatoy, ɗiɗaɓo tamseeje tati, tataɓo boo kanyakanyaawu inaboojam. 

4  Ɓe ƴaman njamu maaɗa, ɓe ndokkete tamseeje ɗiɗi, jaɓ ɗe. 

5  Ɓaawo maajum a yottoto nokkuure wi'eteende Towndiire-Allah haa caŋngeeje aynooɓe Filisti'en ngoni. Haa nastirde berniwol a fottan bee mooɓre annabi'en waranɓe diga towndiire. Ɓe ɗon ngima bee moolooji e bawɗi e ciide e hooduuji, ɓe ɗon mbaɗa annabaaku boo. 

6  Nden Ruuhu Jawmiraawo jippoto dow maaɗa haa a waɗa annabaaku bana maɓɓe, a laato goɗɗo keso. 

7  To alaamaaji ɗi mbaŋgi yeeso maaɗa kam, waɗ ko warani ma fuu, ngam Allah ɗon wondi bee maaɗa. 

8  Aartam yahugo haa Gilgal, reenam ton nyalɗe joweeɗiɗi. Mi yahan ton haa mi lii'ano Jawmiraawo guleteeɗi e kirseteeɗi ngam kawtal yimɓe bee maako. Nden mi wi'e ko mbaɗata fuu.” 

9  Nde Sawulu wayliti, acci Samuyila, Jawmiraawo hokki mo ɓernde hesre. Ko Samuyila wi'i mo fuu, ɗum laati nyalaade maajum. 

10  Nde Sawulu e suka mum njotti Towndiire-Allah go, mooɓre annabi'en fotti bee maɓɓe. Ruuhu Jawmiraawo jippi dow Sawulu, o fuɗɗi waɗugo annabaaku caka maɓɓe. 

11  Annduɓe mo diga ɓooyma fuu, nde ɓe ngi'i mo o ɗon waɗa annabaaku bee annabi'en, ɓe ƴamƴamtiri: “Ko waɗi ɓii Kis? Sawulu boo laati caka annabi'en na?” 

12  Goɗɗo jooɗiiɗo wuro man ƴami: “E moy woni baaba ɓeya?” Bana nii geccawol fuɗɗiri: “Sawulu boo laati caka annabi'en na?” 

13  Nde Sawulu timmini waɗugo annabaaku, o wa'i haa towndiire. 

14  Bappa maako yi'i mo, kaŋko e suka maako, ƴami ɓe: “Toy njahɗon?” O jaabi: “Ɗaɓɓititgo bamɗe. Nde min ngi'aay ɗe koo toy, min njehi ƴamugo Samuyila.” 

15  Bappa maako ƴami: “Ɗume o wi'i on?” 

16  Sawulu jaabi: “O yecci min bee laaɓɗum bamɗe keɓtaama.” Ammaa haala laamu ka Samuyila wolwanno mo, o yeccaay ka. Sawulu heɓi laamu 

17  Samuyila ewni Isra'iila'en haa ɓe ngara yeeso Jawmiraawo haa Mispa. 

18  O wi'i ɓe: “Ndaa nii Jawmiraawo, Allah Isra'iila wi'i: Mi wurtini on lesdi Misra. Mi hisni on juuɗe Misra'en e laamuuji konne'en woɗɓe fuu. 

19  Min woni Allah mon kisnuɗo on sarruuji e ɓillaaje fuu. Ammaa onon on ngudini yam hannde, on ɗaɓɓi mi hokka on laamiiɗo. Yoo booɗɗum! Ndare jonta yeeso Jawmiraawo fodde le'i mon e ci'e mon.” 

20  Samuyila ɓaditini le'i Isra'iila fuu, lenyol Benyamin naŋngaama. 

21  O ɓaditini lenyol Benyamin fodde ci'e maagol, saare Matiri naŋngaama. Nder saare man boo Sawulu ɓii Kis naŋngaama. Ammaa nde ɓe ɗaɓɓiti mo, ɓe tawaay mo. 

22  Ɓe ƴami Jawmiraawo: “Lutti goɗɗo feere na?” Ammaa Jawmiraawo wi'i: “Sawulu ɗon nyukki ɓaawo kuuje nder saŋngeere.” 

23  Ɓe ndoggi, ɓe tawi mo ton, ɓe ngaddi mo. Nde o ɗon dari caka yimɓe, ndaa, hoore maako towti dow yimɓe fuu. 

24  Samuyila wi'i ɓe: “Kaŋko woni cuɓaaɗo Jawmiraawo. Walaa nannduɗo bee maako nder ummaatoore fuu.” Yimɓe ngooki bee seyo, ɓe kooli: “Hayru laamiiɗo!” 

25  Samuyila faamtini yimɓe umrooje laamu. O winndi ɗum nder deftere, o wallini nde yeeso Jawmiraawo. Nden o wi'i yimɓe fuu koota ci'e muuɗum'en. 

26  Sawulu boo hooti saare mum haa Gibiya. Ɗuuɗɓe nder honooɓe tokki mo ngam Jawmiraawo meemi ɓerɗe maɓɓe. 

27  Ammaa woɗɓe meere'en ƴami: “Noy kaŋko o hisnirta en?” Ɓe njawi mo, ɓe teddinaay mo bee dokke. Ammaa Sawulu dooli hoore mum jeeɗaago.

