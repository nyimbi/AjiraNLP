1  To non kam, woodi ko Yahuudu'en ɓurdata ummaatooje goɗɗe na? Juulnol maɓɓe woodi saman na? 

2  Fakat, ɗum woodi saman, naa seɗɗa. Aran, Allah halfini ɓe bolle mum. 

3  To woɗɓe maɓɓe laataaki gooŋga'en, ɗum wilan gooŋgaaku Allah na? 

4  Wilataa sam! Allah o gooŋgaajo foroy ammaa yimɓe fuu ɓe fewooɓe. Bana ko winnda: “Sey koo moy fuu yi'a a gooŋgaajo nder bolle maaɗa fuu e a laato jaaliiɗo to goɗɗo wullake ma.” 

5  To nii sooynde adilaaku meeɗen ɗon waŋgina adilaaku Allah bee laaɓɗum, ko mbi'eten? Kadi Allah wonaay adiliijo to o ukkani en tikkere maako na? Mi ɗon ƴama bana yimɓe ƴamrata. 

6  Woodaa sam! Ngam to Allah wonaay adiliijo, noy o hiitorto duniyaaru? 

7  Ammaa to sooynde adilaaku am ɗuɗɗini tedduŋgal Allah, waŋgini gooŋga maako laaɓɗum, ngam ɗume o hiitoto yam ngam mi hakkeejo? 

8  Noy to en mbi'i: “Kuuwen halleende ngam haa mbooɗeeŋga waŋga.” Woɗɓe ɗon kallinammi, ɗon mbi'a min wi'i ɗum. Kayto, ɓe keɓan kiita deydey aybe maɓɓe. Walaa adiliijo koo gooto 

9  Nden kam enen Yahuudu'en en ɓuri yimɓe woɗɓe kadi na? Walaa sam! Ngam mi aarti mi wi'i hakke ɗon laamano Yahuudu'en e Yunaniŋke'en kal-kal. 

10  Bana ko winnda nder Deftere Seniinde: “Walaa kuuwanɗo ko fotti, walaa koo gooto. 

11  Walaa marɗo hakkiilo, ɓaditanɗo Allah. 

12  Ɓe fuu ɓe celi laawol gooŋga, ɓe mbonnake. Walaa baɗanɗo ko wooɗi, walaa koo gooto. 

13  Kondondi maɓɓe nanndi bee genaale maɓɓitiiɗe, ɗemɗe maɓɓe ɗon mbolwa bolle rikiciije, bolle mbarooje bana tooke poosokje ɗon ngurto kunnduɗe maɓɓe. 

14  Kunnduɗe maɓɓe keewi naalooje e bolle kaaɗɗe. 

15  Kosɗe maɓɓe ɗon njaawa yahugo mbara yimɓe, 

16  bonnonda e halkere waɗan koo toy ɓe njehi fuu. 

17  Ɓe anndaa laawol jam, 

18  ɓe ngalaa kulol Allah sam.” 

19  En anndi ko tawreeta wi'ata fuu, ɗon wolwana hokkaaɓe tawreeta, ngam taa goɗɗo heɓa geldol, ngam haa yimɓe duniyaaru fuu anndita ɓe aybuɓe yeeso Allah. 

20  Walaa mo laatoto adiliijo yeeso Allah bee ɗowtanaago tawreeta. Neɗɗo woodi hakke, kanjum tan tawreeta anndinta en. No yimɓe laatorto adili'en yeeso Allah 

21  Ammaa ko tawreeta e annabi'en ceedani en diga ɓooyma, ɗum waɗi jonta: Allah bee hoore mum waŋgini no yimɓe laatorto adili'en yeeso maako bilaa tawreeta. 

22  Allah adilinan koo moy nuɗɗini Yeesu Almasiihu. O ɗon adilina nuɗɗinɓe fuu ngam haa maako yimɓe fuu potan kal: 

23  Ɓe fuu ɓe mbaɗi aybe, ɓe cooyi tedduŋgal Allah. 

24  Ammaa Allah bee mo'ere muuɗum, waɗani ɓe caahu bee adilingo ɓe. O sootti ɓe bee Yeesu Almasiihu. 

25  -

26  Allah darni Yeesu Almasiihu haa nuɗɗinɓe mo fuu keɓa yaafuye bee ƴiiƴam maako. O hiitaaki hakkeeji maɓɓe ɓooymaaji, o munyani ɓe, o yaafi ɓe. Bana nii o waŋginiri adilaaku maako jonta waato o adiliijo e o adilinanɗo nuɗɗinanɓe Yeesu fuu. 

27  Kadi, daliila mawnitaago ɗon luttani en na? Walaa sam! Ngam ɗume? Ngam Allah limataa kuuɗe, sey nuɗɗinki. 

28  En anndi fakat, Allah ɗon adilina goɗɗo ngam daliila nuɗɗinki, naa ngam daliila ɗowtaare heedi tawreeta. 

29  Kadi Allah o Allah Yahuudu'en tan na? Naa o Allah ummaatooje goɗɗe boo na? Nonnon, o Allah ummaatooje fuu. 

30  Allah o gooto, o ɗon adilina juulnotooɓe e ɓe njuulnataako fuu, to ɓe nuɗɗini Yeesu Almasiihu. 

31  To mi wi'i bana nii, mi ɗon wila tawreeta na? Naa non sam! Mi ɗon tabitina tawreeta.

