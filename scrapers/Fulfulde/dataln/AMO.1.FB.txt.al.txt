1  Ndaa bolle Amos gooto caka waynaaɓe baali haa lesdi Teko'a. Ndaa ko Jawmiraawo yi'ni mo dow Isra'iila nder zamanu Uzziya, laamiiɗo Yahuuda e Yerobo'am ɓii Yo'as, laamiiɗo Isra'iila, duuɓi ɗiɗi diga lesdi dimmbaaki tawon. 

2  O wi'i: “Jawmiraawo ɗon ubba bana mbarooga diga Siyona, ɗon hoola diga Urusaliima. Ngam maajum durduɗe waynaaɓe ɗaylan, yeereere hooseere Karmel boo yooran.” 

3  Ndaa nii Jawmiraawo wi'i: “Yimɓe Damas mbaɗi aybe dow aybe, fakat mi hiitoto ɓe ngam ɓe mbonni lesdi Gile'at bee corɓirɗum njamndi. 

4  Ngam maajum nelanmi yiite nder saare Hazayel, nge nyaama cuuɗi Benhadat cemmbiɗɗi. 

5  Mi yewan jamɗe palduɗe dammugal Damas, mi nattinan jooɗiiɓe haa Waadiwol-Hakke e laamiiɗo Saare-Welwelo, Siriya'en ɓe ndaheteeɓe haa Kiir.” Non Jawmiraawo wi'i. 

6  Ndaa nii Jawmiraawo wi'i: “Yimɓe Gaaza mbaɗi aybe dow aybe, fakat mi hiitoto ɓe ngam ɓe ndahi naŋngaaɓe fuu, ɓe ndokki ɓe haa juuɗe Edoomi'en. 

7  Ngam maajum nelanmi yiite dow mahi taariiɗi Gaaza, nge nyaama cuuɗi maagol cemmbiɗɗi. 

8  Mi nattinan jooɗiiɓe haa Asdod e laamiiɗo Askalon. Mi waylitan juŋngo am dow Ekuruun, luttuɓe Filisti'en kalkan.” Non Allah Jawmiraawo wi'i. 

9  Ndaa nii Jawmiraawo wi'i: “Yimɓe Tirus mbaɗi aybe dow aybe, fakat mi hiitoto ɓe ngam ɓe ndokki naŋngaaɓe fuu haa juuɗe Edoomi'en, ɓe ciftoraay alkawal deerɗiraagu. 

10  Ngam maajum nelanmi yiite dow mahi taariiɗi Tirus, nge nyaama cuuɗi maagol cemmbiɗɗi.” 

11  Ndaa nii Jawmiraawo wi'i: “Yimɓe Edoom mbaɗi aybe dow aybe, fakat mi hiitoto ɓe ngam ɓe taasni banndiraaɓe maɓɓe bee kaafahi, ɓe ngalaa enɗam sam. Tikkere maɓɓe timmataa, ɓernuki maɓɓe ɗon duura haa foroy. 

12  Ngam maajum nelanmi yiite nder berniwol Teman, nge nyaama cuuɗi Bosra cemmbiɗɗi.” 

13  Ndaa nii Jawmiraawo wi'i: “Yimɓe Ammoon mbaɗi aybe dow aybe, fakat mi hiitoto ɓe ngam ɓe ceeki reedu'en haa Gile'at ngam ɓe njaajina keeri maɓɓe. 

14  Ngam maajum kuɓɓanmi yiite haa mahi taariiɗi Rabba, nge nyaama cuuɗi maagol cemmbiɗɗi, bee hoolo konu nder nyannde haɓre, caka naargewol nder nyannde duluuru. 

15  Laamiiɗo maagol o daheteeɗo, kaŋko e ardiiɓe maako fuu.” Non Jawmiraawo wi'i.

