1  Laatiiɗo jeyaaɗo goɗɗo fuu, sey o laara jawmiiko bana ke'iiɗo heɓugo daraja fuu, ngam taa goɗɗo hallina innde Allah e ekkitinol men. 

2  Jeyaaɗo goɗɗo Masiihiŋkeejo boo, taa o yawo jawmiiko ngam ɓe laati deerɗiraaɓe. Sey o huuwana mo bee tiinaare fantunde, ngam jawmiiko naftortooɗo kuugal maako, o giɗaaɗo Allah. Ekkitinol pewoowol e risku mbooɗŋgu Sey a ekkitina kuuje ɗe'e, a waso ɗe jama'aare. 

3  To goɗɗo waddi ekkitinol goɗŋgol, to o tokkaaki bolle gooŋgaaje ɗe Jawmiraawo men Yeesu Almasiihu e ekkitinol fodde kulol Allah, 

4  nden kam o mawnitiiɗo mo anndaa koo ɗume. O ginnaaɗo, cuunaaɗo gaabotiral e jokkirgol dow bolle. Ko iwata haa maajum, ɗum kaajal e jokkirgol e kuudi naawɗi e gikkuuji kalluɗi 

5  e haɓre nde walaa keerol hakkunde yimɓe halla-hakkiilo'en e sooya-gooŋga'en. Ɓe ɗon ndaara nuɗɗinki bana laawol heɓugo riba. 

6  Fakat, nuɗɗinki, ɗum riba makka, to goɗɗo ɗon seyoro ko o mari, 

7  ngam walaa ko ngadduɗen haa duniyaaru e walaa boo ko mbaaweten wurtodaago. 

8  Ngam maajum, to en ngoodi nyaamdu e limce, ɗum he'an en. 

9  Ammaa yiɗɓe riskugo ndo'oto nder estooji. Ɓe nastan tuuforgol e suunooji paataaɗi, torranɗi, do'anɗi yimɓe nder nattere e halkere. 

10  Ngam suuno ceede woni ɗaɗol halleende fuu. Woɗɓe cuunaama ɗe, haa ɓe celi laawol nuɗɗinki, ɓe ngaddani ko'e maɓɓe torraaji naawɗi ɗuuɗɗi. Haɓre nuɗɗinki woonde 

11  Ammaa an, goɗɗo Allah, doggu kuuje ɗe'e. Ɗaɓɓu adilaaku e kulol Allah e nuɗɗinki e yiide e dartaare e yaŋkinaare. 

12  Sey a haɓa haɓre nuɗɗinki woonde haa keɓa ngeendam nduumiiɗam. Allah ewni ma haa ngeendam man saa'i mbaɗɗa seedamku nuɗɗinki ma mbooɗŋgu yeeso seedooɓe ɗuuɗɓe. 

13  Yeeso Allah, geeɗinoowo kuuje fuu e yeeso Yeesu Almasiihu, baɗɗo seedamku mbooɗŋgu yeeso Pontiyus Pilaatu, umranmaami: 

14  Ɗowtan umroore nde'e bee laaɓɗum, bilaa feloore, haa nyalaade Jawmiraawo men Yeesu Almasiihu waŋgata. 

15  Baŋguki man laatoto nder saa'iire nde Allah ta'ino ɗum. O Allah ke'iiɗo maŋgteego, Baawɗo feere muuɗum, Laamiiɗo laamlaamɓe, Jawmiraawo jawmiraaɓe. 

16  Kaŋko feere maako mari duumaare, o ɗon jooɗi nder annoora ka ɓadataake, walaa neɗɗo meeɗi yi'ugo mo, waawataa yi'ugo mo boo. Tedduŋgal e baawɗe duumiiɗe laatano mo. Aamiina! 

17  Umru riskuɓe nder duniyaaru ndu'u, taa ɓe mawnito. Taa ɓe koolo risku ngam ngu tabitittaa, ammaa ɓe koolo Allah, dokkanɗo en koo ɗume fuu bee caahaaki haa en ceyoro ɗum. 

18  Umru ɓe ɓe kuuwa mbooɗeeŋga, kuuɗe booɗɗe laato risku maɓɓe, ɓe laato saahiiɓe, ɓe mballa woɗɓe bee jawdi maɓɓe. 

19  Bana nii ɓe cigoranto ko'e maɓɓe ndesaari mboondi, ngam garanɗum, haa ɓe keɓa ngeendam gooŋgaajam fakat. 

20  An Timote, hakkilan ekkitinol ngol kalfinaaɗa booɗɗum. Daaya haalaaji baaɗɗi e geddi e gaabi paataaɗi dow ko wi'ete anndal, ammaa naa ɗum anndal gooŋgawal. 

21  Woɗɓe ɗon mbi'a ɓe ngoodi anndal nga'al, ammaa ɓe celi laawol nuɗɗinki. Mo'ere Allah wondu bee mooɗon!

