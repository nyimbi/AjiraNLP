1  Isiyaaku ewni Yaakubu, barkiɗini mo. O umri mo: “Taa te'u debbo haa ɓiɓɓe rewɓe Kanaana. 

2  Umma, yah haa Paddan-Aram, haa saare Betu'iila, maama ma, a te'a debbo ton haa ɓiɓɓe rewɓe Laban, kaawu ma. 

3  Allah Baawɗo barkiɗine, o ɗuuɗɗine, ngam laatoɗa mooɓre le'i. 

4  O hokke barka Ibrahiima, an e danygol ma bee maaɗa, ngam a mara lesdi koɗamku ma ndi o hokki Ibrahiima.” 

5  Isiyaaku jaɓɓiti Yaakubu, kaŋko o yehi Paddan-Aram haa Laban ɓii Betu'iila Aramiijo, deerɗiraawo Rebekka, daada Yaakubu e Isuwa. Isuwa te'i debbo feere 

6  Isuwa nani no Isiyaaku barkiɗiniri Yaakubu, jaɓɓiti mo o yaha Paddan-Aram, ngam o te'a debbo haa ton. Yaake o ɗonno barkiɗina mo, o umruɗo mo boo: “Taa te'u debbo haa ɓiɓɓe rewɓe Kanaana.” 

7  Yaakubu ɗowtani saaro'en muuɗum. Saa'i man o dilluɗo Paddan-Aram. 

8  Isuwa faami ɓiɓɓe rewɓe Kanaana pottanaay baaba muuɗum Isiyaaku, 

9  o yehi haa Isma'iilu, o te'i, dow rewɓe ɓe o mari, Mahalat deerɗiraawo Nebayot, ɓii Isma'iilu ɓii Ibrahiima. Allah waŋgani Yaakubu nder koyɗol haa Baytila 

10  Yaakubu ummi Biirsaba, yehi Haran. 

11  O yotti nokkuure woɗnde, o waali ton ngam naaŋge muti. O hoo'i woore haa kaa'e nokkuure maajum, o wafli nde. Nden o waali ton. 

12  O hoyɗi: O yi'i ɓaargal darnaaŋgal dow lesdi, hoore maagal meemi asama. Malaa'ika'en Allah ɗonno mba'oro ngal e ɗonno njippiro ngal. 

13  Jawmiraawo ɗonno dari yeeso maako, wi'i: “Min woni Jawmiraawo, Allah maama maaɗa Ibrahiima e baaba ma Isiyaaku. Lesdi ndi mbaaliiɗa dow muuɗum, mi hokkete ndi, an e danygol ma. 

14  Danygol ma ɗuuɗan bana njaareendi. Ngol yaajan haa hiirnaaŋge e fuunaaŋge, haa woyla e fombina. Ummaatooje duniyaaru fuu laatoto barkiɗinaaɗe ngam daliila ma e danygol ma. 

15  Anndu, mi ɗon wondi bee ma. Mi aynete haa njahata fuu. Mi lornete nder lesdi ndi'i, ngam mi wudintaa ma, sey to mi hiɓɓini ko mbi'maami.” 

16  Yaakubu fini, wi'i: “Fakat, Jawmiraawo ɗon haa nokkuure nde'e, min boo mi anndaano ɗum.” 

17  O hultori, o wi'i: “Nokkuure nde'e hulniinde! Suudu Allah ɗon ɗo, haa ɗo dammugal asama woni.” 

18  Yaakubu dawi cub, hoo'i hayre nde o wafluno go, darni nde siftinorde. Nden o rufi nebbam dow hoore maare ngam senugo nde. 

19  O inndi nokkuure maajum Baytila, ammaa naane innde berniwol ngol Luus. 

20  Nden Yaakubu togi togayeere nde'e, wi'i: “To Allah ɗon wondi bee am, to o ayni yam dow laawol ngol njahanmi, to o hokki yam nyaamdu ngam nyaamugo e limce ngam ɓornaago, 

21  to mi loroyi jam haa saare baaba am, nden kam Jawmiraawo laatoto Allah am. 

22  Hayre siftinorde nde ndarnumi nde'e, laatanto ma suudu. Haa ko ndokkata mi fuu, mi ittante zakka.”

