1  Pol suti dawrooɓe, wi'i: “Deerɗiraaɓe am! Min mi ɗowtani Allah haa hannde bee numo ɓernde laaɓŋgo.” 

2  Hooreejo liman'en bi'eteeɗo Ananiyas umri wonɓe kommbi Pol ɓe piya mo haa hunnduko. 

3  Pol wi'i mo: “Fakat Allah fiyete, an naafikiijo! A ɗon jooɗi ngam hiitaago yam fodde tawreeta, ammaa a luuti tawreeta nde a ɗon umra ɓe piyammi!” 

4  Wonɓe kommbi maako mbi'i mo: “A ɗon huɗa hooreejo liman'en mo Allah darni!” 

5  Pol jaabi: “Deerɗiraaɓe am, mi anndaa o hooreejo liman'en. Ngam Deftere Allah wi'i: Taa wolwu kalluka dow ardiiɗo ummaatoore mon.” 

6  Nde Pol anndi woɗɓe maɓɓe ɓe Saduki'en, woɗɓe boo Farisa'en, o wolwi nder dawriinde bee sawtu, o wi'i: “Deerɗiraaɓe am! Min mi Farisaajo, ɓii Farisaajo. Ɓe ngulli yam haa ɗo ngam mi woodi tammunde maayɓe ummititto diga maayde!” 

7  Nde o wi'i ɗum, Farisa'en e Saduki'en puɗɗi ngaaba, ɓe cenndi geɓe ɗiɗi. 

8  Ngam Saduki'en ɗon mbi'a ummitineeki diga maayde woodaa, ɓe ɗon mbi'a boo woodaa malaa'ikaajo, woodaa ruuhu. Ammaa Farisa'en ɗon mbi'a ɗum fuu ɗum ɗon. 

9  Nde hoolo man ɓesdi, woɗɓe haa moodiɓɓe tawreeta ɓe yeɓre Farisa'en ummi, ndartani mo bee caatal: “Min tawaay aybewol koo gootol haa gorko oo! Teema malaa'ikaajo malla ruuhu wolwani mo!” 

10  Ngaaba man ummiti bee semmbe haa ardiiɗo dow sooje'en ujineere go huli taa ɓe campita Pol. Ngam maajum o umri sooje'en maako ɓe njaha haa mooɓre, ɓe ngurtina Pol caka maɓɓe bee semmbe, ɓe njahra mo haa saŋngeere. 

11  Jemmaare man Jawmiraawo waŋgani Pol, wi'i mo: “Tiɗɗin ɓernde ma! Bana a seedi yam haa Urusaliima, sey a seedo yam bana non haa Roma boo.” Yahuudu'en mbaɗi anniya mbarugo Pol 

12  Jaŋngo man Yahuudu'en woɗɓe kawti, kaɓɓi dabare mbarugo Pol. Ɓe mbaɗi hunayeere ɓe nyaamataa koo ɗume, ɓe njarataa koo ɗume, sey to ɓe mbari mo. 

13  Hoocuɓe anniya ka'a ɓuri cappanɗe nayo. 

14  Ɓe njehi haa mawɓe liman'en e ndotti'en Yahuudu'en, ɓe mbi'i: “Min mbaɗi hunayeere min nyaamataa koo ɗume, sey to min mbari Pol. 

15  Jonta, onon bee dawrooɓe, sey on nela haa ardiiɗo dow sooje'en ujineere, o wadda Pol haa mon bana to on ngiɗno linyugo haala maako fahin. Minin boo min ɗon taaski mbarugo mo diga o yottaaki haa mooɗon.” 

16  Ammaa ɓii deerɗiraawo Pol debbo nani anniya baaltol man. O yehi, o nasti saŋngeere sooje'en, o yecci Pol haala man. 

17  Nden Pol ewni goɗɗo caka ardiiɓe dow sooje'en teemerre, wi'i mo: “Yahru suka oo haa ardiiɗo dow sooje'en ujineere, woodi ko o yeccata mo.” 

18  O yahri mo haa mawɗo maɓɓe man, o wi'i: “Pol kaɓɓaaɗo, ewni yam, o wi'i yam mi wadda suka oo haa maaɗa, ngam woodi ko o yiɗi yeccugo ma.” 

19  Mawɗo man naŋngi mo juŋngo, yahri mo sera, ƴami mo: “Ɗume a yiɗi yeccugo yam?” 

20  O jaabi: “Yahuudu'en narri ƴamugo ma jaŋngo a yahra Pol haa dawrooɓe haa ɓe linya haala maako go fahin. 

21  Ammaa taa jaɓan ɓe, ngam worɓe ko ɓuri cappanɗe nayo ɗon mbaaltani mo, ɗon ndeena mo. Ɓe fuu ɓe mbaɗi hunayeere ɓe nyaamataa, ɓe njarataa sey to ɓe mbari mo. Ɓe taaski waɗugo ɗum, ɓe ɗon ndeena jaawaabu maaɗa.” 

22  Ardiiɗo dow sooje'en ujineere go wi'i mo: “Taa a wi'a koo moy a yecci yam haala ka'a.” Nden o jaɓɓiti mo. Pol yeeso ngomna 

23  Nden o ewni yimɓe ɗiɗo nder ardiiɓe dow sooje'en teemerre, o wi'i ɓe: “Mooɓe sooje'en teemeɗɗe ɗiɗo e wa'iiɓe pucci cappanɗe njoweeɗiɗo e jogiiɓe labbe teemeɗɗe ɗiɗo, ɓe taaskano dillugo Kaysariya deydey saa'a joweenayi jemma. 

24  Taaskane boo Pol pucci haa njahron mo jam haa Felikus, ngomnaajo.” 

25  Nden o winndi bataakewol ngo'ol: 

26  “Kalawdiyus Lisiyas haa Felikus, ngomnaajo tedduɗo, mi hoofni ma. 

27  Gorko oo, Yahuudu'en naŋngi mo, ɓe ngiɗi mbarugo mo. Nde mi nani o Romaajo, mi yehi bee sooje'en, mi hisni mo. 

28  Mi yiɗi anndugo ngam ɗume ɓe ngulli mo, ngam maajum mi yahri mo haa dawrooɓe maɓɓe. 

29  Mi tawi o waɗaay koo ɗume ko he'i nastingo mo fursina malla mbarugo mo. Ɓe ngulli mo ngam haala tawreeta maɓɓe tan. 

30  Nde mi nani Yahuudu'en mbaɗi anniya kaɓɓi dabare ngam mbarugo mo, mi neldi mo haa maaɗa. Mi yecci wulliiɓe mo ɓe ngullo mo haa ma.” 

31  Nden sooje'en koo'i Pol bana hooreejo maɓɓe umri ɓe, ɓe njahri mo haa Antipatiris bee jemma. 

32  Jaŋngo man sooje'en warnooɓe bee kosɗe kooti, ammaa wa'iiɓe pucci ndilli yeeso bee Pol. 

33  Ɓe njahri mo Kaysariya, ɓe ndokki ngomnaajo bataakewol go, ɓe ngaddi Pol yeeso maako. 

34  Ngomnaajo jaŋngi bataakewol. O ƴami Pol haa lesdi ndiye o iwi. Nde o tawi o Silikiyaajo, 

35  o wi'i: “Mi nanan haala ma to wulliiɓe ma ngari.” Nden o umri sooje'en ɓe ayna Pol haa saare Hirudus.

