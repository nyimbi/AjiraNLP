1  Ngam kaliifaajo gime. Yimre Daawuda. 

2  Yaa Allah, sey yimɓe fuu maŋgte haa Siyona! Ɓe kebbinane togayeeje maɓɓe! 

3  Ngam an a ɗon jaɓa do'aaje maɓɓe. Yimɓe fuu ngaran haa maaɗa. 

4  Aybeeji am ɗuuɗi, ɓuri semmbe am, ammaa an a yaafoto tuurtolji am. 

5  Barka laatani cuɓaaɗo ma mo nduŋaniiɗa ɓaditaago ma haa o jooɗo nder saare maaɗa! Min kaaran barkaaji suudu ma, haykaliiru ma seniindu. 

6  A jaaboto tornde amin, yaa Allah, Kisnoowo min bee kuuɗe kaayeefiije. Jooɗiiɓe haa keeri duniyaaru e beeli ɓurɗi daayaago fuu, kooloto ma. 

7  A tabitini kooseeje bee baawɗe ma, ngam a baawɗo masin. 

8  A de'itini hoolo beeli, hoolo ƴuuge maaji, a de'itini tuurtol ummaatooje. 

9  Jooɗiiɓe haa keeri duniyaaru fuu kultori ngam alaamaaji ma, diga fuunaaŋge haa hiirnaaŋge fuu, a ɗon seyna yimɓe. 

10  A ɗon hakkilana lesdi, a ɗon yarna ndi, a ɗon riskina ndi masin, maayo ma ɓeeɓataa. A ɗon taaskitina aawdi maɓɓe. A ɗon taaskitina ɗum bana ni'i: 

11  A ɗon yarna kaatorooji maari, a ɗon momlita giri maari, a ɗon ɗelmina ndi bee waabiliije, a ɗon barkiɗina ko ndi fuɗnata. 

12  A timminan hitaande bee ƴaamle ɗuuɗɗe ngam daliila mbooɗeeŋga ma, a ɗuɗɗinan jeynitaaje haa njahata fuu. 

13  Durduɗe keewan huɗo hecco, towndiije boo keewan gimi seyo. 

14  Durduɗe keewan tokke, waadiiji keewan alkamaari, yimɓe ngiman bee seyo.

