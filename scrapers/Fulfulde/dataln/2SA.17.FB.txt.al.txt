1  Ahitofel wi'i Absalom: “Accu mi suɓa worɓe ujine sappo e ɗiɗo (

12  .

2  Sey mi ukkano mo saa'i o comɗo, ɓernde maako boo ta'i. Bana nii mi hulnan mo, yimɓe maako boo ndoggan. Kaŋko tan mi mbarata. 

3  Nden mi waddane yimɓe maako fuu. Ɓe ngaran haa maaɗa, bana ɓe ngarduno ɓooyma haa Daawuda mo a ɗaɓɓata yoŋki mum. Bana nii yimɓe fuu njooɗorto jam”. 

4  Sawari man fottani Absalom e ndotti'en Isra'iila fuu. 

5  Ammaa Absalom wi'i: “Ewne boo Husay Arkiijo, haa en nana ko o wi'ata.” 

6  Nde Husay wari haa maako, Absalom wi'i: “Ndaa ko Ahitofel wolwi. En tokkoto sawari maako na? Malla en tokkataako ɗum? Ko mbi'ɗa, an?” 

7  Husay jaabi mo: “Jonta kam sawari Ahitofel wooɗaay. 

8  A anndi baaba ma, kaŋko e worɓe maako ɓe semmbiɗɓe, ɓe tikkanɓe bana ɓoodu ndewu koocanaaŋgu ɓikkoy mum. Baaba ma anndi haala konu, o waalataa caka yimɓe maako. 

9  Fakat o ɗon nyukki nder lowol feere malla haa nokkuure woɗnde. To o ukkanake ma, woɗɓe nder yimɓe ma boo ndo'ake, koo moy nananɗo ɗum wi'an: Ɓe njaalake yimɓe Absalom. 

10  Nden koo moy, koo cuusɗo marɗo ɓernde mbarooga boo ittan tammunde, ngam Isra'iila'en fuu anndi baaba ma o konoowo mawɗo, yimɓe wonduɓe bee maako boo ɓe waawɓe konu. 

11  Ngam maajum ndaa sawari am: Mooɓtu Isra'iila'en fuu haa maaɗa, diga Dan haa Biirsaba, ngam haa ɓe laato ɗuuɗɓe bana njaareendi maayo. An bee hoore ma a ardo ɓe nder haɓre. 

12  En ukkanto mo bana saawawre solirta dow lesdi. Kaŋko e wonduɓe bee maako haa ɓe ngoni fuu, walaa mo luttata. 

13  To o doggi, o hisi nder berniwol goɗŋgol, nden kam Isra'iila'en fuu ngaddan ɓoggi, ɓe ndasa ngol nder waadiwol, ngam taa hayre maagol woore lutta dow towndiire maagol.” 

14  Absalom e Isra'iila'en fuu mbi'i: “Fakat, sawari Husay ɓuri sawari Ahitofel wooɗugo.” Ɗum waɗi non ngam Jawmiraawo waɗino anniya wonnugo sawari Ahitofel e nastingo Absalom nder sarru. Daawuda daɗi 

15  Ɓaawo maajum Husay wi'i Cadok e Abiyatar, liman'en: “Ahitofel sarwini Absalom e ndotti'en Isra'iila nii bee nii. Min boo mi sarwini ɓe nii bee nii. 

16  Jonta kam, nele law haa Daawuda, ndeentine mo ngam taa o waala jemmaare nde'e haa eerorde gaa'e Urdun yahrannde ladde, ammaa o eero maayo law ngam taa o halka bee yimɓe maako fuu.” 

17  Yonatan e Ahimaas ɗon ndari haa En-Rogel yaasi berniwol Urusaliima, ngam taa goɗɗo yi'a ɓe ɓe ɗon nasta ngol. Foroy korɗo yaha haa maɓɓe, yecca ɓe kubar. Nden ɓe njaha, ɓe anndina laamiiɗo Daawuda. 

18  Ammaa nyannde maajum derkeejo feere yi'i ɓe, yecci ɗum Absalom. Yonatan e Ahimaas njaawɗi, ngari haa saare goɗɗo haa Bahuriima. Goɗɗo man woodi ɓulndu haa daldal mum, ɓe ndiirti nder maaru. 

19  Debbo maako hoo'i limce, we'iti ɗe dow hunnduko ɓulndu, liiri gabbe dow maaje, ngam taa goɗɗo yi'a ɓe. 

20  Sukaaɓe Absalom ngari haa saare man, ƴami debbo: “Toy Ahimaas e Yonatan?” Debbo jaabi: “Ɓe eeri ildugol.” Sukaaɓe ɗaɓɓiti ɓe, ammaa ɓe tawaay ɓe. Ɓe lorti haa Urusaliima. 

21  Nde ɓe ndilli, Yonatan e Ahimaas ngurti ɓulndu, njehi haa laamiiɗo Daawuda. Ɓe mbi'i mo: “Umme law, eere maayo.” Ɓe ngecci Daawuda ko Ahitofel sarwi Absalom. 

22  Daawuda e yimɓe mum eeri maayo Urdun. Hiddeko weeta, ɓe fuu ɓe caali, walaa koo gooto lutti ɓaawo. 

23  Nde Ahitofel yi'i Absalom yiɗaa tokkaago sawari maako, o daɗɗi wamnde maako, o hooti wuro maako. O umri saare maako alkawal, ɓaawo maajum o ɓili hoore maako, o maayi. Ɓe uwi mo nder yenaande baaba maako. 

24  Daawuda yotti Mahanayim, Absalom e Isra'iila'en wonduɓe bee muuɗum boo eeri maayo Urdun. 

25  Absalom waɗi Amasa mawɗo honooɓe mbattudi Yo'ab. Amasa woni ɓii goɗɗo Isra'iilaajo mo innde mum Itira. Abigayel, daada Amasa, o ɓii Nahas, Seruyatu, daada Yo'ab boo o deerɗiraawo Abigayel. 

26  Absalom e yimɓe mum Isra'iila'en caŋngini nder lesdi Gile'at. 

27  Nde Daawuda yotti Mahanayim, Sobi ɓii Nahas mo Rabba nder lesdi Ammooni'en e Makir ɓii Ammiyel mo Loodebar e Barjillay mo Rogeliima nder lesdi Gile'at, 

28  ngaddani ɓe be'itte e taasaaje e payanɗe loope e alkamaari e sa'iiruuri e kuroori e gabbe ca'aaɗe e nyebbe e irin nyebbe feere 

29  e njumri bee kettuŋgol e leeɓol e dammooji. Ɓe ngaddani ɓe ɗum haa ɓe nyaama ngam ɓe numno weelo e ɗomka e comri torri Daawuda e yimɓe mum daliila jahaaŋgal muuɗum'en nder ladde.

