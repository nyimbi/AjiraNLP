1  Yimre Daawuda. Yaa Jawmiraawo, mi ɗon toro ma, yaawɗa wallugo yam! Heɗitam saa'i mi ɗon ewno ma! 

2  Tornde am laato bana uurle uurooje yeeso ma, juuɗe am ɓaŋgtaaɗe boo bana dokkal nyaamdu kiikiiɗe. 

3  Yaa Jawmiraawo, hakkilan hunnduko am, ngam taa mi wolwa ko fottaay. 

4  Aynam ngam taa mi ɗaɓɓa kalluɗum! Taa mi hawta bee waɗooɓe zunuuba, mi waɗa ko haanaay, taa mi metto dakamji maɓɓe! 

5  Mo'ere ngam am to adiliijo elti yam, to o feli yam, ɗum ɗon bana nebbam dow hoore am, mi salataako ɗam. Ammaa nder do'aaje am kaɓanmi foroy bee halleende halluɓe. 

6  To ardiiɓe maɓɓe ndo'aama diga tapaaje towɗe, nden kam yimɓe ngooŋɗinan bolle am belɗe. 

7  Bana to goɗɗo remi ngesa, seeki lesdi, bana non i'e amin caŋkititto haa nastirde joonde maayɓe. 

8  Ammaa min mi ɗon tijjo gal maaɗa, yaa Jawmiraawo Allah. Haa maaɗa nyukkotoomi, taa accu mi maaya! 

9  Aynam diga tuuforgol ngol ɓe tuufani yam, aynam diga tuuforli waɗooɓe halleende. 

10  Accu halluɓe ndo'o nder gasɗe muuɗum'en, min kam mi hisa!

