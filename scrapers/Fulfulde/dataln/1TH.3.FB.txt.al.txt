1  Nde min mbaawaay munyugo, min tabitini ndikka min njooɗo haa Ateena feere amin, 

2  min neli deerɗiraawo meeɗen Timote haa mooɗon, kuuwdiɗɗiraawo Allah ngam waazingo Linjiila Almasiihu, ngam haa o semmbiɗina on, o tabitina nuɗɗinki mooɗon. 

3  Ngam taa koo gooto mooɗon loro ɓaawo ngam daliila torraaji jontaaji ɗi'i. On anndi kanji ngoni geɗal meeɗen fodde muuyo Allah. 

4  Yaake min ɗonno ngondi bee mooɗon, min mbi'no on torraaji ukkanto en. On anndi non ɗum laati jonta boo. 

5  Ngam maajum nde mi waawaay mi tokko munyugo, mi neli Timote haa mooɗon, haa o heɓa kubar nuɗɗinki mooɗon. Mi hultorno teema jarriboowo heɓi do'ugo on, nden kuugal amin laatakeno meere. 

6  Ammaa jonta Timote warti, seyni min bee kubar nuɗɗinki e yiide mooɗon. O yecci min, foroy on ngoodi numooji booɗɗi dow amin, on ɗon ngelo yi'ugo min bana minin boo min ɗon ngelo yi'ugo on. 

7  Daliila nuɗɗinki mooɗon, deerɗiraaɓe, min keɓi de'ere ɓerɗe nder torraaji e boneeji amin fuu. 

8  Jonta yoŋkiiji amin ngeeɗiti ngam on ɗon tabiti nder kawtal mooɗon bee Jawmiraawo. 

9  Irin yettoore ndeye min ngettirta Allah daliila mooɗon, ngam seyo maŋngo ngo min maatata daliila mooɗon yeeso maako? 

10  Jemma bee naaŋge min ɗon toro mo bee tiinaare, haa min ngi'a on fahin, min kebbitina ko ŋakkani nuɗɗinki mooɗon. 

11  Allah bee hoore mum, Baabiraawo meeɗen e Jawmiraawo meeɗen Yeesu hokka min laawol yahugo haa mooɗon. 

12  Jawmiraawo mawnina yiide wonnde hakkunde mooɗon, non boo heedi yimɓe fuu, haa nde nannda bee nde min ngiɗiri on bee muuɗum. 

13  O semmbiɗina ɓerɗe mooɗon, ngam laatooɗon seniiɓe, ɓe ngalaa feloore yeeso Allah, Baabiraawo meeɗen, saa'i Yeesu, Jawmiraawo meeɗen loroyta bee seniiɓe mum fuu. Aamiina!

