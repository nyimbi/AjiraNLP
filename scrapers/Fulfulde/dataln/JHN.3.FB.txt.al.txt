1  Woodino goɗɗo nder Farisa'en, innde maako Nikodemus, o gooto nder ardiiɓe Yahuudu'en. 

2  O wari haa Yeesu bee jemma, o wi'i mo: “Moodibbo, min anndi a ekkitinoowo mo Allah neli ɗum, ngam walaa koo gooto waawata waɗugo kaayeefiiji bana ɗi a waɗata, sonaa to Allah ɗon wondi bee maako.” 

3  Yeesu jaabi mo: “Gooŋga mi wi'ata ma: To neɗɗo danyaaka ɗiɗawre, o waawataa yi'ugo laamu Allah.” 

4  Nikodemus ƴami mo: “To neɗɗo ndottidi, noy o heɓrata danyeego fahin? O waawan nastugo reedu daada maako, o danye fahin na?” 

5  Yeesu jaabi mo: “Gooŋga mi wi'ata ma: To neɗɗo danyaaka fahin bee ndiyam e bee Ruuhu, nden kam o waawataa nastugo laamu Allah. 

6  Ko danya e yimɓe, ɗum ɓanndu tan. Ko danya e Ruuhu, ɗum ruuhu. 

7  Taa hayɗin ngam mi wi'i ma: Haani on ndanye ɗiɗawre. 

8  Henndu ɗon wifa haa ndu muuyi fuu, a ɗon nana sonyo maaru, ammaa a heɓtataa toy ndu iwi malla toy ndu yahata. Bana non ɗum laatanto danyaaɗo diga Ruuhu.” 

9  Nikodemus ƴami mo: “Noy ɗum waaroto?” 

10  Yeesu jaabi mo: “An a moodibbo Isra'iila'en, a anndaa ɗum na? 

11  Gooŋga mi wi'ata ma: Minin min ɗon mbolwa ko min anndi, min ɗon ceedo ko min ngi'i bee gite amin, ammaa bee non fuu on njaɓataa seedamku amin. 

12  To on nuɗɗinaay yam nde mi wolwani on haala kuuje duniyaaru, noy on nuɗɗinirta to mi wolwanan on haala kuuje asama? 

13  Walaa mo meeɗi yahugo haa asama, sonaa mo iwi haa asama, waato Ɓii-neɗɗo. 

14  Bana no Muusa ɓiliri mboodi njamndi mboɗeeri dow leggal nder ladde, bana non boo sey Ɓii-neɗɗo ɓile, 

15  ngam haa koo moy nuɗɗini mo heɓa ngeendam nduumiiɗam. 

16  Allah yiɗi duniyaaru masin. Ngam maajum o hokki Ɓiɗɗo maako bajjo. Koo moy nuɗɗini Ɓiɗɗo oo, halkataa, ammaa o heɓan ngeendam nduumiiɗam. 

17  Allah nelaay Ɓiɗɗo mum nder duniyaaru ngam hiitaago ndu, ammaa ngam haa duniyaaru heɓra kisndam bee maako. 

18  Koo moy nuɗɗini Ɓiɗɗo oo, o hiitataake. Ammaa mo nuɗɗinaay mo, o hiitaama, ngam o nuɗɗinaay Ɓiɗɗo Allah bajjo. 

19  Ndaa no kiita man wa'i: Annoora wari nder duniyaaru, ammaa yimɓe duniyaaru ɓuri yiɗugo nyiɓre dow annoora, ngam kuuɗe maɓɓe ɗe kalluɗe. 

20  Ngam koo moy to ɗon waɗa halleende, ɗon wanya annoora, o warataa haa annoora, ngam o hulan taa kuuɗe maako kalluɗe mbaŋga. 

21  Ammaa mo ɗon waɗa gooŋga, waran haa annoora, ngam haa ɗum waŋga no o ɗowtani Allah bee kuuɗe maako, kuuɗe maako kuuwaama bee yerduye Allah.” Yeesu e Yuhanna baɗoowo baptisma 

22  Ɓaawo man Yeesu yahdi bee pukara'en muuɗum haa lesdi Yahudiya. O faɓɓidi bee maɓɓe ton seɗɗa, o waɗani yimɓe baptisma. 

23  Yuhanna boo waɗani yimɓe baptisma haa Aynon, ɓadiiɗum bee Salim, ngam ndiyam ɗuuɗɗam ɗon ton. Yimɓe ɗon njaha haa maako ngam waɗaneego baptisma. 

24  Saa'i man ɓe nastinaayno Yuhanna haa fursina tawon. 

25  Ton, ngaaba ummi hakkunde pukara'en Yuhanna e Yahuuduujo dow haala laɓɓineeki. 

26  Ɓe njehi haa Yuhanna, ɓe mbi'i mo: “Moodibbo, mo wonduno bee maaɗa gaɗa maayo Urdun, mo a seedino ɗum, ndaa o ɗon waɗana yimɓe baptisma, yimɓe fuu ɗon njaha haa maako.” 

27  Yuhanna jaabi ɓe: “Walaa mo heɓata koo ɗume sonaa to Allah hokki mo ɗum. 

28  Onon bee ko'e mon on mbaawan seedaago no mi bi'ɗo: Naa min woni Almasiihu, ammaa mi nelaama ngam mi aarta mo. 

29  Ɓaŋɗo, kaŋko woni marɗo debbo man. Ammaa soobaajo ɓaŋɗo dariiɗo kommbi maako, nananɗo sawtu ɓaŋɗo, seyorto nanugo sawtu ɓaŋɗo masin. Bana non seyo am boo, ngo heewi jonta. 

30  Sey maŋngu maako ɓesdo, ngu am boo usto.” Mo iwi haa asama 

31  Iwɗo diga dow, ɗon dow koo ɗume fuu. Iwɗo haa duniyaaru boo o goɗɗo duniyaaru, o ɗon wolwa haala duniyaaru boo. Iwɗo diga asama ɗon dow koo ɗume fuu. 

32  O ɗon seedo ko o yi'i e ko o nani, ammaa walaa jaɓanɗo seedamku maako. 

33  Mo jaɓi seedamku maako, gooŋɗini Allah o gooŋgaajo. 

34  Ngam mo Allah neli ɗon wolwa haala Allah, ngam Allah ɗon hebbina mo bee Ruuhu muuɗum bilaa keerol. 

35  Baabiraawo yiɗi Ɓiɗɗo, hokki mo baawɗe dow koo ɗume fuu. 

36  Mo nuɗɗini Ɓiɗɗo, heɓi ngeendam nduumiiɗam. Mo nuɗɗinaay Ɓiɗɗo heɓataa ngeendam, ammaa tikkere Allah ɗon tabiti dow maako.

