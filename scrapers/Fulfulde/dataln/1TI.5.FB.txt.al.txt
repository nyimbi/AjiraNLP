1  Taa telɓan ndottiijo. Ammaa waso mo bana o baaba ma, sukaaɓe boo, bana deerɗiraaɓe, 

2  rewɓe nayeeɓe bana daadiraaɓe, derke'en rewɓe boo bana deerɗiraaɓe rewɓe, bee ɓernde laaɓnde. 

3  Teddin rewɓe laatiiɓe yurumɓe bee gooŋga. 

4  Ammaa to debbo jurumɗo woodi ɓiɓɓe malla taaniraaɓe, sey ɓe ekkito waŋgingo kulol maɓɓe heedi Allah haa yimɓe saare maɓɓe tawon, ɓe mbarjo daada maɓɓe malla maama maɓɓe, ngam ɗum fottanan Allah. 

5  Debbo laatiiɗo jurumɗo bee gooŋga, mo walaa cuklaniiɗo ɗum, ɗon jo'ini tammunde mum dow Allah, o ɗon tiini waɗugo do'a e tornde jemma bee naaŋge fuu. 

6  Ammaa debbo jurumɗo ɗaɓɓanɗo ko ɓernde mum yiɗi tan, laati bana maayɗo, koo nde o geeto tawon. 

7  Umru ɗum rewɓe yurumɓe ngam haa ɓe ngona bilaa feloore. 

8  Ammaa to goɗɗo suklanaaki banndiraaɓe muuɗum, sakkomaa yimɓe saare mum, nden kam o yeddi nuɗɗinki, o tulli mo nuɗɗinaay. 

9  Taa winndu innde debbo jurumɗo nder deftere inɗe rewɓe yurumɓe, sonaa to duuɓi maako njottake cappanɗe joweego, to o ɓaŋgaaɗono nde woore tan, 

10  to o anndaaɗo ngam kuuɗe maako booɗɗe, waato o mawnini ɓiyiiko'en booɗɗum, o weerni hoɗɓe, o looti kosɗe senaaɓe, o walli ɓilliiɓe, o tiini huuwugo kuuɗe booɗɗe koo ɗeye. 

11  Ammaa sala winndugo inɗe rewɓe yurumɓe derke'en. Ngam to suuno waɗi ɓe, ɓe accan Almasiihu, ɓe ɗaɓɓan te'eego. 

12  Bana non ɓe laatoto aybuɓe, ngam ɓe piistan anniya maɓɓe arana. 

13  Dow man fuu ɓe njaɓataa huuwugo, ɓe ɗon ngiilo haa ci'e yimɓe. Ko tulli ɗum boo, ɓe ɗuuɗa-haala'en, karammbaani'en, ɓe ɗon mbolwa ko haanaay. 

14  Ngam man ngiɗmi rewɓe ɓe'e te'e fahin, ɓe ndanya ɓikkoy, ɓe cuklano ci'e maɓɓe, ngam taa konne'en men keɓa hallingo en. 

15  Ngam rewɓe yurumɓe woɗɓe celi laawol gooŋga, tokki Sayɗaanu. 

16  To debbo nuɗɗinɗo woodi rewɓe yurumɓe, sey o walla ɓe ngam taa ɓe teddana jama'aare nuɗɗinɓe, haa nde walla rewɓe laatiiɓe yurumɓe bee gooŋga. 

17  Ndotti'en ɗowooɓe booɗɗum ke'i heɓugo ngeenaari cowi ɗiɗi, sakkomaa yarɓe bone ngam kuugal waazugo e ekkitingo wolde Allah. 

18  Ngam Deftere wi'i: “Taa waɗan ngaari corɓoori sabakaare.” Non boo: “Kuuwoowo he'i heɓugo ngeenaari mum.” 

19  Taa jaɓ wullaandu dow ndottiijo jama'aare nuɗɗinɓe, sonaa to seedooɓe ɗiɗo malla tato tabitini ndu. 

20  Waɗɓe aybe fuu, sey a fela ɓe yeeso jama'aare fuu, ngam haa luttuɓe kultora. 

21  Mi ɗon hunne yeeso Allah e Yeesu Almasiihu e malaa'ika'en suɓaaɓe, a ɗowtano wasuyeeji ɗi'i, taa a senndindira yimɓe, taa a ɓurna koo moy sam. 

22  Taa yaawu wallingo juuɗe ma dow goɗɗo, taa nastin hoore ma nder hakkeeji woɗɓe, aynu hoore ma a laaɓɗo. 

23  Accu yargo ndiyam tan, ndikka a yara inaboojam seɗɗa haa a hoynana reedu ma, ngam nyawnyawji ma. 

24  Hakkeeji yimɓe woɗɓe mbaŋgi laaɓɗum hiddeko kiita waɗa, haa woɗɓe ɗi mbaŋgan ɓaawoɗon. 

25  Bana non boo kuuɗe booɗɗe mbaŋgirta laaɓɗum. Koo to goɗɗe mbaŋgaay tawon boo, fakat ɗe cuuɗataake.

