1   Halleluya! Ngette Jawmiraawo, ngam o booɗɗo, mbooɗeeŋga maako ɗon haa abada. 

2  Moy waawata anndingo kuuɗe Jawmiraawo mawɗe e yeeynugo maŋgtooje maako fuu? 

3  Barka laatanto gooŋga'en, waɗooɓe adilaaku tum. 

4  Siftoram nder mo'ere ma ngam ummaatoore ma, yaa Jawmiraawo, yiidam, an kisnoowo yam! 

5  Accu mi yi'a hayru suɓaaɓe ma, mi seyoro seyo ummaatoore ma, mi manto hawtaade bee yimɓe ɓe marɗa! 

6  Min mbaɗi hakke bana kaakiraaɓe amin, min mbaɗi ko halli, min aybuɓe. 

7  Kaakiraaɓe amin haa Misra paamaay kaayeefiiji ma, ɓe ciftoraay kuuɗe ma booɗɗe ɗuuɗɗe, ɓe tuurtani ma haa maayo Maaliya. 

8  Ammaa Jawmiraawo walli ɓe, ngam daliila innde muuɗum, ngam waŋgingo baawɗe muuɗum. 

9  O telɓani maayo Maaliya, ngo ɓeeɓi, o eerni yimɓe maako nder lugguɗum maayo bana dow lesdi njoorndi. 

10  O hisni ɓe juuɗe wanyɓe ɓe, o rimɗini ɓe juuɗe konne'en maɓɓe. 

11  Ndiyam suddi toonyotooɓe ɓe. walaa koo gooto maɓɓe hisi. 

12  Nden yimɓe maako nuɗɗini bolle maako, ngimani mo maŋgtooje. 

13  Ammaa law ɓe ngejjiti kuuɗe maako, ɓe ndeenaay haa o hiɓɓina nufayeeje maako. 

14  Suuno naŋngi ɓe nder ladde. ɓe poondi Allah nder ladde hamaadaare. 

15  O hokki ɓe ko ɓe ƴami nden o ukkani ɓe nyawu kalluŋgu. 

16  Nder saŋngeere ɓe kaaji Muusa e Haruna, cenaaɗo Jawmiraawo. 

17  Lesdi seeki, moɗi Datan, suddi hawtiɗiraaɓe Abiram. 

18  Yiite wuli mooɓre maɓɓe, nyaami halluɓe ɓe'e. 

19  Ɓe mbaɗi suura gaggel haa Horeb, ɓe cujidi yeeso lawru ɓolinaandu ndu'u. 

20  Ɓe cannjiri tedduŋgal Allah bee suura nagge meere! 

21  -

22  Ɓe ngejjiti Allah kisnuɗo ɓe kuuwɗo kuuɗe mawɗe e kaayeefiije haa Misra, lesdi Haamu, non boo kuuɗe kulniiɗe haa maayo Maaliya. 

23  O wi'no o halkan ɓe, to naa Muusa cuɓaaɗo maako darani ɓe, wayliti ɓernuki maako. 

24  Nden ɓe njawi lesdi ɓurndi wooɗugo ndi'i, ngam ɓe nuɗɗinaay wolde maako. 

25  Ɓe ngurŋgurti nder laymaaji maɓɓe, ɓe cali heɗitaago Jawmiraawo. 

26  O ɓaŋgti juŋngo maako, o huni o mbaran ɓe nder ladde, 

27  o mbaran danygol maɓɓe caka ummaatooje, o saŋkitan ɓe nder lesɗe jananne. 

28  Nden yimɓe maako ɗakkotiri bee Ba'al-Pe'or, ɓe nyaami kirsanaaɗum maayɓe. 

29  Ɓe ɓernini Jawmiraawo bee kuuɗe maɓɓe, masiibo ukkani ɓe. 

30  Ammaa Pinehas ummi, mo'ini haala, haɗi masiibo man. 

31  Allah adilini mo haa foroy, diga yidere haa yidere. 

32  Ɓe tikkini Jawmiraawo haa ndiyam Meriba, Muusa torrake ngam daliila maɓɓe, 

33  ngam ɓe mettini ɓernde Muusa, haa o yaawi wolwugo ko haanaay. 

34  Ɓe nattinaay ummaatooje bana Jawmiraawo umruno ɓe. 

35  Ammaa ɓe njillindiri bee maɓɓe, ɓe ekkiti al'aadaaji maɓɓe. 

36  Ɓe ndewi labbi, kanjum laatani ɓe tuuforgol. 

37  Ɓe kirsani ginnaaji ɓiɓɓe maɓɓe worɓe e rewɓe, 

38  ɓe ndufi ƴiiƴam yimɓe ɓe ngalaa aybe, ƴiiƴam ɓiɓɓe maɓɓe worɓe e rewɓe. Ɓe kirsi ɓe ngam labbi Kanaani'en, lesdi soɓi bee ƴiiƴam maɓɓe. 

39  Ɓe coɓni ko'e maɓɓe bee kuuɗe maɓɓe, ɓe ɗakkotiri bee labbi, ɓe kuuwi kuuɗe kalluɗe. 

40  Ngam maajum Jawmiraawo ɓernani yimɓe mum, o wanyi yimɓe laatiiɓe maral maako. 

41  O hokki ɓe haa juuɗe ummaatooje goɗɗe, konne'en maɓɓe laamani ɓe. 

42  Wanywanyɓe maɓɓe toonyi ɓe, leestini ɓe les baawɗe muuɗum'en. 

43  Nde ɗuuɗɗum Jawmiraawo hisni ɓe, ammaa ɓe tokki tuurtango mo, ɓe tullitini waɗugo aybeeji. 

44  Ammaa bee man fuu Jawmiraawo laari ɓillaare maɓɓe, nani gookaali maɓɓe. 

45  O siftori alkawal ngal o haɓɓi bee maɓɓe, o faasiti ɓernango ɓe daliila mbooɗeeŋga maako ɗuuɗŋga. 

46  O wayli numooji dahɓe ɓe fuu, ngam ɓe mo'ana ɓe. 

47  Hisnu min, yaa Jawmiraawo Allah amin! Wurtin min caka ummaatooje, hooru min, ngam haa min maŋgta innde ma seniinde, min mantoro maŋgtooje ma. 

48  Yettoore laatano Jawmiraawo mo Allah Isra'iila foroy haa abada. Ummaatoore fuu wi'a: “Aamiina!” Halleluya!

