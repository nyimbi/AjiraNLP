1  Koo ndey on ngurtoto ngam haɓre bee konne'en mon, to on ngi'i pucci e mootaaji pucci e jama'aare konu ɓurannde on ɗuuɗugo, taa kule! Jawmiraawo, Allah mooɗon gurtinɗo on lesdi Misra, ɗon wondi bee mooɗon. 

2  Hiddeko on puɗɗa haɓre, limanjo daro yeeso honooɓe mon, wi'a ɓe: 

3  Nane, onon worɓe Isra'iila! On nastan haɓre bee konne'en mon hannde. Taa ɓerɗe mooɗon ta'a, taa kule, taa ndiwne yeeso maɓɓe. 

4  Ngam Jawmiraawo, Allah mooɗon ɗon wondi bee mooɗon. Kaŋko o haɓan bee konne'en mon, ngam hisnugo on. 

5  Nden kaliifa'en mbolwana yimɓe, mbi'a: Moy timmini nyiɓugo suudu, waɗanaay ndu do'a, nastaay ndu tawon? Sey o hoota, ngam taa o maaya nder haɓre, nden goɗɗo feere mara ndu. 

6  Moy jubi ngesa inabooje, heɓaay ittugo ɓiɓɓe maaje tawon? Sey o hoota, ngam taa o maaya nder haɓre, nden goɗɗo feere seyoro ɗe. 

7  Moy haɓɓi teegal, yottinaay debbo haa saare mum tawon? Sey o hoota, ngam taa o maaya nder haɓre, nden goɗɗo feere te'a mo. 

8  “Nden kaliifa'en tokko wolwango honooɓe: Woodi goɗɗo kulɗo mo ɓernde mum ta'i, ɓolwi na? Sey o hoota, ngam taa o ɓolwina ɓerɗe deerɗiraaɓe maako. 

9  To kaliifa'en timmini wolwango ummaatoore, ɓe cuɓa hoore'en konu, ɓe ardo honooɓe. 

10  To on ɓaditake berniwol ngam haɓre bee maagol, nufane yimɓe maagol salaaman tawon. 

11  To ɓe njaɓi sulhu, ɓe maɓɓiti dammuɗe berniwol, nden kam on laatina ummaatoore maagol fuu maccuɓe mon, ɓe njaggano on. 

12  Ammaa to ɓe culhotiraay bee mooɗon, to ɓe ngiɗi haɓugo bee mooɗon, nden kam kippe berniwol maɓɓe. 

13  To Jawmiraawo, Allah hokki on ɓe, sey on mbara worɓe maɓɓe fuu bee kaafahi. 

14  Ammaa to on ngiɗi, kooce rewɓe e ɓikkoy e dabbaaji e kuuje gonɗe nder berniwol fuu. On nyaama keɓal konu konne'en mon, ngam Jawmiraawo, Allah mooɗon hokki on ɗum. 

15  Bana non mbaaroton berniiji daayiiɗi masin, ɗi laataaki berniiji ummaatooje ɗe'e. 

16  Ammaa to on nyaami berniiji nder lesdi ndi Jawmiraawo, Allah mooɗon marnata on, taa on acca koo ɗume bee yoŋki. 

17  Nattine yimɓe fuu, waato: Heti'en e Amoori'en e Kanaani'en e Perezzi'en e Hewi'en e Yebusi'en, bana Jawmiraawo, Allah mooɗon umri on. 

18  Mbare ɓe, ngam taa ɓe ekkitina on huuwugo kuuɗe maɓɓe nyidduɗe ɗe ɓe kuuwanta labbi maɓɓe fuu, ngam taa on mbaɗa hakke dow Jawmiraawo, Allah mooɗon. 

19  To on ɗaɓɓi hippaago berniwol, taa pe'e leɗɗe maagol marɗe ɓiɓɓe nyaameteeɗe, koo to on taarake ngol nyalɗe ɗuuɗɗe. Nyaame ɓiɓɓe man, ammaa taa nattine leɗɗe, ngam ɗe laataaki yimɓe haa on kona ɗe. 

20  Sonaa leɗɗe ɗe ɓiɓɓe maaje nyaamataake, kanje kam pe'e ɗe, nattine ɗe, on mbaɗa kuuje kipporɗe bee maaje, haa to on nyaami berniwol kaɓanŋgol bee mooɗon.”

