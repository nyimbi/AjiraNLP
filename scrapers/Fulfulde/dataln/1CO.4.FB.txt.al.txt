1  Non kadi anndite minin ngoni huuwanooɓe Almasiihu, kaliifa'en halfinaaɓe waŋgingo sirriiji Allah. 

2  Ko ɓe ƴamata haa kaliifa'en kam, ɗum laataago hoolaaɓe. 

3  Ngam am kam, to onon aybini yam malla to ɗum hiitooɓe woɗɓe aybini yam, ɗum walaa saman. Min bee hoore am maa mi aybintaa hoore am. 

4  Ɓernde am felaay yam dow koo ɗume, ammaa ɗum wi'aay mi laaɓɗo. Jawmiraawo feere mum woni kiitoowo yam. 

5  Ngam maajum taa kiite koo ɗume diga saa'i man siwaa. Munye haa Jawmiraawo wara, mo waŋginta nder laaɓɗum ko suuɗi nder nyiɓre. O waŋginan boo nufayeeje nyukkiiɗe nder ɓerɗe yimɓe. Nden kadi koo moy heɓan manoore mum bana no fottanta Allah. 

6  Deerɗiraaɓe am, mi huuwtiniri misaaluuji ɗi'i dow Apollos e dow am ngam daliila mooɗon. Mi yiɗi on tokko misaalu amin “bilaa ƴaɓɓaago keerol jo'inaaŋgol fodde ko winnda.” Ngam taa goɗɗo mooɗon tokko oo, yawo oya. 

7  Moy ɓurnu ma dow woɗɓe? Naa Allah hokki ma ko marɗa fuu na? To ɗum dokkal keɓɗa kam, koni jurortoɗa bana a heɓaayno ngal? 

8  Asee! Jonta on keɓi ko ngiɗɗon fuu! On ndiski timmi! On ngarti laamiiɓe, ammaa minin min keɓaay ɗum tawon! To on laatino non bee gooŋga kam, minin boo min laamodotono bee mooɗon. 

9  Ammaa mi tammi minin nelaaɓe, Allah waɗi min ɓaawo'en bana hiitaaɓe ngam mbareego. Min laatake bana huunde fijirteende yeeso duniyaaru, yeeso malaa'ika'en e yimɓe. 

10  Ngam daliila Almasiihu, minin min faataaɓe, ammaa onon, on marɓe hikma nder kawtal bee maako. Minin min tampuɓe, ammaa onon on semmbiɗɓe. Onon on horminaaɓe, ammaa minin min yawaaɓe. 

11  Haa wargo saa'iire nde'e min ɗon maata dolo, min ɗon maata ɗomka, min temmbuɓe, min piyaaɓe, min yiilotooɓe, 

12  min ɗon coma ngam min ɗon kuuwa bee juuɗe amin. To ɓe kuɗi min, min ɗon mbarkiɗina. To ɓe toonyake min, min munyanan ɗum. 

13  To ɓe nyo'i min, min njaabo bee bolle belɗe. Haa jonta min laati bana mbuuwri duniyaaru, bana nyidduɗum ko yimɓe fuu ngudinta. 

14  Mi winndani on ɗum naa ngam haa mi semtina on, ammaa ngam mi reentina on ngam on laatake ɓikkoy am ngiɗaakoy. 

15  Ngam koo to on ngoodi eltooɓe ujine sappo nder Almasiihu, on ngoodi baaba gooto tan. Ɗum min waddani on ngeendam nder Almasiihu Yeesu nde mi waazini on Linjiila. 

16  Ngam man mi ɗon toro on: Tokke misaalu am. 

17  Ngam daliila ka'a mi neli Timote, ɓiɗɗo am giɗaaɗo e koolaaɗo nder kawtal bee Jawmiraawo haa mooɗon. O siftinoran on no tokkortoomi Almasiihu. Kanjum mi ekkitinta koo toy nder jama'aaje nuɗɗinɓe fuu. 

18  Woɗɓe mooɗon mawniti ngam ɓe tammi mi lorataako haa mooɗon. 

19  Ammaa to Jawmiraawo munyi, mi waran nii seɗɗa haa mooɗon. Mi anndan naa bolle mawnitiiɓe ɓe'e tan, ammaa ko ɓe mbaawi waɗugo boo. 

20  Ngam laamu Allah daraaki dow bolle, ammaa dow baawɗe. 

21  Ɗume ngiɗɗon? Mi warda bee ɓoccol haa mooɗon na malla bee yiide e ɓernde ɗelemnde?

