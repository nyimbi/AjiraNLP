1  Min Pol, hawtaade bee Silas e Timote, min ɗon mbinndana on, onon jama'aare nuɗɗinɓe haa Tessaloniiki, ɓe Allah Baabiraawo e Jawmiraawo meeɗen Yeesu Almasiihu: Mo'ere e salaaman laatano on! Nuɗɗinki e joonde Tessaloniiki'en 

2  Min ɗon ngetta Allah foroy ngam mooɗon, min ɗon ciftora on boo tum nder tornde amin. 

3  Min ɗon ciftora no on kuuwrata bee nuɗɗinki, no on tiinori nder yiide e no tammunde mooɗon nder Jawmiraawo meeɗen Yeesu Almasiihu tabitiri. 

4  Onon deerɗiraaɓe, min anndi Allah yiɗi on, o suɓi on. 

5  Saa'i min ngaazini on Linjiila, ɗum laataaki bee bolle tan, ammaa bee baawɗe Allah e ballal Ruuhu Ceniiɗo. Kadiboo min kolli on fakat ka koolniika. On anndi no min kuuwri caka mooɗon ngam hayru mooɗon boo. 

6  Onon boo, on tokki misaalu amin e misaalu Jawmiraawo. Koo nde on ɓilliiɓe masin, on njaɓi kubar maako bee seyo ngo Ruuhu Allah hokki on. 

7  Bana nii on laatori misaalu haa nuɗɗinɓe nder lesɗe Makedoniya e Akaya fuu. 

8  Naa ngam wolde Jawmiraawo saŋkiti diga mooɗon, yehi haa wonɓe nder Makedoniya e Akaya tan, ammaa koo toy fuu yimɓe nani no on nuɗɗiniri Allah. Walaa haaje min mbolwa haala man. 

9  Ngam kamɓe tokki yeccugo no on njaɓɓiri min e no on acciri labbi haa on ɗowtano Allah geeto, gooŋgaajo, 

10  haa ndeenon loraaki Ɓiɗɗo maako diga asama, Yeesu mo o ummitini diga maayde, kisnanɗo en tikkere Allah warannde.

