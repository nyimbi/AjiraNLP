1  Deerɗiraaɓe am, nde on nuɗɗinɓe Jawmiraawo meeɗen Yeesu Almasiihu tedduɗo, taa cenndindire yimɓe. 

2  To diskuɗo ɓorniiɗo limce booɗɗe e halagaare kaŋŋeeri haa hoondu maako, nasti mooɓtorde mooɗon, nden laafuɗo ɓorniiɗo tekkaaje boo nasti, 

3  on teddini ɓorniiɗo booɗɗe, on mbi'i mo: “Jooɗa haa babal booɗŋgal nga'al.” Ammaa on mbi'i laafuɗo boo: “Dara ɗo malla jooɗa haa lesdi yeeso am.” 

4  To on mbaɗi non, on cenndindiraay yimɓe na? On laati hiitooɓe bee numooji kalluɗi. 

5  Deerɗiraaɓe am yiɗaaɓe, keɗite booɗɗum! Naa Allah suɓi laafuɓe duniyaaru ngam haa ɓe laato riskuɓe nder nuɗɗinki e ɓe ndona laamu ngu o iinani yiɗɓe mo na? 

6  Ammaa onon on ɗon njawo laafuɓe. Naa ɗum riskuɓe toskinta on e njahrata on yeeso hiitooɓe na? 

7  Naa kamɓe kallinta innde woonde nde ɓe ewni dow mooɗon? 

8  Fakat, on mbaɗi ko wooɗi to on kebbitini umroore laamu Allah, fodde ko winnda nder Deftere Seniinde: “Yiɗ keeddiɗɗiraawo ma bana no a yiɗiri hoore ma”. 

9  Ammaa to on ɗon cenndindira yimɓe, on mbaɗi hakke, umroore tawreeta do'i on kiita ngam on luuti nde. 

10  Ngam koo to goɗɗo ɗowtanake umrooje tawreeta fuu, ammaa o ɗowtanaaki woore nder maaje, o aybuɗo bana luutɗo umrooje tawreeta man fuu. 

11  Ngam mo wi'i: “Taa waɗ njeenu” wi'i boo: “Taa mbar-hoore.” Koo to a waɗaay njeenu, ammaa a waɗi mbar-hoore, a luuti umrooje tawreeta fuu. 

12  Ngam maajum, ko on mbolwata malla ko on mbaɗata fuu, paame Allah hiitan on bee tawreeta mum dimɗinanka yimɓe. 

13  Ngam to goɗɗo walaa enɗam, Allah hiitoto mo bilaa enɗam. Ammaa marɗo enɗam hulataa kiita Allah. Nuɗɗinki bilaa kuuɗe 

14  Deerɗiraaɓe am! Ɗume ɗum nafata to goɗɗo wi'i: “Mi woodi nuɗɗinki”, ammaa kuuɗe maako mbaŋginaay ki? Nuɗɗinki man hisnan mo na? 

15  To woodi deerɗiraaɓe worɓe malla rewɓe, ɓe ngalaa limce, ɓe ngalaa nyaamdu nde weeti fuu, 

16  goɗɗo caka mooɗon boo wi'i ɓe: “Allah hokku on saa'a! Kolte, nyaame, kaare”, o hokkaay ɓe koo ɗume ngam haaje maɓɓe, ɗume ɗum nafata? 

17  Non nuɗɗinki boo wa'i, to ki waŋginaay kuuɗe maaki, ki baatki. 

18  Ammaa to goɗɗo wi'i: “An a woodi nuɗɗinki, min boo mi woodi kuuɗe”, mi wi'an mo: “Hollam nuɗɗinki ma bilaa kuuɗe, min boo mi hollete nuɗɗinki am bee kuuɗe.” 

19  A nuɗɗini Allah o gooto na? Booɗɗum! Ginnaaji boo nuɗɗini ɗum, ammaa ɗi ɗon ndiwna. 

20  Paataaɗo! A yiɗi holleego nuɗɗinki bilaa kuuɗe nafataa sam na? 

21  Noy Allah adiliniri kaakiraawo meeɗen Ibrahiima? Bee kuuɗe maako o heɓi ɗum, nde o lii'ani Allah Isiyaaku, ɓiyiiko haa hirsirde. 

22  A laari no nuɗɗinki maako yahdiri bee kuuɗe maako. Kuuɗe maako kebbitini nuɗɗinki maako. 

23  Bana non ko Deftere Allah wi'no hiɓɓiri: “Ibrahiima nuɗɗini Allah, Allah boo adilini mo.” O ewnaama soobaajo Allah. 

24  Kadi na on ndaari, neɗɗo adilinaama bee kuuɗe, naa bee nuɗɗinki tan. 

25  Non boo Rahab, daakaareejo. O adilinaama ngam daliila kuuɗe maako, nde o jaɓɓi nelaaɓe Yahuudu'en, o wurtini ɓe bee laawol goɗŋgol. 

26  Bana no goɗɗo bilaa yoŋki laatake maayɗo, non nuɗɗinki bilaa kuuɗe boo ki baatki.

