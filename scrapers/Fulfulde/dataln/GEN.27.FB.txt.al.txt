1  Isiyaaku naywi, gite maako boo tampi, haa yotti o yi'ataa sam. O ewni Isuwa, afo maako, o wi'i mo: “Ɓiŋngel am.” Isuwa jaabi: “Na'am.” 

2  Isiyaaku wi'i: “Ndaa, mi naywi, mi anndaa nyalaade nde maayanmi. 

3  Kadi, hoo'u balmi ma, ɓaaru ma e lagaawal ma, yah ladde, loohanam kusel ladde. 

4  Waɗanam nyaamdu welndu, bana no ngiɗmi. Waddanam ndu, mi nyaama, ngam haa mi barkiɗine hiddeko mi maaya.” 

5  Rebekka ɗonno nana saa'i Isiyaaku wolwani ɓiyum Isuwa. Isuwa dilli ladde ngam loohaago kusel ladde, ngam waddugo ngel haa saare, 

6  Rebekka wolwani ɓiyum Yaakubu: “Ndaa, mi nani baaba ma wolwani deerɗa Isuwa ni'i: 

7  Waddanam kusel ladde, waɗanam nyaamdu welndu, mi nyaama. Mi barkiɗinte yeeso Jawmiraawo hiddeko mi maaya. 

8  Jonta kam, ɓiŋngel am, nananam e waɗ ko umranmaami: 

9  Yah haa tokkere, waddanam njawkoy mbooɗkoy ɗiɗoy. Mi defanan koy baaba ma nyaamdu welndu, bana o yiɗi ɗum. 

10  A yahrana ndu baaba ma, o nyaama, ngam haa o barkiɗine hiddeko o maaya.” 

11  Yaakubu jaabi Rebekka, daada mum: “Ndaa, deerɗam Isuwa o goɗɗo ɗuuɗa-gaasaajo, ammaa min mi walaa gaasa haa ɓanndu. 

12  Teema baaba am meematam, mi laatanto mo bana jancoowo, nden mi waddanan hoore am naaloore, naa barka.” 

13  Ammaa daada maako wi'i mo: “Naaloore man wara dow hoore am, ɓiŋngel am. Nananam tan, yah waddanam!” 

14  Yaakubu dilli, ɗaɓɓitoyi njawkoy, waddani koy daada muuɗum. Daada maako defi nyaamdu welndu, bana no baaba maako yiɗi. 

15  Nden o hoo'i limce Isuwa, afo maako, ɗuuɗa-samanje gonɗe nder suudu maako, o ɓorni ɗe Yaakubu, ɓiyiiko minyiraajo. 

16  O ɓornani mo lare njawkoy go haa juuɗe e ɗigguɗum daande maako. 

17  Nden o hokki ɓiyiiko Yaakubu nyaamdu welndu ndu o defi e tamseere nde o tamsi. 

18  Yaakubu nasti haa baaba muuɗum, wi'i: “Baaba am!” O jaabi: “Na'am. An moy, ɓiŋngel am?” 

19  Yaakubu wi'i baaba muuɗum: “Ɗum min Isuwa, afo maaɗa. Mi waɗi bana a wi'i yam. Umma, jooɗa, nyaam kusel ladde ngel ngaddumi, ngam haa a barkiɗinammi.” 

20  Isiyaaku ƴami: “Noy tawruɗaa kusel ladde man law, ɓiŋngel am?” O jaabi: “Ngam Jawmiraawo, Allah maaɗa fottini yam bee maajum.” 

21  Isiyaaku wi'i Yaakubu: “Ɓadita, ɓiŋngel am, ngam mi meeme, mi anndita fakat a ɓiyam Isuwa na malla naa non.” 

22  Yaakubu ɓaditi baaba muuɗum Isiyaaku. Baaba go meemi mo, wi'i: “Sawtu kam, ɗum sawtu Yaakubu, ammaa juuɗe boo, ɗe Isuwa.” 

23  O annditaay mo, ngam juuɗe maako keewi gaasa bana ɗe deerɗiiko Isuwa. O barkiɗini mo. 

24  O ƴamti mo fahin: “A ɓiyam Isuwa fakat na?” Yaakubu jaabi: “Ɗum min!” 

25  Isiyaaku wi'i: “Ɓadinanam kusel ladde ngel ɓiyam loohoyi haa mi nyaama, ngam haa mi barkiɗine.” Yaakubu ɓaditinani mo ɗum, o nyaami. O waddani mo inaboojam boo, o yari. 

26  Nden Isiyaaku, baaba maako wi'i mo: “Ɓaditam, hebbam, ɓiŋngel am.” 

27  O ɓaditi, o hebbi mo. Isiyaaku nani uureeŋga limce maako, o barkiɗini mo, o wi'i: “Uureeŋga ɓiyam ɗon bana uureeŋga ngesa ka Jawmiraawo barkiɗini. 

28  Allah hokke saawawre asama, o rimna gese ma, alkamaari e inaboojam ma ɗuuɗa masin. 

29  Ummaatooje kuuwane, jama'aaje boo cujida yeeso ma. Laata jaagorɗo deerɗiraaɓe ma, ɓiɓɓe daada ma cujida yeeso ma. Naaloore laatano naalanɗo ma, barka boo laatano barkiɗinanɗo ma.” 

30  Nde Isiyaaku timmini barkiɗingo Yaakubu, neeɓaay boo Yaakubu wurti suudu baaba mum Isiyaaku, ndaa deerɗiiko Isuwa wartoyi loohaago. 

31  Kaŋko boo o defi nyaamdu welndu, o waddani ndu baaba maako. O wi'i mo: “Baaba am, umma, nyaam kusel ladde ngel ɓiya waddani ma, ngam haa a barkiɗinammi.” 

32  Baaba maako Isiyaaku ƴami mo: “Moy an?” O jaabi: “Min Isuwa, ɓiɗɗo ma afo.” 

33  Kultoreeŋgol maŋngol naŋngi Isiyaaku. O wi'i: “Kadi moy loohooyi kusel ladde, waddanimmi ɗum? Mi nyaami ɗum fuu hiddeko a wara. Mi barkiɗini mo e barka ka'a laatanto mo haa foroy.” 

34  Nde Isuwa nani bolle baaba muuɗum, nder mettamɓeram, o hooli bee sawtu masin, o wi'i baaba maako: “Useni baaba am, barkiɗinam min boo!” 

35  Isiyaaku jaabi: “Deerɗa wari bee rikici, o jaɓi barka ma.” 

36  Isuwa wi'i: “Naa ɗum yahdi bee no ɓe inndiri mo Yaakubu na? Ngam nde ɗiɗi o waɗi yam rikici. O hooci daraja afaaku am, ndaa, jonta boo o jaɓi barka am. A luttanaay yam barka na?” 

37  Isiyaaku jaabi Isuwa: “Ndaa, mi waɗi mo jaagorɗo ma, mi hokki mo deerɗiraaɓe fuu bana huuwanooɓe mo, mi semmbiɗini mo bee alkamaari e inaboojam. Kadi ɗume mi waɗante, ɓiŋngel am?” 

38  Isuwa wi'i baaba muuɗum: “Baaba am, barka ngoota tan marɗa na? Barkiɗinam min boo, baaba am!” Isuwa fuɗɗi woyugo bee sawtu. 

39  Baaba maako Isiyaaku jaabi mo: “Ndaa, joonde ma daayoto bee lesdi ndimoori e saawawre asama. 

40  A wuuran bee kaafahi maaɗa, a huuwanan deerɗa. Ammaa to a tuurtake, a yewan kaɓɓirgal maako dow daande ma.” Yaakubu doggi haa Laban 

41  Isuwa wanyi Yaakubu ngam daliila barka ka baaba maako barkiɗini mo. O numi: “Nyalɗe woyugo baaba am ɗon ɓadito. Saa'i man mi mbaran deerɗiraawo am Yaakubu.” 

42  Nde Rebekka anndinaama nufaye afo mum Isuwa, o neli ewnoyaago Yaakubu, ɓiyiiko minyiraawo, o wi'i mo: “Ndaa, deerɗiraawo ma Isuwa ɗon ɗaɓɓa waataago bee mbarugo ma. 

43  Jonta, ɓiŋngel am, nananam, umma, doggu haa deerɗiraawo am Laban, haa Haran. 

44  Faɓɓu haa maako, sey to tikkere deerɗiraawo ma feewti, 

45  sey to o yejjiti ko mbaɗanɗa mo. Nden mi nelan ngam ɗaɓɓitoygo ma diga ton. Ngam ɗume cooyiranmi ɓiɓɓe am ɗiɗo fuu nyalaade woore?” Isiyaaku neli Yaakubu haa Laban 

46  Rebekka wi'i Isiyaaku: “Mi safti ngeendam ngam daliila ɓiɓɓe rewɓe Heti'en ɓe'e. To Yaakubu boo te'i gooto caka ɓiɓɓe lesdi ndi'i kam, ɗume yeeɗugo nafatammi fahin?”

