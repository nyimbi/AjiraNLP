1  “Onon yimɓe Benyamin, ndogge, ngurte Urusaliima! Puufe luwal haa Teko'a, mbaɗe alaama konu haa Bayti-Kerem, ngam sarru e halkere naawnde ɗon ngara diga woyla. 

2  Urusaliima, berniwol booɗŋgol ɗelemŋgol, mi halkan ngol! 

3  Waynaaɓe ngaran haa maagol bee tokke muuɗum'en, taarnan ngol bee bukkaaji, koo moy duran haa nokkuure muuɗum. 

4  Cene ko'e mooɗon ngam haɓre bee maagol. Ummen, kippen ngol caka nyalawma! – Kayto! kiikiiɗe waɗi, ɗowdiiji ɗon njuuta. – 

5  Ngare, kippen ngol bee jemma, en kalka cuuɗi maagol booɗɗi.” 

6  Ndaa nii Jawmiraawo honooɓe asama wi'i: “Pe'e leɗɗe, mbaage lesdi kommbi mahol Urusaliima. Kaŋgol woni berniwol ke'uŋgol kiita. Ngol heewi ɓillaare. 

7  Bana ɓulndu ɓulnirta ndiyam muuɗum, bana non Urusaliima ɓulnirta halleende muuɗum. Hoolo toonyaare e halkere ɗon nder maagol, bone e kuuduuje ɗon yeeso am tum. 

8  An Urusaliima, jaɓ barruye! Ngam taa mi acce, taa mi wartire nokkuure ladde nde walaa jooɗiiɓe ton.” 

9  Ndaa nii Jawmiraawo honooɓe asama wi'i yam: “Mooɓtu luttuɓe Isra'iila bana goɗɗo mooɓtirta luttuɗe inabooje. Wallin juŋngo ma fahin haa lice bana ittoowo inabooje waarata.” 

10  Mi ƴami: “Moy mbolwananmi, moy ceedinanmi haa ɓe nana ɗum? Keefeeraaku maɓɓe haɗi ɓe nanugo. Wolde Jawmiraawo laatani ɓe huunde jalnaare, fottantaa ɓe. 

11  Min boo mi heewi tikkere Jawmiraawo, mi somi naŋgtuɗo nde.” O umri yam: “Ruf nde dow ɓikkoy haa laabi, non dow mooɓe suka'en boo. Nde naŋngan worɓe e rewɓe, ndotti'en e ɗuuɗa-duuɓi'en fuu. 

12  Cuuɗi maɓɓe laatanto woɗɓe, non boo gese maɓɓe e rewɓe maɓɓe. Ngam mi fortan juŋngo am dow yimɓe lesdi ndi'i.” Non Jawmiraawo wi'i. 

13  “Ɓe fuu maɓɓe, mawɓe e leesɓe, ɗon ɗaɓɓa riba kalluka. Annabi'en e liman'en fuu ɗon mbaɗa rikici. 

14  Ɓe ɗon kurga kuuduuje ummaatoore am dow dow bee wi'ugo: Jam, jam koo ɗume! Asee boo jam woodaa! 

15  Kadi ɓe cemti ngam ɓe kuuwi nyidduɗum na? Aa'a, ɓe cemtaay, ɓe ngalaa semteende sam. Ngam maajum ɓe ndo'oto caka do'otooɓe. Saa'i mi hiitoto ɓe, ɓe njanan.” Non Jawmiraawo wi'i. 

16  Ndaa nii Jawmiraawo wi'i: “Ndare haa laabi, ndaare laabi ɓooymaaji, ƴame laawol ngole wooɗi, nden tokke ngol, haa on keɓa de'ere ngam yoŋkiiji mooɗon. Ammaa on njaabi: Min tokkataako ngol! 

17  Nden mi darni aynooɓe ngam mooɗon, ɓe mbi'i: Kakkilane hoolo luwal! Ammaa onon on mbi'i: Min kakkilantaa ɗum! 

18  Ngam maajum nane, onon ummaatooje! Annde, onon jama'aare, ko ɗon laatano yimɓe am! 

19  An lesdi, nan! Ndaa, mi ɗon yahra sarru dow ummaatoore nde'e, ɗum ngeenaari nufayeeje maɓɓe. Ngam ɓe kakkilanaay bolle am, ɓe njawi tawreeta am. 

20  Mi ɗaɓɓataa uurdi lesdi Seba, koo ƴommbe uurɗe ɗe lesdi ndaayiindi. Guleteeɗi mooɗon pottantaa yam, kirseteeɗi mooɗon pottantaa yam. 

21  Ngam maajum min Jawmiraawo mi wi'i: Mi wallinan perge haa laawol ummaatoore nde'e, haa baabiraaɓe e ɓikkoy fuu pergo, haa keeddiɗɗiraawo e soobaajo mum maaya.” 

22  Ndaa nii Jawmiraawo wi'i: “Ndaa, yimɓe ummaatoore ɗon ngara diga lesdi woyla, ummaatoore ɗuuɗnde ummi haa keeri duniyaaru. 

23  Ɓe ɗon njogi lagaaje e labbe, ɓe saatuɓe, ɓe ngalaa enɗam. Daaɗe maɓɓe ɗon iida bana maayo maŋngo, ɓe wa'iiɓe pucci, ɓe taaski bana gorko gooto ngam haɓre bee maaɗa, Urusaliima!” 

24  Yimɓe mbi'i: “Min nani habaru maɓɓe, juuɗe amin tampi, kulol naŋngi min bana luuwe naŋngirta ɓesnanɗo. 

25  Taa ngurte haa ngesa, taa njehe haa laawol! Kaafahi konneejo ɗon ton, kultoreeŋgol ɗon bakeeje fuu!” 

26  Ummaatoore am, hadda limce buhuuje, talla nder ndoondi, woy bana dow maayde bajjo, ummin bojji kaaɗɗi! Ngam bonnoowo ukkanto en bee juhuki! 

27  Jawmiraawo wi'i yam: “Mi jo'ini ma a poondoowo yimɓe ummaatoore am ngam a heɓta, a foonda yahdu maɓɓe. 

28  Ɓe fuu maɓɓe ɓe tuurtuɓe masin, ɓe nyo'ooɓe, ɓe saatuɓe bana njamndi mboɗeeri e ɓaleeri, ɓe fuu ɓe wonnooɓe. 

29  Buubuuti kilaajo wifi bee semmbe ngam wurtingo tuundi njamndi bee yiite. Ammaa kuugal ɓolinoowo nafaay, o heɓaay wurtingo tuundi man. 

30  Jonta innde maɓɓe laati cardi ngudinaandi, ngam min Jawmiraawo mi wudini ɓe.”

