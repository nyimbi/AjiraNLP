1  Laamiiɗo Kanaani'en haa Arat nder lesdi fombina nani Isra'iila'en ɗon ngarda laawol Atariima. O ukkani ɓe, o naŋngi woɗɓe maɓɓe. 

2  Isra'iila'en togani Jawmiraawo togayeere, mbi'i: “To a hokki min jaalorgal dow jama'aare nde'e, nden kam min nattinan berniiji maɓɓe fuu.” 

3  Jawmiraawo nani ɓe, hokki ɓe jaalorgal dow Kanaani'en. Isra'iila'en nattini ɓe e berniiji maɓɓe fuu. Ɓe inndi nokkuure man Horma. Mboodi njamndi mboɗeeri 

4  Isra'iila'en ummi hooseere Hor, tokki laawol maayo Maaliya haa taaro lesdi Edoom. Ammaa dow laawol, ɓe mbaɗi sooynde munyal. 

5  Ɓe ciŋki Allah e Muusa. Ɓe mbi'i: “Koni on ngurtini min lesdi Misra haa min maaya nder ladde nde'e? Walaa nyaamdu e ndiyam haa ɗo! Min cafti boo nyaamdu meereeru ndu'u!” 

6  Jawmiraawo neli boɗɗe marɗe tooke masin (ɓanndu wulan jaw bana yiite to irin mboodi ndi'i ŋati goɗɗo) caka maɓɓe, ɗe ŋati yimɓe, ɗuuɗɓe maɓɓe maayi. 

7  Isra'iila'en ngari haa Muusa, mbi'i mo: “Min mbaɗi hakke bee siŋkugo Jawmiraawo e siŋkugo ma. Tora Jawmiraawo, o sottinana min boɗɗe ɗe'e.” Muusa torani jama'aare. 

8  Jawmiraawo wi'i mo: “Sey a waɗa mboodi njamndi mboɗeeri, a ɓila ndi dow leggal haa koo moy ŋataaɗo laara ndi, hisa maayugo.” 

9  Muusa waɗi mboodi njamndi mboɗeeri, o ɓili ndi dow leggal. Koo moy ŋataaɗo, laari mboodi njamndi, hisi maayugo. Jahaaŋgal haa lesdi Mo'ab 

10  Isra'iila'en ummi ton, caŋngini haa Obot. 

11  Ɓe ummi Obot, ɓe ngari haa Iye-Atariima, nder ladde haa fuunaaŋge lesdi Mo'ab. 

12  Ɓe ummi ton, ɓe caŋngini haa waadiwol Zeret. 

13  Ɓe ummi Zeret, ɓe caŋngini haa sera waadiwol Arnon ummiiŋgol lesdi Amoori'en haa yotti ladde. Ngol ɗonno haa keerol hakkunde Amoori'en bee Mo'abi'en. 

14  Ngam maajum Deftere Konuuji Jawmiraawo ɗon wi'a: “Wuro Waheba baŋnge Sufa e waadiiji e Arnon 

15  e diirtorde waadiiji wurnde heedi berniwol Ar haa yotti keerol lesdi Mo'ab.” 

16  Diga ton ɓe ndilli Beer. Haa ton Jawmiraawo wi'no Muusa: “Mooɓtu jama'aare haa mi yarna nde.” 

17  Saa'i man Isra'iila'en ngimi: “An ɓulndu, yaaltu! Ngimnde ndu! 

18  Kayru woni ɓulndu ndu ardiiɓe, tedduɓe caka jama'aare ngasi ɗum bee tuggaaru laamiiɗo e bee cabbi maɓɓe.” Ɓe ummi ladde nde'e ɓe njehi Mattana. 

19  Ɓe ummi Mattana, ɓe njehi Nahaliyel. Ɓe ummi Nahaliyel, ɓe njehi Bamot. 

20  Ɓe ummi Bamot, ɓe njehi haa waadiwol nder njayri Mo'ab, les hooseere Pisiga towtunde dow harde. Isra'iila'en njaali laamiiɗo Sihon e laamiiɗo Ook (Tooktaaki Tawreeta 

2  :

26  -

37  ; 

3  :

1  -

11  ) 

21  Isra'iila'en neli nelaaɓe haa Sihon, laamiiɗo Amoori'en. Ɓe mbi'i: 

22  “Accu min caalo lesdi ma. Min nastataa gese alkamaari malla gese inabooje, min njarataa ndiyam ɓulli mon. Min tokkoto buuwol haa to min caalake maral ma.” 

23  Ammaa Sihon duŋanaaki ɓe saalaago lesdi mum. O mooɓti jama'aare konu maako fuu, ɓe njehi, ɓe potti bee Isra'iila'en baŋnge Yahas nder ladde, ɓe kaɓi bee maɓɓe. 

24  Isra'iila'en mbari ɓe bee kaafahi. Ɓe nyaami lesdi Sihon, diga Arnon haa maayo Yabbok, haaɗi haa keerol Ammooni'en ngam ngol cemmbiɗinaaŋgol. 

25  Isra'iila'en nyaami berniiji Amoori'en fuu. Ɓe njooɗi nder maaji fuu, non boo haa Hesbon e gure taariiɗe ngol fuu. 

26  Hesbon wonno berniwol Sihon, laamiiɗo Amoori'en. Kaŋko o haɓno bee laamiiɗo Mo'abi'en aartuɗo, o jaɓti lesdi mum fuu haa yotti Arnon. 

27  Ngam maajum yimooɓe ɗon ngima: “Ngare haa Hesbon, berniwol laamiiɗo Sihon, haa ngol nyiɓte, ngol semmbiɗa fahin. 

28  Naane yiite iwi Hesbon, ɗemŋgal yiite iwi laamorde Sihon, nyaami Ar nder lesdi Mo'ab, halki mawɓe towndiije haa Arnon. 

29  Kayto, onon yimɓe Mo'ab! On kalki, onon ummaatoore Kemos! Ɗowanteeɗo mon laatini worɓe mum dogguɓe, rewɓe mum boo naŋngaaɓe Sihon, laamiiɗo Amoori'en! 

30  Ammaa jonta min piɗi ɓe, min mbili Hesbon haa yotti Dibon. Min nguli boo Nofaha haa yotti Medeba.” 

31  Isra'iila'en njooɗi nder lesdi Amoori'en. 

32  Muusa neli nelaaɓe ngam horugo berniwol Ya'ajer. Isra'iila'en nyaami gure taariiɗe ngol, ndiiwi Amoori'en jooɗiiɓe ton. 

33  Nden Isra'iila'en ngayliti, tokki laawol yahugo lesdi Baasan. Ook, laamiiɗo Baasan bee jama'aare konu mum fuu ngurti ngam haɓugo bee maɓɓe haa Edirey. 

34  Jawmiraawo wi'i Muusa: “Taa hul mo, ngam mi hokki ma mo, kaŋko e yimɓe maako fuu e lesdi maako. Waɗ mo ko a waɗi Sihon, laamiiɗo Amoori'en jooɗinooɗo haa Hesbon.” 

35  Isra'iila'en mbari Ook e ɓiɓɓe mum e yimɓe mum fuu, walaa koo gooto maɓɓe daɗi. Nden ɓe marti lesdi maako.

