1  Nder nduuɓu Belsaccar laamiiɗo Baabila aranu, Daniyel hoyɗi, yi'i wahayuuji saa'i o ɗonno waali dow be'itte maako. Ɓaawoɗon o winndi koyɗol man. Ndaa fuɗɗoode maagol: 

2  O wi'i: Nder wahayu am jemmaare man mi yi'i keni nayi ummi diga asama, laanyi mbeela maŋnga. 

3  Dabbaaji maapinndiiji nayi ngurti mbeela, ɗi peerotiri ɗi fuu. 

4  Arana nanndi bee mbarooga, nga woodi bileeji dutal. Saa'i mi ɗon laara nga, bileeji maaga ɗoofaama. Nga ɓaŋgtaama e darnaama dow kosɗe maaga bana neɗɗo e nga hokkaama ɓernde neɗɗo. 

5  Nden ngi'mi ndabbaawa ɗiɗaɓa, nga nanndi bee ɓoodu. Nga ɗon ɗappini, nga ɗon jogi becce tati caka nyii'e maaga. Goɗɗo umri nga: “Dara! ƴakku kusel ɗuuɗŋgel!” 

6  Ɓaawoɗon ngi'mi ndabbaawa feere, nga nanndi bee paaɗaawu. Nga woodi bileeji colli nayi haa ɓaawo maaga. Nga woodi boo ko'e nayi. Nga hokkaama laamu dow duniyaaru. 

7  Ɓaawo man ngi'mi nder wahayuuji am jemma ndabbaawa nayaɓa, kulniiŋga e cemmbiɗŋga masin. Nga woodi nyii'e mawɗe ɗe njamndi ɓaleeri, nga ƴakki, nga sampiti, nga dammi luttuɗum fuu. Nga nanndaay bee dabbaaji naane go, nga woodi luwe sappo. 

8  Saa'i mi ɗon tiima luwe man, ngi'mi luwal feere pamaral ɗon wurto caka maaje, luwe tati ɗoofaama yeeso maagal. Ngal woodi gite bana ɗe neɗɗo, non boo hunnduko ngam wolwugo bolle mawnitiiɗe. Gi'ki goɗɗo mo geeto diga ɓooyma 

9  Diga mi ɗon laara tawon: Nden leese laamu njo'inaama. Ndottiijo wari jooɗi. Limce maako ndanwi tal bana mallimallooje, gaasa hoore maako nanndi bee uuluuwol laaɓŋgol. Leeso laamu maako laati bana ɗemɗe yiite, kosɗe maago murle boo bana yiite wulŋge jaw. 

10  Maayo yiite wurti diga maago, ɗon ila. Tagaaɓe ujineeje njaggani mo, miliyoŋje ndari yeeso maako. Hiitooɓe ngari njooɗi, defte maɓɓitaama. 

11  Mi ɗon laara daliila bolle mawnitiiɗe ɗe luwal pamaral go wolwata. Saa'i mi ɗon laara, ndabbaawa nayaɓa go mbaraama, ɓanndu maaga sakkinaama nder yiite, nattinaama. 

12  Baawɗe dabbaaji goɗɗi boo ittaama, ammaa balɗe maaji ɓesdaama haa to wakkati waɗi. 

13  Jemma man ndaa boo ko ngi'mi nder wahayuuji am: Goɗɗo bana ɓii neɗɗo wardi bee duule. O yehi haa geeto diga ɓooyma go, woɗɓe njahri mo yeeso maako. 

14  O hokkaama baawɗe e tedduŋgal e laamu, yimɓe nder ummaatooje e asli e ɗemɗe fuu ɗon ɗowtano mo. Baawɗe maako nduumoto haa foroy, laamu maako wilataako sam! Passitirki koyɗol 

15  Min Daniyel, mi sakli masin, wahayuuji ɗi ngi'mi kulni yam. 

16  Mi ɓaditi gooto caka dariiɓe ton, mi tori mo o faamtinammi ko woni laaɓɗum nder man fuu. Kaŋko o fassitirani yam ngol, o wi'i: 

17  “Dabbaaji maapinndiiji nayi ɗi'i ɗum laamiiɓe nayo tammiiɓe ummaago haa duniyaaru. 

18  Ammaa senaaɓe Allah Ɓaŋiiɗo keɓan laamu, njogititto ngu haa abada abadin.” 

19  Nden mi tefi anndugo maana ndabbaawa nayaɓa, nga nanndaay bee goɗɗi, nga kulniiŋga masin, nga woodi nyii'e njamndi ɓaleeri e peɗeeli njamndi mboɗeeri, nga ƴakki, nga sampiti, nga dammi luttuɗum fuu. 

20  Mi yiɗi boo anndugo maana luwe sappo dow hoore maaga e maana luwal pamaral gurtiiŋgal ɓaawo maaje go, ngal do'i luwe tati, ngal woodi gite e hunnduko, ngal wolwi bolle mawnitiiɗe, jaati maagal ɓuri ngal luwe goɗɗe go. 

21  Saa'i mi ɗon laara, luwal man honi senaaɓe Allah, jaali ɓe, 

22  haa nde geeto diga ɓooyma wari, kiita boo gooŋɗini senaaɓe Allah Ɓaŋiiɗo e saa'i yottake haa ɓe mara laamu. 

23  Mo ɗon anndina yam maana go, wi'i: “Ndabbaawa nayaɓa ɗum laamu nayaɓu ngaranŋgu haa duniyaaru. Ngu nanndataa bee laamuuji goɗɗi fuu. Ngu nyaaman duniyaaru fuu, damman ndu e sampitan ndu. 

24  Luwe sappo boo, ɗum laamiiɓe sappo waŋganɓe nder maral laamu man. Ɓaawo maɓɓe laamiiɗo goɗɗo waŋgan, kaŋko o nanndataa bee maɓɓe, o do'an laamiiɓe tato. 

25  O wolwan kalluka dow Allah Ɓaŋiiɗo, o toonyoto senaaɓe Allah boo. O anninan waylugo juulɗe e umrooje diina. Senaaɓe Allah hokkete haa juŋngo maako duuɓi tati e reeta. 

26  Nden kiita fuɗɗan, ɓe ɓortan mo, ɓe nattinan laamu maako fuu. 

27  Ammaa laamu e baawɗe e maŋngu dow laamuuji duniyaaru fuu ndokkete haa ummaatoore senaaɓe Allah Ɓaŋiiɗo. Laamu maɓɓe duumoto haa abada abadin, marɓe baawɗe fuu njagganto mo e ɗowtanto mo.” 

28  Haa ɗo haala man timmi. Min Daniyel hakkiilo am jiiɓi masin, yeeso am nyiɓɓi. Ammaa mi wi'aay ɗum koo moy.

