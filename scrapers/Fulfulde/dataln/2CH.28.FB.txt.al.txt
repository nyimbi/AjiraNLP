2   Laamiiɓe 

16  ) 

1  Akas woodi duuɓi noogas, saa'i o laamo. O laami haa Urusaliima duuɓi sappo e joweego. O waɗaay ko fottani Jawmiraawo bana kaaka maako Daawuda waɗno. 

2  Ammaa o tokki laabi laamiiɓe Isra'iila. O waɗi suuraaji ɓolinaaɗi ngam labbi Ba'alji. 

3  O wuli uurle nder Waadiwol Ɓii-Hinnom, o lii'i koo ɓiɓɓe maako, o wulani labbi fodde al'aadaaji nyidduɗi nder ummaatooje ɗe Jawmiraawo riiwno yeeso Isra'iila'en. 

4  O wuli kirsaaɗi e uureteeɗum haa nokkuuje towɗe e kooseehon e les leɗɗe bilititɗe fuu. 

5  Jawmiraawo Allah maako yoofi mo nder juŋngo laamiiɗo Siriya'en. Laamiiɗo Siriya'en jaali mo, dahi yimɓe maako ɗuuɗɓe naŋngaaɓe haa Damas. Allah hokki mo haa juŋngo Peka ɓii Remaliya, laamiiɗo Isra'iila boo, kaŋko o jaali mo jaalorgal maŋngal. 

6  Nder nyalaade woore o mbari Yahuudu'en semmbiɗɓe ujine teemerre e noogas (

120  .

7  Zikiri Efrayimiijo, konoowo cemmbiɗɗo mbari yerima Ma'aseya e Azrikam, kaliifaajo laamorde e Elkaana, ɗiɗaɓo laamiiɗo. 

8  Nden honooɓe Isra'iila naŋngi rewɓe e ɓikkoy ujine teemeɗɗe ɗiɗo (

200  .

9  Woodi ton annabiijo Jawmiraawo, innde maako Odet. Kaŋko o yehi, o fotti bee jama'aare konu wartunde haa Samariya. O wi'i ɓe “Jawmiraawo Allah kaakiraaɓe mon tikkani yimɓe Yahuuda. Ngam maajum o hokki on ɓe haa juuɗe mon. Ammaa on mbari ɓe bee toonyaare naawnde, haa habaru maare yotti asama. 

10  Jonta on ngiɗi doolugo yimɓe Yahuuda e Urusaliima, ɓe laato maccuɓe mon e horɓe mon. Naa onon boo on mbaɗi aybe dow Allah Jawmiraawo mon na? 

11  Naneeɗam kadi! Njoofte naŋngaaɓe ɓe koocuɗon haa banndiraaɓe mon, ngam Jawmiraawo ɗon tikkana on.” 

12  Nden woɗɓe hoore'en lenyol Efrayim, waato Azariya ɓii Yehohanan e Berekiya ɓii Mesillemot e Hezekiya ɓii Sallum e Amasa ɓii Hadalay ngari. Ɓe potti bee wartuɓe konu, 

13  ɓe mbi'i: “Taa ngadde naŋngaaɓe ɓe'e haa meeɗen. Ko tammiiɗon huuwugo, Jawmiraawo limanan en ɗum aybe. Hakkeeji men e aybeeji men ke'i, taa ɓesdane ɗi aybewol goɗŋgol, ngam aybe amin mawni e tikkere Jawmiraawo saatunde ɗon dow Isra'iila.” 

14  Honooɓe njoofti naŋngaaɓe e keɓal konu yeeso hoore'en e jama'aare fuu. 

15  Worɓe suɓaaɓe innde innde puɗɗi wallugo naŋngaaɓe. Ɓe ɓorni temmbuɓe bee kuuje keɓal konu, ɓe ndokki ɓe limce e paɗe e nyaamdu e njaram, ɓe kaɓɓi kuuduuje maɓɓe, ɓe mba'ini tampuɓe dow bamɗe, ɓe lorni naŋngaaɓe fuu haa banndiraaɓe maɓɓe haa Yeriko, Berniwol Dibinooje. Nden ɓe kooti Samariya. 

16  Saa'i man laamiiɗo Akas neli haa laamiiɗo Assuura, ngam haa o wara, o walla mo. 

17  Ngam Edoomi'en ngari fahin, njaali Yahuuda, dahi naŋngaaɓe. 

18  Filisti'en boo kippi lesdi towndiije e Lesdi Fombina, nyaami Bayti-Semes e Ayyalon e Gederot, non boo berniiji Soko e Timna e Gimjo bee gure maaji, ɓe njooɗi ton. 

19  Jawmiraawo leesni Yahuuda ngam daliila laamiiɗo Akas mo ɗuɗɗini ƴaggaare yimɓe Yahuuda, mo tokki yewugo umroore Jawmiraawo boo. 

20  Tigilat-Pileser, laamiiɗo Assuura hippi Akas, honi mo, o wallaay mo. 

21  Akas hoocino ndesaaje gonɗe nder haykaliiru Jawmiraawo e haa saare laamu e cuuɗi mawɓe fuu, hokki ɗum laamiiɗo Assuura. Bee non fuu, o heɓaay ballal haa maako. 

22  Koo nder wakkati ɓillaare boo, laamiiɗo Akas tokki yewugo umroore Jawmiraawo. 

23  O lii'i kirseteeɗi ngam ɗowanteeɓe Damas, jaaliiɓe mo, ngam o wi'i: “Ɗowanteeɓe laamiiɓe Siriya mballi ɓe. Sey mi lii'ano ɓe kirseteeɗi haa ɓe mballammi boo.” Ammaa ɗum laati daliila do'ere maako e do'ere ummaatoore maako fuu. 

24  Akas mooɓti kuuje suudu Allah fuu, sampiti ɗe, maɓɓi dammuɗe haykaliiru Jawmiraawo, jo'ini kirsirɗe haa kawtirɗe laabi nder Urusaliima fuu. 

25  Nder gure Yahuuda koo ɗeye o waɗi nokkuuje towɗe ngam o wulani ɗowanteeɓe jananɓe uurle. Bana nii o tikkiniri Jawmiraawo Allah kaakiraaɓe maako. 

26  Luttuɗum haala Akas e kuuɗe mum fuu, diga fuɗɗoode haa timmoode, ɗum winndaama nder Deftere Laamiiɓe Yahuuda e Isra'iila. 

27  Akas maayi, ɓe uwi mo nder berniwol Urusaliima, ammaa naa nder genaale laamiiɓe Isra'iila. Ɓiyiiko Hezekiya laami haa pellel maako.

