1  Yaa Jawmiraawo, ngam ɗume ndaayiiɗa? Ngam ɗume cuuɗotooɗa nder wakkatiiji ɓillaare? 

2  Kalluɗo mawniti, ɗon toonyo laafuɗo. Accu dabareeji maako ndo'a mo. 

3  Kalluɗo ɗon mantoro suunooji mum. Cuunaaɗo riba ɗon hallina Jawmiraawo, ɗon yawo mo. 

4  Kalluɗo mawniti, ɗon wi'a: “Walaa mo hiitoto yam, Allah walaa!” Bana nii numooji kalluɗo mba'i. 

5  Ko o waɗata fuu, timman jam. Kiitaaji ma njottataa mo, o ɗon jala konne'en maako fuu. 

6  O ɗon numa nder ɓernde maako: “Walaa ko dimmbintammi, sarru heɓataa yam sam.” 

7  Hunnduko maako heewi naalooje e pewe e toonyaare, ɗemŋgal maako ɗon wolwa haala halleende e sarru. 

8  O nyukkoto kommbi gure, o waaltano yimɓe ɓe ngalaa aybe, haa o mbara ɓe. Gite maako ɗon njurno tampuɓe, 

9  o ɗon waaltano laafuɓe nder nyukkorde bana mbarooga nder lowol maaga. O ɗon waaltano laafuɓe, haa o naŋnga ɓe bee tuuforgol maako. 

10  O ɗon roŋŋino, leesna hoore maako, tampuɓe ɗon ndo'o les baawɗe maako. 

11  Kalluɗo ɗon numa nder ɓernde mum: “Allah yejjiti! O ɗon wiirna yeeso maako, o yi'ataa yam sam.” 

12  Umma, yaa Jawmiraawo, ɓaŋgtu juŋngo ma! Allah am, taa yejjitit toskaaɓe. 

13  Koni kalluɗo yawoto ma? Koni o numata a hiitataako mo? 

14  A yi'i ɗum, ngam a ɗon laara torra e bone yimɓe, a taaskake wallugo ɓe. Tampuɗo halfinan hoore mum haa juŋngo ma, ngam an woni balloowo atiime'en fuu. 

15  Yew juŋngo kalluɗo, baɗoowo zunuuba, hiita halleende maako, taa ɗum meeta waŋgugo. 

16  Jawmiraawo woni laamiiɗo haa abada abadin, heefeerɓe timmi diga lesdi maako. 

17  A ɗon nana tornde toskaaɓe, yaa Jawmiraawo, a ɗon tiɗɗina ɓerɗe maɓɓe, a ɗon heɗito ɓe, 

18  ngam gooŋɗingo atiimeejo e toonyaaɗo, ngam taa neɗɗo mbulwuldiijo meeta hulnugo goɗɗo!

