1  Mawri man, haa fuɗɗoode hitaande, wakkati laamiiɓe ngurtoto ngam haɓre, Daawuda neli Yo'ab bee maccuɓe mum e Isra'iila'en fuu ngam nattingo Ammooni'en e hippaago berniwol Rabba. Ammaa kaŋko o yahaay, o jooɗi haa Urusaliima. 

2  Nyannde feere, kiikiiɗe, Daawuda ummi e ɗoyŋgol mum, ɗon waanca dow soorowol mum haa laamorde. Nden o yi'i debbo ɗon yiiwo, debbo oo o ŋarniiɗo masin. 

3  Daawuda neli ƴamugo haala maako. Ɓe mbi'i mo: “Kaŋko woni Bat-Seeba ɓii Eliyam, debbo Uriya Hetiijo.” 

4  Daawuda neli nelaaɓe haa maako, ɓe ngadda mo. Debbo wari haa maako, o hawti bee maako. Wakkati maajum Bat-Seeba ɗonno seno ɓaawo lootugol mum. Nden o hooti suudu maako. 

5  Ɓaawo maajum o reedi. O neli, o anndini Daawuda bee wi'go: “Mi reedi.” 

6  Daawuda neli haa Yo'ab, umri mo: “Neldam Uriya Hetiijo.” Yo'ab waɗi ɗum. 

7  Uriya wari haa Daawuda. Daawuda ƴami mo njamu Yo'ab e njamu yimɓe e kubar haɓre. 

8  Nden o wi'i Uriya: “Jippa haa saare ma, siwta seɗɗa.” Nde Uriya dilli, Daawuda neldi dokkal ɓaawo maako. 

9  Ammaa Uriya yahaay haa saare mum. O waali haa yolnde saare laamiiɗo, kaŋko e aynooɓe fuu. 

10  Nde Daawuda nani Uriya jippaaki haa saare mum, o ƴami mo: “Koni a jippaaki haa saare ma? Naa jahaaŋgal juutŋgal ngartuɗa na?” 

11  Uriya jaabi mo: “Sundukru alkawal Allah e yimɓe Yahuuda e Isra'iila fuu ɗon njooɗi nder laymaaji. Jaagorɗo am Yo'ab e mawɓe mum ɗon caŋngini nder ladde. Kadi min mi nasta saare am, mi nyaama, mi yara, mi waalda bee debbo am na? Fakat bana a geeto, barkaama, mi waɗataa ɗum!” 

12  Daawuda wi'i Uriya: “Jooɗa haa ɗo hannde boo. Jaŋngo mi jaɓɓititte.” Bana nii Uriya faɓɓi nder Urusaliima nyalaade man e jaŋngo man boo. 

13  Nden Daawuda ewni Uriya. Uriya nyaami e yari yeeso maako. Daawuda wuykini mo. Ammaa koo jemma maajum boo Uriya hootaay saare mum. O yehi, o waali haa nokkuure aynooɓe laamiiɗo mbaalata. 

14  Nde weeti, Daawuda winndani Yo'ab bataakewol, hokki ngol Uriya, Uriya yahrani mo. 

15  Ndaa ko o winndi: “Darnu Uriya haa nokkuure nde haɓre ɓuri saatugo. Nden lorte, acce mo feere maako, ngam haa konne'en mbara mo.” 

16  Wakkati Yo'ab ɗon ayna berniwol, o darni Uriya haa nokkuure nde o anndi konne'en suusɓe ɗon ton. 

17  Yimɓe berniwol ngurti, kaɓi bee yimɓe Yo'ab. Nder haɓre man, maccuɓe Daawuda e yimɓe woɗɓe maayi, Uriya Hetiijo boo maayi. 

18  Yo'ab neldi Daawuda kubar haɓre fuu. 

19  O umri nelaaɗo: “To a timmini anndingo laamiiɗo kubar haɓre fuu, 

20  teema o tikkan, o ƴame: Koni on ɓaditi berniwol ngam haɓre? On anndaa wonɓe dow mahol taariiŋgol ngol piɗan on na? 

21  Moy mbari Abimelek ɓii Yerub-Ba'al? Naa debbo gonɗo dow mahol sakkini hayre namarde dow maako, o maayi haa Tebes na? Koni on ɓaditi mahol bana nii? Nden kam wi' mo: Suka ma Uriya Hetiijo boo maayi.” 

22  Nelaaɗo yehi, yecci Daawuda ko Yo'ab umri mo fuu. 

23  O wi'i: “Konne'en ɓurdi min semmbe, ɓe ngurti berniwol, ɓe ukkani min haa yaasi. Ammaa min ngerɓi ɓe ɓaawo haa dammugal berniwol. 

24  Haa ton wonɓe dow mahol piɗi yimɓe ma. Yimɓe amin woɗɓe maayi. Suka ma Uriya Hetiijo boo maayi.” 

25  Daawuda jaabi nelaaɗo: “Ndaa nii mbi'ata Yo'ab: Taa haala ka ɓille. Hannde kam kaafahi mbaran oo, jaŋngo boo oya. Semmbiɗin haɓre dow berniwol haa to a halki ngol. Sey a tiɗɗina ɓernde Yo'ab bana nii.” 

26  Nde debbo Uriya nani gorum maayi, o woyi mo. 

27  Nde o sudditi, Daawuda neli haa maako, hoo'i mo haa saare mum, te'i mo. Debbo oo danyani mo ɓiɗɗo gorko. Ammaa ko Daawuda waɗi, ɗum halli yeeso Jawmiraawo.

