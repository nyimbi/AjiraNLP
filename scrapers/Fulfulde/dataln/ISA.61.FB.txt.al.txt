1  Ruuhu Jawmiraawo Allah ɗon dow am. Ngam Jawmiraawo moyti yam, neli yam haa mi waazina laafuɓe habaru seyo, mi nyawnda ta'a-ɓerɗe'en, haa mi wooynana haɓɓaaɓe ndimu, jooɗiiɓe nder kaɓɓirgal boo dimɗinki. 

2  O neli yam yeeynugo hitaande baŋguki mo'ere Jawmiraawo e nyalaade nde Allah men waatoto konne'en mum. O neli yam de'itingo wonɓe nder suno fuu, 

3  meetugo yimɓe Siyona jooɗiiɓe nder ndoondi, rufugo nebbam seyo haa pellel bojji, maŋgtooje haa pellel saklere. Ɓe ewneteeɓe Leɗɗe Adilaaku, ciraka Jawmiraawo ngam waŋgingo tedduŋgal maako. 

4  Ɓe nyiɓtoto bille ɓooymaaje, ɓe ndartinan nokkuuje gibbinaaɗe naane. Ɓe mbo'itinan berniiji geewaaɗi, perwuɗi nder gide caliiɗe. 

5  Jananɓe ngaran, nduran dammooji mon. Ɓe ndeman gese mon, ɓe kuuwan nder gese inabooje mon boo. 

6  Ammaa onon on ewneteeɓe liman'en Jawmiraawo. Ɓe ewnan on suka'en Allah meeɗen. On nyaaman risku ummaatooje, on njurorto tedduŋgal maaje. 

7  Haa pellel toskaare, on keɓan barka cowi ɗiɗi. Haa pellel saklere, on ceyorto geɗe mon. On keɓtan marle mon cowi ɗiɗi nder lesdi maɓɓe, seyo laatanto on haa foroy. 

8  Ngam min Jawmiraawo mi yiɗi kiita ngooŋɗuka. Mi ɗon wanya jaɓtuki e halleende. Mi hokkan yimɓe am mbarjaari maɓɓe bee hoolaare, mi haɓɓan alkawal duumiiŋgal bee maɓɓe. 

9  Ummaatooje anndan danygol maɓɓe, jama'aaje boo anndan ɓiɓɓe maɓɓe. Yi'anɓe ɓe fuu annditan ɓe danygol ngol mi barkiɗini ɗum. 

10  Urusaliima ɗon maŋgta: “Mi seyorto Jawmiraawo masin! Mi welweltan daliila Allah am. Ngam o ɓorni yam kisndam bana limce, o moji yam bee adilaaku bana alkibbaare, bana ɓaŋganɗo meetiiɗo meetaleewol mum nannduŋgol ngol limanjo, bana ɓaŋgeteeɗo pawniiɗo bee fawne muuɗum. 

11  Fakat bana lesdi fuɗnirta haako muuɗum, bana jarne boo fuɗnirta aawdi muuɗum, non Allah Jawmiraawo fuɗnirta adilaaku e maŋgtoore yeeso ummaatooje fuu.”

