1  Bana non boo onon rewɓe, leestane worɓe mooɗon. Ngam to woɗɓe maɓɓe ɗowtanaaki wolde Allah, joonde mooɗon yahran ɓe haa nuɗɗinki. Ɗum waɗan koo to on mbolwaay koo wolde, 

2  ngam ɓe ndaaran no joonde mooɗon laaɓrata, no on kulorta Allah. 

3  Taa ŋarol mon iwa haa ko gite ngi'ata waato moorɗi caɗɗi malla pawne kaŋŋeeri malla ɓornuce booɗɗe. 

4  Ndikka ŋarol mooɗon iwa diga nder ɓerɗe mooɗon, waato gikku ɗelemŋgu, de'iiŋgu. Kanjum woni pawne ɗe njinnataa, ɗum mari saman masin haa yeeso Allah. 

5  Bana nii rewɓe senaaɓe ɓooyma laatiniri ko'e maɓɓe ɓe ŋarniiɓe, ɓe njo'ini tammunde maɓɓe haa Allah, ɓe leestaniiɓe worɓe maɓɓe. 

6  Saraatu waɗi ɗum, o ɗowtani Ibrahiima, o ewni mo jaagorɗo maako. On laati ɓikkoy maako hannde to on mbaɗi mbooɗeeŋga, to on kulaay koo ɗume. 

7  Onon worɓe boo: Njooɗode bee rewɓe mon, paamotire. Anndite no semmbe maɓɓe yottaaki semmbe mooɗon. Teddine ɓe, ngam kamɓe boo ɓe keɓan hawtaade bee mooɗon ngeendam caahu. Mbaɗe ɗum ngam taa koo ɗume haɗa do'aaje mooɗon. Yarugo bone ngam gooŋgaaku 

8  Dow ko mi wolwi fuu, mi ɗon wi'a fahin: Sey on fuu on mara numo wooto, njurmindire, ngiɗindire bana deerɗiraaɓe, enɗindire, laate yaŋkiniiɓe. 

9  Taa lorne halleende bee halleende malla kuudi bee kuudi. Ndikka on mbarkiɗina, kanjum Allah ewnori on haa ndonon barka. 

10  Bana Deftere wi'i: “To goɗɗo yiɗi seyoraago ngeendam e hayru nder balɗe mum, sey o acca wolwugo kalluka, o hakkilana ɗemŋgal maako, 

11  o acca halleende, o waɗa mbooɗeeŋga, o tiino ɗaɓɓugo salaaman. 

12  Ngam Jawmiraawo ɗon hakkilana adili'en, noppi maako ɗon keɗito gookaali maɓɓe. Ammaa o ɗoylan waɗooɓe halleende.” 

13  Moy waɗata on halleende to on tiinake waɗugo mbooɗeeŋga? 

14  Ammaa to on njari bone daliila adilaaku, on barkiɗinaaɓe. Taa kule ko yimɓe kulata, taa hakkiilooji mooɗon njiiɓo. 

15  Ammaa teddine Almasiihu nder ɓerɗe mooɗon ngam o Ceniiɗo, o Jawmiraawo mooɗon. Laate taaskiiɓe koo ndey haa on mbaawa jaabaago koo moy to ƴami on haala tammunde mooɗon. 

16  Ammaa njaabe ƴamɓe on bee yaŋkinaare e ne'aare e numo ɓernde laaɓŋgo. Nden ɓe cemtan ngam ɓe ngulli on bilaa daliila, ɓe mbolwi kalluka dow joonde mooɗon woonde nder kawtal bee Almasiihu. 

17  To ɗum laatake muuyo Allah, ndikka yarugo bone ngam kuuɗe booɗɗe dow yarugo bone ngam kuuɗe kalluɗe. 

18  Ngam Almasiihu bee hoore muuɗum maayi nde woore ngam hakkeeji yimɓe, nafuuda man jinnataa haa foroy. O walaa hakke, ammaa o maayi ngam marɓe hakke, ngam o yahra on haa Allah. Yimɓe mbari mo, ammaa Ruuhu Ceniiɗo yeeɗitini mo. 

19  Nii non o jippiri nder Ruuhu haa yoŋkiiji maɓɓaaɗi, o waazini ɗi. 

20  Waato yoŋkiiji ɗi ɗowtanaakino Allah, koo nde o munyani ɗi nder zamanu Nuuhu, yaake Nuuhu ɗonno waɗa koommbowal. Yimɓe njoweetato tan nasti koommbowal man, kisi ndiyam. 

21  Ndiyam ɗa'am laati misaalu baptisma, ɗam ɗon hisna on jonta, naa bee lootugo tuundi ɓanndu, ammaa bee jaabaago Allah bee numo ɓernde laaɓŋgo nder ummitineeki Yeesu Almasiihu 

22  mo eeŋgi haa asama, jooɗi haa nyaamo Allah. O ɗon laamano malaa'ika'en e marɓe laamu e marɓe baawɗe.

