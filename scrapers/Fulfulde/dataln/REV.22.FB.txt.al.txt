1  Nden malaa'ikaajo go holli yam maayo ndiyam ngeendam. Ngo ɗon jalbita bana kiristal, ngo iwi haa leeso laamu Allah e jawgel. 

2  Haa caka daldal berniwol e haa pomoole maayo man, lekki ngeendam ɗon dari ton. Ki ɗon rima ɓiɓɓe nde sappo e ɗiɗi nder hitaande, lewru fuu nde woore. Haako maaki laati kurgun ngam hurgugo ummaatooje. 

3  Naaloore meetataa taweego ton. Leeso laamu Allah e jawgel daroto nder maagol, jagganooɓe Allah njagganto mo. 

4  Ɓe ngi'an yeeso maako, innde maako ɗon winndi haa tiiɗe maɓɓe. 

5  Jemma waɗataa haa ton fahin, walaa mo marata haaje pittirla malla jayŋgol naaŋge, ngam Jawmiraawo Allah yaynanan ɓe bee annoora mum. Ɓe laamoto haa abada abadin. Garki Yeesu 

6  Nden malaa'ikaajo go wi'i yam: “Bolle ɗe'e, ɗe gooŋgaaje, ɗe koolniiɗe. Jawmiraawo Allah dokkuɗo annabi'en ruuhuuji annabaaku, neli malaa'ikaajo muuɗum ngam ɓe kolla jaggiiɓe muuɗum ko ɓadake wargo bee doole.” 

7  Yeesu wi'i: “Ndaa, mi ɓadake wargo! Barka laatanto ɗowtantooɓe bolle annabaaku nder deftere nde'e!” 

8  Min Yuhanna mi nani, mi yi'i kuuje ɗe'e. Nde mi nani e mi yi'i ɗe, mi hofi yeeso malaa'ikaajo kolluɗo yam ɗe ngam mi sujidana mo. 

9  Ammaa o wi'i yam: “Taa waɗ ɗum! Min boo mi jaggiiɗo Allah bana maaɗa e deerɗiraaɓe ma annabi'en e ɗowtaniiɓe bolle deftere nde'e fuu. Sujidan Allah!” 

10  Fahin, o wi'i yam: “Taa maɓɓu bolle annabaaku nder deftere nde'e, ngam wakkatiire nde kuuje ɗe'e laatoto ɓadake yottaago. 

11  Koo moy halli, o tokko waɗugo halleende, koo moy soɓi, o tokko waɗugo coɓɗum, koo moy laatiiɗo adiliijo, o tokko waɗugo adilaaku, koo moy seni, o tokko jooɗaago nder senaare.” 

12  Yeesu wi'i: “Ndaa mi ɓadake wargo. Mi waddan mbarjaari haa mi warjo koo moy fodde kuuɗe muuɗum. 

13  Min woni Alfa e Omega, arano e ragareejo, fuɗɗoode e timmoode.” 

14  Barka laatanto lootɓe ngapaleeji muuɗum'en. Kamɓe ɓe keɓan jarfu nyaamugo ɓiɓɓe lekki ngeendam, ɓe nastiran berniwol gal dammuɗe. 

15  Ammaa soɓɓe bana dawaaɗi, waɗooɓe hiila, daakaare'en, mbarooɓe ko'e, rewooɓe labbi, yiɗɓe pewe e fewooɓe, doole ɓe njooɗo yaasi berniwol. 

16  “Min Yeesu, mi neli malaa'ikaajo am ngam seedaago kuuje ɗe'e dow jama'aaje nuɗɗinɓe fuu yeeso mooɗon. Min mi goɗɗo asŋgol e danygol Daawuda, mi horre baɓɓol ɗelkannde.” 

17  Ruuhu e ɓaŋgeteeɗo mbi'i: “War!” Koo moy nani ɗum, sey wi'a: “War!” Koo moy ɗomɗi, sey wara. Koo moy yiɗi, sey jaɓa ndiyam ngeendam caahu. Bolle ragareeje 

18  Min Yuhanna, mi ɗon reentina koo moy nanɗo bolle annabaaku deftere nde'e: To goɗɗo ɓesdi haa maaje, Allah ɓesdanan mo masiibooji binndaaɗi nder deftere nde'e. 

19  To goɗɗo itti koo ɗume haa bolle annabaaku nder deftere nde'e, Allah ittan geɗal maako haa ɓiɓɓe lekki ngeendam e geɗal maako haa berniwol ceniiŋgol bana ko winnda nder deftere nde'e. 

20  Ceediiɗo kuuje ɗe'e wi'i: “Fakat, mi ɓadake wargo!” Aamiina! War, yaa Jawmiraawo Yeesu! 

21  Mo'ere Jawmiraawo Yeesu wonda bee koo moy fuu!

