1  Ndaa wolde nde Esaaya ɓii Amoosa heɓi nder wahayu dow Yahuuda e Urusaliima: 

2  Haa nyalɗe ragareeje, Jawmiraawo tabitinan hooseere haykaliiru mum, nde towtan dow geereeje kooseeje, nde ɓaŋgoto dow towndiije. Nden jama'aaje fuu tokkoto wargo haa maare. 

3  Ummaatooje ɗuuɗɗe njahan ton, mbi'an: “Ngare, mba'ooɗen dow hooseere Jawmiraawo, haa haykaliiru Allah Yaakubu ngam o ekkitina en laabi maako, enen boo en tokko ɗi.” Ngam haa Siyona tawreeta iwi, wolde Jawmiraawo boo haa Urusaliima. 

4  O laatoto kiitoowo hakkunde ummaatooje, non boo caka le'i ɗuuɗɗi. Bee kaafaaje maɓɓe ɓe tappiran baaneeje, bee labbe maɓɓe boo bafɗi. Walaa ummaatoore meetata ɓaŋgtugo kaafahi dow ummaatoore woɗnde, ɓe meetataa ekkitaago haɓre. 

5  Yimɓe Yaakubu, ngare, njahdenma nder annoora Jawmiraawo! Kiita Jawmiraawo dow mawnitiiɓe 

6  Yaa Allah, a wudini yimɓe ummaatoore ma, danygol Yaakubu, ngam ɓe keewi al'aadaaji lesdi fuunaaŋge, ɓe waɗooɓe hiila bana Filisti'en, ɓe alkotiri bee yimɓe jananɓe. 

7  Lesdi maɓɓe heewi cardi e kaŋŋeeri, ndesaaje maɓɓe ngalaa keerol. Lesdi maɓɓe heewi pucci, mootaaji maɓɓe ngalaa limgal. 

8  Lesdi maɓɓe heewi labbi, ɓe ɗon cujidana kuugal juuɗe maɓɓe, ko kooli maɓɓe mbaɗi. 

9  Neɗɗo turake, koo moy leesni hoore mum, ammaa taa yaafana ɓe. 

10  Naste nder tapaaje, nyukke nder mbulwuldi ngam daaytaago kultoreeŋgol Jawmiraawo e ɗelko maŋngu maako! 

11  Nyalaade man mawnitiiɗo leestan, jurotooɗo turoto. Ammaa Jawmiraawo ɓaŋgoto, kaŋko feere maako. 

12  Ɗum nyalaade Jawmiraawo honooɓe asama, o leestinan mawnitiiɗum e towɗum e ɓaŋgiiɗum fuu. 

13  O halkan leɗɗe Libanon fuu, cemmbiɗɗe e towɗe masin non boo leɗɗe Baasan mawɗe fuu. 

14  O leestinan kooseeje e towndiije towɗe fuu. 

15  O yibbinan cuuɗi towɗi fuu e mahi cemmbiɗɗi fuu. 

16  Non boo koommbooje Tarsis fuu e koommbooje ɓurɗe wooɗugo fuu. 

17  Mawnitiiɗo leestinteeɗo, jurotooɗo turoto. Ammaa nder nyalaade man, Jawmiraawo ɓaŋgoto, kaŋko feere maako. 

18  Labbi kalkidan fuu. 

19  Yimɓe nastan nder lowi tapaaje e gasɗe nder mbulwuldi ngam daaytaago bee kultoreeŋgol Jawmiraawo e ɗelko maŋngu maako, to o ummake ngam hulnugo duniyaaru. 

20  Nyalaade man yimɓe koo'an labbi muuɗum'en ɗi cardi e kaŋŋeeri, ɗi ɓe mbaɗino ngam sujidango ɗi, ɓe cakkina ɗi caka doombi e bilwili. 

21  Nden ɓe nastan nder gaaruuji tapaaje e ceekli kooseeje ngam daaytaago kultoreeŋgol Jawmiraawo e ɗelko maŋngu maako, to o ummake ngam hulnugo duniyaaru. 

22  Acce hoolaago neɗɗo mo woodi foofaaŋgo tan. Ɗume o nafata?

