1  Jawmiraawo wi'i: “Fuufu luwal konu! Konne'en ɗon ukkano lesdi am bana jigaawal, ngam ɓe ɗowtanaaki alkawal am, ɓe tuurtani tawreeta am. 

2  Ɓe ɗon mboyanammi: Yaa Allah, minin Isra'iila'en min anndi ma! 

3  Ammaa Isra'iila'en ngudini mbooɗeeŋga. Sey konne'en ukkano ɓe! 

4  Ɓe laamini laamiiɓe, ammaa naa dow umroore am. Ɓe ndarni ardiiɓe bilaa anndaaŋgal am. Ɓe mbaɗi labbi bee cardi e kaŋŋeeri maɓɓe. Bana nii Isra'iila ɗaɓɓiri halkere maɓɓe. 

5  An Samariya, mi wudini gaggel ma! Tikkere am ɗon saati dow yimɓe ma. Haa ndey ɓe tokkoto soɓugo bana non? 

6  Gaggel man iwi haa Isra'iila, baɗoowo sanaa'a waɗi ɗum. Ngel laataaki Allah. Ngam man, gaggel Samariya sampititto. 

7  Nde nii ɓe aawi henndu, ɓe tammi sodugo duluuru. Koo ƴommbe alkamaari maɓɓe mbaɗataa cammeeje. To ɗe mbaɗi boo, ɗe mbaɗataa kuroori. To kuroori waɗi boo, jananɓe nyaaman ndi. 

8  Konne'en moɗi Isra'iila. Ummaatooje ɗon ndaara Isra'iila jonta bana huunde nde koo moy yiɗaa. 

9  Ɓe njehi haa Assuura, bana wamnde ladde feere maare. Efrayim soodi waaye'en. 

10  Koo nde ɓe ndokki ummaatooje caahuuji ɗuuɗɗi, jonta mi hawtan ɓe. Yeeso seɗɗa ɓe njaran bone daliila doŋngal laamiiɗo laamlaamɓe. 

11  Efrayim ɗuɗɗini kirsirɗe ngam ittuki hakke. Ammaa ɗe laatanake mo daliila waɗugo hakke! 

12  Koo to mi winndani ɓe umrooje am ujineeje, kamɓe ɓe ndaaran ɗe bana huunde janannde. 

13  Ɓe lii'ani yam dokke kirseteeɗi ngam haa ɓe nyaama kusel man, ammaa min Jawmiraawo mi yerdataako ɓe. Jonta ciftoranmi aybeeji maɓɓe, mi hiitoto hakkeeji maɓɓe. Ɓe loroto haa Misra! 

14  Isra'iila yejjiti tagɗo ɗum, nyiɓi cuuɗi laamorɗe. Yahuuda boo ɗuɗɗini berniiji cemmbiɗɗi. Mi nelan yiite nder berniiji maɓɓe, nge nyaaman laamorɗe maɓɓe.”

