1  Ngette Jawmiraawo, ngam o booɗɗo, mbooɗeeŋga maako ɗon haa abada! 

2  Sey yimɓe Isra'iila mbi'a: “Mbooɗeeŋga maako ɗon haa abada!” 

3  Sey yimɓe danygol Haruna mbi'a: “Mbooɗeeŋga maako ɗon haa abada!” 

4  Sey hulɓe Jawmiraawo fuu mbi'a: “Mbooɗeeŋga maako ɗon haa abada!” 

5  Nder ɓillaare am toriimi Jawmiraawo, kaŋko o jaabi yam, o wurtini yam diga maare. 

6  Jawmiraawo ɗon wondi bee am, mi hulataa koo ɗume. Ɗume yimɓe mbaawata waɗugo yam? 

7  Jawmiraawo woni balloowo yam, mi yi'an do'ere konne'en am. 

8  Nyukkaago haa Jawmiraawo ɓuri hoolaago yimɓe, 

9  nyukkaago haa Jawmiraawo ɓuri hoolaago mawɓe. 

10  Ummaatooje fuu taari yam, mi halki ɓe fuu bee innde Jawmiraawo. 

11  Ɓe taari yam koo toy fuu, mi halki ɓe bee innde Jawmiraawo! 

12  Ɓe taari yam bana nyaaki, ɓe nyifi bana gi'e joorɗe kuɓɓaaɗe, mi halki ɓe bee innde Jawmiraawo! 

13  Ɓe ngerɓi yam bee semmbe ngam haa mi do'o, ammaa Jawmiraawo walli yam. 

14  Jawmiraawo woni semmbe am e daliila yimre am, kaŋko hisni yam. 

15  Gookaali seyo e jaalorgal ɗon nder laymaaji adili'en: “Nyaamo Jawmiraawo huuwani en kuuɗe mawɗe. 

16  Nyaamo maako ɓaŋgake, nyaamo maako huuwani en kuuɗe mawɗe.” 

17  Mi maayataa, ammaa mi yeeɗan, mi anndinan yimɓe ko Jawmiraawo waɗi. 

18  Jawmiraawo ɓocci yam bee caatal, ammaa o hokkaay yam haa juŋngo waade. 

19  Maɓɓitaneeɗam dammuɗe adili'en, mi nasta, ngam haa mi yetta Jawmiraawo! 

20  Ndaa dammugal Jawmiraawo! Ton adili'en nastirta. 

21  Mi ɗon yette ngam a jaabi yam, a hisni yam boo. 

22  Hayre nde mahooɓe ngudini, laati hayre talkumoore ɓurnde saman. 

23  Jawmiraawo waɗi ɗum, ɗum kaayeefi haa gite men. 

24  Hannde woni nyalaade nde Jawmiraawo waɗi. Mbelmbelte! Ceyoren nde! 

25  Yaa Jawmiraawo, hisnu min! Useni, Jawmiraawo, hokku min jaalorgal! 

26  Barka laatano garanɗo bee innde Jawmiraawo! Diga haykaliiru Jawmiraawo, min mbarkiɗinan on. 

27  Jawmiraawo woni Allah, o yaynani en. Nyannde juulde mon njoge lice, kawte, njehe haa njotton luwe hirsirde. 

28  An woni Allah am, mi yettete! Yaa Allah am, mi maŋgtete! 

29  Ngette Jawmiraawo, ngam o booɗɗo, mbooɗeeŋga maako ɗon haa abada.

