1  Min Pol nelaaɗo Yeesu Almasiihu fodde umroore Allah, Kisnoowo men e Yeesu Almasiihu, laatiiɗo tammunde meeɗen, 

2  mi ɗon winndane Timote, ɓiɗɗo am nder nuɗɗinki bee gooŋga: Allah Baabiraawo e Jawmiraawo men Yeesu Almasiihu ndokke mo'ere e hinnuye e salaaman. Deentinki dow ekkitinolji pewooji 

3  Saa'i mi ɗonno dilla Makedoniya, mi wasi ma a jooɗo haa Efesus, ngam haa a umra yimɓe woɗɓe ɓe acca ekkitingo ekkitinolji pewooji. 

4  Sey ɓe acca suklanaago kiccaaji e defte asli ɗe timmataa sam. Ngam ɗum umminan gaabotiral meere, ɗum hebbitintaa nufayeere Allah bee nuɗɗinki. 

5  Tiitorde umroore nde'e, ɗum yiide iwnde haa ɓernde laaɓnde e numo ɓernde laaɓŋgo e nuɗɗinki ki walaa naafikaare. 

6  Woɗɓe celi laawol darnuŋgol ngo'ol, ɗon tokko haalaaji baaɗɗi. 

7  Ɓe ngiɗi laataago jaŋnginooɓe umrooje Allah, ammaa ɓe paamataa ko ɓe mbi'ata malla ko ɓe tabitinta bee semmbe. 

8  Enen kam en anndi tawreeta wooɗi, to goɗɗo ɗon huuwtinira ka bana no haandi, 

9  en anndi umrooje tawreeta mbaɗaaka ngam adili'en, ammaa ngam yewooɓe ɗe e tuurtooɓe, yedduɓe Allah e hakke'en, yimɓe ɓe teddintaa Allah e camɗintaa ceniiɗum, mbarooɓe baaba e daada e mbarooɓe ko'e fuu, 

10  ngam daakaare'en e luuɗu'en, ngam soorrooɓe maccuɓe, ngam fewooɓe e hunortooɓe fewre e waɗooɓe ko luuti ekkitinol gooŋgawol. 

11  Ekkitinol ngo'ol iwi haa Linjiila ka Allah marɗo tedduŋgal ke'iiɗo maŋgteego halfini yam. Yettoore ngam enɗam Allah 

12  Mi yetti Jawmiraawo men Yeesu Almasiihu mo hokki yam semmbe huuwugo kuugal am, ngam o laari yam bana koolaaɗo, o nastini yam nder kuugal maako. 

13  Min, bolwunooɗo kalluka dow maako, toonyiinooɗo yimɓe maako, mi torrino ɓe bee caatal. Ammaa o enɗi yam, ngam mi waɗno ɗum nder sooynde faamu e sooynde nuɗɗinki. 

14  Jawmiraawo men mo'ani yam ɗuuɗɗum masin, hokki yam nuɗɗinki e yiide iwnde haa Yeesu Almasiihu. 

15  Ndaa wolde hoolniinde, he'iinde jaɓeego bilaa seko: Yeesu Almasiihu wari nder duniyaaru ngam hisnugo hakke'en. Min woni tulluɗo ɓe, 

16  ammaa Allah enɗi yam, ngam haa Yeesu Almasiihu waŋgina munyal mum ɗuuɗŋgal bee am, min tulluɗo ɓe go, haa ɗum laato misaalu ngam nuɗɗinanɓe mo, heɓanɓe ngeendam nduumiiɗam. 

17  Hormu e tedduŋgal laatano Allah gooto, laamiiɗo duumiiɗo, mo maayataa, mo yi'ataake haa abada abadin. Aamiina! 

18  An Timote, ɓiŋngel am, mi halfini ma umroore nde'e. Siftor annabaakuuji gaɗaaɗi dow maaɗa naane, ɗi cemmbiɗine ngam haa a haɓa haɓre woonde, 

19  a joga nuɗɗinki ma e numo ɓernde ma laaɓŋgo. Numo ngo'o, woɗɓe ngudini ngo, nuɗɗinki maɓɓe waati. 

20  Himeneyus e Aleksandire ɗon nder maɓɓe. Mi yoofi ɓe haa Sayɗaanu ngam haa ɓe ekkito ɓe acca wolwugo kalluka.

