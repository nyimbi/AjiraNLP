1  Giɗɗo anndal yiɗi elto, ganyɗo feloore sooyi faamu. 

2  Jawmiraawo yerdoto booɗɗo, ammaa o hiitoto baɗoowo rikici. 

3  Neɗɗo tabitittaa bee halleende, ammaa adiliijo dimmbataako sam. 

4  Debbo tiiniiɗo woni daraja gorko mum, ammaa debbo cemtiniiɗo nanndi bee gilɗi nyaamooji i'e. 

5  Numooji adili'en ɗon ndari dow gooŋga, dabareeji halluɓe ɗon ndari dow rikici. 

6  Bolle halluɓe ɗaɓɓan mbarugo yimɓe, ammaa bolle adili'en ɗaɓɓan hisnugo ɓe. 

7  Halluɓe ndo'oto, ɓe ngonataa fahin, ammaa danygol adili'en tabitan. 

8  Goɗɗo heɓan manoore fodde hakkiilo mum, ammaa sela-ɓerndeejo, yawnaare heɓan mo. 

9  Jawaaɗo marɗo suka gooto ɓuri teddinanɗo hoore mum mo walaa nyaamdu. 

10  Adiliijo anndi haaje dabbaaji mum, ammaa enɗam woodaa haa ɓernde kalluɗo. 

11  Demanɗo gese mum haaran nyaamdu, ammaa cuklaniiɗo kuuje meereeje walaa hakkiilo. 

12  Suuno kalluɗo ɗum taasnugo kuuje kalluɗe, ammaa tiinaare adili'en waɗan nafuuda. 

13  Kalluɗo nastan tuuforgol ngol pewe hunnduko mum, ammaa adiliijo daɗan ɓillaare. 

14  Goɗɗo haaran booɗɗum bee nafuuda bolle mum, kuugal juuɗe maako wartanan mo. 

15  Laawol paataaɗo fottanan ɗum, ammaa hikmaajo jaɓan sawari. 

16  Paataaɗo waŋginan metteeŋga mum law, kakkilɗo nanan kuudi, jeeɗoto. 

17  Bolwanɗo gooŋga anndinan ko fotti, ammaa ceedoowo fewre waɗan rikici. 

18  Mo numaay bolle mum, yuwan bana labbo, ammaa ɗemŋgal hikmaajo hurgan. 

19  Gooŋga ɗon tabiti haa foroy, ammaa fewre timman tippungel. 

20  Fewjere woni haa ɓerɗe nufotooɓe kalluɗum, ammaa seyo laatanto nufotooɓe jam. 

21  Walaa sarru heɓata adiliijo, ammaa bone halluɓe ɗuuɗan. 

22  Jawmiraawo ɗon wanya wolwooɓe fewre, ammaa waɗooɓe ko fotti pottanan mo. 

23  Kakkilɗo suuɗan anndal mum, ammaa ɓerɗe faataaɓe ngeynan faataare. 

24  Tiiniiɗo heɓan laamu, mbaateendamjo macciɗan. 

25  Mettamɓeram teddanan neɗɗo, ammaa wolde woonde seynan mo. 

26  Adiliijo ɗowan tokkiiɗo ɗum, ammaa laawol halluɓe majjinan ɓe. 

27  Mbaateendamjo juɗataa kusel ladde, ammaa tiiniiɗo heɓan maral booɗŋgal. 

28  Adilaaku yahran haa ngeendam, ammaa halleende yahran haa maayde.

