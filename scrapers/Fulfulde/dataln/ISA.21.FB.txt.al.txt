1  Ndaa koŋngol dow ladde hamaadaare wonnde kommbi mbeela. Bana duluuji bifanɗi haa Lesdi Fombina, non ɗum wardata diga ladde, diga lesdi kulniindi. 

2  Allah yi'ni yam kuuje kulniiɗe: Zammboowo ɗon zammbo, biloowo ɗon wila. “Jama'aare Elam, wa'a! Jama'aare Mediya, hippa! Mi timminan uumaali yimɓe Baabila.” 

3  Ngam man keeci am tampi, naawreeŋga naŋngi yam bana luuwe ɓesnanɗo. Mi sakli, mi huli haa mi waawaay nanugo e yi'ugo. 

4  Hoore am ɗon yiilo, kultoreeŋgol ɗon hulnammi. Maŋngariba ka keppantoomi ɗum, laatani yam daliila diwnol. 

5  Mi yi'i ɓe ɗon ngurtina nyaamdu, ɓe ɗon mbe'ita daago, ɓe ɗon nyaama, ɓe ɗon njara. Nden umroore waɗaama: “Onon hoore'en umme, nguje bawarɗe bee nebbam!” 

6  Ndaa nii Jawmiraawo wi'i yam: “Darnu aynoowo! Ko o yi'ata fuu, o wi'a. 

7  To o yi'i mootaaji ɗi pucci ɗiɗi ɗiɗi ɗon ndasa, to o yi'i boo wa'iiɓe bamɗe e wa'iiɓe geelooɗi, nden kam sey o hakkila masin!” 

8  Ndaa, aynoowo ɗon hoola: “Barkaama, tum mi ɗon dari dow suudu aynirdu, jemma fuu mi ɗon dari haa babal aynol. 

9  Ndaa, mootaaji pucci ɗon ngara, bee wa'iiɓe ɗi! Wa'iiɓe ɗi ɗon ngara ɗiɗo ɗiɗo!” Nden aynoowo ɗon hoola: “Ngol do'ake, Baabila do'ake! Suuraaji labbi maagol cehaaɗi fuu pusi, ɗon mbaali haa lesdi.” 

10  Kayto! Ummaatoore am fiyaama bana ɓe piyrata alkamaari dow laarre! Ko nanmi haa Jawmiraawo honooɓe asama, Allah Isra'iila, kanjum mbi'mi on. Koŋngol dow Duuma 

11  Ndaa koŋngol dow Duuma. Haa kooseeje Se'ir goɗɗo ɗon ewno yam: “Aynoowo, noy jemma jeŋngiri? Aynoowo, noy jemma jeŋngiri?” 

12  Aynoowo jaabi: “Subaha waɗan, non boo jemma. To ƴamtugo, ngare fahin, ƴamte kadi.” Koŋngol dow Arabiya 

13  Ndaa koŋngol dow Arabiya. Nder guuɓe, nder ladde Arabiya mbaaloton, onon Dedani'en, waɗooɓe jahaale. 

14  Ngaddane ɗomɗuɓe ndiyam. Onon jooɗiiɓe nder lesdi Tema, njahrane dogganɓe nyaamdu. 

15  Ngam ɓe ɗon ndogga yeeso kaafahi, yeeso kaafahi losaaki e lagaawal tiraaŋgal, yeeso caatal konu. 

16  Ndaa nii Jawmiraawo wi'i yam: “Lutti nduuɓu ngootu kal-kal, nden tedduŋgal Keedar fuu jinnan. 

17  Limgal waawɓe lagaaje luttanɓe haa yimɓe Keedar famɗan masin. Min Jawmiraawo, Allah Isra'iila wi'i ɗum.”

