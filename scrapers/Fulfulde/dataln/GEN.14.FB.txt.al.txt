1  Nder zamanu Amrafel, laamiiɗo Sine'ar e Ariyok, laamiiɗo Elasar e Kedorlayomer, laamiiɗo Elam e Tidal, laamiiɗo Goyim, 

2  ɓe mbaɗi konu bee: Bera laamiiɗo Sodoma e Birsa laamiiɗo Gomorra e Siniyabu laamiiɗo Adama e Semeber laamiiɗo Ceboyim e laamiiɗo Bela, waato Co'ar. 

3  Ɓe kawti, ɓe ngari nder waadiwol Sidim, ɗum Weendu Mannda. 

4  Duuɓi sappo e ɗiɗi ɓe ɗowtanino Kedorlayomer, ammaa nder nduuɓu sappo e tataɓu ɓe tuurtani mo. 

5  Nder nduuɓu sappo e nayaɓu, Kedorlayomer e laamiiɓe wonduɓe bee muuɗum ngari, njaali Refa'en haa Asterot-Karnayim e Susi'en haa Hama e Emi'en haa yayre Kiriyatayim, 

6  Hori'en boo, ɓe kaɓi bee muuɗum'en dow hooseere maɓɓe Se'ir, haa yotti El-Paran baŋnge ladde. 

7  Nden ɓe lori, ɓe ngari haa En-Mispat, ɗum woni Kaades. Ɓe njaali Amaleki'en nder lesdi muuɗum'en fuu, non boo Amoori'en wonɓe haa Hasason-Tamar. 

8  Nden laamiiɓe Sodoma e Gomorra e Adama e Ceboyim e Bela, waato Co'ar, ɓe fuu ɓe ngurti, ɓe taaskani konu nder waadiwol Sidim. 

9  Ɓe kaɓi bee Kedorlayomer mo Elam e Tidal mo Goyim e Amrafel mo Sine'ar e Ariyok mo Elasar, waato laamiiɓe nayo konata njowo. 

10  Ammaa waadiwol Sidim heewi gasarɗe taari lesdi. Nder doggudu maɓɓe, laamiiɓe Sodoma e Gomorra ndo'i nder ton. Luttuɓe ndoggi, mba'i kooseeje. 

11  Jaaliiɓe kooci jawdi Sodoma e Gomorra e nyaamdu wonndu ton fuu, nden ɓe ndilli. 

12  Ɓe koo'i boo Ludu, ɓii deerɗiraawo Abraama, bee ko o mari fuu, ɓe ndilliri. Ludu ɗonno jooɗi haa Sodoma. 

13  Goɗɗo daɗɗo wari, anndini Abraama Ibraniŋkeejo habaru maajum. Abraama ɗonno jooɗi les leɗɗe mawɗe ɗe Mamre Amooriijo, deerɗiraawo Eskol e Aner go. Kamɓe kaɓɓuno alkawal bee Abraama. 

14  Nde Abraama nani ɓe njahri banndiiko kaɓɓaaɗo, o mooɓti suka'en maako waawɓe konu, danyaaɓe nder saare maako, worɓe teemeɗɗe tato e sappo e njoweetato (

318  ). O taasni konne'en haa yotti Dan. 

15  O sennditi yimɓe maako geɓe geɓe, ngam ɓe ukkano ɓe jemma. O jaali ɓe, o taasni ɓe haa yotti Hoba, haa woyla Damas. 

16  O wartiri mardi maɓɓe fuu. Non o wartiri boo Ludu, banndiiko e mardi maako fuu e rewɓe e yimɓe woɗɓe. 

17  Nde Abraama ɗon lorta ɓaawo o jaali Kedorlayomer e laamiiɓe wonduɓe bee muuɗum, laamiiɗo Sodoma wurti fotti bee maako nder waadiwol Sawe, waato waadiwol Laamiiɗo. 

18  Malkisadaka, laamiiɗo Salaama waddi tamseere e inaboojam. O limanjo Allah Ɓaŋiiɗo. 

19  O barkiɗini Abraama, o wi'i: “Barka laatano Abraama diga Allah Ɓaŋiiɗo, mo tagi asama e lesdi. 

20  Yettoore laatano Allah Ɓaŋiiɗo boo, mo hokki ma konne'en maaɗa haa juŋngo ma.” Abraama ittani mo zakka haa kuuje fuu. 

21  Laamiiɗo Sodoma wi'i Abraama: “Hokkam yimɓe, jogita jawdi ngam maaɗa.” 

22  Abraama jaabi mo: “Mi ɗon ɓaŋgta juŋngo am hunaago yeeso Jawmiraawo, Allah Ɓaŋiiɗo, tagɗo asama e lesdi: 

23  Mi hoo'ataa koo ɗume haa ko marɗa, diga gaarawol haa lokkulol paɗe! Ngam taa mbi'a a riskini Abraama. 

24  Mi hoo'ataa koo ɗume ngam am! Sey ko suka'en am nyaami e geɗal worɓe yahduɓe bee am, Aner e Eskol e Mamre, kamɓe ɓe koo'a geɗal maɓɓe.”

