1  Ammaa jonta, sukaaɓe ɓe mi ɓurdi duuɓi ɗon njalammi, Mi laaraay baabiraaɓe maɓɓe heƴiiɓe hawtaneego dawaaɗi am haa tokkere. 

2  Walluru nduye ndeenanmi diga juuɗe maɓɓe? Ngam kamɓe ma semmbe maɓɓe timmi. 

3  Daliila sooynde e weelo ɓe tampuɓe, ɓe ɗon tefa ko nyaame haa harde, nder ladde, nder yeeweende nde'e. 

4  Ɓe teɓan haako lammuko kommbi wumre, bee ɗaɗi kaaɗɗi, ɓe nguurirta. 

5  Yimɓe woɗɓe ɗon ndiiwa ɓe bee wookugo, bana koo moy wookirta dow wuyɓe. 

6  Nder gaaruuji kulniiɗi ɓe njooɗoto, haa nder lowi kooseeje e nder gasɗe ton. 

7  Ɓe ɗon koola nder guuɓe, caka gi'e fuu, ɓiɗɗotirɓe les gi'e boginaaje fuu. 

8  Mooɓre meere'en non, ɓe ngalaa inɗe boo, ɓe riiwaaɓe bee ɓoccol yaasi lesdi. 

9  Ammaa jonta, jancoore laataniimi ɓe, mi taalirteeɗo caka yimɓe ɓe'e. 

10  Mi ganyniiɗo haa maɓɓe, ɓe ɗon ndaayo yam, ɓe ɗon tuutammi haa yeeso, ammaa ɗum ɓillataa ɓe sam. 

11  Allah fiisti lagaawal am, o leesni yam, bilaa naŋgtaare, ɓe ɗon toonyo yam. 

12  Mooɓre ummanake yam, ɗon dasa kosɗe am, ɓe ɗon taaskani kippol haa ɓe kalka yam. 

13  Ɓe ɗon ta'ammi laawol, taa mi daɗa sam, ɓe ɗon kawta ngam timmitingo sarru am. 

14  Ɓe ɗon caloro ceekgol, ɓe ɗon njaɓa gibbe, ɓe ɗon ngara dow am. 

15  Kultoreeŋgol ɗon ummo, ngol ɗon naŋngammi, bana henndu, non tedduŋgal am dilliri, bana ruulde, non kisndam am fuu majjiri. 

16  Kadi jonta ɓadiimi keerol ngeendam am, nyalɗe fuu mi ɗon torro bee mettamɓeram. 

17  Nder jemmaaje fuu, i'e am ɗon naawammi, naaworlaaji toonyooji ciwtataako sam. 

18  Juŋngo Allah ɗon jogi ngapaleewol am, o ɗon ɗeɗɗammi bana daande limce am. 

19  Allah hoo'i yam, sakkini yam nder loope, haa mi nanndi bee ndoondi e mbulwuldi. 

20  Mi ɗon wookane – an a jaabaaki yam, mi ɗon dari yeeso ma, ammaa an, a laaraay yam sam. 

21  Ndaa, a wayli, a laati toonyotooɗo yam, ngam bee juŋngo ma saatuŋgo a ɗon honammi. 

22  Haa dow henndu a ɗon ɓaŋgtammi, a ɗon wa'inammi, nder hoolo duluuru man a ɗon halkammi. 

23  Mi anndi a ɗon yahrammi haa maayde, haa nokkuure nde marɓe yoŋki fuu mooɓoyto. 

24  An a ukkanto tampuɗo do'iiɗo na? Goɗɗo nastuɗo halkere ƴamata ballal na? 

25  Naa mi boyduɗo bee nastuɗo ɓillaare na? Naa joonde talakaajo ɓilli yam foroy na? 

26  Mi tammino mi heɓan hayru, sarru tawmi. Mi heɗi annoora, mi heɓi nyiɓre. 

27  Jonta ɓernde am saklake, de'ataa sam, nyalɗe ɓilluki ɓaditi, ɗe njottake yam. 

28  Mi ɗon yaha nder nyiɓre, walaa naaŋge, yeeso jama'aare mi daroto ngam wookugo. 

29  Cuuli ladde laati deerɗiraaɓe am, non boo dabbi laati soobiraaɓe am. 

30  Laral ɓanndu am furɗiti, ngal ittoto, jonte ukkani i'e am, ɗon ngula ɗe. 

31  Gimi moolooru am ngayli, laati bojji, algaytaaru am boo fuɗɗi yooynugo.

