1  Nyalaade man ɓe ngiman yimre nde'e nder lesdi Yahuuda: En ngoodi berniwol cemmbiɗŋgol. Ngam hisnugo en, Jawmiraawo taarni ngol mahi ɗiɗi. 

2  Maɓɓite dammuɗe haa ummaatoore adili'en e hoolaaɓe nasta. 

3  Mo ɓernde mum tabiti, a ɗon hokka ɗum jam timmuɗam, yaa Jawmiraawo, ngam an o hooli. 

4  Koole Jawmiraawo haa foroy, ngam Allah Jawmiraawo woni tapaare duumiinde. 

5  O leesni jooɗiiɓe dow towndiije, o jippini berniwol towŋgol, o yibbini ngol haa lesdi, o wallini ngol nder mbulwuldi. 

6  Kosɗe talaka'en e laafuɓe ɗon njaaɓa ngol jonta. 

7  Laawol adili'en, ngol darnuŋgol, an a ɗon dartina ngol ngam maɓɓe. 

8  Yaa Jawmiraawo, min ɗon koolo ma dow laawol ngol a darnani min. Ewnaago innde ma kanjum ɓerɗe amin ngiɗi. 

9  Koo jemma boo ɓernde am e ruuhu am ɗon ngele. Ngam to kiitaaji ma njippanake lesdi, jooɗiiɓe haa duniyaaru ekkititto adilaaku. 

10  To kalluɗo heɓi mo'ere, o ekkitittaako adilaaku. Koo nder lesdi gooŋga'en boo o tokkoto waɗugo kalluɗum, o yi'ataa maŋngu Jawmiraawo. 

11  Yaa Jawmiraawo, a ɓaŋgtani konne'en juŋngo, ammaa ɓe cali yi'ugo ɗum. Yi'nu ɓe no a yiɗiri ummaatoore ma, ɓe cemta. Yiite nyaama ɓe! 

12  Yaa Jawmiraawo, a hokkan min salaaman. Ko min mbaɗata fuu, an a timminan ɗum ngam amin. 

13  Yaa Jawmiraawo, Allah amin, jaagorɓe woɗɓe laamani min, ammaa min ɗon ewno innde maaɗa tan. 

14  Maayɓe ngeeɗitittaa, mbeeluuji maɓɓe ummitittaako. A hiiti ɓe, a halki ɓe, a nattini ciftorki maɓɓe fuu. 

15  Ammaa a mawnini ummaatoore amin, yaa Jawmiraawo, a yaajini keeri lesdi fuu. Bana nii a teddiniri innde ma. 

16  Yaa Jawmiraawo, nde yimɓe ma ɗon nder ɓillaare, ɓe ɗakkotiri bee ma. Nde elto ma heɓi ɓe, ɓe ɗuɗɗini do'aaje. 

17  Bana reeduujo ɓadiiɗo danyugo ɗon ɓoslo, ɗon woya nder luuwe muuɗum, non min laatori yeeso maaɗa, yaa Jawmiraawo. 

18  Min laati reedu'en, luuwe naŋngi min, ammaa min ndanyi henndu. Min mbaawataa wallugo lesdi koo danyugo hisnanɓe duniyaaru. 

19  Ammaa maayɓe maaɗa ngeeɗitan, ɓalli yimɓe ma maayɓe ummititto. Pine, ngime, onon waaliiɓe nder mbulwuldi! Jawmiraawo hokkete saawawre ɗelkoore, barka maare lesdi yeeɗitinan maayɓe. Kiita e bo'itinki 

20  Yimɓe ummaatoore am, naste cuuɗi mon, maɓɓe dammuɗe mon ɓaawo mooɗon, cuuɗe wakkati seɗɗa, haa tikkere Jawmiraawo saalo! 

21  Ngam ndaa, o ɗon wurto nokkuure maako haa o hiito aybe yimɓe duniyaaru. Lesdi sudditan ƴiiƴam ndufaaɗam dow muuɗum, ndi accan suddugo mbaraaɓe.

