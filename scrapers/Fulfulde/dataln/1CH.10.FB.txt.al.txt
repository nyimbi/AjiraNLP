1   Samuyila 

31  :

1  -

13  ) 

1  Nyannde feere, Filisti'en kaɓi bee Isra'iila'en haa hooseere Gilbo'a. Isra'iila'en ɗuuɗɓe mbaraama ton, luttuɓe boo ndoggi. 

2  Filisti'en taasni Sawulu e ɓiɓɓe mum. Ɓe mbari Yonatan e Abinadabu e Malkisu'a, ɓiɓɓe Sawulu. 

3  Haɓre saati dow Sawulu. Nde fiɗooɓe kuri keɓti mo, o hultori. 

4  Sawulu wi'i doondoowo balmi mum: “Los kaafahi ma, yuwam, ngam taa saadooni'en ɓe'e ngara, pijirammi.” Ammaa doondoowo balmi maako sali, ngam o huli masin. Ngam maajum Sawulu hoo'i kaafahi mum, do'i dow maaki. 

5  Nde doondoowo balmi yi'i Sawulu maayi, kaŋko boo o losi kaafahi maako, o do'i dow maaki, o maayi. 

6  Bana nii Sawulu e ɓiɓɓe mum tato e yimɓe saare mum fuu maaydi. 

7  Nde Isra'iila'en wonɓe nder waadiwol fuu ngi'i jama'aare konu Isra'iila doggi, Sawulu e ɓiɓɓe mum boo maayi, ɓe acci berniiji maɓɓe, ɓe ndoggi kamɓe boo. Filisti'en ngari, njooɗi ton. 

8  Jaŋngo maajum Filisti'en ngari ngam ɓoftugo kuuje mbaraaɓe. Ɓe tawi Sawulu e ɓiɓɓe mum ɗon mbaali dow hooseere Gilbo'a. 

9  Ɓe ɓofti kuuje Sawulu, ɓe ta'i hoore maako, ɓe kooci balmi maako. Nden ɓe neli koo toy nder lesdi Filisti'en ngam yahrugo habaru jaalorgal man yeeso labbi maɓɓe e haa yimɓe fuu. 

10  Ɓe ndesi balmi Sawulu nder suudu labbi maɓɓe, ɓe tiggi gumbal hoore maako haa suudu lawru maɓɓe Daagon. 

11  Yimɓe Yaabes nder lesdi Gile'at fuu nani ko Filisti'en mbaɗi Sawulu fuu. 

12  Worɓe maɓɓe semmbiɗɓe fuu njehi, koo'i ɓanndu Sawulu e ɓalli ɓiɓɓe muuɗum, ɓe koori ɗi haa Yaabes. Nden ɓe uwi i'e maɓɓe les lekki makki haa Yaabes, ɓe cuumi nyalɗe joweeɗiɗi. 

13  Bana nii Sawulu maayi ngam o yewi umroore Jawmiraawo, ngam o hakkilanaay wolde Jawmiraawo, o yehi o ƴami carwoowo maayɓe boo, 

14  o ƴamaay Jawmiraawo. Ngam maajum Jawmiraawo halki mo, hokki Daawuda ɓii Yessa laamu.

