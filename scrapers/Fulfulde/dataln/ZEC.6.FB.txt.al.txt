1  Mi tijji fahin, mi yi'i mootaaji pucci nayi. Ɗi ngurti hakkunde kooseeje ɗiɗi ɗe njamndi mboɗeeri. 

2  Pucci boɗeeji ɗon kaɓɓindiri haa moota arana, haa ɗiɗaɓa boo ɓaleeji. 

3  Haa tataɓa ɗum pucci daneeji, haa nayaɓa boo ɗum pucci biidiiji. 

4  Mi ƴami malaa'ikaajo bolidanɗo bee am: “Ɗume kanji boo ɗi anndinta, barkaama?” 

5  O jaabi ƴam: “Ɗum keni asama nayi. Ɗi ɗonno ndari yeeso Jawmu duniyaaru fuu. Jonta kam ɗi ɗon ndilla.” 

6  Pucci ɓaleeji kaɓɓindiraaɗi haa moota go ndilli gal lesdi woyla. Daneeji tokki ɗi ɓaawo, ndilli gal hiirnaaŋge, nden biidiiji ndilli gal Lesdi Fombina. 

7  Pucci boɗeeji ɓaditi, ngiɗi dillugo taaroyaago duniyaaru. Nden Jawmiraawo wi'i: “Ndille, taaroye duniyaaru!” Ɗi ndilli. 

8  Nden o ewni yam, o wi'i: “Laar, dilluɗi lesdi woylaari njippinan Ruuhu am dow maari.” Laamineeki Yosuwa 

9  Jawmiraawo wolwani yam wi'i: 

10  “Jaɓ dokke haa juuɗe Helday e Tobiya e Yada'ya, ɗe dahaaɓe iwɓe diga Baabila ngaddi. An bee hoore maaɗa nastu hannde nden haa saare Yosiya ɓii Sefaniya. 

11  Hoo'u cardi e kaŋŋeeri, waɗ meetaleewol bee maaji. Meetu ngol dow hoore Yosuwa ɓii Yocadak, hooreejo liman'en. 

12  Nden wi' mo: Ndaa nii Jawmiraawo honooɓe asama wi'i: Woodi goɗɗo mo innde muuɗum Fuɗŋgo haa ɗo. O fuɗan haa nokkuure nde o daroto, o nyiɓan haykaliiru Jawmiraawo. 

13  Kaŋko nyiɓata haykaliiru Jawmiraawo. O ɓornoto tedduŋgal. O jooɗoto dow leeso laamu maako ngam o laamo. Limanjo goɗɗo wonan haa nyaamo maako. Narral timmuŋgal laatoto hakkunde maɓɓe. 

14  Ammaa fawnere go walline nder haykaliiru Jawmiraawo, ngam ciftinorki Helday e Tobiya e Yeda'ya e ngam ciftinorki mbooɗeeŋga Yosiya ɓii Sefaniya.” 

15  Yimɓe ngaran diga daayiiɗum, ɓe nyiɓto haykaliiru Jawmiraawo. Non annditirton Jawmiraawo honooɓe asama neli yam haa mooɗon. Ɗum laatoto to on ɗowtanake wolde Jawmiraawo bee gooŋga.

