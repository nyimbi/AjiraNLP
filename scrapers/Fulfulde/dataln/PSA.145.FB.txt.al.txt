1  Yimre Daawuda maŋgtoore. Mi maŋgtete, yaa Allah am, Laamiiɗo! Mi teddinan innde ma haa abada abadin! 

2  Mi yettete nyalɗe fuu! Mi maŋgtan innde ma haa abada abadin! 

3  Jawmiraawo o mawɗo, o he'i maŋgtooje ɗuuɗɗe, maŋngu maako walaa keerol! 

4  Diga yidere haa yidere yimɓe manan kuuɗe ma, ɓe ngeynan kuuɗe ma mawɗe. 

5  Mi numtan tedduŋgal ma e daraja ma e maŋngu ma e haala kaayeefiiji ma. 

6  Ɓe mbolwan haala kuuɗe ma mawɗe kulniiɗe, min boo mi yeccan haala maŋngu ma. 

7  Ɓe ciftinoran mbooɗeeŋga ma ɗuuɗŋga, ɓe ngiman bee seyo daliila adilaaku ma. 

8  Jawmiraawo woni marɗo enɗam e hinnuye, mo tikkataa law, mo mbooɗeeŋga mum ɗuuɗi. 

9  Jawmiraawo ɗon woonana koo moy, o ɗon enɗa tagle maako fuu. 

10  Tagle ma fuu ngettete, yaa Jawmiraawo, hoolaaɓe ma maŋgtete. 

11  Ɓe ngeynan tedduŋgal laamu ma, ɓe mbolwan haala baawɗe ma, 

12  ngam anndingo ɓiɓɓe Aadama kuuɗe baawɗe ma e tedduŋgal maŋngal ngal laamu ma. 

13  Laamu ma ɗum laamu nduumiiŋgu, laamu ma tabitan diga yidere haa yidere. Jawmiraawo o koolniiɗo nder bolle maako fuu, o booɗɗo nder kuuɗe maako fuu. 

14  Jawmiraawo wallan do'iiɓe fuu, o ummitinan toskaaɓe. 

15  Tagle fuu ɗon ndaara gal maaɗa, haa a hokka ɗe nyaamdu nder wakkati haaje. 

16  A weeɗan juŋngo maaɗa, a hiɓɓinan haaje tagle fuu. 

17  Jawmiraawo o adiliijo nder kuuɗe mum fuu, o koolniiɗo nder maaje. 

18  Jawmiraawo o ɓadiiɗo ewnotooɓe mo, ewnotooɓe mo bee ɓernde woore. 

19  O hiɓɓinan haaje hulɓe mo, o nanan gookaali maɓɓe, o hisnan ɓe. 

20  Jawmiraawo aynan yiɗɓe mo fuu, ammaa o nattinan halluɓe fuu. 

21  Sey hunnduko am maŋgta Jawmiraawo, tagle fuu maŋgta innde maako seniinde haa abada abadin!

