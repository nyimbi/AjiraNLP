1  Ndaa nii Jawmiraawo wi'i: “Yimɓe Mo'ab mbaɗi aybe dow aybe, fakat mi hiitoto ɓe ngam ɓe nguli i'e laamiiɗo Edoom haa ɗe kukki. 

2  Ngam maajum nelanmi yiite nder lesdi Mo'ab, nge nyaama cuuɗi Keriyot cemmbiɗɗi. Mo'ab waatan caka hoolo konu e dukoore e hoolo luwe. 

3  Mi nattinan laamiiɗo Mo'ab, mi halkidan mo bee ardiiɓe maako fuu.” Non Jawmiraawo wi'i. 

4  Ndaa nii Jawmiraawo wi'i: “Yimɓe Yahuuda mbaɗi aybe dow aybe, fakat mi hiitoto ɓe ngam ɓe njawi tawreeta am, ɓe ɗowtanaaki farillaaji am. Labbi maɓɓe majjini ɓe bee pewe maaji, ɗe kaakiraaɓe maɓɓe tokkino ɗum. 

5  Ngam maajum nelanmi yiite nder lesdi Yahuuda, nge nyaama cuuɗi Urusaliima cemmbiɗɗi.” Kiita dow Isra'iila 

6  Ndaa nii Jawmiraawo wi'i: “Yimɓe Isra'iila mbaɗi aybe dow aybe, fakat mi hiitoto ɓe ngam ɓe ɗon coorra adili'en ngam ɓe keɓa ceede. Ɓe ɗon coorra talaka'en boo, ngam ɓe keɓa paɗe. 

7  Ɓe ɗon ndamma hoore laafuɗo nder mbulwuldi, ɓe ɗon cottina gooŋga leesɓe haa kiita. Goɗɗo e baaba muuɗum ɗon mbaalda bee paanyo debbo gooto, bana nii ɓe coɓniri innde am seniinde. 

8  Ɓe mbaaloto kommbi kirsirɗe fuu dow limce ɗe ɓe njaɓi jeŋngina. Nguykinoojam ɗam ɓe njaɓti haa yimɓe, ɓe njara ɗam nder suudu Allah maɓɓe. 

9  Ammaa ɗum min nattini Amoori'en yeeso mooɗon, kamɓe ɓe marno semmbe bana leɗɗe cemmbiɗɗe. Mi ta'i ɓiɓɓe leɗɗe ɗe'e haa dow e ɗaɗi maaje haa les. 

10  Ɗum min wurtini on Misra, mi ɗowi on nder ladde duuɓi cappanɗe nayi haa mi marna on lesdi Amoori'en. 

11  Mi ummini annabi'en caka ɓiɓɓe mooɗon, Naziri'en boo caka suka'en mooɗon. Naa non naa, Isra'iila'en?” Non Jawmiraawo wi'i. 

12  Ammaa onon on njarni Naziri'en nguykinoojam, on umri annabi'en: Taa mbaɗe annabaaku! 

13  “Min mi ɗigginan on bana moota pucci keewŋga ƴommbe ɗigginirta. 

14  Nden jaawɗotooɗo daɗataa, semmbe cemmbiɗɗo nafataa mo, koo baawɗo konu boo hisnataa yoŋki mum. 

15  Piɗoowo kuri darataako, jaawɗotooɗo daɗataa bee kosɗe mum, ba'iiɗo puccu hisnataa yoŋki mum. 

16  Koo baawɗo konu cuusɗo, nyalaade man o wudinan balmi maako, o dogga o temmbo.” Non Jawmiraawo wi'i.

