1  Bana mallimallooje nder ceeɗu e iyeende wakkati codol, non tedduŋgal yahdataa bee paataaɗo. 

2  Bana colli piirdata, non naaloore bilaa daliila wa'i, nde laatataako. 

3  Labaŋgal ngam puccu, ɓoccol ngam wamnde, sawru boo ngam ɓaawo paataaɗo. 

4  To a jaabake ƴamol paataaŋgol, a laatake paataaɗo bana ƴamɗo ma. 

5  To goɗɗo ƴami ma bee faataare, hokku mo jaawaabuwol paataaŋgol, ngam taa o laara hoore maako o hikmaajo. 

6  Nelanɗo paataaɗo o yahra habaru, ta'an kosɗe mum, yaran bone. 

7  Bana kosɗe boosɗo ɓiliiɗe meere, non balndol haa hunnduko paataaɗo wa'i. 

8  Haɓɓugo hayre haa piwlol e teddingo paataaɗo, foti kal. 

9  Lisal bee gi'e haa juŋngo guykoowo, wooɗaay. Non boo balndol haa hunnduko paataaɗo, fottaay. 

10  Bana gawjo jogiiɗo kuri, piɗanɗo koo moy, non mo huuwnata paataaɗo malla saalotooɓe haa laawol wa'i. 

11  Bana rawaandu loroto, nyaamta tuure mum, non paataaɗo fuɗɗitan faataare mum. 

12  To a yi'i goɗɗo daaranɗo hoore mum o hikmaajo, tammanaago mo ɗuuɗaay, ndikka paataaɗo. 

13  Mbaateendamjo ɗon wi'a: “Huunde ladde ɗon haa laawol! Mbarooga ɗon haa yaasi!” 

14  Bana parewal waylitorto dow ɗakke mum, non mbaateendamjo waylitorto dow be'itte mum. 

15  Mbaateendamjo nastinan juŋngo mum nder le'al, wartirgo ngo haa hunnduko, caɗɗum haa maako. 

16  Mbaateendamjo ɗon laara hoore mum hikmaajo ko ɓuri marɓe hakkiilo njoweeɗiɗo. Balndi goɗɗi 

17  Caalotooɗo nastanɗo haala ka laaranaay ɗum, nanndi bee giɗɗo naŋngugo noppi rawaandu. 

18  Bana ginnaaɗo piɗanɗo kuri giiteleeji, pijanɗo bee balmi mbarooji, 

19  non baɗanɗo goɗɗo rikici, nden o wi'a: “Ɗum guusa non!” 

20  To leɗɗe ngoodaa, yiite nyifan. To nyo'oowo woodaa, jokkirgol jinnan. 

21  Bana ɓesdanɗo ƴulɓe malla leɗɗe haa yiite, non baɗoowo jokkirgol wulnirta haɓre. 

22  Bolle tufleejo nanndi bee nyaamdu welndu, ɗe nastan nder teteki. 

23  Bana ɗelko yahdataa bee fayannde loopeere, non hunnduko welko yahdataa bee ɓernde hallunde. 

24  Ganyo suuɗan bolle mum, ammaa nder maako heewi naafikaare. 

25  To o ɗelmini sawtu maako, taa hoola mo, ngam kuuje nyidduɗe joweeɗiɗi ɗon haa ɓernde maako. 

26  O suuɗan nganyŋgu maako bee naafikaare, ammaa kuuɗe maako kalluɗe mbaŋgan nder jama'aare. 

27  Gasanɗo ngaska do'oto nder maaka, hayre loroto dow tallanɗo nde. 

28  Torrugo goɗɗo bee pewe, ɗum wanyugo mo, hunnduko naafikiho waɗan halkere tan.

