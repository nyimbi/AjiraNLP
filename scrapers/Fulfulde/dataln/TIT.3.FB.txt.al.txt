1  Siftinor nuɗɗinɓe ɓe leestana ardiiɓe e marɓe baawɗe, ɓe nanana ɓe, ɓe taaskano kuugal booɗŋgal koo ngale. 

2  Taa ɓe mbolwa kalluka dow koo moy, taa ɓe njokkira boo, ammaa ɓe mboonana yimɓe, foroy ɓe laato yaŋkiniiɓe heedi koo moy fuu. 

3  Ngam ɓooyma enen boo en laatino faataaɓe, tuurtooɓe, majjuɓe. En laatino maccuɓe suunooji meeɗen e maccuɓe ko seynatano ɓerɗe meeɗen fuu. En ɗonno njooɗi bee halleende e kaajal, woɗɓe nganyino en, enen boo en nganynganytirino. 

4  Ammaa nde Allah, Kisnoowo men waŋginani en mbooɗeeŋga mum e yiide mum, 

5  o hisni en, naa ngam en kuuwi kuuɗe adiliije, ammaa ngam hinnuye maako, saa'i en keɓi danyeeki kesi bee baptisma, Ruuhu Ceniiɗo boo hesɗitini en. 

6  Ngam Allah waanji Ruuhu muuɗum dow meeɗen barka Yeesu Almasiihu, Kisnoowo en, 

7  ngam haa laatooɗen ronooɓe ngeendam nduumiiɗam ɗam tammuɗen, nde nii Almasiihu adilini en bee mo'ere mum. 

8  Kanjum woni wolde hoolniinde. Mi yiɗi a tabitina kuuje ɗe'e, ngam haa nuɗɗinɓe Allah tiino huuwugo kuuɗe booɗɗe. Kanjum ɗum wooɗi, ɗum nafan yimɓe. 

9  Ammaa daaya gaabi paataaɗi e haala defte asli e jokkirli e kujjootiral dow tawreeta, ngam ɗum nafataa, ɗum meereejum meere. 

10  Goɗɗo biɗu'aakuujo, fel mo nde woore, nde ɗiɗi boo. To o nanaay ma, daaya mo. 

11  A anndi irin goɗɗo oo seli laawol darnuŋgol, o hakkeejo. Bana nii o hiiti hoore maako. Wasuyeeji ragareeji 

12  To mi neli Artemas malla Tikikus haa maaɗa, haɓdu wargo haa am haa Nikopolis, ngam mi waɗi anniya saalitingo duumol ton. 

13  Wallu Zenas, alkaaliijo e Apollos ngam jahaaŋgal maɓɓe, haɓdu humtango ɓe haaje maɓɓe fuu. 

14  Yimɓe meeɗen, kamɓe boo sey ɓe ekkito tiinaago huuwugo kuuɗe booɗɗe, ɓe mballa ɓe to haajeeji juhanake ɓe, ngam haa ngeendam maɓɓe waŋgina nafuuda. 

15  Wonduɓe bee am fuu koofni ma. Hoofnu nuɗɗinɓe yiɗɓe min. Mo'ere Allah wonda bee mooɗon fuu.

