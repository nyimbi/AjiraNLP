1  Yusufu waawaay naŋgtaago yeeso taariiɓe mo fuu. O hooli: Ngurtine yimɓe fuu! Walaa goɗɗo lutti haa maako, nden o annditini hoore maako haa deerɗiraaɓe maako. 

2  O woyi bee sawtu haa Misra'en nani ɗum. Koo saare Firawna boo nani. 

3  Yusufu wi'i deerɗiraaɓe muuɗum: “Min woni Yusufu! Baaba am ɗon yeeɗa fahin na?” Deerɗiraaɓe maako mbaawaay jaabaago mo, ngam ɓe mbemmbi yeeso maako. 

4  O wi'i ɓe: “Ɓaditeeɗam!” Ɓe ɓaditi. O wi'i: “Min woni Yusufu, deerɗiraawo mooɗon mo coorruɗon haa Misra. 

5  Ammaa jonta kam taa cakle, taa tikkane ko'e mon ngam on coorri yam haa ɗo. Ngam ɗum Allah neli yam yeeso mooɗon haa mi hisna yoŋkiiji mon. 

6  Waɗi jonta duuɓi ɗiɗi, weelo ɗon nder lesdi. Lutti duuɓi jowi fahin walaa remugo malla sodugo. 

7  Allah neli yam haa yeeso mooɗon ngam haa on keɓa danygol nder lesdi ndi'i, o hisna ngeendam mooɗon bee kisndam mawɗam. 

8  Naa onon neli yam haa ɗo, ɗum Allah neli yam. O waɗi yam bana baaba Firawna, mi jaagorɗo saare maako fuu, mi ngomna dow lesdi Misra fuu boo. 

9  Njaawɗe, koote haa baaba am, mbi'e mo: Ndaa nii ɓiɗɗo ma Yusufu wi'i: Allah waɗi yam mi jaagorɗo Misra fuu, war haa am, taa neeɓ! 

10  A jooɗoto nder lesdi Goosan, a ɓado yam, an e ɓiɓɓe ma e taaniraaɓe ma e dammooji ma e na'i ma e ko marɗa fuu. 

11  Mi wuurnete, non boo saare maaɗa e dammooji ma, ngam taa koo ɗume ŋakkana on, ngam luttani weelo duuɓi jowi. 

12  On ɗon ngi'a ɗum bee gite mooɗon e deerɗiraawo am Benyamin boo ɗon yi'a bee gite mum, ɗum min wolwani on bee hunnduko am. 

13  Anndine baaba am tedduŋgal am nder Misra, ngecce mo ko ngi'ɗon fuu. Njaawɗe waddugo baaba am haa ɗo.” 

14  Nden o harli deerɗiiko Benyamin, o woyi. Benyamin boo woyi. 

15  O hebbi deerɗiiko'en fuu bee bojji. Ɓaawoɗon deerɗiiko'en mbolidi bee maako. Firawna ewni Yaakubu haa Misra 

16  Habaru maajum yotti nder saare Firawna no deerɗiraaɓe Yusufu ngari. Ɗum fottani Firawna e saraaki'en muuɗum. 

17  Firawna wi'i Yusufu: “Wi' deerɗa'en ni'i: Ndimnde dabbaaji mon, ndille lesdi Kanaana. 

18  Koo'e baaba mooɗon e yimɓe ci'e mooɗon, nden ngare haa am. Mi hokkan on ɓurɗum wooɗugo lesdi Misra, on nyaaman nyaamdu ɓuranndu wooɗugo boo. 

19  An boo yeccu ɓe umroore am nde'e: Koo'e haa Misra mootaaji pucci ngam ɓikkoy mooɗon e rewɓe mooɗon. Kooce baaba mooɗon, ngare. 

20  Taa on miijo kuuje mooɗon ɗe accuɗon, ngam ɓurɗum wooɗugo nder lesdi Misra fuu laatanto on.” 

21  Ɓiɓɓe Isra'iila mbaɗi bana non. Yusufu hokki ɓe mootaaji pucci fodde umroore Firawna, o hokki ɓe boo njooɓaari laawol. 

22  O hokki koo moy maɓɓe ngapaleeji haa sannja limce mum. Ammaa Benyamin, o hokki mo ceede cardi teemeɗɗe tati e ngapaleeji jowi. 

23  O neldani baaba maako bamɗe sappo dimndaaɗe bee kuuje Misra ɓurɗe wooɗugo, non boo bamɗe debbe sappo dimndaaɗe bee alkamaari e tamseeje e nyaamdu ngam jahaaŋgal baaba maako. 

24  Nden o jaɓɓiti deerɗiiko'en, o wi'i ɓe: “Taa njokkire haa laawol.” 

25  Ɓe ummi Misra, ɓe ngarti nder lesdi Kanaana haa baaba maɓɓe Yaakubu. 

26  Ɓe anndini mo: “Yusufu o geeto, o ngomna dow lesdi Misra fuu!” Ammaa ɗum meemaay mo sam ngam o nuɗɗinaay ɓe. 

27  Ɓe ngecci mo bolle ɗe Yusufu wolwani ɓe fuu. O yi'i mootaaji pucci ɗi Yusufu neldi ngam yahrugo mo. Nden baaba maɓɓe Yaakubu ferti. 

28  Isra'iila wi'i: “Yowwa! Ɓiyam Yusufu o geeto! Sey mi yaha mi laara mo hiddeko mi maaya!”

