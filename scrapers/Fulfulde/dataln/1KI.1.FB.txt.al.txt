1  Laamiiɗo Daawuda ndottidi masin, duuɓi maako ɗuuɗi. Ɓe cuddi mo bee limce, ammaa o maataay gulɗum. 

2  Nden jaggiiɓe maako mbi'i mo: “Barkaama min njahan min ɗaɓɓitane paanyo debbo mo meeɗaay anndugo gorko sam ngam o huuwane e o hakkilane, o waalo haa kommbi ma ngam a maata gulɗum.” 

3  Ɓe ɗaɓɓiti paanyo debbo ŋarniiɗo nder maral Isra'iila fuu. Ɓe tawi Abisag Sunemiijo, ɓe ngaddi mo haa laamiiɗo. 

4  Paanyo debbo oo, o ŋarniiɗo masin. O laati kakkilanoowo laamiiɗo, o ɗon huuwana mo. Ammaa laamiiɗo meeɗaay anndugo mo. Adoniya jaɓti laamu 

5  Adoniya ɓii Daawuda mo Haggit danyani mo mawniti, wi'i: “Min mi laamoto.” Non o taaskani hoore maako mootaaji pucci e wa'iiɓe e worɓe cappanɗe njowo dogganɓe yeeso maako. 

6  Baaba maako meeɗaay felugo mo sam, ƴamaay mo: “Koni mbaɗata ɗum?” Adoniya o ŋarniiɗo, daada maako danyno mo ɓaawo Absalom. 

7  Adoniya sarwotiri bee Yo'ab ɓii Seruyatu e Abiyatar limanjo. Ɓe mballi Adoniya, ɓe tokki mo. 

8  Ammaa Cadok limanjo e Benaya ɓii Yoyada e annabi Natan e Sim'i e Ree'i e yimɓe Daawuda suusɓe, ɓe fuu ɓe tokkaaki Adoniya. 

9  Nyannde feere Adoniya taaski juulde mawnde, o hirsi dammooji e ga'i e nyalbi payɗi haa hayre Sohelet baŋnge En-Rogel. O ewni deerɗiraaɓe maako, ɓiɓɓe laamiiɗo fuu e jagganiiɓe laamiiɗo Yahuudu'en fuu. 

10  Ammaa o ewnaaki annabi Natan e Benaya e aynooɓe e laamiiɗo Suleymaanu, deerɗiiko. 

11  Nden Natan wi'i Bat-Seeba, daada Suleymaanu: “A nanaay habaru Adoniya ɓii Haggit laamake na? Jaagorɗo men Daawuda boo anndaa ɗum. 

12  Kadi nan ko mi sarwoto ma, ngam haa a hisna yoŋki ma e ki ɓiya Suleymaanu. 

13  Yah, nastu suudu laamiiɗo Daawuda. Wi' mo: Yaa jawmam laamiiɗo, an a hunani yam, min korɗo ma, a wi'i: Ɓiya Suleymaanu laamoto ɓaawo am, kaŋko o jooɗoto dow leeso laamu am. Kadi, ngam ɗume Adoniya laami jonta?” 

14  Natan ɓesdi wi'ugo: Diga a ɗon wolida bee laamiiɗo tawon, min boo mi waran, mi semmbiɗina bolle ma. 

15  Bat-Seeba yehi, nasti suudu laamiiɗo, laamiiɗo ndottidi masin. Abisag Sunemiijo boo ɗon huuwana mo. 

16  Bat-Seeba turi, tuggi koppi yeeso laamiiɗo. Laamiiɗo wi'i: Ko waddu ma? 

17  O jaabi mo: “Yaa jawmam, fakat a hunorani korɗo ma bee Allah Jawmiraawo maaɗa, a wi'i: Ɓiya Suleymaanu laamoto ɓaawo am, kaŋko o jooɗoto dow leeso laamu am. 

18  Ammaa ndaa jonta, Adoniya laamake, an boo, jawmam, a anndaa ɗum. 

19  O lii'i guleteeɗi ga'i e nyalbi payɗi e dammooji ɗuuɗɗi. O ewni ɓiɓɓe ma fuu e Abiyatar limanjo e Yo'ab mawɗo honooɓe, ammaa o ewnaaki suka ma Suleymaanu. 

20  Ammaa an, yaa jawmam laamiiɗo, gite Isra'iila fuu ɗon ndaara gal maaɗa, haa a anndina ɓe mo jooɗoto dow leeso laamu ma ɓaawo maaɗa. 

21  To naa non, saa'i jawmam laamiiɗo maayi, min e ɓiyam Suleymaanu min laatoto bana tuurtuɓe.” 

22  Saa'i o ɗon wolida bee laamiiɗo tawon, annabi Natan wari. 

23  Ɓe anndini laamiiɗo: Annabi Natan ɗon ɗo. O nasti, o turi, hippi yeeso maako haa lesdi yeeso laamiiɗo. 

24  Natan wi'i: “Barkaama, an wi'i Adoniya laamoto ɓaawo am, o jooɗoto dow leeso laamu am na? 

25  Ngam o yehi hannde, o taaski juulde, o lii'i guleteeɗi ga'i e nyalbi payɗi e dammooji ɗuuɗɗi. O ewni ɓiɓɓe ma fuu e ardiiɓe honooɓe hoore'en sooje'en e Abiyatar limanjo. Ndaa, ɓe ɗon nyaama, ɓe ɗon njara yeeso maako, ɓe ɗon mbi'a: Laamiiɗo Adoniya yeeɗa haa foroy! 

26  Ammaa min e Cadok limanjo e Benaya ɓii Yoyada e ɓiya Suleymaanu, Adoniya ewnaaki min. 

27  Huunde nde'e iwi haa maaɗa na barkaama? A yeccaay min, minin jagganiiɓe ma moy jooɗoto dow leeso laamu ma ɓaawo maaɗa na?” Suleymaanu heɓi laamu 

28  Nden laamiiɗo Daawuda wi'i: Ewnaneeɗam Bat-Seeba! Bat-Seeba wari, o dari yeeso laamiiɗo. 

29  Laamiiɗo huni, wi'i: Fakat bana Jawmiraawo o geeto, mo hisni yoŋki am e ɓillaare fuu, 

30  hannde mbaɗanmi ko mi huni yeeso ma bee Jawmiraawo, Allah Isra'iila: Ɓiya Suleymaanu laamoto ɓaawo am, kaŋko jooɗoto dow leeso laamu am haa pellel am! 

31  Bat-Seeba turi, hippi yeeso maako haa lesdi yeeso laamiiɗo, wi'i: Jawmam, laamiiɗo Daawuda yeeɗa haa foroy! 

32  Nden laamiiɗo Daawuda wi'i: Ewnaneeɗam Cadok limanjo e annabi Natan e Benaya ɓii Yoyada. Ɓe nasti, ɓe ngari yeeso laamiiɗo. 

33  Laamiiɗo wi'i ɓe: Koo'e saraaki'en am, njehe, mba'ine ɓiɗɗo am Suleymaanu dow alfadariire am, njahre mo haa seeɓoore Gihon. 

34  Ton Cadok limanjo e annabi Natan moyta mo haa o laato laamiiɗo Isra'iila. Nden on puufa luwal, on mbi'a: Laamiiɗo Suleymaanu yeeɗa haa foroy! 

35  Nden tokke mo, ngarte haa ɗo. O wara, o jooɗo dow leeso laamu am. Kaŋko o laamoto haa pellel am, mi darni mo o ardiiɗo Isra'iila e Yahuuda. 

36  Benaya ɓii Yoyada jaabi laamiiɗo: Aamiina! Ɗum Jawmiraawo, Allah maaɗa wolwinma ɗum barkaama. 

37  Bana Jawmiraawo wonduno bee maaɗa barkaama, bana non o wondata bee Suleymaanu boo. O mawnina laamu maako ko ɓuri ngu maaɗa. 

38  Cadok limanjo e annabi Natan e Benaya ɓii Yoyada e Kereti'en e Peleti'en njehi, ɓe mba'ini Suleymaanu dow alfadariire laamiiɗo Daawuda, ɓe njahri mo haa Gihon. 

39  Cadok hoo'i luwal bee nebbam haa laymaaru fottirde, o moyti Suleymaanu bee maajam. Ɓe puufi luwal, yimɓe wonɓe ton fuu mbi'i bee sawtu: “Laamiiɗo Suleymaanu yeeɗa haa foroy!” 

40  Yimɓe fuu tokki mo wartugo Urusaliima, ɓe puufi ciide, ɓe ceyi bee seyo maŋngo haa lesdi ɓadake seekugo ngam hoolo maɓɓe. 

41  Nde Adoniya e ewnaaɓe wonduɓe bee maako timmini nyaamugo, ɓe nani hoolo, Yo'ab faami ɗum hoolo luwal, o ƴami: “Ngam ɗume haraka waɗi haa berniwol ngo'ol?” 

42  Diga o ɗon wolwa tawon, Yonatan ɓii Abiyatar limanjo wari. Adoniya wi'i: War, an marɗo daraja, a ɗon waddana min kubaruwol booɗŋgol sike. 

43  Yonatan jaabi Adoniya: Na non sam! Jaagorɗo men laamiiɗo Daawuda hokki Suleymaanu laamu. 

44  Laamiiɗo neldi Cadok limanjo e annabi Natan e Benaya ɓii Yoyada e Kereti'en e Peleti'en bee maako, ɓe mba'ini mo dow alfadariire laamiiɗo. 

45  Cadok limanjo e annabi Natan moyti mo haa Gihon, mbaɗi mo laamiiɗo. Nden ɓe lori bee seyo, berniwol fuu ɗon waɗa hoolo seyo. Kanjum ummini hoolo ngo nanɗon. 

46  Suleymaanu boo, ɗon jooɗi dow leeso laamu. 

47  Sukaaɓe laamiiɗo boo ngari waɗugo barka haa jaagorɗo men, laamiiɗo Daawuda. Ɓe mbi'i: Allah maaɗa ɓurna innde Suleymaanu dow innde maaɗa, o mawnina laamu maako ko ɓuri ngu maaɗa. Laamiiɗo boo, sujidi dow be'itte muuɗum, 

48  nden o wi'i boo: “Yettoore laatano Jawmiraawo, Allah Isra'iila dokkuɗo yam hannde jooɗiiɗo dow leeso laamu am, diga mi geeto tawon haa gite am ngi'a ɗum.” 

49  Ewnaaɓe Adoniya fuu kultori, ɗon ndiwna. Ɓe ummi, koo moy maɓɓe naŋngi laawol mum, dilli. 

50  Adoniya boo huli Suleymaanu, o ummi, o yehi, o naŋngi luwe hirsirde. 

51  Suleymaanu anndinaama: Ndaa, Adoniya ɗon hula laamiiɗo Suleymaanu. O naŋngi luwe hirsirde, o wi'i: Laamiiɗo Suleymaanu hunanammi jonta, o mbarataa yam bee kaafahi. 

52  Suleymaanu wi'i: To o waŋgi o gooŋgaajo nder yahdu maako, koo gaasaawol maako solataa sam. Ammaa to halleende tawaama haa maako, o maayan. 

53  Nden laamiiɗo neli, ɓe ngaddi mo diga hirsirde. O wari, o turi yeeso laamiiɗo Suleymaanu, Suleymaanu wi'i mo: “Hootu.”

