1  Yaakubu nani alkamaari ɗon haa Misra. O wi'i ɓiyiiko'en: “Koni ndaarndaartirton? 

2  Mi nani alkamaari ɗon haa Misra. Njehe, coodane en alkamaari haa ton, haa en nguura, taa en maaya.” 

3  Deerɗiraaɓe Yusufu sappo ndilli soodoygo alkamaari haa Misra. 

4  Yaakubu accaay Benyamin, deerɗiraawo Yusufu yahda bee deerɗum'en. Ngam o wi'i: “Taata sarru heɓa mo.” 

5  Bana non ɓiɓɓe Isra'iila ngardi bee yimɓe woɗɓe soodugo alkamaari, ngam weelo waɗi nder lesdi Kanaana. 

6  Yusufu wonno ngomna lesdi, kaŋko soorranta yimɓe lesdi fuu alkamaari. Deerɗiraaɓe maako ngari, cujidani mo, geese haa lesdi. 

7  Nde o yi'i ɓe, o annditi ɓe. Ammaa o annditinaay ɓe hoore maako. O wolwani ɓe bee caatal, o ƴami: “Diga toy iwɗon?” Ɓe njaabi: “Diga lesdi Kanaana, haa min cooda nyaamdu.” 

8  Yusufu annditi deerɗum'en, ammaa kamɓe, ɓe annditaay mo. 

9  O siftori koyɗi ɗi o hoyɗuno ngam maɓɓe. O wi'i ɓe: “Onon, on horooɓe lesdi! Laarugo nokkuuje tampuɗe lesdi waddi on.” 

10  Ɓe njaabi mo: “Naa non, barkaama, min ngari soodugo nyaamdu tan. 

11  Min fuu min ɓiɓɓe gorko gooto, min hoolaaɓe. Maccuɓe ma laataaki horooɓe.” 

12  O wi'i ɓe: “Aa'a, laarugo nokkuuje lesdi tampuɗe waddi on.” 

13  Ɓe mbi'i: “Minin maccuɓe ma min ɗonno sappo e ɗiɗo, ɓiɓɓe goɗɗo gooto nder lesdi Kanaana. Gaajiijo ɗon wondi bee baaba amin hannde, gooto boo majji.” 

14  Yusufu wi'i ɓe: “Fakat kanjum mi wi'no on, on horooɓe! 

15  Ndaa nii mi foondirta on: Mi ɗon hunoro bee ngeendam Firawna, on ngurtataako haa ɗo, sonaa minyiraawo mooɗon wara ɗo. 

16  Nele gooto mooɗon ɗaɓɓitoygo deerɗiraawo mooɗon. Ammaa onon on njooɗoto on haɓɓaaɓe. Bana non anndiranmi to on mbi'i gooŋga malla on mbi'aay. To naa non, bana Firawna o geeto, on horooɓe!” 

17  O nastini ɓe fuu nder fursina nyalɗe tati. 

18  Nyalaade tataɓre, Yusufu wi'i ɓe: “Min boo mi kulɗo Allah. To on ngiɗi yeeɗugo, mbaɗe ni'i: 

19  To on hoolaaɓe, gooto mooɗon lutta nder fursina. Ammaa onon luttuɓe boo, ndille njahrane ci'e mooɗon alkamaari, ngam weelo. 

20  Nden on ngaddanammi minyiraawo mooɗon, ngam haa bolle mooɗon ngooŋɗine, on maayataa.” Ɓe mbaɗi non. 

21  Ɓe mbi'mbi'tiri: “Fakat, en mbaɗi aybe dow deerɗiraawo meeɗen. En ngi'i ɓillaare maako, nde o tori en enɗam, ammaa en nananaay mo. Ngam maajum ɓillaare nde'e warani en.” 

22  Ruben wi'i ɓe: “Mi bi'nooɗo on taa on mbaɗa koo ɗume haa ɓiŋngel nge'el. Ammaa on nananaay yam. Jonta ƴiiƴam maako ɗon ƴamte.” 

23  Ɓe anndaano Yusufu ɗon faama, ngam turjumanjo ɗonno hakkunde maɓɓe. 

24  Nden Yusufu daaytiri bee maɓɓe, woyi. O lori wolwango ɓe. O naŋngi Simeyon, o haɓɓi mo yeeso maɓɓe. Ɓiɓɓe Yaakubu lorti haa Misra 

25  Nden o umri ɓe kebbinana ɓe boorooji maɓɓe, ɓe mbaatana koo moy ceede mum nder booro, ɓe ndokka ɓe njooɓaari laawol. O waɗani ɓe bana non. 

26  Deerɗiraaɓe Yusufu ndimdi alkamaari dow bamɗe maɓɓe, ndilli. 

27  Nde ɓe njippi jemma, gooto maɓɓe maɓɓiti booro mum ngam hokkugo huɗo haa wamnde. O laari ceede maako ɗon mbaali haa hunnduko booro. 

28  O wi'i deerɗiiko'en: “Ɓe lornani yam ceede am! Ndaa, ɗe ɗon haa hunnduko booro am.” Ɓerɗe maɓɓe ta'i, ɓe ndaarndaartiri bee diwŋgol, ɓe mbi'i: “Ɗume Allah waɗi en ɗo?” 

29  Ɓe ngarti nder lesdi Kanaana haa baaba maɓɓe Yaakubu. Ɓe ngecci mo ko heɓi ɓe fuu. 

30  Ɓe mbi'i: “Goɗɗo ngomnaajo lesdi oo, wolwani min bee caatal, o hoociri min bana horooɓe lesdi. 

31  Min mbi'i mo: Minin, min hoolaaɓe, naa min horooɓe. 

32  Min ɗonno deerɗiraaɓe sappo e ɗiɗo, ɓiɓɓe goɗɗo gooto. Gooto majji, gaajiijo boo ɗon wondi bee baaba amin nder lesdi Kanaana. 

33  Goɗɗo oo, ngomna lesdi, wi'i min: Bana nii anndiranmi on hoolaaɓe: Acce gooto mon haa am. Koo'e alkamaari ndi yimɓe ci'e mooɗon mari haaje, njahrane ɓe. 

34  Ammaa ngaddaneeɗam minyiraawo mooɗon. Non anndiranmi naa on horooɓe, ammaa on hoolaaɓe. Nden lornananmi on deerɗiraawo mooɗon, on pila nder lesdi.” 

35  Nde ɓe njuppi boorooji maɓɓe, ndaa, koo moy ceede mum ɗon nder booro mum. Ɓe ngi'i ceede maɓɓe, kamɓe e baaba maɓɓe, ɓe kuli. 

36  Yaakubu wi'i ɓe: “On ɗon cooynammi ɓikkoy am. Yusufu majji, Simeyon boo majji, on ɗon kooca Benyamin. Ɗum fuu ɗum ɗon yowo dow am.” 

37  Ruben wi'i baaba muuɗum: “Sey a mbara ɓikkoy am ɗiɗoy, to mi wartiraay mo haa maaɗa. Halfitinam ngel, mi wartirante ngel.” 

38  Ammaa Yaakubu wi'i: “Ɓiŋngel am yahdataa bee mooɗon, ngam deerɗiiko maayi, kaŋko o lutti feere maako. To sarru heɓi mo dow laawol ngol njahoton, mettamɓeram mbaratam, ngam mi ndottiijo, marɗo dandanndi.”

