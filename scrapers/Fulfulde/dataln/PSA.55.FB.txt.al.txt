1  Ngam kaliifaajo gime bee moolooji. Yimre Daawuda ekkitinoore. 

2  Yaa Allah, heɗita do'aare am, taa sala nanugo tornde am! 

3  Nanam, jaabam! Mi cakliiɗo, mi ɗon siŋka, mi ɗon yiilo koo toy, 

4  daliila purka konne'en am e toonyaare halluɓe. Ɓe ɗon ukka halkere dow am, ɓe ɗon taasnammi bee nganyŋgu e tikkere. 

5  Ɓernde am ɗon diwna, kulol maayde ukkanake yam. 

6  Kultoreeŋgol e diwŋgol naŋngi yam, kulol caatuŋgol suddi yam. 

7  Mi wi'i: “To mi woodino bileeji bana poola, mi fiiranno, mi jooɗoyo ego! 

8  Mi fiiranno daayiiɗum, mi yahanno mi hoɗoya nder ladde. 

9  Mi yaawanno haa mi hisa henndu saatundu bee law.” 

10  Jiiɓu hakkiilooji e ɗemɗe maɓɓe, yaa Allah! Ngam mi ɗon yi'a toonyaare e jokkirgol nder berniwol. 

11  Jemma e naaŋge fuu ɓe ɗon taaro ngol dow mahol maagol, ngol heewi zunuuba e zammba. 

12  Halkere ɗon nder maagol, ɓillaare e rikici ceedataa bee luumo maagol. 

13  To ɗum konneejo am mo huɗi yam, mi munyananno mo. To ɗum ganyɗo yam mo ummani yam, mi heɓanno suuɗaago yeeso maako. 

14  Ammaa ɗum an, goɗɗo nannduɗo bee am! Soobaajo am mo anndumi laaɓɗum! 

15  En njooɗodino nder kawtal booɗŋgal, en njahduno haa suudu Allah nder mooɓre. 

16  Sey waade juha konne'en am! Ɓe nasta joonde maayɓe ɓe yeeɗɓe! Ngam halleende heewi ɓerɗe maɓɓe. 

17  Ammaa min mi ɗon wookana Allah, Jawmiraawo hisnatam. 

18  Maŋngariba e fajiri e caka nyalawma fuu mi ɗon siŋka, mi ɗon uuma, o ɗon nanammi. 

19  O hooratam jam diga konuuji am bee konne'en am ɗuuɗɓe. 

20  Diga ɓooyma Allah woni laamiiɗo. Kaŋko o nanatam, o semtinan ɓe, ngam ɓe mbootataa, ɓe kulataa Allah. 

21  Kawtunooɗo bee am go ummani sooba'en mum, fiisti alkawal ngal o haɓɓuno bee maɓɓe. 

22  Bolle maako ɓuri leeɓol ɗelmugo, ammaa ɓernde maako heewi konu! Bolle maako ɗon ila bana nebbam, ammaa ɗe ta'an bana kaafaaje belɗe! 

23  Yowan Jawmiraawo doŋngal ɓernde ma, o jogoto ma, o accataa koolaaɗo maako dimmbo sam. 

24  Ammaa an, yaa Allah, a wuboto ɓe nder ngaska halkere, rufooɓe ƴiiƴam e rikici'en njottataako reeta balɗe maɓɓe. Ammaa min kam, mi ɗon hoolo ma.

