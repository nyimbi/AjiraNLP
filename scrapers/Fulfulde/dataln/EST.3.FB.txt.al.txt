1  Ɓaawo man laamiiɗo Ahasuwerus ɓaŋgti Hamman ɓii Hammedata, goɗɗo asŋgol Agag, ardini mo yeeso saraaki'en wonduɓe bee muuɗum fuu. 

2  Huuwanooɓe laamiiɗo fuu tuggi koppi, cujidani Hamman fodde umroore laamiiɗo. Ammaa Mardokay tuggaay koppi mum, sujidaay boo. 

3  Huuwanooɓe laamiiɗo go ƴami mo: “Koni luutata umroore laamiiɗo?” 

4  Ɓe tokki ƴamgo mo nyalaade fuu, ammaa o nanaay ɓe. Nden ɓe ngecci ɗum Hamman, haa ɓe ngi'a to Mardokay daroto dow wolde mum ngam o wi'no ɓe o Yahuuduujo. 

5  Hamman yi'i Mardokay tuggaay koppi, sujidinaay mo, ɗum ɓernini mo masin. 

6  Nde ɓe anndini mo ummaatoore Mardokay, o laari halkugo mo feere maako he'aay koo ɗume, ngam maajum o nufi nattingo Yahuudu'en wonɓe nder laamu Ahasuwerus fuu. 

7  Nder nduuɓu laamiiɗo Ahasuwerus sappo e ɗiɗaɓu, nder lewru aranndu wi'eteendu Nisaanu, ɓe mbaɗi kur'u mbi'eteeŋgu Puur yeeso Hamman, ngam nyalɗe e lebbi fuu bee tokkindirki. Kur'u waŋgini lewru sappo e ɗiɗawru wi'eteendu Adar. 

8  Nden Hamman wi'i laamiiɗo Ahasuwerus: “Woodi ummaatoore saŋkitiinde caka ummaatooje goɗɗe nder lesɗe laamu maaɗa fuu. Ɓe kawtataa bee woɗɓe. Umrooje maɓɓe potaay bee umrooje ummaatooje goɗɗe, ɓe ɗowtantaako umrooje maaɗa boo, barkaama. Haanaay a munyana ɓe, barkaama. 

9  To ɗum fottani ma, barkaama, umru mbardugo ɓe. Min boo mi hokkan cardi kilo ujine cappanɗe tati (

30  .

10  Laamiiɗo itti halagaare lammba haa juŋngo mum, hokki nde Hamman ɓii Hammedata Agagiijo, konneejo Yahuudu'en. 

11  Nden o wi'i mo: “Cardi man, an jeyi e ummaatoore nde boo waɗ nde ko fottani ma.” 

12  Nyannde sappo e tataɓre nder lewru aranndu, ɓe ewni winndooɓe laamiiɗo, Hamman umri ɓe ko ɓe mbinndanta ngomna'en e wakiili'en lesɗe e mawɓe ummaatooje fuu – haa lesdi koo ndiye bee binndol mum e ummaatoore koo ndeye bee wolde mum. Ɓe mbinndi bataakeeji bee innde laamiiɗo, nden Hamman waɗani ɗi lammba bee halagaare go. 

13  O neldi bataakeeji man bee yaawɗotooɓe haa lesɗe laamiiɗo fuu bee umroore mbarugo e halkugo e nattingo Yahuudu'en fuu, derke'en e ndotti'en, ɓikkoy e rewɓe e jaɓtugo kuuje maɓɓe, nder nyalaade woore, waato nyannde sappo e tataɓre nder lewru sappo e ɗiɗawru wi'eteendu Adar. 

14  Misaalu bataakewol go waŋgini umroore ngam lesdi koo ndiye, nde wooyne caka ummaatooje fuu haa ɗe taaskano nyalaade man. 

15  Yaawɗotooɓe ndilli bee jaawal fodde umroore laamiiɗo. Umroore man waŋgi nder laamorde Suuza. Laamiiɗo e Hamman njooɗi, njardi, ammaa yimɓe nder berniwol Suuza cakli.

