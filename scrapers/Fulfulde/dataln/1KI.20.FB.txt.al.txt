1  Benhadat, laamiiɗo Siriya'en mooɓti yimɓe konu muuɗum fuu. Laamiiɓe cappanɗe tato e ɗiɗo ɗon ngondi bee maako e mootaaji pucci e pucci. O wari, o taari berniwol Samariya, o haɓi bee maagol. 

2  O neli nelaaɓe nder berniwol haa Akab, laamiiɗo Isra'iila, 

3  ɓe mbi'a mo: “Ndaa nii Benhadat wi'i: Cardi ma e kaŋŋeeri ma, ɗum min jeyi. Non boo rewɓe ma e ɓiɓɓe ma worɓe, ɓurɓe ŋarol, ɗum min jeyi.” 

4  Laamiiɗo Isra'iila jaabi: “Bana mbi'ɗa, barkaama. Min bee ko marmi fuu, an jeyi.” 

5  Nelaaɓe ngari fahin, ɓe mbi'i: “Ndaa nii Benhadat wi'i: Mi neli wi'ugo ma: Hokkam cardi ma e kaŋŋeeri ma e rewɓe ma e ɓiɓɓe ma worɓe. 

6  Ammaa jaŋngo bana wakkati jonta, mi nelan sukaaɓe am haa maaɗa. Ɓe mbiɗititto suudu ma e cuuɗi sukaaɓe ma. Juuɗe maɓɓe koocan ko ɓuri wooɗugo haa gite ma fuu, ɓe ngurtina ɗum.” 

7  Laamiiɗo Isra'iila umri ndotti'en lesdi fuu ngara. O wi'i: “Annde, ngi'e no gorko oo ɗaɓɓirta kalluɗum! O neli haa am ngam rewɓe am e ɓiɓɓe am worɓe e ngam cardi am e kaŋŋeeri am, mi salanaaki mo.” 

8  Ammaa ndotti'en e yimɓe fuu mbi'i mo: “Taa ɗowtan mo, taa jaɓ!” 

9  Nden o wi'i nelaaɓe Benhadat: “Mbi'e laamiiɗo: Ɗum ko a aarti ƴamugo yam, mi huuwan ɗum. Ammaa ɗum ko o umri jonta, mi waawataa mi huuwa ɗum.” Nelaaɓe ngartirani laamiiɗo jaawaabu. 

10  Nden Benhadat neli haa laamiiɗo Akab fahin, wi'i: “Ɗowanteeɓe mbaɗammi ko ɓuri naawugo, to mbulwuldi Samariya he'i ngam hebbingo newe honooɓe tokkiiɓe yam fuu.” 

11  Laamiiɗo Isra'iila jaabi: “Mbi'e mo: Dillanɗo konu, taa o manto, sey to o jaalake, o warti.” 

12  Benhadat ɗonno yarda bee laamiiɓe woɗɓe les laymaaji, nde o nani bolle ɗe'e, o wi'i sukaaɓe maako: “Taaskite ngam haɓre.” Ɓe taaskani haɓre bee berniwol. 

13  Nden annabiijo feere wari haa Akab, laamiiɗo Isra'iila. O wi'i mo: “Ndaa nii Jawmiraawo wi'i: A yi'i mooɓre honooɓe ɗuuɗnde nde'e na? Mi hokkete nde hannde, ngam haa a faama min woni Jawmiraawo.” 

14  Akab ƴami: “Bee juŋngo moy?” annabiijo jaabi: “Ndaa nii Jawmiraawo wi'i: Bee juuɗe derke'en ɓe ngomna'en lesdi cuɓi.” Akab ƴami: “Moy fuɗɗata haɓre?” O jaabi: “An.” 

15  Laamiiɗo Akab limi derke'en man, limgal maɓɓe teemeɗɗe ɗiɗo e cappanɗe tato e ɗiɗo (

232  ). Nden o limi Isra'iila'en suɓaaɓe fuu, ɓe ujine njoweeɗiɗo. 

16  Caka nyalawma ɓe puɗɗi haɓre. Wakkati man Benhadat e laamiiɓe cappanɗe tato e ɗiɗo, wallooɓe mo ɗonno nguyki nder laymaaji tawon. 

17  Derke'en go aarti fuɗɗugo konu. Benhadat neli yimɓe ngam heɓtugo ko waɗi. Ɓe anndini mo: “Worɓe woɗɓe ngurti Samariya.” 

18  O wi'i: “Koo to ɓe ngurtake ngam sulhu, koo to ɓe ngurtake ngam haɓre, naŋnge ɓe ɓe yeeɗɓe.” 

19  Ammaa derke'en go ngurti berniwol hawtaade bee jama'aare konu ɓaawo maɓɓe. 

20  Koo moy maɓɓe mbari konneejo muuɗum. Siriya'en ndoggi, Isra'iila'en taasni ɓe. Benhadat, laamiiɗo Siriya'en daɗi bee puccu e wa'iiɓe woɗɓe. 

21  Laamiiɗo Isra'iila wurti, naŋngi pucci e mootaaji pucci, mbari Siriya'en ɗuuɗɓe. 

22  Nden annabiijo go wari haa laamiiɗo Isra'iila. O wi'i mo: “Yah, suusɗin ɓernde ma, taasku booɗɗum. Ngam mawri laamiiɗo Siriya'en waran haɓugo bee ma.” 

23  Jaggiiɓe laamiiɗo Siriya'en mbi'i mo: “Allah Isra'iila woni ɗowanteeɗo kooseeje, ngam maajum Isra'iila'en ɓuri en semmbe. Sey en kaɓa bee maɓɓe haa daldal, nden kam en ɓuran ɓe semmbe. 

24  Ndaa ko a waɗata jonta: Riiw laamiiɓe haa nokkuuje maɓɓe, jo'in ngomna'en lesdi haa pelloy maɓɓe. 

25  An boo, liman hoore ma jama'aare konu, bana jama'aare nde do'ino haa maaɗa e pucci e mootaaji bana limgal pucci e mootaaji naane. Sey en kaɓa bee maɓɓe haa daldal, nden kam en ɓuran ɓe semmbe.” O nani bolle maɓɓe, o waɗi non. 

26  Nde mawri waɗi, Benhadat limi Siriya'en, o yehi haa Afek ngam haɓugo bee Isra'iila. 

27  Isra'iila'en, kamɓe boo ɓe limaama, ɓe keɓi njooɓaari, nden ɓe njehi ngam haɓugo bee maɓɓe. Isra'iila'en caŋngini yeeso Siriya'en, bana tokke be'i pamare ɗiɗi. Ammaa Siriya'en keewi lesdi. 

28  Fahin goɗɗo Allah go wari haa laamiiɗo Isra'iila, wi'i mo: “Ndaa nii Jawmiraawo wi'i: Siriya'en mbi'i Jawmiraawo o ɗowanteeɗo kooseeje, naa o ɗowanteeɗo waadiiji. Ngam maajum mi hokkete mooɓre mawnde nde'e fuu haa juŋngo ma. Bana nii on paaman min woni Jawmiraawo.” 

29  Ɓe caŋngini, ɓe ɗon tiitotiri nyalɗe joweeɗiɗi. Nyannde joweeɗiɗawre haɓre ummi. Isra'iila'en mbari Siriya'en, yahooɓe bee kosɗe ujine teemerre, nder nyalaade woore. 

30  Luttuɓe ndoggi haa Afek nder berniwol. Mahol maagol yibbi dow worɓe luttuɓe ujine noogas e njoweeɗiɗo (

27  .

31  Sukaaɓe maako mbi'i mo: “Min nani laamiiɓe Isra'iila ɓe laamiiɓe wooɗɓe. Accu min kaddo limce buhuuje, min taarna ko'e amin bee ɓoggi, min njaha haa laamiiɗo Isra'iila. Teema o accete bee yoŋki.” 

32  Nden ɓe kaddi limce buhuuje, ɓe taarni ko'e maɓɓe bee ɓoggi. Ɓe ngari haa laamiiɗo Isra'iila, ɓe mbi'i: “Maccuɗo ma Benhadat wi'i: Useni accanam yoŋki am.” Laamiiɗo Akab wi'i: “O geeto na? Booɗɗum, o deerɗam!” 

33  Nelaaɓe Benhadat ndaari ɗum bana alaama mbooɗka, ɓe njaawani gooŋɗingo ɗum. Ɓe mbi'i: “Nonnon, Benhadat o deerɗa.” Akab wi'i: “Njehe ngadde mo.” Benhadat wurti haa o suuɗino. Akab wa'ini mo dow moota pucci maako. 

34  Benhadat wi'i Akab: “Berniiji ɗi baaba am hooci haa baaba ma, mi hokkititte ɗi. A waawan boo waɗugo filu haa Damas bana baaba am waɗi nder Samariya.” Akab wi'i: “Min mi haɓɓan alkawal bee ma, nden mi accete a dimo.” Ɓaawo haɓɓugo alkawal nga'al, o yoofti mo o dimo. 

35  Goɗɗo caka pukara'en annabi'en wi'i gooto nder huuwdiɗɗiraaɓe muuɗum, fodde wolde nde Jawmiraawo wolwani mo: “Fiyam!” Ammaa oya sali fiyugo mo. 

36  O wi'i mo: “A ɗowtanaaki sawtu Jawmiraawo. Ngam maajum, ndaa, saa'i to a ɗon dilla ɗo, mbarooga mbarete.” Nde o dilli o acci mo, mbarooga naŋngi mo, mbari mo. 

37  O dilli o fotti bee goɗɗo feere, o wi'i mo: “Fiyam!” Goɗɗo go fiyi mo, o naawni mo. 

38  Nden annabiijo yehi, dari haa laawol ngol laamiiɗo Akab saaloto. O haɓɓi gite maako bee leppol ngam taa ɓe anndita mo. 

39  Nde laamiiɗo ɗon saalo, annabiijo wookani mo, o wi'i: “Barkaama, mi ɗonno nder haɓre, goɗɗo seli, waddani yam goɗɗo feere, wi'i: Aynu mo. To o daɗi, mi mbarete malla boo a yoɓan cardi kilo cappanɗe tati. 

40  Nde mi ɗon sukli bee kuuje feere feere, o daɗi.” Laamiiɗo Isra'iila wi'i mo: “Nonnon kiita maaɗa. An bee hoore ma ta'i ka.” 

41  Law o fiisti leppol haa gite maako. Laamiiɗo Isra'iila annditi o annabiijo. 

42  Nden annabiijo wi'i mo: “Ndaa nii Jawmiraawo wi'i: Nde a acci goɗɗo mo mi annini nattingo mo, a yoɓan ɗum bee yoŋki ma e ummaatoore ma maayan mbattudi ummaatoore maako.” 

43  Laamiiɗo Isra'iila hooti haa Samariya, bee mettamɓeram e tikkere.

