1  Jonta, mi ɗon waso ndotti'en jama'aare nuɗɗinɓe wonɓe caka mooɗon. Min boo mi ndottiijo bana mooɗon, mi seedi boneeji ɗi Almasiihu yari, mi nastan tedduŋgal ngal Allah tammi waŋginango en. Mi ɗon wi'a on: 

2  Ayne tokkere nde Allah halfini on, ayne nde bana no Allah yiɗi, naa bee doole ammaa bee anniya. Kuuwe, naa ngam heɓugo ceede meere, ammaa ngam on ngiɗi ɗum. 

3  Taa ndoole yimɓe ɓe Allah halfini on, ammaa laatane ɓe misaalu haa ɓe tokko on. 

4  To gaynaako mawɗo waŋgoyi, on keɓan meetaleewol marŋgol tedduŋgal, ngol furɗataa sam. 

5  Onon derke'en boo, leestane mawɓe bana non. Koo moy fuu laatano deerɗum jaŋkiniiɗo ngam Deftere wi'i: “Allah ɗon dartano mantotooɓe, ammaa o ɗon mo'ana yaŋkiniiɓe.” 

6  Ngam man njaŋkine ko'e mooɗon haa Allah baawɗo, haa o ɓaŋgta on yaake o yiɗi. 

7  Ndoonte cakle mooɗon fuu, njowe ɗe dow maako, ngam o ɗon hakkilana on. 

8  Kakkile, ayne! Ngam konneejo mooɗon, waato Iblisa, ɗon bana mbarooga ubbanŋga tefanŋga mo o nyaama. 

9  Ndartane mo! Tabite nder nuɗɗinki mooɗon ngam on anndi deerɗiraaɓe nuɗɗinɓe nder duniyaaru fuu ɗon njara bone bana nii. 

10  Ammaa to on njari bone wakkati seɗɗa, marɗo mo'ere fuu, waato Allah bee hoore muuɗum laatinan on on timmuɓe, tabitɓe, semmbiɗɓe ɓe ndimmbataako. Kaŋko ewni on nder Yeesu Almasiihu haa keɓon tedduŋgal maako duumiiŋgal. 

11  Baawɗe laatano mo haa foroy! Aamiina. Koofli ragareeji 

12  Silas deerɗiraawo men, mo kooliimi ɗum walli yam winndango on bataakewol ngo'ol. Mi yiɗi semmbiɗingo on, mi yiɗi seedaago on on ɗon tabiti nder mo'ere Allah fakat. 

13  Jama'aare nuɗɗinɓe haa Baabila nde Allah suɓi bana o suɓiri on, hoofni on. Ɓiŋngel am Markus boo hoofni on. 

14  Koofnindire booɗɗum bana no ɗum haandani deerɗiraaɓe yiɗaaɓe. Salaaman laatano on fuu, onon jeyaaɓe Almasiihu!

