1  Nden Elifas Temaniijo wi'i: Elifas Temaniijo 

2  Hikmaajo jaaboto bee anndal henndu na? Henndu tan woni haa reedu maako na? 

3  A ɗon gooŋɗina hoore ma bee bolle meere na malla a ɗon wolwa haala ka walaa nafuuda? 

4  A ɗon wonna kulol ngol yimɓe mari heedi Allah, a ɗon haɗa dewal yeeso Allah boo. 

5  Halleende ɓernde ma ɗon wurto hunnduko ma, a ɗon suuɗa aybe ma bee bolle ƴoyɗe. 

6  Haala ma do'ata ma kiita, naa min, ko a wolwi fuu ɗon seedo a woodi aybe. 

7  Kadi ɓe ndanyi ma a afo yimɓe na? An aarti kooseehon kon fuu tageego na? 

8  A anndi sirriiji Allah na? An feere ma mari hikma na? 

9  Ɗume annduɗa minin min anndaa e ɗume paamɗa minin min paamaay? 

10  Min ngoodi ndotti'en caka amin, min ɗuuɗa duuɓi'en ko ɓuri baaba ma. 

11  A ɗon numa de'itinki Allah bee bolle amin ɗelemɗe ɗe'e nafataa ma na? 

12  Ngam ɗume ɓernde ma ɗon sogge daayiiɗum? Ngam ɗume gite ma ɗon ma'a kalluɗum, 

13  haa tikkana koo Allah boo, haa acca bolle ɗe'e ngurto hunnduko? 

14  Ko woni neɗɗo haa o laato laaɓɗo tal? Ko woni danyaaɗo e debbo haa o laato adiliijo? 

15  Ndaa, Allah hoolataako koo malaa'ika'en, koo asamanji boo laaɓaay haa maako sam. 

16  Sakkomaa neɗɗo meereejo, bonniiɗo, baɗanɗo sooynde adilaaku foroy. 

17  Heɗitam, woodi ko mi yiɗi faamtingo ma. Haa mi anndine ko ngi'mi fuu, 

18  ko hikma'en anndini, ngaazini, ko ɓe keɓi haa kaakiraaɓe maɓɓe. 

19  Kamɓe tan, Allah hokkuno lesdi, jananno nastaay caka maɓɓe sam. 

20  Bone tokkoto kalluɗo balɗe mum fuu, toonyotooɗo boo heɓataa duurugo. 

21  O ɗon nana hoolooji kulniiɗi tan, bonnoowo ɗon ukkano mo wakkati o ɗon nder jam. 

22  Walaa tammunde daɗugo nyiɓɓuki, o cuɓaaɗo mbareego bee kaafahi. 

23  O ɗon yiilo ngam tefugo nyaamdu. O anndi nyalaade nyiɓre ɗon reeni mo. 

24  Tum ɓillaare e torra ɗon kulna mo bana laamiiɗo taaskaniiɗo haɓre. 

25  Ngam o ɓaŋgti juŋngo dow Allah maako, o hulaay waɗugo tuurtol dow Baawɗo. 

26  O lettiiɗo konanɗo koo Allah boo, njaajirka wawarde maako faddoto mo. 

27  Yeeso maako fuu ɓellere, o ɗon fayi, buttuli maako keewi ɓellere. 

28  O ɗon jooɗi nder gure ɗe o nyaami ɗum, haa nder cuuɗi ɗi goɗɗo nastataa sam, ammaa konne'en ngibbinan cuuɗi man. 

29  Risku maako fuu halkan, duurataa sam, maral maako yaajataa dow lesdi sam. 

30  Nyiɓre waran, o heɓataa daɗugo, lice maako fuu njooran ngam yiite, poofɗe hunnduko Allah mbiftan mo. 

31  To o hoolake esto e rikici, nden o walaa mbarjaari, sey rikici. 

32  Diga wakkati siwaa o ɗaylata, lice maako meetataa wilititgo. 

33  O ɗon sammina kecce bana inabohi, o ɗon sammina pinndi bana jaytunhi. 

34  Mooɓre halluɓe fuu, walaa danygol sam, cuuɗi zammba'en boo, yiite nyaaman ɗi. 

35  Tum ɓe nufoto sarru e kalluɗi, deeɗi maɓɓe ɗon ɓenndina rikici.

