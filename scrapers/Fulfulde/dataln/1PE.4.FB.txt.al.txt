1  On anndi Almasiihu yari bone nder ɓanndu muuɗum. Cemmbiɗine ko'e mooɗon bee numo bana ngo Almasiihu, ngam koo moy to yari bone nder ɓanndu mum seedi bee hakke. 

2  Diga jonta, haa luttuɗum balɗe mooɗon haa duniyaaru, sey on njooɗo nder muuyo Allah, naa nder suunooji neɗɗo. 

3  Naane on njooɗino nder joonde heefeerɓe, jonta ɗum he'i. On njooɗino nder daakaareeku, suunooji, wuykere, pijirle kalluɗe, on cujidanino labbi karminaaɗi. 

4  Jonta heefeerɓe ɓe'e ɗon kayɗina ngam on kawtataa bee maɓɓe nder joonde maɓɓe hallunde e pijirle maɓɓe kalluɗe. Ngam man ɓe nasti huɗugo on. 

5  Ammaa sey ɓe njaabo Allah, taaskiiɗo hiitaago yeeɗɓe e maayɓe. 

6  Kanjum waɗi Almasiihu waazini maayɓe boo kubaruwol ceynoowol, koo to ɓe maayi daliila kiita ka yimɓe fuu kiitorte, ɓe ngeeɗa fodde Allah barka Ruuhu. Aynooɓe dokke Allah 

7  Ragare kuuje fuu ɓadake. Kakkile, naŋgte ko'e mooɗon haa on mbaawa waɗugo do'a. 

8  Ko ɓuri fuu, ngiɗindire bee yiide gooŋgaare, ngam yiide ɗon yaafo hakkeeji ɗuuɗɗi. 

9  Njaɓɓindire, mbeernindire haa ci'e mooɗon bee seyo. 

10  Sey koo moy mooɗon huuwtinira dokkal ngal Allah hokki mo, nafa woɗɓe bee maagal. Bana nii on laatorto aynooɓe dokke Allah feere feereeje. 

11  Mo waazata, sey o waazo wolde Allah. Mo huuwanta goɗɗo, sey o huuwana mo bee semmbe ɗe Allah hokkata mo. Nder ko en mbaɗata fuu, sey en teddina Allah bee Yeesu Almasiihu. Kaŋko mari tedduŋgal e baawɗe haa foroy! Aamiina. Yarugo bone ngam Almasiihu 

12  Soobiraaɓe am, taa kayɗine boneeji naawɗi ɗi on njarata ngam foondugo on, bana to ɗum huunde kaayeefiire. 

13  Ammaa ceye ngam on ɗon kawta nder bone Almasiihu ngam haa on keewa seyo yaake tedduŋgal maako waŋgoyi. 

14  On barkiɗinaaɓe to ɓe kuɗi on daliila innde Almasiihu, ngam ɗum waŋgini Ruuhu Allah tedduɗo ɗon dow mooɗon! 

15  Taa gooto mooɗon yara bone ngam o laati mbaroowo hoore malla gujjo malla ngam o waɗi kalluɗum malla karammbaaniijo. 

16  Ammaa to on njari bone ngam on nuɗɗinɓe tokkiiɓe Almasiihu, taa cemte ɗum. Sey on ngetta Allah ngam on njogi innde Almasiihu. 

17  Wakkati kiita yottake, Allah boo aartiran bee yimɓe muuɗum. To ka fuɗɗi haa meeɗen, noy ɗum laatorto haa ɓen njaɓaay kubaruwol ceynoowol ngol Allah? 

18  Bana no Deftere wi'i: “To hisugo saɗani adili'en, ko tammi heɓugo halluɓe e marɓe hakke?” 

19  Nden kam, mo ɗon yara bone ngam Allah muuyani mo ɗum, taa acca waɗugo mbooɗeeŋga, ammaa o hokkita hoore maako haa tagɗo mo ngam o koolniiɗo.

