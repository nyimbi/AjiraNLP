1  Min Pol, maccuɗo Allah, nelaaɗo Yeesu Almasiihu, ngam waddugo suɓaaɓe Allah haa ɓe annda gooŋga, ɓe ngeeɗa nder kulol Allah, 

2  -

4  bee tammunde ngeendam nduumiiɗam, mi ɗon winndane Titus, ɓiŋngel am nder nuɗɗinki kawtuki en: Allah Baabiraawo e Yeesu Almasiihu, Kisnoowo men ndokke mo'ere e salaaman. Diga zamanuuji ɓooymaaji Allah mo fewataa iini hokkugo en ngeendam ɗa'am. Nder saa'iire ta'aande boo, Allah Kisnoowo meeɗen waŋgini wolde muuɗum, halfini yam kuugal waazaago nde fodde umroore muuɗum. Kuugal Titus haa Kereta 

5  Ngam daliila man, mi acci ma haa Kereta, ngam haa a mo'ina ko lutti mo'itineego, a darna ndotti'en jama'aare nuɗɗinɓe nder gure fuu. Siftor ko mi umri ma: 

6  Sey ndottiijo jama'aare nuɗɗinɓe wona goɗɗo mo walaa feloore, marɗo debbo gooto, ɓiɓɓe maako boo ɓe nuɗɗinɓe, taa goɗɗo heɓa felugo ɓe ngam daliila daakaareeku malla ngam nanaru maɓɓe. 

7  Sey ardiiɗo jama'aare nuɗɗinɓe wona goɗɗo mo walaa feloore, ngam Allah halfini mo jama'aare mum. Taa o laato elewɗo malla tikkoowo malla guykoowo malla ŋalloowo malla cuunaaɗo riba, 

8  ammaa o laato beernoowo hoɗɓe, giɗɗo mbooɗeeŋga, kakkilɗo, adiliijo, cenaaɗo, naŋgtiiɗo. 

9  Sey o hakkilana kubaruwol koolniiŋgol deydey ekkitinol ngol o ekkiti, ngam haa o laato baawɗo wasaago jama'aare fodde ekkitinol gooŋgawol e waŋgingo aybeeji dartantooɓe gooŋga. 

10  Ngam woodi yimɓe ɗuuɗɓe, ɓurna maɓɓe nder Yahuudu'en nuɗɗinɓe, ɓe tuurtooɓe, waabotooɓe e tokkiiɓe haalaaji baaɗɗi. 

11  Sey a sukka kunnduɗe maɓɓe, ngam ɓe ɗon mbonna nuɗɗinki yimɓe nder ci'e bee ekkitingo ko haanaay. Ɓe ɗon mbaɗa ɗum ngam haa ɓe keɓa riba kalluka. 

12  Goɗɗo nder annabi'en maɓɓe wi'i: “Kereta'en ɗon pewa foroy. Ɓe dabbaaji kalluɗi, mbaateendam'en, suklantooɓe deeɗi muuɗum'en tan.” 

13  Ko o wi'i, ɗum gooŋga! Ngam maajum fel ɓe bee caatal, ngam haa ɓe tabita nder nuɗɗinki gooŋgaahi. 

14  Sey ɓe acca suklanaago kiccaaji Yahuudu'en, taa ɓe tokko farillaaji yimɓe selɓe, accuɓe gooŋga. 

15  Haa laaɓa-ɓerɗe'en, koo ɗume fuu laaɓi. Ammaa haa soɓɓe e sooyɓe nuɗɗinki, walaa ko laaɓi, ngam hakkiilooji maɓɓe e numo ɓerɗe maɓɓe coɓi. 

16  Ɓe ɗon mbi'a ɓe anndi Allah, ammaa kuuɗe maɓɓe ɗon ngedda mo. Ɓe nyidduɓe, tuurtooɓe, ɓe mbaawataa huuwugo kuugal booɗŋgal koo ngale.

