1  Habaru jaalorgal Isra'iila'en warani laamiiɓe wonɓe gaa'e Urdun fuu, haa lesdi kooseeje e lesdi towndiije e lesdi kommbi mbeela yahugo Libanon, waato laamiiɓe Heti'en e Amoori'en e Kanaani'en e Perezzi'en e Hewi'en e Yebusi'en fuu. Nde ɓe nani habaru maajum, 

2  ɓe mooɓi, ɓe narri ngam haɓugo bee Yosuwa e Isra'iila'en. 

3  Ammaa nde jooɗiiɓe haa Gibiyon nani ko Yosuwa waɗi Yeriko e Ayu, 

4  ɓe mbaɗi ƴoyre. Ɓe koo'i njooɓaaje e kaywaaji kiiɗɗi ngam bamɗe maɓɓe e kanyakanyaaji kiiɗɗi ceekɗi, bo'itinaaɗi 

5  e paɗe kiiɗɗe takkaaɗe haa kosɗe maɓɓe, ɓe ɗon ɓorni limce kiiɗɗe boo. Tamseere njooɓaari maɓɓe fuu yoori, feti. 

6  Ɓe njehi haa saŋngeere haa Gilgal, ɓe mbi'i Yosuwa e Isra'iila'en: “Min ngari diga lesdi ndaayiindi. Min ngiɗi on kaɓɓa alkawal bee amin.” 

7  Ammaa Isra'iila'en mbi'i Hewi'en ɓe'e: “Ngam ɗume min kaɓɓata alkawal bee mooɗon? Teema on ɗon njooɗi ɓadiiɗum bee amin.” 

8  Ɓe mbi'i Yosuwa: “Min maccuɓe ma.” Yosuwa ƴami ɓe: “On ɓeye? Toy iwɗon?” 

9  Ɓe njaabi mo: “Maccuɓe ma ngari diga lesdi ndaayiindi masin, ngam min nani manoore Allah Jawmiraawo mooɗon. Min nani habaru kuuɗe maako haa Misra fuu 

10  e ko o waɗi laamiiɓe Amoori'en ɗiɗo jooɗinooɓe gaɗa Urdun fuu, Sihon laamiiɗo Hesbon e Ook laamiiɗo Baasan haa berniwol Astarot. 

11  Ndotti'en amin e yimɓe lesdi amin fuu mbi'i: Koo'e njooɓaari laawol haa juuɗe mon. Njehe fottugo bee maɓɓe, mbi'e ɓe: Minin min maccuɓe mon, nden kam kaɓɓe alkawal bee amin. 

12  Tamseere amin nde'e, min koo'i nde nde wulnde haa ci'e amin nyalaade gurtaaki amin wargo haa mooɗon. Ndaa nde yoori, nde feti boo. 

13  Kanyakanyaaji ɗi'i, min kebbini ɗi ɗi kesi, ndaa ɗi ceeki. Limce amin e paɗe amin kiiɗi ngam jahaaŋgal amin juutŋgal masin.” 

14  Nden Isra'iila'en nyaami njooɓaaje maɓɓe bilaa ƴamgo muuyo Jawmiraawo. 

15  Yosuwa narri bee maɓɓe, haɓɓi alkawal bee maɓɓe ngam hisnugo yoŋkiiji maɓɓe. Mawɓe jama'aare Isra'iila'en kunani ɓe. 

16  Ɓe kaɓɓi alkawal bee maɓɓe. Ammaa ɓaawo nyalɗe tati, Isra'iila'en annditi yimɓe ɓe'e ɗon njooɗi ɓadiiɗum bee maɓɓe. 

17  Isra'iila'en ummi, njotti gure maɓɓe nder nyalaade tataɓre. Ɗum gure ɗe'e: Gibiyon e Kefiira e Biirot e Kiriyat-Ye'arim. 

18  Ammaa Isra'iila'en mbaraay Gibiyoni'en ɓe'e, ngam mawɓe jama'aare kunorani ɓe bee innde Jawmiraawo, Allah Isra'iila. Jama'aare fuu ngurŋgurti dow mawɓe. 

19  Ammaa mawɓe fuu mbi'i ɓe: “Min kunorani ɓe bee innde Jawmiraawo, Allah Isra'iila. Ngam maajum en mbaawataa meemugo ɓe jonta. 

20  Ndaa ko mbaɗeten: En accan ɓe ɓe ngeeɗa ngam daliila hunayeere nde min kunani ɓe. To naa non, tikkere Jawmiraawo waran dow meeɗen. 

21  Sey ɓe ngeeɗa, ammaa ɓe laato teenooɓe leɗɗe e nyeɗooɓe ndiyam ngam jama'aare fuu.” Kanjum mawɓe mbi'i ɓe. 

22  Yosuwa umri ewni Gibiyoni'en, nden o ƴami ɓe: “Koni mbaɗɗon min rikici? On mbi'i on ɗon njooɗi daayiiɗum masin. Asee boo, on ɗon njooɗi ɓadiiɗum bee amin. 

23  Ngam maajum jonta on naalaaɓe. Haa foroy onon e danygol mon on laatoto maccuɓe, teenooɓe leɗɗe e nyeɗooɓe ndiyam ngam suudu Allah am.” 

24  Ɓe njaabi Yosuwa: “Naywa, min mbaɗi ɗum ngam min nani bee laaɓɗum ko Allah Jawmiraawo ma umri jaggiiɗo mum Muusa, haa o hokka on lesdi fuu, o halka jooɗiiɓe haa lesdi boo yeeso mooɗon. Min kultori masin, min kuli on ngam daliila yoŋkiiji amin. Ngam maajum min mbaɗi ɗum. 

25  Min ɗon haa juŋngo ma, waɗ ko fottani ma fuu.” 

26  Ndaa ko Yosuwa waɗani ɓe: O hisni ɓe ngam taa Isra'iila'en mbara ɓe. 

27  Ammaa nyalaade man Yosuwa laatini ɓe teenooɓe leɗɗe e nyeɗooɓe ndiyam ngam jama'aare e ngam hirsirde Jawmiraawo. Haa wargo hannde ɓe ɗon tokko waɗugo ɗum haa nokkuure nde Jawmiraawo suɓata.

