1  Bo'es yehi haa dammugal berniwol, o jooɗi ton. Nden coottoowo mo Bo'es wolwuno dow muuɗum go, ɗon saalo ton. Bo'es ewni mo: “Wayne, war gaa'e, jooɗa ɗo.” O seli, o jooɗi. 

2  Nden Bo'es ewni worɓe sappo nder ndotti'en berniwol, wi'i ɓe: “Njooɗe ɗo.” Kamɓe boo ɓe njooɗi, 

3  o wi'i coottoowo go: “A anndi Na'omi warti diga lesdi Mo'ab. O yiɗi soorrugo ngesa ka Elimelek, banndiraawo men marno. 

4  Min, mi numi faamtingo ma haala ka, mi wi'e: Soodu ngesa ka yeeso ndotti'en ummaatoore am e jooɗiiɓe haa ɗo fuu. Yeccam to a yiɗi soottugo ka malla a yiɗaa. Enen ɗiɗo tan mari baawɗe soottugo ka, walaa goɗɗo feere, an woni arano, min boo mi ɗiɗaɓo.” Nden o jaabi: “Mi soottan ka.” 

5  Bo'es wi'i mo: “Saa'i a soodata ngesa ka diga Na'omi, a sootta boo Ruut, Mo'abiijo, debbo jurumɗo, o laatoto debbo ma haa innde maayɗo tabita dow maral mum.” 

6  O jaabi: “To non kam, mi waawataa soottugo ka, ngam taa mi waɗa asar dow maral am. Mi hokkiti ma baawɗe coottuki man. An, soottu ka, min kam mi waawataa.” 

7  -

8  Nden coottoowo go wi'i Bo'es: “Soottu ka ngam maaɗa.” Nden o faɗɗiti faɗo maako, o hokki ngo Bo'es. Ɓooyma haa Isra'iila, goɗɗo ɗon faɗɗito faɗo mum, hokka ngo oya ngam tabitingo haalaaji seedamku coottuki malla cannjuki maral fuu. 

9  Nden Bo'es wi'i ndotti'en e yimɓe wonɓe ton fuu: “Onon on seedooɓe hannde. Mi sootti maral Elimelek e Kiliyon e Mahalon fuu diga Na'omi. 

10  Non boo Ruut Mo'abiijo, debbo Mahalon, mi sootti mo haa o laato debbo am, ngam tabitingo innde maayɗo dow maral mum, ngam taa nde wile caka banndiraaɓe maako e nder dawriinde berniwol maako. Onon hannde on seedooɓe.” 

11  Ndotti'en e yimɓe wonɓe ton fuu mbi'i: “Nonnon, min seedooɓe. Jawmiraawo wartira debbo garanɗo nder saare ma bana Rahiilu e Leya laatiiɓe kaakiraaɓe Isra'iila'en fuu. An boo laata baawɗo haa Efrata, innde ma tedda nder Baytilaama. 

12  Ngam daliila danygol ngol Jawmiraawo hokkete bee Ruut, derkeejo oo, saare ma laato teddunde bana saare Peres mo Tamar danyani Yahuuda.” Danygol Bo'es bee Ruut 

13  Bana nii Bo'es te'ri bee Ruut. Bo'es hawti bee debbo mum. Jawmiraawo mo'ani mo o reedi, o danyi ɓiɗɗo gorko. 

14  Rewɓe mbi'i Na'omi: “Yettoore laatano Jawmiraawo! O hokki ma hannde coottoowo. Innde taaniraawo oo laato teddunde nder Isra'iila. 

15  O de'itinte. To a naywi, o wuurnete ngam o ɓii esiraawo ma giɗɗo ma. Ngam ma, esiraawo oo ɓuri ɓiɓɓe worɓe njoweeɗiɗo.” 

16  Na'omi hoo'i ngel, suklani ngel, mawnini ngel. 

17  Heeddiɗɗiraaɓe maako mbi'i: Na'omi heɓi ɓiŋngel, ɓe inndi ngel: Obet. Kaŋko woni baaba Yessa laatiiɗo baaba Daawuda. 

18  Ndaa danygol Peres: Peres danyi Hesruunu, 

19  Hesruunu danyi Ram, Ram danyi Amminadabu, 

20  Amminadabu danyi Nahasunu, Nahasunu danyi Salmuuna, 

21  Salmuuna danyi Bo'es, Bo'es danyi Obet, 

22  Obet danyi Yessa, Yessa danyi Daawuda.

