17  :

1  -

7  ) 

1  Nder lewru aranndu, yimɓe jama'aare Isra'iila fuu njotti ladde Ciin. Ɓe caŋngini haa Kaades. Miriyam maayi, ɓe uwi mo ton. 

2  Yimɓe jama'aare heɓaay ndiyam. Ngam maajum ɓe mooɓotiri dow Muusa e Haruna. 

3  Ɓe njokkiri bee Muusa, ɓe mbi'i: “To min kalkino saa'i banndiraaɓe amin kalka yeeso Jawmiraawo ɓuri! 

4  Koni ngadduɗon mooɓtorde Jawmiraawo nder ladde nde'e? Haa min maaya e dabbaaji amin boo mbaata! 

5  Koni ngurtinɗon min lesdi Misra, ngadduɗon min haa nokkuure hallunde nde'e? Min keɓataa aawugo haa ɗo, walaa ibbe, walaa inabooje, walaa rummaanooje. Koo ndiyam haa min njara boo walaa.” 

6  Muusa e Haruna acci jama'aare, njehi haa dammugal laymaaru fottirde, cujidi ton. Tedduŋgal Jawmiraawo waŋgani ɓe. 

7  Jawmiraawo wi'i Muusa: 

8  “Hoo'u sawru ma. An e deerɗa Haruna, mooɓte jama'aare. Mbolwane tapaare nde'e yeeso yimɓe fuu, haa nde ilna ndiyam. Bana non ngurtinirton ndiyam haa tapaare haa yimɓe njara, on njarna dabbaaji boo.” 

9  Muusa yehi, hoo'i sawru wonndu yeeso Jawmiraawo bana o umruno mo. 

10  Muusa e Haruna mooɓti yimɓe yeeso tapaare man. Muusa wi'i ɓe: “Nane, onon tuurtooɓe! Min ngurtinanan on ndiyam diga tapaare nde'e na?” 

11  Nden o ɓaŋgti juŋngo maako, o fiyi tapaare bee sawru maako nde ɗiɗi. Ndiyam ɗuuɗɗam wurti, ummaatoore e dabbaaji fuu njari. Muusa nastataa Kanaana 

12  Ammaa Jawmiraawo feli Muusa e Haruna, wi'i ɓe: “On nuɗɗinaay yam, on ceedaay senaare am yeeso Isra'iila'en. Ngam maajum on nastintaa ɓe nder lesdi ndi ndokkanmi ɓe.” 

13  Kanjum woni ndiyam Meriba haa Isra'iila'en njokkiri bee Jawmiraawo, kaŋko boo o waŋginani ɓe senaare maako. Laamiiɗo Edoom haɗi Isra'iila'en saalaago 

14  Muusa neli nelaaɓe diga Kaades haa laamiiɗo Edoom, ɓe mbi'a mo: “Ndaa ko deerɗiraawo maaɗa Isra'iila wi'i: A anndi torra ka heɓi min fuu. 

15  Kaakiraaɓe amin njehi Misra, min njooɗi ton duuɓi ɗuuɗɗi. Misra'en torri min e kaakiraaɓe amin. 

16  Min tori Jawmiraawo. O jaɓi tornde amin, o neli malaa'ikaajo gurtinɗo min Misra. Jonta min ɗon haa wuro Kaades, haa keerol maral ma. 

17  Min ngiɗi saalaago lesdi ma, to a jaɓi, min nastataa gese alkamaari malla gese inabooje, min njarataa ndiyam haa ɓulli mon boo. Min tokkoto buuwol maŋngol, min celataa ngol koo haa nyaamo malla haa nano, haa to min caalake maral ma.” 

18  Ammaa laamiiɗo Edoom jaabi: “On caalataako lesdi am. To on ngari, min kippoto on bee kaafaaje!” 

19  Isra'iila'en mbi'i: “Min tokkoto buuwol kadi. To dabbaaji amin malla minin bee ko'e amin min njari ndiyam mon, min njoɓan ɗam. Walaa ko min ngiɗi, sey saalaago tan.” 

20  Ammaa o jaabi: “On caalataako sam!” Nden jama'aare konu Edoomi'en ɗuuɗnde, semmbiɗnde wurti ngam fottugo bee Isra'iila'en. 

21  Bana non Edoomi'en kaɗiri ɓe saalaago maral muuɗum'en. Isra'iila'en celi, tokki laawol goɗŋgol. Maayde Haruna 

22  Jama'aare Isra'iila fuu ummi Kaades, wari les hooseere Hor, 

23  haa keerol lesdi Edoom. Ton Jawmiraawo wi'i Muusa e Haruna: 

24  “Haruna nastataa lesdi ndi ndokkumi Isra'iila'en ngam on tuurtani umroore am haa ndiyamji Meriba. O hawtoyan bee yimɓe le'i maako. 

25  An Muusa, wa'oda bee Haruna e ɓiyiiko Eli'azaaru dow hooseere Hor. 

26  Ɓortu Haruna limce mum, ɓornu ɗe ɓiyiiko Eli'azaaru, ngam Haruna maayan ton, o hawtoyan bee yimɓe maako.” 

27  Muusa waɗi bana Jawmiraawo umri mo. Ɓe mba'i dow hooseere Hor gite jama'aare fuu. 

28  Muusa ɓorti Haruna limce limanku, ɓorni ɗe Eli'azaaru. Haruna maayi ton dow yeereere hooseere. Nden Muusa e Eli'azaaru njippi. 

29  Nde jama'aare faami Haruna maayi, Isra'iila'en fuu mboyi mo nyalɗe cappanɗe tati.

