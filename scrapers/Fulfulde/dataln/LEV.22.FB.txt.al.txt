1  Jawmiraawo umri Muusa, 

2  o wi'a Haruna e ɓiɓɓe mum ni'i: “Kakkilane dokke Isra'iila'en cenaaɗe, ngam taa ɓe coɓna innde am seniinde. Min woni Jawmiraawo. 

3  To goɗɗo mon malla goɗɗo danygol mon ɓaditake dokke ɗe Isra'iila'en ceni ngam am, saa'i o coɓɗo, nden kam o gudinteeɗo, o wonataa yeeso am. Kanjum woni umroore haa foroy. Min woni Jawmiraawo. 

4  To goɗɗo danygol Haruna woodi saɗawre koo ndeyeere malla nyawu ilnoowu, taa o nyaama dokke ceniiɗe, sey to o laaɓi fahin. Koo moy limanjo meemɗo huunde soɓnde ngam daliila maayɗo malla koyɗitiiɗo 

5  malla meemɗo ladoojum coɓɗum koo neɗɗo coɓɗo boo, kaŋko boo o soɓi. 

6  Limanjo laatiiɗo coɓɗo bana non, o nyallan o coɓɗo. Koo ɓaawoɗon boo taa o nyaama dokke ceniiɗe, sonaa to o yiiwake. 

7  Ɓaawo mutki naaŋge o laaɓɗo, o nyaaman dokke ceniiɗe man, ngam ɗe nyaamdu maako. 

8  Taa o nyaama kusel ndabbaawa mbaatŋga malla nga huunde ladde faɗɗi ɗum, ngam taa o soɓa. Min woni Jawmiraawo. 

9  Sey liman'en fuu kakkilana njaggu am. To naa non, ɓe laatoto aybuɓe, ɓe mbareteeɓe, ngam ɓe coɓni umrooje am. Min woni Jawmiraawo cenoowo ɓe. 

10  Goɗɗo mo laataaki limanjo, nyaamataa dokke ceniiɗe, koo to o koɗo malla kuuwanoowo mo boo. 

11  Ammaa jeyaaɗo mo limanjo soodi ɗum bee ceede malla danyaaɗo nder saare limanjo, nyaaman nyaamdu limanjo. 

12  To ɓii limanjo debbo te'aama haa goɗɗo mo laataaki danygol limanjo, o nyaamataa dokke ceniiɗe ittaaɗe ngam liman'en. 

13  Ammaa to goriiko maayi malla seeri mo, to o walaa ɓikkoy, to o warti haa saare baaba maako bana naane nde o paanyono, nden kam o nyaaman nyaamdu baaba maako. Ammaa goɗɗo mo laataaki limanjo, taa o nyaama kuuje ɗe'e. 

14  To goɗɗo mo laataaki limanjo nyaami dokke ceniiɗe bilaa anniya, sey o hokkita limanjo fodde ko o nyaami, o ɓesda dow maajum yeɓre woore nder geɓe jowi boo. 

15  Taa liman'en coɓna dokke ceniiɗe ɗe Isra'iila'en ngaddanta yam. 

16  To ɓe acci goɗɗo feere nyaami ɗe, ɓe nastini mo nder aybewol maŋngol. Min woni Jawmiraawo cenoowo dokke ɗe'e.” 

17  Jawmiraawo umri Muusa, 

18  o wi'a Haruna e ɓiɓɓe mum e Isra'iila'en ni'i: “To Isra'iilaajo malla jananno jooɗiiɗo nder Isra'iila yiɗi lii'anaago yam nguleteeŋga, ngam o hebbina togayeere malla ngam ɓernde maako numi ɗum, sey ɗum laato ndabbaawa nga walaa aybe, 

19  ɗum laato gorɗum ɗum walaa aybe, haa na'i e baali e be'i, haa mi yerdo ɗum. 

20  Taa on lii'ano yam ndabbaawa marŋga aybewol koo ngole, mi yerdataako nga. 

21  To goɗɗo yiɗi lii'anaago yam kirseteeŋga ngam kawtal yimɓe bee Allah, ngam o hebbina togayeere malla ngam ɓernde maako numi ɗum, sey ɗum laato ndabbaawa nga walaa aybe, haa mi yerdo nga. 

22  Taa on lii'ano yam mbumŋga malla mboosŋga malla ngewŋga malla marŋga huuduure ilnannde mbordi malla waayre malla fuufre. Taa lii'aneeɗam irin ndabbaawa nga'a nguleteeŋga dow hirsirde boo. 

23  Ngaari malla ndammoowa to tergal mum gootal juuti malla rammi, on lii'oto nga bana dokkal caahiiŋgal. Ammaa mi yerdataako nga ngam kebbinki togayeere. 

24  Taa on lii'ano yam ndabbaawa nga gorɗe mum ɓiɗɗa malla tappa malla seeka malla ta'a. Mi duŋanaaki on lii'aago irin maaga nder lesdi mon. 

25  Taa on lii'ano yam irin ndabbaawa man nga keɓɗon haa goɗɗo jananno. Irin dabbaaji ɗi'i, mi ɗon laara ɗi bana ɗi jiijiiɗi, mi yerdataako ɗi.” 

26  Jawmiraawo ɓesdi wi'ugo Muusa: 

27  “To gaggel malla baalel malla be'el rimaama, ngel wonda bee daada maagel nyalɗe joweeɗiɗi. Ɓaawo man mi yerdoto ngel bana guleteeŋgel. 

28  Taa kirse nagge e ɓiyiige malla ndammoowa e ɓiyiiga nder nyalaade woore. 

29  To on ngiɗi lii'anaago yam kirseteeŋga ngam daliila yettoore, mbaɗe ɗum fodde umroore am, haa nga heɓana on yerduye am. 

30  Nyaame nga nyalaade man, taa acce koo ɗume haa jaŋngo man. Min woni Jawmiraawo. 

31  Kakkilane umrooje am, ɗowtane ɗe, ngam min woni Jawmiraawo. 

32  Taa coɓne innde am seniinde, ngam haa senaare am waŋga caka Isra'iila'en. Min woni Jawmiraawo cenoowo on. 

33  Mi wurtini on lesdi Misra ngam mi laato Allah mon. Min woni Jawmiraawo.”

