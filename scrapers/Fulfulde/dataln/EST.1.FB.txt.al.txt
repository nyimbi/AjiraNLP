1  Ndaa ko laati nder zamanu Ahasuwerus: Wakkati man o laamani lesɗe teemerre e noogas e joweeɗiɗi (

127  ), diga Indiya haa yotti Etiyopiya. 

2  Saa'i o ɗon haa laamorde Suuza dow leeso laamu maako, 

3  o waɗi nyaamduuji ngam mawɓe maako e saraaki'en maako fuu. Honooɓe iwɓe Persiya e Mediya e tedda-asli'en e ardiiɓe lesɗe maako ngari yeeso maako. O waɗi ɗum nder nduuɓu laamu maako tataɓu. 

4  Nyalɗe teemerre e cappanɗe joweetati (

180  ) o holli ɓe risku laamu maako pantuŋgu e tedduŋgal maŋngu maako kaayeefiiwal. 

5  Nde wakkati man saali, o waɗi nyaamduuji feere ngam yimɓe nder laamorde Suuza fuu, mawɓe e leesɓe. Ɗum waɗi nyalɗe joweeɗiɗi haa daldal jarne laamorde. 

6  Wiirndallooji daneeji e carwinaaɗi ɗon ɓili bee kalagaaje cardi haa ɓoggi daneeji ɗigguɗi e boɗeeji caka daŋraŋge kaa'e daneeje. Leese kaŋŋeeri e cardi ɗon mbe'iti dow taŋkol baɗaaŋgol bee kaa'e cehaaɗe ɗelkooje e daneeje e oole e ɓaleeje. 

7  Yimɓe njari njaram nder njardukoy kaŋŋeeri feere feere. Laamiiɗo hokki ɓe inaboojam nguykinoojam ɗuuɗɗam fodde caahaaki laamiiɓe. 

8  Koo moy yari bana ɓernde muuɗum yiɗi. Laamiiɗo umruno wakiili'en saare mum ɓe mbaɗana ewnaaɗo fuu ko o yiɗi. 

9  Wasti, debbo laamiiɗo, kaŋko boo o waɗi nyaamduuji ngam rewɓe nder laamorde Ahasuwerus. Toskaare debbo laamiiɗo Ahasuwerus 

10  Nyannde joweeɗiɗawre, nde laamiiɗo yari, o seyi, o umri Mehuman e Bizzeta e Harbona e Bigeta e Abagata e Zetar e Karkas, sortaaɓe huuwanooɓe mo njoweeɗiɗo, 

11  ɓe ngadda Wasti debbo maako yeeso maako, meetiiɗo meetaleewol laamu. Laamiiɗo yiɗno hollugo ummaatooje e mawɓe no debbo oo wooɗiri, ngam o ŋarniiɗo masin. 

12  Ammaa Wasti, debbo laamiiɗo sali ɗowtanaago umroore nde sortaaɓe ngecci mo, o waraay. Ngam maajum ɓernde laamiiɗo metti, o ɓerni masin. 

13  Nden o sarwotiri bee dawrooɓe maako annduɓe no goɗɗo huuwrata wakkatiiji fuu, ngam ɗum al'aada laamiiɗo o sarwotira haala fuu bee annduɓe umrooje e kiita. 

14  Ndaa inɗe dawrooɓe maako ɓurɓe ɓadaago mo: Karsena e Setar e Adamata e Tarsis e Meres e Marsena e Memukan, mawɓe Persiya e Mediya njoweeɗiɗo, hoolaaɓe laamiiɗo, marɓe joole ɓurɗe teddugo nder laamu maako. 

15  Laamiiɗo ƴami ɓe: “Fodde umrooje men, ɗume mbaɗeten debbo am Wasti mo ɗowtanaaki wolde am nde sortaaɓe ngecci ɗum?” 

16  Memukan jaabi laamiiɗo e mawɓe: “Wasti, debbo laamiiɗo waɗi kalluɗum, naa dow laamiiɗo tan, ammaa dow mawɓe e ummaatooje nder lesɗe laamiiɗo Ahasuwerus fuu. 

17  Ngam rewɓe fuu anndan ko o waɗi, ɓe njawoto worɓe maɓɓe, ɓe mbi'a: Laamiiɗo Ahasuwerus umri waddugo debbo mum Wasti yeeso muuɗum, ammaa o waraay. 

18  Hannde rewɓe mawɓe nder Persiya e Mediya, nanɓe ko debbo laamiiɗo waɗi, mbi'an worɓe maɓɓe fuu bana non, yawaare e tikkere ɗuuɗan. 

19  To ɗum fottani ma, barkaama, waɗ umroore, nde winnde nder umrooje Persiya'en e Mediya'en ngam taa nde waylo. Nde wi'a: Taa Wasti meeta waŋgugo yeeso laamiiɗo Ahasuwerus, laamiiɗo tammi hokkugo tedduŋgal maako haa debbo feere, ɓuranɗo mo wooɗugo. 

20  To a wooyni umroore nde'e nder njaajirka laamu maaɗa fuu, barkaama, rewɓe fuu teddinan worɓe muuɗum'en, koo mawɗo koo leesɗo.” 

21  Haala man fottani laamiiɗo e mawɓe, laamiiɗo waɗi ko Memukan sarwini mo. 

22  O neldi bataakeeji nder lesɗe maako fuu – haa lesdi koo ndiye bee binndol mum e ummaatoore koo ndeye bee wolde mum – ngam haa gorko fuu tabita o jawmu saare maako, o wolwa boo wolde maako.

