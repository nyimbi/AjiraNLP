1  Ndaa ko Allah Jawmiraawo yi'ni yam: O waɗi baɓɓatti ɗuuɗɗi, saa'i haako ɗon wilita, ngam ɓe aarti ɓe mba'ani ko laamiiɗo. 

2  Nde baɓɓatti timmini nyaamugo haako lesdi fuu, mi wi'i: “Yaa Jawmiraawo, Allah, yaafa! Noy Yaakubu darorto? O pamaro!” 

3  Jawmiraawo faasiti waɗugo sarru. O wi'i: “Ɗum laatataako!” 

4  Ndaa ko Jawmiraawo Allah yi'ni yam: O ewni yiite ngam o hiitoro bee maage. Nge nyaami ilamji gonɗi nder luggeeŋga lesdi. Nge nyaami gese boo. 

5  Nden mbi'mi: “Yaa Jawmiraawo Allah, accu! Noy Yaakubu dartorto? O pamaro!” 

6  Jawmiraawo Allah faasiti waɗugo sarru. O wi'i: “Kanjum boo ɗum laatataako!” 

7  Ndaa ko Jawmiraawo yi'ni yam: O ɗon dari dow mahol darnuŋgol. Njamndi poondirdi ɗon haa juŋngo maako. 

8  O ƴami yam: “Amos, ko ngi'ata?” Mi jaabi: “Njamndi poondirdi.” Jawmiraawo wi'i: “Ndaa, mi foondan yimɓe ummaatoore am bee njamndi man. Yeeso ɗo mi hiitoto ɓe, mi meetataa enɗugo ɓe. 

9  Nokkuuje Isiyaaku towɗe kalkan, cuuɗi Isra'iila cenaaɗi laatoto bille. Mi ummanto saare Yerobo'am bee kaafahi.” Ngaaba Amos bee Amasiya 

10  Amasiya, limanjo haa Baytila neldi habaru haa Yerobo'am, laamiiɗo Isra'iila, wi'ugo ni'i: “Amos ummini tuurtol dow maaɗa caka Isra'iila'en. Yimɓe lesdi mbaawataa munyango bolle maako fuu. 

11  Ngam Amos ɗon wi'a: Yerobo'am maayran bee kaafahi. Isra'iila dahete daayiiɗum bee lesdi muuɗum.” 

12  Nden Amasiya wi'i Amos: “An gi'oowo, doggu! Dillu haa lesdi Yahuuda! Nyaamoy nyaamdu ma, waɗ annabaaku ma ton! 

13  Ammaa taa meetu waɗugo annabaaku haa Baytila, ngam suudu seniindu ndu'u laamiiɗo jeyi, ɗum haykaliiru yimɓe laamu ngu'u!” 

14  Amos jaabi Amasiya: “Naa mi annabiijo, naa mi pukaraajo annabi boo, mi gaynaako e bo'inoowo ibbe. 

15  Ammaa Jawmiraawo hoo'i yam saa'i mi ɗonno dura dammooji, o umri yam, o wi'i: Yah, waɗan ummaatoore am Isra'iila annabaaku. 

16  Kadi nan wolde Jawmiraawo jonta: A wi'i taa mi waɗa annabaaku dow Isra'iila, taa mi waazina danygol Isiyaaku! 

17  Ngam maajum, ndaa nii Jawmiraawo wi'i: Debbo ma laatoto daakaareejo nder berniwol, ɓiɓɓe ma worɓe e rewɓe maayran bee kaafahi. Konne'en cenndan gese ma bee ɓoggol poondirgol. An bee hoore ma a maayan haa lesdi coɓndi. Fakat, Isra'iila'en ɓe ndaheteeɓe daayiiɗum bee lesdi maɓɓe.”

