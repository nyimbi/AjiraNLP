14  :

13  -

21  ; Markus 

6  :

30  -

44  ; Luka 

9  :

10  -

17  ) 

1  Ɓaawo man, Yeesu dilli gaɗa weendu Galiili, wi'eteendu boo weendu Tiberiyas. 

2  Mooɓre ɗuuɗnde ɗonno tokki mo, ngam yimɓe ɗonno ndaara kaayeefiiji ɗi o ɗonno waɗa bee yamɗitingo nyawɓe. 

3  Yeesu wa'i dow hooseere, o jooɗi ton bee pukara'en maako. 

4  Wakkati Paska, juulde Yahuudu'en ɓadake. 

5  Yeesu ɓaŋgti gite, yi'i mooɓre ɗuuɗnde ɗon wara haa muuɗum. O wi'i Filip: “Toy en coodoyta nyaamdu ngam haa yimɓe ɓe'e nyaama?” 

6  O wi'i ɗum ngam foondugo Filip, ngam o anndi ko o tammi waɗugo. 

7  Filip jaabi mo: “Koo tamseeje ceede cardi teemeɗɗe ɗiɗi boo ke'ataa haa koo moy maɓɓe heɓa nyaamdu seɗɗa!” 

8  Andire, deerɗu Simon Piyer, gooto nder pukara'en maako wi'i mo: 

9  “Ndaa, woodi derkeejo haa ɗo, o woodi tamseeje sa'iiruuri jowi e liɗɗi ɗiɗi, ammaa ɗume ɗum nafata haa yimɓe ɗuuɗɓe ɓe'e?” 

10  Yeesu wi'i: “Ngecce yimɓe ɓe'e fuu ɓe njooɗo.” Huɗo ɗuuɗko ɗonno haa nokkuure man. Nden ɓe njooɗi, limgal maɓɓe waɗi worɓe baakin ujine njowo. 

11  Yeesu hoo'i tamseeje go, yetti Allah, nden o senndani ɗe yimɓe wonɓe ton. O waɗi non bee liɗɗi boo. Koo moy heɓi deydey bana o yiɗi. 

12  Nde ɓe kaari, Yeesu wi'i pukara'en muuɗum: “Mooɓte luttuɗum man ngam taa ɗum wonno.” 

13  Nden ɓe mooɓti luttuɗum tamseeje jowi ɗe yimɓe nyaamino, ɓe kebbini cilaaje sappo e ɗiɗi. 

14  Nde yimɓe ɓe'e ngi'i kaayeefiwol ngol Yeesu waɗi, ɓe mbi'i: “Fakat gorko oo woni annabiijo mo tammi wargo nder duniyaaru!” 

15  Yeesu anndi ɓe tammi wargo ngam ɓe naŋnga mo bee semmbe, ɓe mbaɗa mo laamiiɗo, o dilli dow hooseere fahin, kaŋko feere maako. Yeesu waanci dow weendu (Matta 

14  :

22  -

33  ; Markus 

6  :

45  -

52  ) 

16  Nde hiiri, pukara'en Yeesu ndiirti dow fomoonde mbeela. 

17  Ɓe nasti koommbowal ngam yahugo Kafarnahum. Jemma jeŋngi, Yeesu boo waraay haa maɓɓe tawon. 

18  Ndiyam dimmbi masin, ngam henndu saatundu ɗon waɗa. 

19  Nde ɓe laanyi koommbowal baakin kilomeetir jowi malla joweego, ɓe ngi'i Yeesu ɗon ɓadito koommbowal, o ɗon yaha dow ndiyam bee kosɗe, ɓe kultori. 

20  Ammaa Yeesu wi'i ɓe: “Taa kultore, ɗum min.” 

21  Ɓe ngiɗino hoosugo mo nder koommbowal, ammaa law ngal dukki lesdi haa nokkuure nde ɓe ngiɗno yahugo. Yimɓe tefi Yeesu 

22  Jaŋngo man, yimɓe nder mooɓre gaɗa mbeela go ndaari walaano koommbowal feere haa ton, sey gootal tan. Ɓe anndi boo Yeesu nastaayno ngal bee pukara'en muuɗum, pukara'en feere muuɗum'en nasti ngal, ndilli. 

23  Ammaa koommbooje goɗɗe iwi haa Tiberiyas, ngari haa nokkuure nde Jawmiraawo hokkuno ɓe tamseeje, ɓaawo o yettino Allah ngam maaje. 

24  Nde yimɓe mooɓre ngi'i Yeesu walaa ton, koo pukara'en maako boo ngalaa ton, ɓe nasti koommbooje go, ɓe ndilli haa Kafarnahum ngam ɓe tefa mo. Yeesu woni nyaamdu hokkanndu ngeendam 

25  Ɓe tawi Yeesu gaɗa mbeela, ɓe mbi'i mo: “Moodibbo, ndey ngarɗa haa ɗo?” 

26  Yeesu jaabi ɓe: “Gooŋga mi wi'ata on: On ɗon tefammi naa ngam on ngi'i kaayeefiiji ɗi mbaɗmi, ammaa ngam on nyaami tamseeje, on kaari. 

27  Taa kuuwe ngam nyaamdu wonnotoondu, ammaa ngam nyaamdu tabitanndu, hokkanndu ngeendam nduumiiɗam. Nyaamdu ndu'u, Ɓii-neɗɗo hokkata on ndu, fodde baawɗe ɗe o heɓi haa Allah Baabiraawo.” 

28  Nden ɓe ƴami mo: “Noy min mbaɗata haa min kuuwa kuuɗe ɗe Allah yiɗi?” 

29  Yeesu jaabi ɓe: “Kuugal ngal Allah yiɗi woni: On nuɗɗina mo o neli.” 

30  Ɓe ƴami mo: “Kaayeefiwol ngole a waɗata ngam haa min nuɗɗine? Kuugal ngale a huuwata? 

31  Kaakiraaɓe amin nyaami mannu nder ladde, bana ko winnda: O hokki ɓe nyaamdu iwndu diga asama.” 

32  Yeesu wi'i ɓe: “Gooŋga mi wi'ata on, naa ɗum Muusa hokki on nyaamdu iwndu diga asama, ammaa Baabiraawo am hokkan on ko woni nyaamdu fakat, iwndu diga asama. 

33  Ngam nyaamdu ndu Allah hokkata, kayru jippi diga asama, kayru hokkata duniyaaru ngeendam.” 

34  Nden ɓe mbi'i mo: “Jawmiraawo, hokku min nyaamdu ndu'u foroy.” 

35  Yeesu wi'i ɓe: “Min woni nyaamdu ndu hokkata ngeendam. Koo moy wari haa am, meetataa maatugo dolo sam. Koo moy nuɗɗini yam boo, meetataa ɗomɗugo sam. 

36  Ammaa mi bi'ɗo on ɗum: On ngi'i yam, bee non fuu on nuɗɗinaay. 

37  Mo Baabiraawo hokki yam fuu, waran haa am. Koo moy wari haa am boo, mi wudintaa mo yaasi. 

38  Ngam mi jippaaki diga asama ngam waɗugo ko mi yiɗi, ammaa ko nelɗo yam yiɗi. 

39  Ndaa ko nelɗo yam yiɗi: Taa mi majjina koo gooto nder yimɓe ɓe o hokki yam, ammaa, mi ummitina ɓe diga maayde, nyalaade darŋgal. 

40  Ndaa ko Baabiraawo am yiɗi: Koo moy yi'i Ɓiɗɗo, nuɗɗini mo, heɓi ngeendam nduumiiɗam, mi ummitinan mo diga maayde, nyalaade darŋgal.” 

41  Yahuudu'en ngurŋgurti dow Yeesu, ngam o wi'no: “Min, mi nyaamdu jippiindu diga asama.” 

42  Ɓe ɗonno mbi'a: “Naa kaŋko woni Yeesu, ɓii Yusufu mo en anndi baaba mum e daada mum? Kadi, noy o wi'rata o jippi diga asama?” 

43  Yeesu jaabi ɓe: “Taa ngurŋgurte hakkunde mooɗon. 

44  Walaa mo heɓata wargo haa am, sonaa to Baabiraawo nelɗo yam fooɗi mo. Koo moy wari haa am, mi ummitinan mo nyalaade darŋgal. 

45  Annabi'en mbinndi: Ɓe fuu ɓe laatoto ekkitinaaɓe Allah. Koo moy heɗiti Baabiraawo, jaɓi ekkitinol maako, waran haa am. 

46  Ɗum yiɗaa wi'go, goɗɗo meeɗi yi'ugo Baabiraawo, sey iwɗo haa Allah, kaŋko feere maako yi'i Baabiraawo. 

47  Gooŋga mi wi'ata on: Koo moy nuɗɗini, heɓi ngeendam nduumiiɗam. 

48  Min, mi nyaamdu hokkanndu ngeendam. 

49  Kaakiraaɓe mooɗon nyaami mannu nder ladde, bee non fuu ɓe maayi. 

50  Ammaa koo moy nyaami nyaamdu iwndu haa asama, maayataa sam. 

51  Min, mi nyaamdu yeeru, jippiindu diga asama. To goɗɗo nyaami ndu, o yeeɗan haa abada. Nyaamdu ndu mi hokkata mo, ɗum ɓanndu am. Mi hokkan ndu ngam haa duniyaaru yeeɗa.” 

52  Bolle ɗe'e ummini gaabotiral hakkunde Yahuudu'en. Ɓe ƴamƴamtiri: “Noy o waawrata hokkugo en ɓanndu maako ngam en nyaama?” 

53  Yeesu wi'i ɓe: “Gooŋga mi wi'ata on: To on nyaamaay ɓanndu Ɓii-neɗɗo, to on njaraay ƴiiƴam maako, on ngalaa ngeendam nder mooɗon. 

54  Mo nyaami ɓanndu am, yari ƴiiƴam am boo, heɓi ngeendam nduumiiɗam, mi ummitinan mo nyalaade darŋgal. 

55  Ngam gooŋga, ɓanndu am woni nyaamdu, ƴiiƴam am boo woni njaram. 

56  Koo moy nyaami ɓanndu am, yari ƴiiƴam am boo, ɗon tabiti nder kawtal bee am, min boo mi ɗon tabiti nder kawtal bee maako. 

57  Baabiraawo nelɗo yam, o geeto, mi ɗon yeeɗa ngam daliila maako. Bana non boo koo moy nyaami ɓanndu am, yeeɗan ngam daliila am. 

58  Kanjum woni nyaamdu jippiindu diga asama. Ndu nanndaay bee ndu kaakiraaɓe mooɗon nyaamno. Ɓe nyaami ɗum, ɓe maayi. Koo moy nyaami nyaamdu ndu'u, yeeɗan haa abada.” 

59  Yeesu wolwi bolle ɗe'e saa'i o ɗon ekkitina nder suudu dewal Yahuudu'en haa Kafarnahum. Bolle dokkanɗe ngeendam nduumiiɗam 

60  Ɗuuɗɓe nder pukara'en Yeesu, nde nani ɗum, mbi'i: “Haala ka saati. Moy waawata jaɓugo ka?” 

61  Yeesu anndi pukara'en maako ɗon ngurŋgurta dow maajum, o wi'i ɓe: “Ɗum laatanake on fergere na? 

62  Kadi noy to on ngi'i Ɓii-neɗɗo ɗon eeŋga haa o wonno aran? 

63  Ruuhu Allah hokkata ngeendam, ɓanndu neɗɗo nafataa koo ɗume. Bolle ɗe mi wolwani on, kanje ngoni Ruuhu e ngeendam. 

64  Ammaa woodi woɗɓe caka mooɗon nuɗɗinaay.” Ngam diga fuɗɗam Yeesu anndi ɓeye ngoni ɓe nuɗɗintaa mo, o anndi zammbotooɗo mo boo. 

65  O ɓesdi wi'ugo: “Ngam man mbi'mi on, walaa mo waawata wargo haa am sonaa to Baabiraawo hokki yam mo.” 

66  Diga saa'i man ɗuuɗɓe caka pukara'en maako acci yahdugo bee maako. 

67  Nden Yeesu ƴami pukara'en sappo e ɗiɗo: “Noy onon boo, on ngiɗaa dillugo na?” 

68  Simon Piyer jaabi mo: “Jawmiraawo, haa moy min njahata? An a woodi bolle dokkanɗe ngeendam nduumiiɗam. 

69  Minin, min nuɗɗini, min anndi an woni Ceniiɗo iwɗo haa Allah.” 

70  Yeesu jaabi ɓe: “Naa min suɓi on sappo e ɗiɗo fuu na? Ammaa gooto mooɗon o Iblisa.” 

71  O wolwi ɗum dow Yahuuda ɓii Simon Iskariyot. Ngam ɗum kaŋko, gooto nder pukara'en sappo e ɗiɗo zammboto mo.

