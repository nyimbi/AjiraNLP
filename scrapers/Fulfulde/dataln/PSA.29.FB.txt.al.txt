1  Yimre Daawuda. Onon ɗowanteeɓe, teddine Jawmiraawo! Maŋgte tedduŋgal maako e baawɗe maako! 

2  Teddine innde Jawmiraawo! Cujidane mo saa'i o waŋginta senaare maako. 

3  Sawtu Jawmiraawo ɗon iida dow ndiyamji, Allah tedduɗo ɗon telɓa bana felmaaŋgo, o ɗon dow ndiyamji ɗuuɗɗi. 

4  Sawtu Jawmiraawo ɗon bee baawɗe, sawtu Jawmiraawo ɗon bee tedduŋgal. 

5  Sawtu Jawmiraawo ɗon yewa leɗɗe cemmbiɗɗe, Jawmiraawo ɗon yewa leɗɗe cemmbiɗɗe haa hooseere Libanon. 

6  O diwnan Libanon bana nyalbel, hooseere Hermoon boo bana mbana. 

7  Sawtu Jawmiraawo ma'inan ma'e yiite. 

8  Sawtu Jawmiraawo dimmbinan ladde hamaadaare, Jawmiraawo dimmbinan ladde hamaadaare Kaades. 

9  Sawtu Jawmiraawo rimnan lelji, ɗoofdan leɗɗe laynde. Koo moy nder laamorde maako fuu, ɗon hoola: “Tedduŋgal laatano mo!” 

10  Jawmiraawo ɗon jooɗi dow ilamji, Jawmiraawo woni laamiiɗo duumiiɗo. 

11  Jawmiraawo hokkan ummaatoore mum semmbe, Jawmiraawo barkiɗinan nde, o hokkan nde salaaman.

