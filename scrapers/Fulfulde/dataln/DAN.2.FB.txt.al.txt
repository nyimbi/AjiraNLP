1  Nder nduuɓu laamu maako ɗiɗaɓu, Nabukodonosor hoyɗi. Koyɗi ɗi'i cakli mo, o waawaay ɗaanaago. 

2  O umri ewnoyaago laarooɓe e waɗooɓe hatti e waɗooɓe hiila e Kaldiya'en haa ɓe paamtina mo koyɗi ɗi o hoyɗi. Ɓe ngari, ɓe ndari yeeso laamiiɗo. 

3  O wi'i ɓe: “Mi hoyɗi e mi sakli, mi yiɗi faamugo ko mi hoyɗi.” 

4  Kaldiya'en njaabi mo bee Aramiyaare: “A yeeɗa haa foroy, barkaama! Yeccu maccuɓe ma koyɗol man, haa min passitirane ngol.” 

5  Laamiiɗo jaabi ɓe: “Ndaa ko ndarnumi: To on anndinaay yam koyɗol am e fassaruuye maagol, mi umran ta'ugo on geɓe geɓe, wartirgo cuuɗi mooɗon boo bana jiddere. 

6  Ammaa to on anndini yam ngol e fassaruuye maagol, nden kam mi hokkan on dokke e caahuuji e tedduŋgal ɗuuɗŋgal. Anndineeɗam koyɗol am e fassaruuye maagol kadi.” 

7  Fahin ɓe mbi'i: “Barkaama, yeccu maccuɓe ma koyɗol man tawon, nden min passitiran ngol.” 

8  Laamiiɗo wi'i: “Jonta mi anndi fakat, on ɗon paasita ngam on anndi ko ndarnumi. 

9  To on anndinaay yam koyɗol am, kiita ngoota laatanto on fuu. On narri yeccugo yam bolle pewooje e rikiciije, ngam on ɗon numa teema haala man sannjan. Anndineeɗam koyɗol man, nden kam mi anndan on mbaawan fassitirgo ngol boo.” 

10  Kaldiya'en njaabi laamiiɗo: “Walaa neɗɗo haa duniyaaru fuu waawata anndingo ma ɗum, barkaama. Walaa laamiiɗo, no o mawniri, no o mardi baawɗe fuu, meeɗi ƴamugo irin maajum haa laarooɓe e waɗooɓe hatti e Kaldiya'en. 

11  Ko ƴamɗa, barkaama, saɗi masin. Walaa baawɗo anndingo ma ɗum, sonaa ɗowanteeɓe. Ammaa joonde maɓɓe wonaay caka yimɓe.” 

12  Nden laamiiɗo tikki masin, o umri mbarugo hikma'en Baabila fuu. 

13  Umroore mbarugo ɓe anndinaama. Ɓe tefi Daniyel e sooba'en muuɗum ngam mbarugo ɓe. Allah waŋginani Daniyel maana koyɗol laamiiɗo 

14  Nden Daniyel wolwani Ariyok, hooreejo aynooɓe laamiiɗo, gurtiiɗo ngam mbarugo hikma'en Baabila. O wolwani mo bee hakkiilo e bee hikma, 

15  o wi'i: “Ngam ɗume umroore laamiiɗo saati bana nii?” Ariyok wi'i mo haala man. 

16  Daniyel yehi haa laamiiɗo, tori mo wakkati seɗɗa haa o fassitirana mo koyɗol maako. 

17  Nden Daniyel hooti, yecci ɗum sooba'en muuɗum Hananiya e Miisayel e Azariya, 

18  ngam haa ɓe toro Allah mo asama, o hinno ɓe, o waŋginana ɓe sirri maajum, ngam taa ɓe mbarda Daniyel e sooba'en muuɗum bee hikma'en Baabila woɗɓe. 

19  Nden Allah waŋginani Daniyel sirri man bee jemma nder wahayu. Ngam maajum Daniyel maŋgti Allah mo asama, 

20  wi'i: “Yettoore laatano innde Allah foroy haa abada! Ngam o mari hikma e baawɗe. 

21  Kaŋko waylititta wakkatiiji e saa'iije, kaŋko ɓornata laamiiɓe laamu, kaŋko ɓortata ɓe, kaŋko hokkata hikma haa hikma'en e anndal haa annduɓe. 

22  Kaŋko waŋginta lugguɗum e sirriijum, kaŋko woni annduɗo ko nyukki nder nyiɓre, annoora ɗon wondi bee maako. 

23  Yaa Allah kaakiraaɓe am, mi maŋgti ma, mi yetti ma, ngam a hokki yam hikma e baawɗe. A waŋginani yam jonta ko min tori ma, a anndini min koyɗol laamiiɗo.” 

24  Ɓaawo man Daniyel yehi haa Ariyok mo laamiiɗo umruno ɗum mbarugo hikma'en Baabila, wi'i mo: “Taa mbar hikma'en Baabila. Yahram haa laamiiɗo haa mi fassitirana mo koyɗol maako.” 

25  Law Ariyok yahri Daniyel yeeso laamiiɗo, wi'i: “Barkaama, mi tawi goɗɗo caka dahaaɓe iwɓe Yahuuda, o fassitirante koyɗol ma.” 

26  Laamiiɗo ƴami Daniyel, bi'eteeɗo Beltesacar: “A waawan anndingo yam koyɗol ngol koyɗumi e maana maagol na?” 

27  Daniyel jaabi laamiiɗo: “Barkaama, sirri ko ƴamɗa maana muuɗum, hikma'en e laarooɓe e waɗooɓe hatti e annduɓe haala koode mbaawataa waŋginango ma ɗum. 

28  Ammaa woodi Allah mo asama, kaŋko waŋginta sirriiji. O holli ma, yaa laamiiɗo Nabukodonosor, ko laatoto yeeso ɗo. Koyɗol ngol koyɗuɗa e wahayuuji ɗi ngi'ɗa dow be'itte ma, ndaa ɗum: 

29  Saa'i a ɗon waali, barkaama, a numi ko tammi laataago. Baŋginoowo sirriiji anndini ma ɗum. 

30  O waŋginani yam sirri man, naa ngam mi ɓurdi yimɓe woɗɓe fuu hikma, ammaa ngam mi fassitirane, barkaama, haa a faama numooji ɓernde ma. 

31  Nder koyɗol ma, barkaama, a yi'i suura makka. Ka maapinndiiha, ɗelko maaka ɓuri semmbe. Ka dari yeeso ma, jaati maaka kulniika. 

32  Hoore suura ka'a waɗaama bee kaŋŋeeri laaɓndi, wiɓɓere maaka e juuɗe maaka bee cardi, reedu maaka e dawɗe maaka bee njamndi mboɗeeri, 

33  korle maaka bee njamndi ɓaleeri, yeɓre teppe maaka njamndi e yeɓre boo loope. 

34  Saa'i a ɗon laara, hayre hoɓɓiti feere maare – walaa juŋngo yerɓi nde. Nde tappi teppe suura ɗe njamndi bee loope go, nde nami ɗe. 

35  Bana non koo ɗume fuu fusi: Njamndi e loope e njamndi mboɗeeri e cardi e kaŋŋeeri. Ɗum fuu ɗum laati bana nyaande dow laarre wakkati codol, henndu saŋkiti ɗum, walaa ko lutti. Ammaa hayre fusnde suura go, mawni, laati hooseere mawnde, nde heewi duniyaaru fuu. 

36  Kanjum woni koyɗol ma, barkaama, jonta haa min passitirane ngol. 

37  An, barkaama, a laamiiɗo laamlaamɓe. Allah mo asama hokki ma laamu e baawɗe e semmbe e tedduŋgal. 

38  Koo toy fuu o marni ma yimɓe e dabbaaji ladde e colli asama. O laamini ma dow tagle ɗe'e fuu. An woni hoore kaŋŋeeri go. 

39  Ɓaawo maaɗa laamu feere waran, ngu mawnataa bana ngu maaɗa. Nden laamu tataɓu, ngu njamndi mboɗeeri, laamanto duniyaaru fuu. 

40  Laamu nayaɓu maran semmbe bana njamndi ɓaleeri. Bana no njamndi ɓaleeri namirta e fusirta koo ɗume fuu, laamu ngu'u boo naman e nattinan laamuuji goɗɗi fuu. 

41  A yi'i teppe, kooli maaje, yeɓre ɗi njamndi yeɓre boo ɗi loope. Laamu man senndoto geɓe geɓe. Ngu maran semmbe bana njamndi ɓaleeri, ngam a yi'i njamndi jillindiri bee loope. 

42  Kooli teppe yeɓre njamndi, yeɓre boo loope, bana wi'ugo: Yeɓre woore maran semmbe, ammaa yeɓre woɗnde marataa semmbe. 

43  A yi'i no njamndi jillindiri bee loope ngam laamiiɓe geɓe fuu te'indiran, ammaa ɓe kawtataa, kal-kal bana njamndi hawtataa bee loope. 

44  Saa'i laamiiɓe ɓe'e, Allah mo asama darnan laamu feere ngu halkataa haa foroy. Walaa ummaatoore woɗnde hoosata laamu man. Ngu nattinan laamuuji goɗɗi fuu, ammaa kaŋgu ngu duumoto. 

45  Ngam maajum ngi'ɗa no hayre hoɓɓitiri – walaa juŋngo yerɓi nde— nami njamndi ɓaleeri e mboɗeeri e loope e cardi e kaŋŋeeri. Allah mawɗo waŋginani ma ko tammi laataago, barkaama. Koyɗol man tabiti, maana maagol boo laaɓi.” 

46  Nden laamiiɗo Nabukodonosor hippi haa yeeso Daniyel, sujidani mo. Nden o umri waddango mo dokke nyaamdu e uurle. 

47  Laamiiɗo wi'i Daniyel: “Fakat, Allah mooɗon woni ɗowanteeɗo ɓurɗo ɗowanteeɓe fuu, o jawmiraawo laamiiɓe, o baŋginoowo sirriiji, ngam a heɓi baawɗe waŋgingo sirri koyɗol ngo'ol.” 

48  Nden o teddini Daniyel, o saahi mo dokke mawɗe ɗuuɗɗe. O waɗi mo ngomna dow taƴre Baabila e ardiiɗo mawɗo dow hikma'en Baabila fuu. 

49  Dow ƴamol Daniyel, laamiiɗo waɗi Sadarak e Meesak e Abed-Nego ardiiɓe mawɓe dow taƴre Baabila. Ammaa Daniyel bee hoore muuɗum jooɗi haa laamorde.

