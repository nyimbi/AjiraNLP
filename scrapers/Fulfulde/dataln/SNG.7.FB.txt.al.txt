1  Lorta, lorta, Sulamit, lorta, lorta haa min ndaare! Ko ndaaroton haa Sulamit bana haa wamre mooɓe ɗiɗi? Sukaajo 

2  Kosɗe maaɗa mbooɗi nder paɗe, an mayramjo! Murli keeci maaɗa bana fawne, bana ko juuɗe goniijo mbaɗi. 

3  Non jaabuuru ma bana taasawo murlo, ngo sooyataa inaboojam uurɗam. Reedu maaɗa bana jowre alkamaari, nde taarnaama bee gurguli. 

4  Bana ciwtukoy lelwa, non enɗi ma. 

5  Daande maaɗa bana suudu nyii'e nyiibi towndu. Gite maaɗa bana beeli haa Hesbon, baŋnge dammugal Bat-Rabbim. Kine maaɗa bana suudu Libanon towndu tiitotirndu bee berniwol Damas. 

6  Hoore maaɗa ɗon nanndi bee Karmel, gaasa hoore maaɗa bana limce boɗeeje, haa nder girli gaasa ma laamiiɗo naŋngaama. 

7  An a ŋarniiɗo, booɗɗo boo, an giɗaaɗo, yiide ma welani yam. 

8  Tagdi ɓanndu ma bana dibinoohi, bana bukki haa maaki, non enɗi ma. 

9  Nden mi wi'i: Dibinoohi man, sey mi wa'o ki, mi naŋnga bukki maaki. Enɗi maaɗa ɗon nanndi bee bukki ɓiɓɓe inabohi, uurdi kine ma nanndi bee ɓenndalooje uurɗe. 

10  Inaboojam cuɓaaɗam, non hunnduko ma. Ɗam ila, ɗam nasta cir nder hunnduko giɗaaɗo am, ɗam ila haa kunnduɗe ɗaaniiɓe. 

11  Giɗaaɗo am min jeyi, min ɓernde maako yenwi. 

12  War, njehen haa ladde, an giɗaaɗo am, en mbaaloya haa kawye ton. 

13  Bee fajiri en njaha nder gese inabooje, haa en ndaara to inabooje ton mbilitake, to pinndi maɓɓitake, rummaanooje boo pinniti. Ton haa gese mi hokkete yiide am. 

14  Ɓiɓɓe jooɗooje uuran haa kine men, ɓiɓɓe leɗɗe cuɓaaɗe ɗon haa dammuɗe men, ɓiɓɓe leɗɗe ɓennduɗe jontaaje e neeɓɗe, giɗaaɗo am, mi sigi ɗe ngam maaɗa.

