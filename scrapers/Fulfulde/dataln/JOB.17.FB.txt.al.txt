1  Poofɗe am ɗon ta'a, balɗe am ɗon timma, yenaande taaskanake yam. 

2  Jancooɓe tan ɗon taari yam. Daliila kuudi maɓɓe, mi waawataa ɗaanaago. 

3  Useni yaa Allah, soottam! To naa an, moy jaɓata daranaago yam? 

4  A haɗi ɓerɗe maɓɓe faamugo, jonta haɗ humaki'en jaalaago boo. 

5  Bana cennduɗo keɓal mum bee sooba'en saa'i weelo ɗon tampina ɓiyiiko'en, 

6  non mi laatanake yimɓe woɗɓe nyidduɗo, ɓe ɗon tuutammi tuuɗe haa yeeso. 

7  Gite am ngi'ataa booɗɗum, mettamɓeram wonni ɗe, terɗe am fuu tampi. 

8  Ngam daliila man gooŋga'en fuu mbemmboto, sooyɓe aybe fuu ndaaratam mi kalluɗo. 

9  Ammaa adiliijo tabitan dow laawol mum, goɗɗo laaɓa-juuɗeejo ɓesdan semmbe mum. 

10  To on ngari on fuu, on mooɓti yeeso am, mi tawataa hikmaajo caka mooɗon sam. 

11  Balɗe am njinni, nufooji am nattinaama, mi heɓaay ko ɓernde am yenwi. 

12  Ɓe ɗon mbi'ammi: “Jemma ɗum nyalawma non, jayŋgol ɗon ɓadi ma”, alhaali boo nyiɓre ɗon tawon. 

13  Joonde maayɓe tan laatoto waalordu am, haa nder nyiɓre tan mbaɗanmi be'itte am. 

14  Heedi nyolɗum mbi'anmi: “A baaba am”! Heedi gilɗi: “A daada am e adda am!” 

15  Kadi, toy tammunde am woni? Moy ɗon yi'a tammunde am fahin? 

16  Kayya! Tammunde man ɗoftatam nder joonde maayɓe. Mi nastidan bee maare nder mbulwuldi.

