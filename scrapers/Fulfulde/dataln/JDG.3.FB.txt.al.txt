1  Ndaa ummaatooje ɗe Jawmiraawo acci ɗon njooɗi nder lesdi ngam foondugo Isra'iila'en ɓen anndaa konu ngam nyaamugo lesdi Kanaana. 

2  O yiɗi gide kese ɗe'e, ɓen meeɗaay yahugo konu tawon, ɓe paama e ɓe ekkito waɗugo konu tan. 

3  Laamiiɓe Filisti'en njowo e Kanaani'en fuu e Sidoni'en e Hewi'en njooɗi haa kooseeje Libanon, diga hooseere Ba'al-Hermoon haa yotti nastirde Hamat. 

4  Jawmiraawo yiɗi huuwtinirgo ɓe ngam foondugo Isra'iila'en, ngam anndugo to Isra'iila'en ɗowtanto umrooje ɗe o umri baabiraaɓe maɓɓe bee hunnduko Muusa. 

5  Bana nii Isra'iila'en njooɗi caka Kanaani'en e Heti'en e Amoori'en e Perezzi'en e Hewi'en e Yebusi'en. 

6  Ɓe te'i ɓiɓɓe maɓɓe rewɓe, kamɓe boo ɓe te'ni ɓe ɓiɓɓe maɓɓe rewɓe, ɓe ndewi ɗowanteeɓe maɓɓe boo. Otniyel 

7  Isra'iila'en mbaɗi ko fottanaay Jawmiraawo Allah muuɗum'en, ɓe ngejjiti mo, ɓe ndewi Ba'alji e Asteraaji. 

8  Ngam maajum Jawmiraawo tikkani ɓe, hokki ɓe haa juŋngo Kusan-Risatayim, laamiiɗo Mesopotamiya. Ɓe njaggani mo duuɓi joweetati. 

9  Nden Isra'iila'en tori Jawmiraawo ballal. Jawmiraawo suɓani ɓe goɗɗo kisnoowo ɓe: Otniyel ɓii Kenas, minyiraawo Kaaleb hisni ɓe. 

10  Ruuhu Jawmiraawo ɗon dow Otniyel, o laati alkaaliijo Isra'iila. O wurti ngam haɓugo, Jawmiraawo hokki mo jaalorgal dow Kusan-Risatayim, laamiiɗo lesdi Siriya. 

11  Ɓaawoɗon konu waɗaay nder lesdi duuɓi cappanɗe nayi. Nden Otniyel ɓii Kenas maayi. Ehuudi 

12  Fahin Isra'iila'en mbaɗi ko fottanaay Jawmiraawo. Ngam maajum o semmbiɗini Egilon, laamiiɗo Mo'ab, dow maɓɓe. 

13  Egilon mooɓti Ammooni'en e Amaleki'en, ɓe njehi, ɓe njaali Isra'iila'en, ɓe nyaami Yeriko Berniwol-Dibinooje. 

14  Isra'iila'en njaggani Egilon laamiiɗo Mo'ab duuɓi sappo e joweetati. 

15  Nden ɓe tori Jawmiraawo ballal. Jawmiraawo suɓani ɓe goɗɗo kisnoowo ɓe: Ehuudi, goɗɗo agulaajo, ɓii Gera, nder lenyol Benyamin. Isra'iila'en neldani laamiiɗo Mo'ab dokkal bee juŋngo maako. 

16  Ehuudi waɗani hoore mum kaafahi ki mbeldiiji ɗiɗi, njuutirka maaki baakin reeta meetir. O haɓɓi ki nder limce maako haa daŋngo maako nyaamo. 

17  Nden o yahrani Egilon dokkal man. Egilon o payɗo masin. 

18  Nde o timmini hokkugo Egilon dokkal go, o ɗofti yimɓe ɓe ndoondino dokkal man. 

19  Ɓe njotti haa labbi kaa'e cehaaɗe kommbi Gilgal, Ehuudi kam lori ɓaawo, o wari o wi'i laamiiɗo: “Barkaama, mi waddani ma kubaruwol sirriiwol.” Laamiiɗo wi'i huuwanooɓe mo: “Ngurte!” Darinooɓe kommbi maako fuu ngurti, ɓe accidi ɓe. 

20  Yaake man o ɗonno jooɗi nder suudu dowru, feewndu ndu ɓe taaskani mo feere maako. Ehuudi ɓaditi mo, wi'i: “Mi woodi wolde iwnde diga Allah. Haa mi wi'e.” Laamiiɗo Egilon ummi dow koromwal laamu mum. 

21  Ehuudi forti juŋngo mum nano, losi kaafahi haa wuttudu mum nyaamru, yuwi reedu laamiiɗo. 

22  Ki muti bee jogorde maaki fuu, ɓellere suddi ki ngam Ehuudi ɗoofaay ki diga reedu maako, nden o wurtori ɓaawo ɓaawo. 

23  Ehuudi wurti gal zawleeru, nden o maɓɓi dammuɗe suudu dowru e o huɓli bee kuɓlirɗum man. 

24  Nden o dilli, jaggiiɓe laamiiɗo ngarti, ɓe tawi ndaa, dammuɗe kuɓlaama. Ɓe numi laamiiɗo dilli waɗoygo haaje haa suudu cakaaru, feewndu. 

25  Ɓe ndeeni haa ɓe comi, ammaa o maɓɓitaay dammugal suudu. Nden ɓe koo'i maɓɓitirgel, ɓe maɓɓiti. Ndaa, jaagorɗo maɓɓe ɗon waali haa lesdi o maayɗo. 

26  Wakkati ɓe ɗon ndeeni, Ehuudi daɗi, saali labbi kaa'e cehaaɗe, yotti Se'iira. 

27  Nde o nasti ton, o fuufi luwal konu nder kooseeje Efrayim ngam haa o ewno Isra'iila'en. Ɓe ndiirti kooseeje, kaŋko o ardi ɓe. 

28  O wi'i ɓe: “Njokkeeɗam, ngam Jawmiraawo hokki on konne'en mooɗon Mo'abi'en.” Ɓe ndiirti, ɓe tokki mo, ɓe kooci eerorɗe maayo Urdun gal lesdi Mo'ab, ɓe accaay koo gooto eero. 

29  Nyannde maajum ɓe mbari Mo'abi'en baakin ujine sappo, ɓe fuu ɓe worɓe semmbiɗɓe, waawɓe konu. Walaa koo gooto daɗi. 

30  Bana nii Mo'abi'en leesniri ko'e muuɗum'en les Isra'iila'en. Ɓaawoɗon konu waɗaay nder lesdi, baakin duuɓi cappanɗe joweetati. Samgar 

31  Ɓaawo Ehuudi, Samgar ɓii Anat laati alkaaliijo. O mbari Filisti'en teemeɗɗe njoweego (

600  ) bee sawru gaynaako na'i. Kaŋko boo o hisni Isra'iila.

