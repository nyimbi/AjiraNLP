1  Nder lewru joweeɗiɗaɓru, nyannde noogas e go'oore maaru, Jawmiraawo wolwani annabi Haggay: 

2  “Wolwan Zorobaabila ɓii Salatiyel, ngomna dow Yahuuda e Yosuwa ɓii Yocadak, hooreejo liman'en e yimɓe luttuɓe nder ummaatoore fuu, yeccu ɓe: 

3  Moy caka mooɗon onon luttuɓe yi'nooɓe tedduŋgal haykaliiru naane? E noy ndaarɗon ndu jonta? Naa ndu laati bana huunde meere haa gite mooɗon na? 

4  Jawmiraawo wi'i: An Zorobaabila, sey a semmbiɗa jonta. An boo, Yosuwa ɓii Yocadak hooreejo liman'en, sey a semmbiɗa. Onon yimɓe lesdi fuu, sey on cemmbiɗa. Jawmiraawo honooɓe asama wi'i: Kuuwe, ngam mi ɗon wondi bee mooɗon, 

5  fodde alkawal ngal kaɓɓumi bee kaakiraaɓe mooɗon, saa'i ɓe ngurti Misra. Jonta boo, Ruuhu am ɗon caka mooɗon, taa kule! 

6  Ngam ndaa nii Jawmiraawo honooɓe asama wi'i: Nii seɗɗa mi dimmban asamanji e lesdi, mbeela e lesdi njoorndi. 

7  Mi dimmban ummaatooje fuu, nden kuuje maaje marɗe saman ngaran haa ɗo. Jawmiraawo honooɓe asama wi'i: Mi hebbinan haykaliiru ndu'u bee tedduŋgal. 

8  Cardi e kaŋŋeeri, min jeyi. Non Jawmiraawo honooɓe asama wi'i. 

9  Tedduŋgal haykaliiru ɗiɗawru ndu'u ɓuran ngal aranndu. Mi jo'inan salaaman e hayru haa nokkuure nde'e”, non Jawmiraawo honooɓe asama wi'i. 

10  Nder nduuɓu Dariyus ɗiɗaɓu, lewru joweenayaɓru, nyannde noogas e nayaɓre, Jawmiraawo wolwani annabi Haggay. 

11  Ndaa nii Jawmiraawo honooɓe asama wi'i: “Ƴam liman'en ko ɓe anndi dow haala ka'a: 

12  To goɗɗo saawi kusel cenaaŋgel nder gawargal limce muuɗum, nden limce man meemi tamseere, koo nyaamdu defaandu, koo inaboojam, koo nebbam, koo nyaamdu woondu, ɗum senoto na?” Liman'en njaabi: “Aa'a!” 

13  Haggay tokki ƴamugo: “To goɗɗo soɓi bee meemugo maayɗo, nden meemi woore nder kuuje ɗe'e, nde soɓan na?” Liman'en njaabi: “Nde soɓan.” 

14  Nden Haggay wi'i: “Jawmiraawo wi'i: Bana non yimɓe ummaatoore nde'e laatori yeeso am, bana non kuugal juuɗe maɓɓe fuu wa'i. Ko ɓe lii'anto yam ton fuu, soɓi. 

15  Ammaa jonta, kakkilane ko waɗete diga hannde yahugo yeeso. Hiddeko on mballina hayre dow hayre haa haykaliiru Jawmiraawo, 

16  nde goɗɗo wari haa waagaare nde o tammoto muudooje noogas, sappo tan o tawi. Nde goɗɗo wari haa ɓiɗɗirde inaboojam ngam nyeɗugo bulki cappanɗe jowi, noogas tan o tawi. 

17  Mi nattini nafuuda kuuɗe juuɗe mon fuu, mi yoorni alkamaaje mon, mi wonni kuuje mon bee nyawuji e mallimallooje, ammaa on lortaaki haa am, non Jawmiraawo wi'i: 

18  Kakkilane ko waɗete diga hannde yahugo yeeso, waato diga nyannde noogas e nayaɓre nder lewru joweenayaɓru, nde on mballini caɓɓawal haykaliiru Jawmiraawo, kakkilane ɗu'um: 

19  Aawdi jinni haa beembal na? Inabohi e ibbi e rummaanoohi e jaytunhi ndimaay na? Ammaa diga hannde puɗɗanmi barkiɗingo on.” 

20  Fahin Jawmiraawo wolwani Haggay nder nyannde noogas e nayaɓre lewru man, o wi'i: 

21  “Wolwan Zorobaabila, ngomna dow Yahuuda, yeccu mo: Mi dimmban asamanji e lesdi, 

22  mi yibbinan leese laamuuji, mi halkan baawɗe laamuuji ummaatooje, mi do'an mootaaji pucci e wa'iiɓe ɗi. Wa'iiɓe pucci mbarmbartiran bee kaafahi, ɓe ndo'oto bee pucci maɓɓe. 

23  Jawmiraawo honooɓe asama wi'i: Nyalaade man mi hoo'ete, an Zorobaabila ɓii Salatiyel, jaggiiɗo am, mi laatinte bana haatummeere am, ngam an woni cuɓaaɗo am.” Non Jawmiraawo honooɓe asama wi'i.

