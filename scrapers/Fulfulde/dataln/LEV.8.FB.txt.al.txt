29  :

1  -

37  ) 

1  Jawmiraawo wi'i Muusa: 

2  “Sey a yahra Haruna e ɓiɓɓe mum haa dammugal laymaaru fottirde. Waddu boo limce limanku e nebbam cenirɗam e ngaari kalhaldi kirseteendi ngam ittuki hakkeeji e jawɗi baali ɗiɗi e silaawo bee tamseeje ɗe ufnaaka. 

3  Nden mooɓtu jama'aare fuu ton.” 

4  Muusa waɗi bana Jawmiraawo umri mo. Nde jama'aare mooɓi, 

5  o wi'i yimɓe: “Mi waɗan jonta ko Jawmiraawo umri yam.” 

6  Muusa ɓadini Haruna e ɓiɓɓe mum, yiiwi ɓe. 

7  O ɓorni Haruna toggoore e alkibbaare, o taadi mo taadorgol. Nden o ɓorni mo ɗancikiire, o haɓɓi nde bee taadorgol maare cannyaaŋgol. 

8  Nden o haɓɓi jiiba wiɓɓere dow maagel, o nastini nder maaka kaa'e kur'u bi'eteeɗe uriima e tumiima. 

9  O meeti mo meetaleewol, o waɗi fawne ceniiɗe ɗe kaŋŋeeri ɗelemndi haa yeeso maagol, bana Jawmiraawo umruno mo. 

10  Nden Muusa hoo'i nebbam cenirɗam, wuji jooɗorde Jawmiraawo e ko woni nder maare fuu. Bana non o seniri ɗum. 

11  O wicci ɗam seɗɗa dow hirsirde, nde joweeɗiɗi, o wuji hirsirde e kuuje kuugal dow maare e daaro e jo'inirɗum maago, ngam senugo ɗum. 

12  Nden o waɗi ɗam seɗɗa dow hoore Haruna, ngam senugo mo. 

13  Ɓaawo man o ɓadini ɓiɓɓe Haruna. O ɓorni ɓe toggooje, o taadi ɓe taadorli, o hufni ɓe kufneeje, bana Jawmiraawo umruno mo. 

14  Nden Muusa waddi ngaari kalhaldi kirseteendi ngam ittuki hakkeeji. Haruna e ɓiɓɓe mum njowi juuɗe muuɗum'en dow hoore maari. 

15  Muusa hirsi ndi, hoo'i ƴiiƴam maari seɗɗa, wuji ɗam bee hoondu mum haa luwe hirsirde, ngam senugo nde. O rufi ƴiiƴam luttuɗam haa les hirsirde. Bana non o laɓɓiniri nde, o seni nde. 

16  Muusa hoo'i ɓellere suddunde kuuje reedu e ɓellere dow heŋre e ɓooƴe bee ɓellere wonnde dow maaje e wuli ɗum fuu dow hirsirde. 

17  O hoo'i luttuɗum ngaari, laral maari e kusel maari e coowoowe maari, o wuli ɗum yaasi saŋngeere, bana Jawmiraawo umruno mo. 

18  Nden Muusa waddi njawdiri mbaalu nguleteendi. Haruna e ɓiɓɓe mum njowi juuɗe muuɗum'en dow hoore maari. 

19  Muusa hirsi ndi, wicci ƴiiƴam maari haa bakeeje hirsirde man nayi fuu. 

20  -

21  O ta'i ndi fodde geɓe maari, o looti teteki maari e kolce maari, o wuli hoore e ɓellere e geɓe maari fuu dow hirsirde, bana Jawmiraawo umruno mo. Ɗum ngulaaŋga ngam Jawmiraawo nga yiite nyaami ɗum, uureeŋgol man fottani mo. 

22  Nden Muusa waddi njawdiri mbaalu ɗiɗawri, waato njawdiri ngam kalfitinki kuugal. Haruna e ɓiɓɓe mum njowi juuɗe muuɗum'en dow hoore maari. 

23  Muusa hirsi ndi, hoo'i ƴiiƴam maari seɗɗa, waɗi ɗam haa deblekeere nofru Haruna nyaamru e hoondu wordu juŋngo maako nyaamo e ndu kosŋgal maako nyaamal. 

24  Nden o ɓadini ɓiɓɓe Haruna, o waɗi ƴiiƴam seɗɗa haa deblekeeje noppi maɓɓe nyaami e kooli gorɗi juuɗe maɓɓe nyaame e ɗi kosɗe maɓɓe nyaame. Nden o wicci ƴiiƴam luttuɗam haa bakeeje hirsirde man nayi fuu. 

25  Muusa hoo'i ɓellere njawdiri e wicco e ɓellere suddunde kuuje reedu e ɓellere dow heŋre e ɓooƴe bee ɓellere wonnde dow maaje, non boo daŋngo maari nyaamo. 

26  O hoo'i boo diga silaawo tamseeje ɗe ufnaaka, jo'inaaɗe yeeso Jawmiraawo, tamseere nde ufnaaka woore e tamseere jiiɓaande bee nebbam woore e tamseere wettere woore, o jo'ini ɗe dow ɓellere e daŋngo man. 

27  O hokki ɗum fuu haa juuɗe Haruna e ɓiɓɓe mum, ɓe ɓaŋgta dokke ɗe'e, ɓe lii'o ɗe yeeso Jawmiraawo. 

28  Nden Muusa hoo'i ɗum fahin, wuli ɗum dow hirsirde, haa dow ngulaaŋga go. Kanjum woni kirsaaŋga ngam kalfitinki kuugal. Ɗum ngulaaŋga ngam Jawmiraawo, uureeŋgol maaga belŋgol fottani mo. 

29  Nden Muusa hoo'i biiwol njawdiri, ɓaŋgti ngol, lii'i ngol yeeso Jawmiraawo. Ngol laati geɗal Muusa haa njawdiri kalfitinki kuugal. Muusa waɗi koo ɗume fuu bana Jawmiraawo umruno mo. 

30  Ɓaawo man Muusa hoo'i nebbam cenirɗam e ƴiiƴam ngonɗam dow hirsirde. O wicci ɗam dow Haruna e limce mum, non boo dow ɓiɓɓe Haruna e limce muuɗum'en. Bana non o seniri ɓe, kamɓe e limce maɓɓe. 

31  Muusa wi'i Haruna e ɓiɓɓe mum: “Ndefe kusel nge'el haa dammugal laymaaru fottirde. Nyaame ngel ton hawtaade bee tamseeje gonɗe nder silaawo dokke ngam kalfitinki kuugal mon, bana umrumi on. 

32  Luttuɗum kusel e tamseeje, ngule ɗum bee yiite. 

33  Taa cotte haa dammugal laymaaru fottirde nyalɗe joweeɗiɗi, sey to nyalɗe kalfitinki kuugal mon timmi. Ngam sey kalfitinki kuugal mon waɗa nyalɗe joweeɗiɗi. 

34  Jawmiraawo umri en waɗugo ko en mbaɗi hannde, ngam ittuki hakkeeji mon. 

35  Njooɗe ton haa dammugal laymaaru fottirde nyalɗe joweeɗiɗi, jemma bee naaŋge fuu. Njaggane Jawmiraawo, ngam taa on maaya. Bana non Jawmiraawo umri yam.” 

36  Haruna e ɓiɓɓe mum mbaɗi koo ɗume ko Jawmiraawo umri bee hunnduko Muusa.

