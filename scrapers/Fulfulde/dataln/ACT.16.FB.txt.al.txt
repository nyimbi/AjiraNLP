1  Pol yotti Derbe e Listira. Ton woodi pukaraajo bi'eteeɗo Timote. Daada maako, o Yahuuduujo, nuɗɗinɗo boo, ammaa baaba maako o Yunaniŋkeejo. 

2  Deerɗiraaɓe haa Listira bee Ikoniya fuu mani Timote. 

3  Pol yiɗi Timote yahda bee maako. Nde o hoosi mo, o juulni mo ngam Yahuudu'en jooɗiiɓe lesɗe man fuu anndi baaba Timote, o Yunaniŋkeejo. 

4  Haa wuro ɓe ngari fuu, ɓe ngecci nuɗɗinɓe umrooje ɗe nelaaɓe e ndotti'en haa Urusaliima ndawri, haa ɓe tokko ɗe. 

5  Jama'aaje nuɗɗinɓe cemmbiɗi nder nuɗɗinki, kala nyalaade fuu limgal nuɗɗinɓe ɗon ɓesdo. Pol yi'i goɗɗo Makedoniya nder koyɗol 

6  Ɓe caali lesdi Firigiya e Galaatiya ngam Ruuhu Ceniiɗo haɗi ɓe waazaago haa Asiya. 

7  Nde ɓe njotti keerol lesdi Misiya, ɓe ɗaɓɓi nastugo lesdi Bitiniya, ammaa Ruuhu Yeesu duŋanaaki ɓe. 

8  Ngam maajum ɓe caali nder Misiya, ɓe ndiirti haa Torowas. 

9  Bee jemma Pol yi'i wahayu, o yi'i goɗɗo Makedoniya ɗon dari, tori mo: “War haa Makedoniya, yiida min!” 

10  Ɓaawo wahayu man, min taaski dillugo Makedoniya, ngam min paami Allah ewni min haa min ngaazo yimɓe ton Linjiila. Lidiya nuɗɗini Jawmiraawo 

11  Min nasti koommbowal haa Torowas, min njehi cir haa Samotaras, jaŋngo man boo min njehi Neyapolis. 

12  Min ummi ton, min njehi Filippi, wuro nder yeɓre lesdi Makedoniya aranndeere, laatiinde maral Roma'en. Min njooɗi ton, min paɓɓi balɗe seɗɗa. 

13  Nyannde siwtorde min ngurti wuro, min njehi fomoonde maayo ngam tefugo haa pellel do'a woni. Min njooɗi, min ngeewtidi bee rewɓe mooɓtiiɓe ton. 

14  Gooto maɓɓe, Lidiya, iwɗo wuro Tiyatira, o piloowo limce boɗeeje marɗe saman, o dewoowo Allah. Jawmiraawo maɓɓiti ɓernde maako, haa o nani ko Pol wi'i bee hakkiilo. 

15  Kaŋko e yimɓe saare maako fuu, ɓe njaɓi baptisma. Nden o wi'i: “To on ndaari yam mi nuɗɗinɗo Jawmiraawo, ngare, mbeere haa saare am.” O dooli min weergo ton. Pol e Silas haa fursina 

16  Nyannde feere nde min ɗon ndilla pellel do'a, paanyo debbo korɗo marɗo ginnawol, wari, fotti bee amin. Ginnawol man wartiri mo o daaroowo. Kuugal nga'al heɓani jaagorɓe maako ceede ɗuuɗɗe. 

17  O ɗon tokko min, o ɗon wooka, o wi'a: “Yimɓe ɓe'e, ɓe jagganooɓe Allah Ɓaŋiiɗo! Ɓe ɗon ngaaza on Laawol Jawmiraawo!” 

18  O waɗi ɗum balɗe ɗuuɗɗe. Ɗum ɓilli Pol, o wayliti, o wi'i ginnawol: “Bee innde Yeesu Almasiihu mi umri ma, wurta haa maako!” Ɗon nii ginnawol wurti. 

19  Nde jaagorɓe korɗo go ngi'i seeɓoore keɓal maɓɓe ɗon majja, ɓe naŋngi Pol e Silas, ɓe ndasi ɓe haa luumo, yeeso mawɓe. 

20  Ɓe njahri ɓe haa mawɓe Roma'en, ɓe mbi'i: “Yimɓe ɓe'e ɓe Yahuudu'en, ɓe ɗon ummina fitina haa wuro meeɗen. 

21  Ɓe ɗon anndina al'aadaaji kaɗaaɗi ɗi en mbaawataa jaɓugo e tokkaago, enen Roma'en!” 

22  Mooɓre tuurti dow maɓɓe. Mawɓe Roma'en ɓorti Pol e Silas, umri ɓe piya ɓe. 

23  Nde ɓe piyi ɓe piyɗe ɗuuɗɗe, ɓe njahri ɓe haa fursina. Ɓe mbi'i aynoowo fursina o ayna ɓe booɗɗum. 

24  Nde o nani umroore nde'e, o yahri ɓe haa suudu cakaaru nder saare fursina, o fali kosɗe maɓɓe bee tiggirgal. 

25  Caka jemma Pol e Silas ɗon mbaɗa do'a, ɓe ɗon maŋgta Allah bee gime, haɓɓaaɓe woɗɓe ɗon nana. 

26  Ɗon nii dimmbannde lesdi mawnde waɗi haa caɓɓaaje suudu fursina ndimmbi. Dammuɗe fuu maɓɓiti, callalluuji haɓɓaaɓe fuu boo njani. 

27  Aynoowo fursina fini. Nde o yi'i dammuɗe ɗon maɓɓiti, o losi kaafahi maako haa o mbarto ngam o tammi haɓɓaaɓe ndoggi. 

28  Ammaa Pol towni sawtu, wi'i: “Taa naawnu hoore ma. Min fuu min ɗon.” 

29  Aynoowo fursina tefi yiite, ƴaawɗi, nasti ton, o ɗon diwna, o do'i yeeso Pol e Silas. 

30  Nden o wurtini ɓe yaasi, o ƴami: “Moodiɓɓe, ɗume mbaɗanmi haa mi hisa?” 

31  Ɓe mbi'i: “Nuɗɗin Jawmiraawo Yeesu, nden a hisan, an bee yimɓe saare ma fuu.” 

32  Nden ɓe ngaazini mo wolde Jawmiraawo, kaŋko bee yimɓe saare maako fuu. 

33  Nder saa'iire man aynoowo fursina hoo'i ɓe, looti kuuduuje maɓɓe. Ɗon nii kaŋko bee yimɓe saare maako fuu, ɓe njaɓi baptisma. 

34  O yahri Pol bee Silas haa saare maako, o nyaamni ɓe. Kaŋko bee saare maako fuu ɓe ceyi masin, ngam ɓe nuɗɗini Allah. 

35  Nde weeti, mawɓe Roma'en neli doogari'en haa aynoowo fursina, ɓe mbi'a mo o yoofa yimɓe ɓe'e. 

36  Nden aynoowo fursina wi'i Pol: “Mawɓe neli, mbi'i min njoofa on. Jonta ngurte, Allah yahru on jam.” 

37  Ammaa Pol wi'i doogari'en go: “Ɓe piyi min yeeso yimɓe fuu bilaa hiitaago min. Minin boo min Roma'en! Nden ɓe maɓɓi min haa fursina. Jonta nii ɓe ngiɗi wurtingo min bee sirri? Waɗataako! Sey mawɓe Roma'en bee ko'e maɓɓe ngara, njoofta min.” 

38  Doogari'en lornani mawɓe Roma'en ko Pol e Silas mbi'i. Nde ɓe nani Pol e Silas ɓe Roma'en, ɓe kultori. 

39  Mawɓe Roma'en ngari, nde'itini ɓe. Nden ɓe ngurtini ɓe fursina, ɓe tori ɓe ɓe cotta wuro maɓɓe. 

40  Nde Pol e Silas ngurti fursina, ɓe njehi haa saare Lidiya. Ton ɓe tawi deerɗiraaɓe, ɓe cemmbiɗini ɓe, nden ɓe ndilli.

