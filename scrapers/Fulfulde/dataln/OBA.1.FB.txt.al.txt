1  Ndaa ko Jawmiraawo Allah waŋginani Obadiya dow Edoom. Min nani koŋngol iwŋgol haa Jawmiraawo, nelaaɗo boo nelaama ngam yahrango ngol ummaatooje goɗɗe: “Umme, en kaɓa bee Edoom!” 

2  Jawmiraawo wi'i yimɓe Edoom: “Mi leestinan on caka ummaatooje, on laatoto meeriɗinaaɓe masin. 

3  Mawnitaare ɓerɗe mon zammbake on, onon jooɗiiɓe nder gaaruuji kooseeje e haa nokkuuje towɗe. Ngam man mbi'oton: Moy jippinta min haa lesdi? 

4  Koo to on towti bana dutal, koo to saɓɓo mooɗon ɗon caka koode, mi jippinan on diga ton.” Nii Jawmiraawo wi'i. 

5  “To wuyɓe koo jaɓtooɓe ngari haa mooɗon jemma, ɓe koocan ko ɓe mbaawi hoocugo fuu, nden on nattan fuu! To teɓooɓe ɓiɓɓe inabooje nasti gese mooɗon, bukki seɗɗa tan ɓe accata. 

6  Bana non ɓe linyiri Isuwa, ndesaaji muuɗum njuppaama fuu. 

7  Haɓɓuɓe alkawal bee mooɗon ɗon ndiiwa on diga lesɗe mooɗon, ɗon zammbo on, soobiraaɓe mon njaaloto on, sulhotirɓe bee mooɗon tuufanto on tuuforgol bee nyaamdu mooɗon, ɓe mbi'an: Ɓe ngalaa hakkiilo.” 

8  Jawmiraawo wi'i: “Nyalaade kiita, mi nattinan hikma'en Edoom e marɓe faamu dow kooseeje Isuwa. 

9  Honooɓe semmbiɗɓe nder berniwol Teman ndiwtoran, haa worɓe fuu kalka dow kooseeje Isuwa, ngam konne'en mbardan ɓe.” Daliila ka Allah hiitorto Edoom 

10  “On toonyi deerɗiraaɓe mon yimɓe Yaakubu. Ngam man toskaare waran dow mooɗon, konne'en nattinan on haa foroy. 

11  Nyalaade nde yimɓe iwɓe lesdi feere nasti dammuɗe Urusaliima, nde ɓe mbaɗi kur'u ngam senndugo ngol, nde jananɓe adi jawdi Yaakubu, nyalaade man on ndari daayiiɗum, on laati halluɓe bana ɓeya. 

12  Haanaayno on mawnito dow deerɗiraaɓe mon nder nyalaade sarru maɓɓe, haanaayno on ceyoro halkere yimɓe Yahuuda, on maɓɓita kunnduɗe mon ngam jalugo ɓe nyalaade ɓillaare maɓɓe. 

13  Haanaayno on nasta berniwol ummaatoore am ngam on ceyoro sarru maɓɓe, on ngujja jawdi maɓɓe nyalaade sarru maɓɓe. 

14  Haanaayno on ndaro haa gurtorɗe maɓɓe ngam mbarugo dogganɓe. Haanaayno on ndokka daɗɓe haa juuɗe konne'en maɓɓe nder nyalaade ɓillaare maɓɓe!” Nyalaade Jawmiraawo e jaalorgal Isra'iila 

15  “Ngam nyalaade Jawmiraawo ɓadake, o hiitoto ummaatooje fuu. Ko on mbaɗi woɗɓe, kanjum ɓe mbaɗata on. Halleende nde on mbaɗani woɗɓe loroto dow ko'e mon. 

16  Onon yimɓe Yahuuda dow hooseere am seniinde, on njari jardugel tikkere am. Ammaa yimɓe ummaatooje goɗɗe tokkoto yarugo ngel tum, ɓe njaran haa ɓe nguyka, nden ɓe majja ɓe fuu bana ɓe meeɗaay wonugo. 

17  Ammaa haa hooseere Siyona woɗɓe ndaɗan, kisan. Nde laatoto nokkuure senaande. Ammaa yimɓe Yaakubu martan lesdi muuɗum'en. 

18  Yimɓe Yaakubu laatoto bana yiite, yimɓe Yusufu boo bana jamre yiite. Ammaa yimɓe Isuwa laatoto bana tiitiiho. Yiite man wulan tiitiiho go, nyaaman ko. Walaa koo gooto luttata nder danygol Isuwa.” Min Jawmiraawo wi'i ɗum. 

19  Yimɓe Yahuuda wonɓe haa fombina, koocan kooseeje Isuwa, maran ɗe. Wonɓe haa lesdi towndiije boo koocan lesdi Filisti'en. Ɓe maran lesdi Efrayim bee lesdi Samariya. Yimɓe Benyamin maran lesdi Gile'at. 

20  Woodi dahaaɓe diga laamu Isra'iila, ɓe honooɓe, ɓe maran lesɗe Kanaani'en haa yotto Sarafat. Dahaaɓe diga Urusaliima wonɓe haa Sarafat maran berniiji haa fombina, lesdi Yahuuda. 

21  Rimɗinooɓe mba'oto hooseere Siyona ngam laamanaago kooseeje Isuwa. Jawmiraawo laatoto Laamiiɗo!

