1  “Ndaa umroore dow kirseteeɗi ngam joɓki aybeeji. Ɗi ɓurɗi senaago. 

2  Sey ɓe kirsa ndabbaawa ngam joɓki aybeeji haa wakeere hirsirde woylaare, haa nokkuure nde ɓe kirsata guleteeɗi boo. Ɓe mbicca ƴiiƴam maaga haa bakeeje hirsirde man nayi fuu. 

3  Ɓe koo'a ɓellere maaga fuu, waato wicco e ɓellere suddunde kuuje reedu 

4  e ɓooƴe bee ɓellere wonnde dow maaje e ɓellere dow heŋre. 

5  Limanjo wula ɗum fuu dow hirsirde, ɗum nyaamdu wuleteendu ngam Jawmiraawo. Kanjum woni kirseteeŋga ngam joɓki aybeeji. 

6  Worɓe fuu nder asli liman'en nyaaman kusel maaga. Sey ɓe nyaama ngel haa nokkuure seniinde ngam ngel ɓurŋgel senaago. 

7  Woodi umroore woore dow kirseteeɗi ngam ittuki hakke e joɓki aybe ɗiɗi fuu: Kusel maaji laatanto limanjo lii'otooɗo ɗi. 

8  Non boo laral ndabbaawa nguleteeŋga laatanto limanjo lii'otooɗo nga. 

9  Dokkal nyaamdu koo ngale defaaŋgal nder fayannde malla ca'aaŋgel dow beɗol njamndi, laatanto limanjo lii'otooɗo ngal. 

10  Ammaa dokke kuroori njiiɓaandi bee nebbam malla jiiɓaaka, kanje laatanto liman'en danygol Haruna fuu, ɓe cennda ɗe hakkunde maɓɓe.” Kirseteeɗi ngam kawtal yimɓe bee Allah 

11  “Ndaa umroore dow kirseteeɗi ngam kawtal yimɓe bee Allah, ɗi lii'antooɗon Jawmiraawo. 

12  To goɗɗo waddi kirseteeŋga nga'a ngam yettugo Allah, sey o wadda ndabbaawa hawtaade bee dokkal tamseeje ɗe ufnaaka. O wadda tamseeje ɗe kuroori ɗiggundi njiiɓaandi bee nebbam malla tamseeje bette gujaaɗe bee nebbam malla tamre kuroori ɗiggundi njiiɓaandi bee nebbam. 

13  O ɓesda boo tamseeje ufnaaɗe dow dokkal maako ngal o yettirta Allah. 

14  Sey o lii'ano Jawmiraawo yeɓre dokkal maako woore, nde laatanto limanjo dufanɗo ƴiiƴam kirseteeŋga maako haa les hirsirde. 

15  Ammaa kusel kirseteeŋga ngam kawtal yimɓe bee Allah, ngam yettugo Allah, nyaame nyalaade ɓe kirsata nga, taa ngel lutta haa jaŋngo man. 

16  To goɗɗo waddi kirseteeŋga nga'a ngam o hebbina togayeere malla to ɗum dokkal caahiiŋgal, nden kam ɓe nyaama nga nyalaade ɓe kirsata nga, jaŋngo man boo ɓe nyaama ko lutti. 

17  Ammaa ko lutti haa nyannde tataɓre, sey ɓe ngula ɗum. 

18  To ɓe nyaami kusel luttuŋgel nyannde tataɓre, Allah yerdataako goɗɗo oo. Allah limantaa mo nga, nga coɓŋga. Koo moy nyaami kusel man, nastini hoore mum nder aybe. 

19  Kusel ngel meemi coɓɗum koo ɗume, nyaamataake, sey wulugo ngel. Koo moy cenaaɗo to yiɗi, nyaama kusel kirseteeŋga nga'a. 

20  Ammaa to goɗɗo coɓɗo nyaami kirsaaŋga lii'anaaŋga Jawmiraawo ngam kawtal yimɓe bee Allah, o gurtinteeɗo jama'aare maako. 

21  Non boo to o meemi coɓɗum koo ɗume haa yimɓe malla dabbaaji malla ladooji, nyaami kusel maaga, o gurtinteeɗo diga jama'aare maako.” 

22  Jawmiraawo umri Muusa, 

23  o wi'a Isra'iila'en ni'i: “Taa on nyaama ɓellere na'i malla baali malla be'i sam. 

24  To ndabbaawa waati malla to huunde ladde faɗɗi nga, on mbaawan huuwtinirgo ɓellere maaga ngam kuuɗe feere feereeje, ammaa taa on nyaama nde. 

25  Dabbaaji potanɗi ngam on lii'ano ɗi Jawmiraawo guleteeɗi, to goɗɗo nyaami ɓellere maaji, o gurtinteeɗo diga jama'aare maako. 

26  Koo toy on njooɗoto fuu, taa on nyaama ƴiiƴam dabbaaji malla colli. 

27  To goɗɗo nyaami ƴiiƴam, o gurtinteeɗo diga jama'aare maako.” 

28  Jawmiraawo umri Muusa, 

29  o wi'a Isra'iila'en ni'i: “Koo moy lii'otooɗo kirseteeŋga ngam kawtal yimɓe bee Allah, sey o waddana Jawmiraawo dokkal diga kirseteeŋga man. 

30  Geɗal Jawmiraawo guleteeŋgal, sey o wadda ngal bee juuɗe maako: Ɓellere ndabbaawa e biiwol maaga. O ɓaŋgta biiwol man yeeso Jawmiraawo. 

31  Limanjo wula ɓellere dow hirsirde, ammaa biiwol laatanto liman'en. 

32  Daŋgo nyaamo woni geɗal limanjo, ittaaŋgal diga kirseteeŋga ngam kawtal yimɓe bee Allah. 

33  Kaŋgo woni geɗal limanjo ɓii Haruna lii'otooɗo ƴiiƴam e ɓellere kirsaaŋga ngam kawtal yimɓe bee Allah. 

34  Biiwol maaga woni dokkal, daŋngo nyaamo boo woni geɗal ittaaŋgal haa kirsaaŋga nga'a. Jawmiraawo hoo'i ɗum haa Isra'iila'en, yeɗi ɗum liman'en. Kanjum ɗum farilla nduumiika ngam Isra'iila'en. 

35  Kanjum woni geɗal Haruna e ɓiɓɓe mum haa dokke guleteeɗe ngam Jawmiraawo. Ɓe keɓi ngal nyalaade ɓe kalfitinaama kuugal maɓɓe. 

36  Nyalaade man Jawmiraawo umri Isra'iila'en ndokka liman'en geɗal man haa kirseteeɗi maɓɓe. Ɗum farilla nduumiika haa gide maɓɓe fuu.” 

37  Kanjum woni umrooje dow guleteeɗi e dokke nyaamdu e kirseteeɗi ngam ittuki hakkeeji e kirseteeɗi ngam joɓki aybeeji e dokkal ngam nastuki kuugal limanku e kirseteeɗi ngam kawtal yimɓe bee Allah. 

38  Jawmiraawo umri Muusa umrooje ɗe'e haa hooseere Sina nder ladde, nyalaade o umri Isra'iila'en ɓe lii'ano mo dokke maɓɓe.

