1  Ammaa woodi goɗɗo bi'eteeɗo Ananiyas, innde debbo maako boo Safira, o soorri goɗɗum haa maral maɓɓe. 

2  O narri bee debbo maako, o senndi ceede man, yeɓre o sigi, yeɓre boo o yahri haa nelaaɓe. 

3  Piyer wi'i mo: “Ananiyas, koni a acci Sayɗaanu nasta ɓernde ma haa a fewana Ruuhu Ceniiɗo, a sigi yeɓre ceede coggu babal mooɗon? 

4  Diga a soorraay ngal, an jeyi. Nde a soorri ngal boo, an mari ceede man. Koni a waɗi anniya huuwugo kuugal nga'al? Allah a fewani, naa yimɓe.” 

5  Nde Ananiyas nani bolle ɗe'e, o do'i, o maayi. Kulol maŋngol naŋngi nanɓe haala ka'a fuu. 

6  Suka'en ngari, kasni mo, koo'i mo, uwoyi mo. 

7  Ɓaawo saa'aaji tati debbo maako wari, o anndaa ko saali. 

8  Piyer wi'i mo: “Yeccam, ceede bana nii coorruɗon babal mon na?” O wi'i: “Ooho, non min coorri ngal.” 

9  Nden Piyer wi'i mo: “Koni on narri, an bee gorko ma ngam jarribaago Ruuhu Jawmiraawo? Suka'en uwɓe gorko ma ɗon haa yolnde jonta, ɓe ndoondete an boo!” 

10  Ɗon nii, o do'i, o maayi. Suka'en nasti, tawi o maayi, ɓe ndoondi mo, ɓe uwoyi mo kommbi yenaande goriiko. 

11  Kulol maŋngol naŋngi jama'aare nuɗɗinɓe e nanɓe haala ka'a fuu. Nelaaɓe kuuwi kuuɗe kaayeefiije 

12  Nelaaɓe ɗon kuuwa kuuɗe e alaamaaji e kaayeefiiji ɗuuɗɗi caka ummaatoore. Nuɗɗinɓe fuu ɗon kawta les daŋki Suleymaanu. 

13  Yimɓe wuro fuu kuli hawtango ɓe koo nde ummaatoore ɗonno maŋgta ɓe. 

14  Tum worɓe e rewɓe ɗuuɗɓe ɗon ɓesdano nuɗɗinɓe Jawmiraawo. 

15  Ngam maajum ɓe ɗon njahra nyawɓe haa laabi, ɓe ɗon mballina ɓe haa leese e daage, ngam haa mbeelu Piyer yaala dow woɗɓe maɓɓe, saa'i to o ɗon saalo. 

16  Yimɓe ngari diga gure taariiɗe Urusaliima, ɓe ngaddi nyawɓe maɓɓe ɓe ruuhuuji coɓɗi torri. Ɓe fuu ɓe njamɗiti. Yimɓe torri nelaaɓe 

17  Nden hooreejo liman'en e wonduɓe bee maako fuu, waato yeɓre Saduki'en, kaaji nelaaɓe masin, 

18  ɓe naŋngi ɓe, ɓe nastini ɓe fursina. 

19  Ammaa jemmaare man malaa'ikaajo Jawmiraawo wari, maɓɓiti pareeje fursina, wurtini nelaaɓe, wi'i ɓe: 

20  “Njehe, ndare nder haykaliiru, ngecce ummaatoore fuu haala ngeendam kesam ɗa'am.” 

21  Nelaaɓe njaɓi, mbaɗi non. Bee baɓɓol ɓe nasti haykaliiru, ɓe ekkitinani yimɓe kuuje ɗe'e. Hooreejo liman'en e wonduɓe bee maako ngari, ɓe ewni ndotti'en Yahuudu'en fuu ngam dawriinde. Nden ɓe neli haa fursina haa ɓe ngaddana ɓe nelaaɓe go. 

22  Nde Sooje'en njotti fursina, ɓe tawaay ɓe ton. Nden ɓe lori, ɓe ngecci dawrooɓe: 

23  “Min tawi dammuɗe ɗon maɓɓi booɗɗum, aynooɓe boo ɗon ayna, ammaa nde min maɓɓiti, min tawaay koo goɗɗo haa ton.” 

24  Nde mawɗo aynooɓe haykaliiru e mawɓe liman'en nani ɗum, ɗum sakli ɓe ngam ɓe anndaa ko saali. 

25  Nden goɗɗo wari, wi'i ɓe: “Ndaa, worɓe ɓe on nastinno fursina ɗon ndari nder haykaliiru, ɗon ekkitina ummaatoore!” 

26  Nden mawɗo aynooɓe dillidi bee yimɓe mum ton, ɓe ngaddi nelaaɓe, ammaa naa bee semmbe, ngam ɓe kuli taa ummaatoore fiɗa ɓe bee kaa'e. 

27  Nde ɓe ngaddi nelaaɓe, ɓe ndarni ɓe yeeso dawrooɓe. Hooreejo liman'en feli ɓe, 

28  wi'i: “Min kaɗi on, taa on ngaazina ummaatoore bee innde gorko oo sam, ammaa ndaa ko on mbaɗi! On caŋkiti waazu mon haa Urusaliima fuu. On ngiɗi yowango min aybe mbareeki maako!” 

29  Piyer e nelaaɓe woɗɓe njaabi: “Allah min ɗowtanto, naa yimɓe. 

30  Allah mo kaakiraaɓe meeɗen ummitini Yeesu diga maayde, koo nde on mbarino mo bee ɓilugo mo dow leggal. 

31  Allah boo ɓaŋgti mo, jo'ini mo haa nyaamo muuɗum, laatini mo laamiiɗo, kisnoowo, ngam haa Isra'iila heɓa tuubu e yaafuye hakkeeji. 

32  Minin ngoni seedooɓe haala ka'a, non boo Ruuhu Ceniiɗo, mo Allah hokki ɗowtaniiɓe mo.” 

33  Nde dawrooɓe nani ɗum, ɓe ɓerni masin haa ɓe mbaɗi anniya mbarugo nelaaɓe. 

34  Ammaa woodi gooto maɓɓe, Farisaajo mo innde mum Gamaliyel. O moodibbo tawreeta, teddinaaɗo yeeso ummaatoore fuu. O dari, o umri ɓe ngurtina nelaaɓe yaasi ngam wakkati seɗɗa. 

35  Nden o wi'i dawrooɓe: “Onon Isra'iila'en, kakkilane ko on tammi waɗugo yimɓe ɓe'e. 

36  Aran boo Tewdas waŋgi, o wi'i o goɗɗo mawɗo. Yimɓe baakin teemeɗɗe nayo tokki mo. Ammaa o mbaraama, tokkiiɓe mo fuu caŋkiti, haala maako waati. 

37  Ɓaawoɗon Yahuuda Galiiliijo waŋgi yaake limki yimɓe lesdi. Kaŋko boo, yimɓe tokki mo, ammaa nde o mbara, tokkiiɓe mo caŋkiti. 

38  Ngam maajum mi ɗon wi'a on, ndaaye yimɓe ɓe'e, acce ɓe. Ngam to nufaye man malla kuugal man iwi haa yimɓe, ɗum majjan. 

39  Ammaa to haa Allah ɗum iwi, on mbaawataa jaalaago ɓe. Kakkile ngam taa on kaɓa bee Allah!” Dawrooɓe njaɓi haala maako. 

40  Ɓe ewniti nelaaɓe, ɓe piyi ɓe, ɓe kaɗi ɓe wolwugo bee innde Yeesu. Nden ɓe njoofi ɓe. 

41  Nelaaɓe ummi caka dawrooɓe, ngurti, ndilli. Ɓe seyiiɓe masin ngam Allah heyni ɓe torreego ngam daliila innde Yeesu. 

42  Nyalaade fuu, ɓe ɗon ekkitina e ɓe ɗon ngaazina yimɓe Linjiila Yeesu Almasiihu nder haykaliiru e haa ci'e.

