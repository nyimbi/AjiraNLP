1  Min ndottiijo, mi ɗon winndana mayramjo cuɓaaɗo e ɓiyum'en ɓe ngiɗmi bee gooŋga bataakewol ngo'ol. Naa min feere am yiɗi on, ammaa annduɓe gooŋga fuu, 

2  ngam gooŋga ɗon nder meeɗen e ka wondan bee meeɗen haa foroy. 

3  Mo'ere e hinnuye e salaaman Allah Baabiraawo e Yeesu Almasiihu Ɓiɗɗomuuɗum ngondan bee meeɗen nder gooŋga e yiide. Gooŋga e yiide 

4  Mi seyi masin nde mi tawi ɓikkoy ma ngoɗkoy ɗon tokki gooŋga fodde umroore nde en keɓi diga Baabiraawo. 

5  Jonta mi ɗon toro ma, an mayramjo, naa bana umroore hesre mi winndani ma, ammaa ɗum umroore nde en keɓi diga fuɗɗam: Ngiɗindiren. 

6  Yeeɗugo fodde umrooje Allah, kanjum woni yiide. Ɗum umroore nde on nani diga fuɗɗam, haa ngeeɗon fodde maare. 

7  Ngam fewooɓe ɗuuɗɓe ɗon caŋkiti nder duniyaaru. Ɓe njaɓataa wi'go Yeesu Almasiihu laati neɗɗo fakat. Irin yimɓe ɓe'e, ɓe fewooɓe e konne'en Almasiihu. 

8  Kakkilane ko'e mooɗon, ngam taa on majjina nafuuda kuugal amin ngam mooɗon, ammaa haa on keɓa mbarjaari mooɗon fuu. 

9  Mo jogaaki ekkitinol Almasiihu, luuti ngol, o walaa kawtal bee Allah. Ammaa mo jogi ekkitinol ngo'ol, o ɗon nder kawtal bee Baabiraawo e Ɓiɗɗo. 

10  To goɗɗo wari haa mooɗon e o waddanaay on ekkitinol Almasiihu, taa njaɓɓe mo haa ci'e mooɗon, taa koofne mo sam. 

11  Ngam to goɗɗo hoofni mo, o hawti bee maako nder halleende. Koofli ragareeji 

12  Woodi kuuje ɗuuɗɗe ɗe ngiɗmi winndango on, ammaa mi yiɗaa winndugo ɗe dow ɗereewol. Mi ɗon tammo yahugo haa mooɗon e yeewtididgo bee mooɗon hunnduko bee hunnduko, ngam haa seyo hebbina ɓerɗe meeɗen. 

13  Ɓikkoy deerɗiraawo ma cuɓaaɗo koofni ma.

