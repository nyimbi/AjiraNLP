1  Nden malaa'ikaajo njowaɓo fuufi luwal muuɗum. Mi yi'i horre do'i diga asama haa lesdi. Nde hokkaama maɓɓitirgel ngaska lugguka. 

2  Nde maɓɓiti ngaska man. Nden cuurɗe ngurti ka bana cuurɗe ɓolinirde mawnde, naaŋge e hawa ɓalwi bee cuurɗe man. 

3  Baɓɓatti ngurti cuurɗe man, caŋkiti haa lesdi, ɗi keɓi baawɗe bana ɗe jahe. 

4  Ɗi umraama taa ɗi mbonna huɗo dow lesdi malla haako hecco koo koye e lekki koo kiye, sey yimɓe ɓe ngalaa lammba Allah haa tiiɗe muuɗum'en tan. 

5  Ɗi keɓaay duŋayeere mbarugo yimɓe man, sey torrugo ɓe lebbi jowi. Naawɗum torra baɓɓatti man nanndi bee naaweeŋga nga goɗɗo maatata to yaare fiɗi ɗum. 

6  Nder nyalɗe ɗe'e, yimɓe ɓe'e tefan maayugo, ammaa ɓe keɓataa. Ɓe ngeloto maayugo, ammaa maayde doggan ɓe. 

7  Baɓɓatti ɗi'i nanndi bee pucci taaskaniiɗi konu. Ɗi keɓi ko nanndi bee boroɗɗe kaŋŋeeri dow ko'e maaji. Geese maaji nanndi bee geese yimɓe, 

8  gaasa ko'e maaji nanndi bee gaasa ko'e rewɓe, nyii'e maaji boo nanndi bee nyii'e mbarooga. 

9  Biɓɓe maaji cuuɗaama bee ko nanndi sulkeeji njamndi. Hoolo bileeji maaji nanndi bee hoolo mootaaji ɗi pucci ɗuuɗɗi ndasata saa'i ɗi ɗon camna yahugo konu. 

10  Ɗi ngoodi bicce e tufirkoy bana ɗe jahe, bee bicce maaji ɗi ngoodi baawɗe naawnugo yimɓe lebbi jowi. 

11  Ɗi ngoodi laamiiɗo, kaŋko woni malaa'ikaajo kalfinaaɗo ngaska lugguka go. Innde maako bee Ibraniŋkeere, Abaddon, bee Yunaniŋkeere boo Apolliyon. 

12  Torra arana saalake, ndaa torraaji ɗiɗi goɗɗi ɗon ngara yeeso ɗo. 

13  Nden malaa'ikaajo njoweegoojo fuufi luwal muuɗum. Mi nani sawtu iwi haa tolɗi hirsirde kaŋŋeeri dariinde yeeso Allah nayi fuu. 

14  Sawtu go wolwani malaa'ikaajo njoweegoojo jogiiɗo luwal, wi'i: “Fiistu malaa'ika'en nayo haɓɓaaɓe haa Efratis, maayo maŋngo!” 

15  Ɓe piisti malaa'ika'en nayo taaskiiɓe ngam saa'iire e nyalaade e lewru e hitaande man ngam ɓe mbara yimɓe yeɓre woore nder tati. 

16  Mi nani limgal wa'iiɓe pucci konu, ɓe miliyoŋji teemeɗɗe ɗiɗo (

200  .

17  Nder wahayu am mi yi'i pucci e wa'iiɓe ɗi. Ɓe ngoodi sulkeeji boɗeeji coy bana yiite, deenooji bana yasente, ooli bana baruudu. Ko'e pucci maɓɓe nanndi bee ko'e barooɗe, nder kunnduɗe maaji yiite e cuurɗe e baruudu ngurti. 

18  Yiite e cuurɗe e baruudu ngurti kunnduɗe pucci go, kanjum woni masiibooji tati. Ɗum mbari yeɓre yimɓe woore nder tati. 

19  Ngam baawɗe pucci man ɗon nder kunnduɗe e nder bicce maaji. Bicce maaji nanndi bee boɗɗe, ɗe ngoodi ko'e. Bee maaje ɗi ɗon naawna yimɓe. 

20  Bee non fuu yimɓe luttuɓe ɓe masiibooji ɗi'i mbaraay, tuubaay dow kuuɗe muuɗum'en. Ɓe accaay sujidango ginnaaji e labbi kuuwraaɗi bee kaŋŋeeri e cardi e njamndi mboɗeeri e kaa'e e leɗɗe, ɗi mbaawataa laarugo koo nanugo e yahugo. 

21  Yimɓe ɓe'e tuubaay, ɓe accaay waɗugo mbar-hoore e hiila e daakaareeku e nguyka.

