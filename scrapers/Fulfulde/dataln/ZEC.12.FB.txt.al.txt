1  Ɗo woni koŋngol Jawmiraawo dow Isra'iila. Jawmiraawo mo we'iti asamanji, mo saɓɓi lesdi, mo tagi ruuhu nder neɗɗo, wi'i: 

2  “Ndaa, mi laatinan berniwol Urusaliima jardugel keewŋgel ɓernuki am. Ngol laatanto ummaatooje taariiɗe ngol fuu giilol. Yaake to ngol hippaama, hoore Yahuuda fuu yiilan. 

3  Nder wakkati man laatinanmi Urusaliima bana hayre teddunde ngam ummaatooje fuu. Yiɗɓe eftugo nde fuu ɓoostoto. Nden ummaatooje duniyaaru fuu mooɓan ngam honugo ngol. 

4  Nyalaade man mi hulnan pucci maɓɓe, mi yinnan wa'iiɓe ɗi. Mi maɓɓitan gite am dow Yahuuda ngam aynugo ɗum, ammaa mi wumnan pucci ummaatooje goɗɗe. Min Allah Jawmiraawo wi'i ɗum. 

5  Nden mawɓe Yahuuda mbi'an nder ɓerɗe muuɗum'en: Jooɗiiɓe nder Urusaliima cemmbiɗi, ngam daliila Jawmiraawo honooɓe asama, Allah maɓɓe. 

6  Nyalaade man laatinanmi mawɓe Yahuuda bana yiite njamnaaŋge les leɗɗe, bana jamre yiite caka ƴommbe. Ɓe nattinan ummaatooje taariiɗe ɓe fuu, gal nyaamo e nano fuu. Ammaa yimɓe Urusaliima tokkoto jooɗaago nder berniwol muuɗum'en. 

7  Jawmiraawo aartan hisna ci'e Yahuuda tawon, ngam taa daraja yimɓe Daawuda e daraja jooɗiiɓe nder Urusaliima ɓura ka yimɓe Yahuuda. 

8  Saa'i man Jawmiraawo aynan jooɗiiɓe nder Urusaliima. Tampuɓe caka maɓɓe laatoto semmbiɗɓe bana Daawuda. Yimɓe danygol Daawuda boo laatanto ɓe bana Allah, bana malaa'ikaajo Jawmiraawo yeeso maɓɓe. 

9  Nyalaade man mi halkan ummaatooje ukkantooɗe Urusaliima fuu. 

10  Ammaa dow saare Daawuda e jooɗiiɓe nder Urusaliima mbaannjanmi ruuhu mbooɗeeŋga e do'a. Ɓe tijjoto yam ngam daliila am, min mo ɓe njuwi. Ɓe mboyatam bana no ɓe mboyrata ɓiɗɗo bajjo. Ɓe mboyatam masin, bana goɗɗo woyrata to afo mum maayi. 

11  Nyalaade man bojji ɗuuɗan haa Urusaliima, bana bojji daliila Hadad-Rimmon haa yayre Megiddo. 

12  Saare koo ndeye nder lesdi fuu sunoto feere mum. Yimɓe danygol saare Daawuda boo feere mum: Worɓe feere muuɗum'en e rewɓe maɓɓe feere muuɗum'en. Lenyol danygol saare Natan feere mum: Worɓe feere muuɗum'en e rewɓe boo feere muuɗum'en. 

13  Yimɓe danygol saare Lewi feere mum'en. Worɓe feere muuɗum'en e rewɓe maɓɓe feere muuɗum'en. Yimɓe danygol saare Sim'i feere mum'en. Worɓe feere muuɗum'en e rewɓe maɓɓe feere muuɗum'en. 

14  Non boo ci'e luttuɗe fuu: Worɓe feere muuɗum'en e rewɓe maɓɓe feere muuɗum'en.”

