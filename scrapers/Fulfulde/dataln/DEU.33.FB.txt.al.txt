1  Ndaa barka ka Muusa, goɗɗo Allah barkiɗiniri Isra'iila'en hiddeko o maaya: 

2  O wi'i: “Jawmiraawo wari diga hooseere Sina bana naaŋge, fuɗi haa Se'ir ngam maɓɓe, o yaynani ɓe diga hooseere Paran. Malaa'ika'en ujine sappo ngardi bee maako. Tawreeta ngam maɓɓe ɗon bana jamre yiite haa juŋngo maako nyaamo. 

3  Jawmiraawo yiɗi le'i Isra'iila, o ɗon ayna senaaɓe maako, turotooɓe yeeso maako ngam nanugo wolde maako fuu. 

4  Tawreeta ka Muusa umri en, ɗum ndesaari marndi saman ngam yimɓe danygol Yaakubu. 

5  Jawmiraawo laamake dow Isra'iila, saa'i ardiiɓe ummaatoore e yimɓe le'i Isra'iila ɗon mooɓi.” 

6  Muusa ɓesdi wi'ugo: “Lenyol Ruben yeeɗa! Taa maaya, ngol ɗuuɗa.” 

7  Ndaa ko o wi'i dow lenyol Yahuuda: “Yaa Jawmiraawo, nan tornde Yahuuda! Hawtu ngol bee le'i goɗɗi. Sey yimɓe maagol paddo ko'e maɓɓe. Wallu ɓe haɓugo bee konne'en maɓɓe.” 

8  Dow lenyol Lewi o wi'i: “Yaa Jawmiraawo, a ɗon waŋgina muuyo ma bee yimɓe lenyol Lewi bee Tumiima e Uriima. Ɓe yimɓe ma hoolaaɓe. A foondi ɓe haa Massa, a waabotiri bee maɓɓe haa ndiyamji Meriba. 

9  Ɓe ɓuri yiɗugo ma dow saaro'en maɓɓe e banndiraaɓe maɓɓe e ɓikkoy maɓɓe. Ɓe ɗowtani umrooje ma, ɓe njogi alkawal ma. 

10  Ɓe ekkitinan danygol Yaakubu kiitaaji ma, haa Isra'iila fuu tokko tawreeta ma. Ɓe lii'anto ma guleteeɗi dow hirsirde ma, ɓe ngulan uurle yeeso maaɗa. 

11  Yaa Jawmiraawo, ɗuɗɗin semmbe maɓɓe, yerda kuuɗe maɓɓe. Sampitit konne'en maɓɓe fuu, ngam taa ɓe meeta ummaago!” 

12  Dow lenyol Benyamin o wi'i: “Yimɓe lenyol ngo'ol, ɓe ngiɗaa Jawmiraawo. Allah Ɓaŋiiɗo ɗon ayna ngol foroy, nyalɗe fuu ngol ɗon jooɗi nder salaaman yeeso maako.” 

13  Dow yimɓe lenyol Yusufu o wi'i: “Jawmiraawo barkiɗin lesdi maɓɓe bee kuuje booɗɗe diga dow bee saawawre e bee ndiyamji diga luggeeŋga lesdi! 

14  O barkiɗina ndi bee kuuje booɗɗe, bee ko naaŋge ɓenndinta e ko ɓe teɓa lewru fuu! 

15  Kooseeje e towndiije maɓɓe ɓooymaaje keewa kuuje ɓurɗe wooɗugo! 

16  Lesdi maɓɓe heewa kuuje booɗɗe fuu, ngam daliila mo'ere Jawmiraawo mo ɗonno wolwa nder wumre gi'e! Barkaaji ɗi'i fuu ngara dow lenyol Yusufu, ngam kaŋko o cenaaɗo caka deerɗiiko'en. 

17  Tedduŋgal laatano Yusufu mo mari semmbe bana ngaari afri, luwe mum boo bana mbana. Bee maaje o hawan ummaatooje haa yotto keeri duniyaaru. Luwe maako, ɗum yimɓe Efrayim ujineeje e yimɓe Manassa ɗuuɗɓe.” 

18  Dow le'i Zabulon e Issakar o wi'i: “Yimɓe Zabulon ceyore kuuɗe filu mon! Yimɓe Issakar boo ceyo nder laymaaji muuɗum'en. 

19  Ɓe ewnoto ummaatooje, ɗe ngara haa hooseere maɓɓe senaande ngam ɓe lii'o kirseteeɗi pottanɗi ton. Ngam ɓe keɓan jawdi haa mbeela, ndesaaje nyukkiiɗe boo nder njaareendi.” 

20  Dow lenyol Gada o wi'i: “Yettoore laatano Allah mo yaajini lesdi Gada. Gada waali taaski bana mbarooga, ngam naŋngugo keɓal mum, o seeka diga kosɗe haa hoore. 

21  Gada suɓani hoore mum geɗal lesdi ɓurŋgal wooɗugo. O taaskani hoore maako geɗal nokkuure hooreejo, ɓaawoɗon o hawti bee ardiiɓe ummaatoore. O waɗi fodde adilaaku Jawmiraawo, o hiitani Isra'iila bee kiitaaji maako.” 

22  Dow lenyol Dan o wi'i: “Dan woni ɓii mbarooga, ngurtiiŋga lesdi Baasan bee diwugo.” 

23  Dow lenyol Neftali o wi'i: “Yimɓe Neftali kaari mo'ere e barkaaji Jawmiraawo. Lesdi maɓɓe yaajan diga weendu haa fombina.” 

24  Dow lenyol Aser boo o wi'i: “Aser heɓi barka ko ɓuri le'i goɗɗi. O laato giɗaaɗo deerɗiiko'en. Lesdi maako riska bee nebbam jaytunje. 

25  Jamɗe palduɗe dammuɗe maako, ɗe cemmbiɗɗe. Semmbe maako duura bana balɗe maako.” 

26  Onon Isra'iila'en, walaa ɗowanteeɗo bana Allah mooɗon! Kaŋko o ɗon wa'o moota pucci maako nder asamanji bee tedduŋgal, o ɗon ta'a duule ngam wargo walla on. 

27  Allah woni hisrude mon diga ɓooyma, juuɗe maako duumiiɗe ɗon taɓɓo on. O riiwi konne'en mon yeeso mooɗon, o umri on, on nattina ɓe fuu. 

28  Isra'iila'en, danygol Yaakubu, ɗon njooɗi feere muuɗum'en nder salaaman. Lesdi maɓɓe heewi alkamaari e inaboojam. Asama ɗon waɗa saawawre dow maari. 

29  Barka laatanto on, onon Isra'iila'en! Walaa ummaatoore bana nde mooɗon nde Jawmiraawo hisni! Jawmiraawo bee hoore mum woni wawarde mon e kaafahi mon. O ɗon ayna on, o ɗon hokka on jaalorgal. Konne'en mon ɗaɓɓan enɗam mon bee naafikaare, ammaa onon on ndamman ɓe!

