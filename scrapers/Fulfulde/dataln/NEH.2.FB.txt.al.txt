1  Nder lewru Nisaanu, nduuɓu laamiiɗo Artahasta noogaswu, inaboojam ɗonno jooɗi yeeso maako, mi hoo'i mi hokki mo ɗam. Mi meeɗaayno waŋgugo yeeso maako mi ɗon wonti. 

2  Laamiiɗo ƴami yam: “Ko waɗi a wonti hannde? A nyawaay boo! Fakat, ɓernde ma metti!” Mi hultori masin, 

3  mi wi'i laamiiɗo: “Allah hokke sabbuŋgo, barkaama! Mi ɗon wonti ngam berniwol haa ɓe uwi kaakiraaɓe am laatake winnde, yiite wuli dammuɗe maagol.” 

4  Laamiiɗo ƴami yam: “Ko ngiɗɗa kadi?” Mi tori Allah mo asama, 

5  nden mi jaabi laamiiɗo: “To ɗum fottani ma, barkaama, to a yerdanake maccuɗo ma, useni nelam haa lesdi Yahuuda, haa berniwol ngol ɓe uwi kaakiraaɓe am, ngam haa mi nyiɓto ngol.” 

6  Laamiiɗo ɗonno jooɗodi bee daada saare muuɗum ƴami: “Haa ndeye jahaaŋgal ma duurata? Ndeye a lortoto?” Ɗum fottani mo o accammi mi dilla. Min boo mi wi'i mo wakkati man. 

7  Fahin mi wi'i mo: “To ɗum fottani ma, barkaama, haani mi heɓa bataakeeji ngam ngomna'en nder lesdi hiirnaaŋge maayo Efratis, haa ɓe accammi mi saalo, mi yotto Yahuuda. 

8  Non boo bataakewol ngam Asaf, kaliifaajo cuuraaɗe laamiiɗo, ngam haa o hokkammi leɗɗe ngam hippugo dammuɗe laamorde baŋnge haykaliiru e leɗɗe ngam mahol taariiŋgol berniwol e suudu ndu njooɗotoomi.” Laamiiɗo yerdanake yam, ngam juŋngo Allah am wondi bee am. 

9  Nde mi yotti haa ngomna'en nder lesdi hiirnaaŋge maayo Efratis, mi hokki ɓe bataakeeji laamiiɗo. Laamiiɗo hokkuno yam woɗɓe hoore'en honooɓe e wa'iiɓe pucci, ɓe ɗoftammi. 

10  Ammaa nde Samballat Horoniijo e Tobiya, jaggiiɗo Ammooniijo nani goɗɗo wari suklango hayru Isra'iila'en, ɓe ɓerni masin. Nehemiya suusɗini yimɓe nyiɓtaago mahol 

11  Mi yotti Urusaliima, mi jooɗi ton nyalɗe tati. 

12  Nden jemma mi ummodi bee worɓe seɗɗa, ammaa mi wi'aay koo moye ko Jawmiraawo yerɓi yam waɗango Urusaliima. Mi yahraay mba'anteewa ngoɗŋga, sey nga mba'iimi. 

13  Mi wurti haa dammugal waadiwol bee jemma, mi yehi gal Seeɓoore Kuuŋga e Dammugal Jiddere. Mi linyi mahol Urusaliima haa mi heɓta gibbe maagol e dammuɗe maagol gulaaɗe. 

14  Nden mi saali kommbi Dammugal Seeɓoore e Weendu Laamiiɗo. Ammaa mba'anteewa am waawaay saalaago ton. 

15  Ngam maajum, jemma mi wa'i waadiwol ngam linyugo no mahol wa'i. Nden mi lori gal Dammugal Waadiwol, mi warti. 

16  Kaliifa'en anndaa toy njahmi malla ko mbaɗmi. Ngam walaa ko mi anndini Yahuudu'en tawon, koo liman'en, koo mawɓe, koo kaliifa'en, koo huuwooɓe woɗɓe. 

17  Nden mi wi'i ɓe: “On ɗon ngi'a en ɗon nder bone, ngam Urusaliima laatake winnde, konne'en nguli dammuɗe maagol bee yiite. Ngare! En nyiɓto mahol Urusaliima, ngam taa ngonen foroy nder toskaare.” 

18  Mi yecci ɓe no juŋngo Allah am wondiri bee am e ko laamiiɗo wi'no yam boo. Ɓe mbi'i: “Ummen, puɗɗen nyiɓtaago.” Nden ɓe keɓi cuusal huuwugo kuugal booɗŋgal nga'al. 

19  Samballat Horoniijo e Tobiya, jaggiiɗo Ammooniijo e Gesem Arabjo nani haala man. Ɓe njanci min, ɓe njawi min, ɓe ƴami: “Ɗume on mbaɗata ɗo? On ɗon tuurtana laamiiɗo na?” 

20  Mi jaabi ɓe: “Allah mo asama hokkan min hayru. Minin jagganooɓe mo min puɗɗan nyiɓtaago. Ammaa onon on ngalaa geɗal koo baawɗe, walaa boo mo siftorta on haa Urusaliima.”

