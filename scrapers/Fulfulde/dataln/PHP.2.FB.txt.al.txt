1  Almasiihu semmbiɗini on na? Yiide maako suusɗini on na? Ruuhu maako hawti on na? On ɗon ngiɗindira na? On ɗon enɗindira na? 

2  To nonnon, nden kam timmidine seyo am: Njooɗode on narruɓe, nder yiide woore e ɓernde woore e anniya ngoota. 

3  Taa ngaɗe koo ɗume bee numooji kaajuɗi malla ngam mantoraago ko'e mon. Ammaa nder yaŋkinaare, ndaare woɗɓe bana ɓurɓe on. 

4  Taa goɗɗo hakkilana ko nafata hoore mum, ammaa ko nafata woɗɓe. 

5  Numo mooɗon laato bana ngo Yeesu Almasiihu: 

6  Kaŋko o Allah, bee non fuu o jooɗoraaki darnde maako, 

7  o acci ko o marno fuu, o wartiri hoore maako maccuɗo, o laati gooto caka yimɓe, yimɓe annditi mo o neɗɗo. 

8  O leestini hoore maako, o ɗowtani Allah haa yotti maayde, maayde dow leggal gaafaaŋgal. 

9  Ngam man Allah ɓaŋgti mo dow koo ɗume, hokki mo innde ɓurnde inɗe fuu. 

10  Nden kam bee innde Yeesu koo moy nder asama e dow lesdi e les lesdi koofo yeeso maako 

11  e koo moy seeda: “Yeesu Almasiihu woni Jawmiraawo” ngam tedduŋgal Allah Baabiraawo. Jayli nder duniyaaru 

12  Yiɗaaɓe am, saa'i mi ɗonno wondi bee mooɗon, on ɗowtani yam foroy. Koo jonta nde mi walaaɗon boo, ɗowtaneeɗam, mbaŋgine kisndam mon nder kulol e diwŋgol, 

13  ngam Allah bee hoore mum ɗon huuwa nder muuyo mon e nder kuuɗe mon fodde anniya mum mbooɗka. 

14  Nder kuuɗe mon fuu taa ngurŋgurte, taa njokkire, 

15  ngam haa on laato laaɓɓe ɓe ngalaa aybe, on ɓiɓɓe Allah timmuɓe caka yimɓe faasiki'en, wonniiɓe ɓe'e. Njayne caka maɓɓe bana jayli haa duniyaaru. 

16  Anndine ɓe wolde ngeendam, haa mi heɓa mantoraago on nyannde nde Almasiihu loroyto, ngam taa kuugal am e torra am laato meere. 

17  Koo to ƴiiƴam am laatoto bana dokkal dufeteeŋgal dow kirsaaɗum e dewal mon nder nuɗɗinki mon, mi seyorto ɗum e mi seyodotto bee mooɗon fuu. 

18  Bana non ceyore ɗum onon boo, ceyode bee am. Timote e Epafrodit 

19  To Jawmiraawo Yeesu muuyi, mi tammi nelugo Timote law haa mooɗon, ngam haa o de'itinammi bee kubar mooɗon. 

20  Mi walaa goɗɗo bana maako mo hakkiilo mum yahdi bee ngo am, mo ɗon suklani on bee gooŋga. 

21  Luttuɓe fuu ɗon cuklani ko nafata ko'e muuɗum'en, naa ko nafata Yeesu Almasiihu. 

22  Onon on anndi no hoolaare maako waŋgiri. Bana ɓiɗɗo kommbi baaba mum, non o huuwdi bee am ngam Linjiila. 

23  Ngam man, mi tammi nelugo mo haa mooɗon law, to mi faami bee laaɓɗum ko laatanto yam. 

24  Mi ɗon hooli Jawmiraawo boo, mi ɓadake wargo haa mooɗon min bee hoore am. 

25  Mi laari ɗum kaanduɗum mi lornana on deerɗiraawo am Epafrodit, kuuwdiɗɗiraawo am, balluɗo yam nder haɓre, nelaaɗo mo on nelno haa am ngam humtugo haaje am. 

26  Ammaa o ɗon yenwa on masin, o ɓillake jamum ngam on nani o nyawɗono. 

27  Fakat o nyawino haa o ɓadake maayugo. Ammaa Allah enɗi mo, naa kaŋko tan, ammaa min boo, ngam taa suno ɗuuɗanammi. 

28  Ngam man mi yaawɗi lornugo mo haa mooɗon, haa on ceyo yi'ugo mo fahin, min boo saklere am usto. 

29  Njaɓɓe mo bee seyo maŋngo nder Jawmiraawo kadi. Teddine irin yimɓe ɓe'e, 

30  ngam o ɓadino maayugo ngam kuugal Almasiihu. O hasdi koo maayugo, ngam haa o hebbitina ko ŋakki haa ballal mooɗon ngam am.

