1  Deerɗiraaɓe am, saa'i mi warino waazingo on gooŋga Allah sirriiha, mi waɗaay ɗum bee bolle mawɗe e hikma lugguka. 

2  Mi tefaay anndugo koo ɗume caka mooɗon, sonaa Yeesu Almasiihu, waato Yeesu Almasiihu ɓilaaɗo dow leggal gaafaaŋgal. 

3  Mi wari haa mooɗon nder tampere, nder kulol e nder diwŋgol ɗuuɗŋgol. 

4  Wolde am e waazu am laataaki bee baawal bolle fodde hikma yimɓe, ammaa ɗum baŋginki Ruuhu Allah e baawɗe mum, 

5  ngam taa nuɗɗinki mooɗon daro dow hikma yimɓe, ammaa ki daro dow baawɗe Allah. Ruuhu anndi sirriiji Allah 

6  Bee non fuu min ɗon ngaazina hikma haa nuɗɗinɓe timmuɓe. Hikma ka'a laataaki ka zamanuuru ndu'u malla ka mawɓe zamanuuru ndu'u, ngam baawɗe maɓɓe tammi nattineego. 

7  Min ɗon ngaazina hikma Allah sirriiha, ka o suuɗino, ammaa o annini hokkugo en diga zamanuuji ciwaa ngam tedduŋgal meeɗen. 

8  Walaa koo gooto nder mawɓe duniyaaru ndu'u annduno ngal. To naa non, ɓe ɓilataano Jawmiraawo marɗo tedduŋgal haa leggal gaafaaŋgal. 

9  Ammaa bana ko winnda: “Ko goɗɗo meeɗaay yi'ugo malla nanugo, ko goɗɗo meeɗaay numugo boo, kanjum Allah taaskitinani yiɗɓe mo.” 

10  Haa meeɗen kam, Allah waŋginiri ɗum bee Ruuhu. Ngam Ruuhu ɗon linya koo ɗume fuu, koo nufayeeje Allah lugguɗe boo. 

11  Moy anndi ko woni nder goɗɗo? Sey ruuhu goɗɗo man. Bana non boo walaa annduɗo numooji Allah, sey Ruuhu Allah tan. 

12  Ngam enen kam, en keɓaay ruuhu iwŋgu haa duniyaaru ndu'u, ammaa Ruuhu iwɗo haa Allah keɓɗen, ngam anndugo ko Allah mo'ani en. 

13  Min mbolwiraay haala man bee bolle iwɗe haa hikma yimɓe, ammaa bee ko Ruuhu Allah ekkitinta, haa min paamtina heɓɓe Ruuhu ko Ruuhu anndinta. 

14  Koo moy tokki hakkiilo mum jaɓataa ko iwi haa Ruuhu Allah, ngam ɗum faataare haa maako. O faamataa ɗum sam, ngam sey bee ballal Ruuhu ɗum faamorto. 

15  Keɓɗo Ruuhu Allah ɗon faama koo ɗume fuu, ammaa kaŋko bee hoore maako, walaa paamanɗo mo. 

16  Ngam deftere ɗon wi'a: “Moy anndi numo Jawmiraawo? Moy waawata hokkugo mo sawari?” Ammaa enen en ngoodi numo Almasiihu.

