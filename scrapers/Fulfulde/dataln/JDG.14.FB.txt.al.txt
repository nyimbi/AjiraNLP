1  Nyalaade woɗnde Samson yehi Timna, ton o yi'i paanyo debbo Filistiijo. 

2  O hooti, o wi'i baaba e daada maako: “Caka Filisti'en haa Timna mi yi'i paanyo debbo, te'aneeɗam mo.” 

3  Saaro'en maako ƴami mo: “Walaa paanyo debbo nder banndiraaɓe ma malla nder ummaatoore meeɗen na? Koni ɗaɓɓata debbo haa Filisti'en saadooni'en ɓe'e?” Samson jaabi baaba muuɗum: “Kaŋko fottani yam, te'anam mo!” 

4  Saaro'en Samson anndaa nii ɗum Jawmiraawo waɗi yelo ngo nder ɓiɗɗo maɓɓe haa o heɓa dabare haɓugo bee Filisti'en. Ngam saa'i maajum Filisti'en ɗon laamano Isra'iila'en. 

5  Nde Samson e saaro'en muuɗum ɗon njaha Timna, ɓe ɗon tokki laawol kommbi gese inabooje Timna, mbarooga wurti bee ubbaaŋgo, fotti bee Samson. 

6  Ruuhu Jawmiraawo naŋngi Samson, o naŋngi mbarooga man o sampiti nga bee juuɗe cooke, bana goɗɗo sampitirta jawgel. Ammaa o wi'aay saaro'en maako ko o waɗi. 

7  Nden Samson yehi, wolidi bee paanyo debbo go, paanyo boo fottani mo. 

8  Nyalɗe seɗɗa ɓaawoɗon o yehi fahin ngam haa o ɓaŋga mo. O seli laawol haa o laara caaɗŋgu mbarooga go. O yi'i udumre nyaaki e njumri ɗon nder caaɗŋgu man. 

9  O hoo'i njumri bee juŋngo maako, o ɗon nyaama saa'i o ɗon yaha dow laawol. O yehi haa saaro'en maako, o hokki ɓe, kamɓe boo ɓe nyaami. Ammaa o yeccaay ɓe o njumti njumri man haa caaɗŋgu mbarooga. Annditanamwol Samson 

10  Baaba Samson yehi haa saare paanyo debbo go, Samson boo taaski nyaamduuji ɓaŋgal ton, bana sukaaɓe mboowi waɗugo. 

11  Nde Filisti'en ngi'i Samson, ɓe neli sukaaɓe cappanɗe tato ngam haa ɓe ngonda bee maako. 

12  Samson wi'i ɓe: “Mi waɗanan on annditanamwol. To on keɓti ngol, on annditini yam ngol nder nyalɗe juulde joweeɗiɗi, nden kam mi hokkan on toggooje cappanɗe tati e ngapaleeji cappanɗe tati. 

13  Ammaa to on mbaawaay waŋginango yam ngol, nden kam koo moy mooɗon hokkammi toggoore e ngapaleewol.” Ɓe njaabi mo: “Waɗ annditanamwol ma haa min nana ngol.” 

14  Samson wi'i ɓe: “Nyaamdu wurtake haa nyaamoojum. Dakam wurtake haa cemmbiɗɗum.” Ɗume ɗum yiɗi wi'go? Haa ragare nyalɗe tati sukaaɓe keɓtaay ko saawi nder annditanamwol man tawon. 

15  Nyannde joweeɗiɗawre ɓe mbi'i debbo Samson: “Ƴoyru gorko ma, haa o waŋginana min ko saawi nder annditanamwol man, to naa non min ngulete, an e saare baaba ma. Malla on ewni min ngam haa on ngartira min talaka'en?” 

16  Debbo Samson yehi bee bojji haa goriiko, o wi'i mo: “A yiɗaa yam, a ɗon wanyammi! A waɗani ummaatoore am annditanamwol, ammaa a anndinaay yam ko saawi nder maagol.” Samson jaabi mo: “Koo saaro'en am ma mi anndinaay ɓe ɗum. Ngam ɗume sey mi anndine ɗum an?” 

17  Ammaa debbo maako tokki woyugo nyalɗe juulde man joweeɗiɗi fuu. Nyannde joweeɗiɗawre Samson faamtini mo, ngam debbo daami mo. Nden debbo yehi, anndini ummaatoore mum ko saawi nder annditanamwol. 

18  Nyannde joweeɗiɗawre man, hiddeko naaŋge muta, yimɓe berniwol ngari haa Samson, ɓe mbi'i mo: “Ɗume ɓuri njumri welugo? Ɗume ɓuri mbarooga semmbe?” Samson wi'i ɓe: “To on ndemraayno wiige am, on keɓtataano annditanamwol am.” 

19  Nden Ruuhu Jawmiraawo nasti nder Samson, o jippi haa Askalon. O mbari ton worɓe cappanɗe tato, o hooci limce maɓɓe, o hokki ɗe heɓtuɓe annditanamwol go. Nden o lorti haa baaba maako, o ɗon heewi tikkere. 

20  Nden ɓe te'ni debbo maako haa waloojo maako.

