1  Laamiiɗo Yusafat hooti jam haa saare mum haa Urusaliima. 

2  Yeehu ɓii Hanani gi'oowo yehi, fotti bee maako, wi'i mo: “Haanino a walla kalluɗo, a yiɗa wanyɓe Jawmiraawo na? Ngam man tikkere Jawmiraawo wari dow hoore ma. 

3  Ammaa o tawi kuuɗe booɗɗe haa maaɗa, ngam a itti suuraaji Asera nder lesdi, a ɗakkotiri bee Allah bee ɓernde ma fuu.” 

4  Yusafat jooɗi haa Urusaliima. Ammaa o fuɗɗiti laaroygo yimɓe, diga Biirsaba haa yotti kooseeje Efrayim. O lortini ɓe haa Jawmiraawo Allah kaakiraaɓe maɓɓe. 

5  Nden o jo'ini hiitooɓe nder lesdi, nder berniiji Yahuuda cemmbiɗɗi gootol gootol fuu. 

6  O wi'i ɓe: “Kakkilane ko mbaɗoton. On hiitooɓe, naa fodde yimɓe ammaa fodde Jawmiraawo. Kaŋko o ɗon wondi bee mooɗon, koo ndey mbaɗoton kiita. 

7  Kadi kule Jawmiraawo! Kakkilane ko mbaɗoton ngam Jawmiraawo Allah men jaɓataa to on kiitake bilaa adilaaku malla to on cenndindiri yimɓe bee yimɓe malla to on mbaɗi rusiya.” 

8  Haa Urusaliima boo, Yusafat darni woɗɓe nder Lewi'en e liman'en e baaba-ci'e'en Isra'iila'en, haa ɓe mbaɗa kiita bee innde Jawmiraawo, ɓe ta'a haala jokkirli yimɓe. Ɓe njooɗi haa Urusaliima. 

9  Yusafat umri ɓe: “Ko mbaɗoton fuu, mbaɗe ɗum bee kulol Jawmiraawo e gooŋgaaku e ɓernde woore. 

10  To banndiraaɓe mon jooɗiiɓe nder gure muuɗum'en ngaddi haala kiita koo kaye yeeso mooɗon, koo haala mbar-hoore, koo haala umrooje malla farillaaji malla kiitaaji, sey on ndeentina ɓe, ngam taa ɓe keɓa aybeeji yeeso Jawmiraawo, taa tikkere maako wara dow mooɗon e banndiraaɓe mon. To on mbaɗi bana nii, nden kam on ngalaa aybe. 

11  Ndaa, Amariya, hooreejo liman'en woni mawɗo mon nder haala umrooje Jawmiraawo fuu, Sebadiya ɓii Isma'iilu, ardiiɗo lenyol Yahuuda woni mawɗo mon nder haala umrooje laamiiɗo fuu. Lewi'en boo laato saraaki'en mon. Cemmbiɗe, kuuwe. Jawmiraawo wondu bee waɗanɓe ko fotti.”

