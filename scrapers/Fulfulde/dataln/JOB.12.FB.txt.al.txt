1  Ayuba jaabi: Ayuba 

2  Fakat, onon yimɓe, on ngoodi faamu, ammaa hikma fuu nattidan bee mooɗon! 

3  Ammaa min boo mi woodi hakkiilo bana mooɗon, mi sakkitittaako ɓaawo mooɗon boo. Ngam moy anndaa kuuje ɗe'e? 

4  Mi laatake mo sooba mum janci ɗum, mo ewni Allah haa o jaabo ɗum. Ɓe njanci adiliijo e timmuɗo! 

5  Mo nasti nder sarru, o jawniiɗo, koo moy koolɗiniiɗo ɗon numa bana non, mo kosɗe mum pergi, ɓe ndoflan ɗum. 

6  Laymaaji toonyooɓe ɗon tabiti, tikkinɓe Allah ɗon koolɗini, ɓe ɗon yikka ɓe mbaawti koo Allah boo. 

7  Ammaa, ƴam dabbaaji, ɗi paamtinte, ƴam colli les asama, ɗi ngeccete. 

8  Wolwan lesdi, ndi anndinte, wolwan liɗɗi nder maayo, ɗi mbi'ete. 

9  Kuuje ɗe'e fuu, Jawmiraawo tagi ɗe, tagefooji ɗi'i fuu anndi ɗum boo. 

10  Yoŋki geetum fuu ɗon haa juŋngo maako, non boo nafsu ɓiɓɓe Aadama fuu. 

11  Naa kuugal nofru ɗum nanugo bolle? Naa kuugal hunnduko ɗum mettugo nyaamdu? 

12  Haa ndotti'en hikma tawete, hakkiilo boo haa nayeeɓe. 

13  Ammaa haa Allah hikma e baawɗe tawete, hakkiilo e sawari, kaŋko jeyi. 

14  O yibbinan, walaa mo mahititta. O maɓɓan goɗɗo, walaa mo maɓɓititta mo. 

15  To o haɗi iyeele, koo ɗume fuu yooran. To o yoofti ndiyam, ɗam wonnan lesdi. 

16  Haa maako tan semmbe e hikma fuu tawete, o mari majjinɗo e majjuɗo. 

17  O ɓortan dawrooɓe, o leesna ɓe, o waɗan hiitooɓe boo dulluɓe. 

18  Kaɓɓorli laamiiɓe, o fiistan ɗi, o taadan ɓe keeci bee ɓoggi ɗi'i. 

19  O ɓortan koo liman'en, leesna ɓe, dariiɓe, tabitɓe, o do'an ɓe. 

20  O haɗan hoolaaɓe boo wolwugo, o ittanan ndotti'en faamu. 

21  O rufan yawaare dow mawɓe fuu, o fiɓtan taadorli semmbiɗɓe. 

22  O sudditan lugguɗum nyiɓre, o wadda nyiɓre nyiɓɓunde haa jayŋgol. 

23  O mawninan ummaatooje, o halkan ɗe. O yaajinan ummaatooje, o nattinan ɗe. 

24  O laatinan mawɓe faataaɓe, nder ladde ferewnde ɓe ngiiloto. 

25  Ɓe tefan bana wumɓe nder nyiɓɓuɗum, o yiilnan ɓe ton bana wuykuɓe.

