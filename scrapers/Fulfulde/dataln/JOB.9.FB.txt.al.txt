1  Ayuba jaabi: Ayuba 

2  Gooŋga kam, mi anndi ko mbi'ɗa ɗum gooŋga. Noy neɗɗo laatorto adiliijo yeeso Allah? 

3  To goɗɗo yiɗi hujjotirgo bee Allah, o jaabataako mo koo nde woore dow ƴamɗe ujineere! 

4  Walaa ko o anndaa, o Baawɗo. Moy tuurtanta mo bilaa halkugo? 

5  O sottinan kooseeje bilaa anndaaŋgal maaje, nder ɓernuki maako o hippan ɗe. 

6  O dimmbinan duniyaaru haa pellel mum, o diwninan caɓɓaaje maaru. 

7  O haɗan koo naaŋge boo yaynugo, o nyiɓɓinan koode haa asama. 

8  Sey kaŋko tan we'iti asama, o yaaɓan dow ƴuuge ndiyamji. 

9  O tagi Nyiiwaaje e ɗaccuki e dulooje e koode haa fombina. 

10  O ɗon waɗa kuuje mawɗe ɗe paamataake. Walaa mo waawata limugo kuuje kayɗiniiɗe ɗe'e. 

11  Mi waawataa yi'ugo mo koo to o ɗon saalo kommbi am. To o dilli, mi waawataa heɓtugo. 

12  To o jaɓti huunde, moy waawata hoosititgo ɗum? Moy wi'ata Allah: “Ɗume mbaɗata ɗo?” 

13  To Allah ɓerni, o faasitittaa ɓernuki maako, koo ɓen walluɓe Rahab boo maati ɗum. 

14  Kadi noy min mi heɓrata mi jaabo mo? Bolle ɗeye mi suɓata ngam wolwugo yeeso maako? 

15  Koo mi adiliijo, mi jaabataako sam, ngam sey mi ɗaɓɓita enɗam haa kiitoowo yam. 

16  Koo to mi ewni mo, kaŋko boo o jaabi yam, noy mi anndirta kaŋko o nanatam? 

17  Ngam o neldan duluuru, o namatam, meere non o ɗon ɗuɗɗina naawnere am. 

18  O accataa mi foofa foofaaŋgo am, ammaa o ɗon haarnammi torra e bone tan. 

19  Mi waawataa haɓugo bee maako, ngam o cemmbiɗɗo masin. Haa kiita boo, moy foti ewnugo mo ngam haa mi waŋgina hujja am? 

20  Koo to hujja am laaɓi, bolle am ndo'atam. Koo mi adiliijo, bolle am aybintam. 

21  Fakat mi adiliijo kam na? Min bee hoore am, mi anndaa. Mi ɗon miccita ngeendam am. 

22  Ɗum fuu ɗum gootum! Ngam maajum mi wi'an: Allah nattinan adiliijo e kalluɗo boo. 

23  To sarru wari bee juhuki, ɗon mbara, Allah jalan dow saklere laaɓɓe. 

24  Nde duniyaaru ɗon les baawɗe kalluɗo, Allah ɗon wumna gite hiitooɓe! To naa Allah waɗi ɗum, ɗum moy kadi? 

25  Nyalɗe am caali law ɓuri doggoowo, ɗe ɗon ndogga bilaa yi'ugo hayru sam. 

26  Bana koommbowal kewe ɗe njaawɗoto, bana dutal ngal suuyanto keɓal mum. 

27  To mi wi'i: “Mi yejjitan bojji am, mi seyo, mi nyobbita yeeso am”, 

28  nden kam naaworlaaji am kulnatam. Mi anndi, an Allah a laarataa laaɓeeŋga am. 

29  Min laatoto aybuɗo! Ngam ɗume mi ɗon torro meere? 

30  To mi yiiwakeno bee saabulu, mi hoo'ino cukkuri ngam laɓɓingo juuɗe, 

31  a nastintam nder loope. Nden kam, koo limce am elnatam. 

32  Ngam Allah naa o neɗɗo bana am haa mi jaabo mo, min ndarodo yeeso kiitoowo. 

33  Ngam walaa mo narrinta mo bee am, mo wallinta juŋngo dow amin ɗiɗo fuu. 

34  O acca ɓoccugo yam bee ɓoccol maako, o acca boo hulnugo yam. 

35  To non kam, mi hulataa wolwugo, ammaa nde mi waawaay irin maajum sam, mi lutti feere am.

