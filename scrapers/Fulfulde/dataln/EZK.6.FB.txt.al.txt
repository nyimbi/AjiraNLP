1  Ndaa Jawmiraawo wolwani yam, wi'i: 

2  “Ɓii-Aadama, waylitit yeeso ma gal kooseeje Isra'iila, waɗ annabaaku dow maaje. 

3  Yeccu ɗe: Onon kooseeje Isra'iila, nane wolde Allah Jawmiraawo. Ndaa nii o wi'i dow kooseeje e towndiije, dow gaaruuji e waadiiji: Ndaa, mi ukkan kaafahi dow mooɗon, mi halkan nokkuuje mon towɗe, 

4  mi wilan kirsirɗe mon, mi fusan gulduɗe uurle mon. Mi do'an mbaraaɓe mon yeeso labbi mon. 

5  Mi wallinan ɓalli maayɓe mon yeeso labbi mon, mi saŋkitan i'e mon baŋnge kirsirɗe mon. 

6  Haa on njooɗoto fuu, berniiji mon laatoto bille, nokkuuje mon towɗe perwan, kirsirɗe mon laatoto bille, labbi mon pusan, nattan, gulduɗe uurle mon ngewan, ko on mbaɗi wiloto. 

7  Ɓalli mbaraaɓe mbaaloto caka mooɗon. Nden kam on paaman min mi Jawmiraawo. 

8  Ammaa mi accan woɗɓe mon bee yoŋki, daɗanɓe kaafahi, saa'i caŋkitanmi on nder ummaatooje goɗɗe. 

9  To ɓe dahaama, ɓe ciftortam. Ngam maajum mi naawnan ɓerɗe maɓɓe daliila daakaareeku maɓɓe ngam ɓe ngayliti ɓe acci yam. Mi ɗelminan gite maɓɓe accuɗe tijjugo yam ngam tokkaago labbi. Nden kam ɓe nganyan halleende maɓɓe e kuuɗe maɓɓe nyidduɗe fuu. 

10  Ɓe paaman min Jawmiraawo mi wolwaay haala sarru maɓɓe ngam meere.” 

11  Ndaa nii Allah Jawmiraawo wi'i: “Hellu juuɗe ma, diɓɓu lesdi, wi': Kayya! Kaafahi e weelo e nyawu kalluŋgu ndaaɓoowu nattinan yimɓe Isra'iila ngam kuuɗe muuɗum'en nyidduɗe fuu. 

12  Daayiiɓe maayran bee nyawu kalluŋgu ndaaɓoowu, ɓadiiɓe njaniran bee kaafahi, luttanɓe hisɓe boo maayran bee weelo. Bana non mi rufirta tikkere am fuu dow maɓɓe. 

13  Nden on paaman min mi Jawmiraawo, to mbaraaɓe maɓɓe mbaalake caka labbi muuɗum'en, nder taarde kirsirɗe muuɗum'en, dow towndiije e geereeje kooseeje, les leɗɗe kecce e les leɗɗe cukkuɗe, haa ɓe nguli uurle belɗe ngam labbi maɓɓe fuu. 

14  Mi fortan juŋngo am ngam honugo ɓe, lesdi haa ɓe njooɗi fuu diga ladde haa yotto Ribla, mi laatinan ndi cookri, nden ɓe paaman min woni Jawmiraawo.”

