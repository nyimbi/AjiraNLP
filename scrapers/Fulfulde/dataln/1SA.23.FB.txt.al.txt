1  Daawuda nani habaru Filisti'en ɗon ukkano Ke'ila, ɓe ɗon njaɓta gawri haa laarɗe. 

2  Daawuda ƴami Jawmiraawo: “Mi yaha haɓugo bee Filisti'en na?” Jawmiraawo jaabi mo: “Yah, ukkana Filisti'en, hisnu Ke'ila.” 

3  Ammaa yimɓe maako mbi'i mo: “Koo haa ɗo nder lesdi Yahuuda boo en ɗon bee kulol, sakkomaa to en ndilli haɓugo bee caffuuji Filisti'en.” 

4  Daawuda ƴami Jawmiraawo fahin. Jawmiraawo jaabi mo: “Umma, yah haa Ke'ila. Mi hokkete Filisti'en haa juŋngo ma.” 

5  Daawuda yehi Ke'ila, kaŋko e yimɓe muuɗum. Ɓe ukkani Filisti'en, ɓe mbari ɗuuɗɓe nder maɓɓe, ɓe koo'i dabbaaji maɓɓe. Bana nii Daawuda hisniri jooɗiiɓe berniwol Ke'ila. 

6  Haa ton Abiyatar ɓii Ahimelek warino haa Daawuda, wakkati o doggi Sawulu. Limce limanku ɗon haa juŋngo maako. 

7  Nde Sawulu nani Daawuda wari haa Ke'ila, o wi'i: “Yowwa, jonta Allah hokki mo haa juŋngo am. Daawuda do'ake nder tuuforgol, ngam o maɓɓi hoore maako nder berniwol bee dammuɗe e jamɗe palduɗe.” 

8  Sawulu ewni honooɓe Isra'iila'en fuu, ngam haa ɓe njahda bee muuɗum haa Ke'ila, ɓe taaro berniwol ngam honugo Daawuda e worɓe mum. 

9  Daawuda faami Sawulu ɗon waɗa dabare honugo mo. Ngam maajum o umri Abiyatar, limanjo: “Waddu limce limanku.” 

10  Nden o wi'i: “Yaa Jawmiraawo, Allah Isra'iila, mi anndi Sawulu waɗi anniya wargo haa Ke'ila, haa o halka berniwol ngam daliila am. 

11  Yimɓe Ke'ila ndokkatam haa juŋngo maako na? Sawulu waran na? Mi ɗon toro ma, yaa Jawmiraawo, Allah Isra'iila, anndinam ɗum.” Jawmiraawo jaabi mo: “O waran.” 

12  Daawuda ƴami: “Yimɓe Ke'ila ndokkatam, min e yimɓe am, haa juŋngo maako na?” Jawmiraawo jaabi: “Ɓe ndokkan.” 

13  Ngam maajum Daawuda ummi, kaŋko e yimɓe muuɗum, baakin worɓe teemeɗɗe njoweego. Ɓe ngurti Ke'ila, ɓe njehi haa ɓe mbaawi yahugo fuu. Nde Sawulu nani Daawuda wurti Ke'ila, daɗi, o acci taasnugo mo. Daawuda nder lesdi kooseeje 

14  Daawuda faɓɓi nder gasi dow kooseeje nder ladde Zif haa Horeesa. Sawulu ɗaɓɓiti mo wakkati man fuu, ammaa Allah hokkaay Daawuda haa juŋngo Sawulu. 

15  Daawuda anndi laaɓɗum Sawulu yiɗi mbarugo mo. Saa'i maajum Daawuda ɗon jooɗi haa Horeesa nder ladde Zif. 

16  Yonatan ɓii Sawulu yehi, tawi mo ton. O semmbiɗini hoolaare Daawuda bee Allah, 

17  o wi'i mo: “Taa hul! Juŋngo baaba am heɓataa naawnugo ma. An a laatoto laamiiɗo Isra'iila, min boo mi ɗiɗaɓo maaɗa. Kanjum, baaba am anndi ɗum booɗɗum.” 

18  Ɓe ɗiɗo fuu ɓe kaɓɓi alkawal soobaaku yeeso Jawmiraawo. Nden Yonatan hooti saare mum, ammaa Daawuda tokki jooɗaago haa Horeesa. 

19  Yimɓe Zif ngari haa Sawulu haa Gibiya. Ɓe mbi'i mo: “Daawuda ɗon nyukki haa lesdi amin, nder gasi haa Horeesa dow hooseere Hakila, haa fombina harde Yahuuda. 

20  War, waɗ ko ngiɗɗa barkaama. Minin kam min nastinan mo nder juuɗe ma.” 

21  Sawulu wi'i ɓe: “Jawmiraawo barkiɗin on, ngam on enɗi yam. 

22  Njehe, tefe fahin, ndaare nokkuure haa o woni, keɓte giiɗo mo ton. Mi meeɗi nanugo o ƴoyɗo masin. 

23  Mbiɗite nokkuuje fuu haa o waawi nyukkaago. To on anndi koo ɗume fuu bee laaɓɗum, lorte haa am. Nden mi yahda bee mooɗon. To o wurtaaki lesdi tawon, mi heɓtan mo, koo to doole mi tefa mo nder le'i Yahuuda fuu.” 

24  Kamɓe ɓe aarti Sawulu hootugo haa Zif. Ammaa Daawuda e worɓe mum njahno ladde hamaadaare Ma'on, ɓe nasti haa luggol haa fombina harde Yahuuda. 

25  Sawulu e worɓe mum njehi ngam haa ɓe ɗaɓɓita mo ton. Nde Daawuda nani ɗum, o wa'i tapaare feere nder ladde hamaadaare Ma'on. Sawulu nani ɗum, o taasni mo. 

26  Sawulu e worɓe mum njehi haa wuttudu hooseere ndu'u, Daawuda e worɓe mum boo haa wuttudu maare nduya. Daawuda haɓdi doggugo taasnooɓe ɗum, ammaa Sawulu e worɓe mum ɓadi taaraago mo e yimɓe maako ngam naŋngugo ɓe. 

27  Ɗon nii nelaaɗo wari haa Sawulu, wi'i mo: “War law, wallu min, Filisti'en kippake lesdi meeɗen.” 

28  Sawulu acci taasnugo Daawuda, o yehi haɓoygo bee Filisti'en. Ngam maajum nokkuure man wi'aama Tapaare-cennduki.

