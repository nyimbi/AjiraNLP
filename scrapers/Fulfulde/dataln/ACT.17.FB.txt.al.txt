1  Nde ɓe caali Amfipolis e Apolloniya, ɓe njotti haa Tessaloniiki. Woodi suudu dewal Yahuudu'en ton. 

2  Pol yehi haa suudu man bana ko woowa. Nyalɗe ciwtorɗe tati o ɗon hujjotira bee Yahuudu'en dow Deftere Allah. 

3  O ɗon faamtina, o ɗon holla ɓe bee laaɓɗum ko wolde Allah wi'i dow Almasiihu: Sey o yara bone, o ummito diga maayde. Pol wi'i: “Kaŋko woni Almasiihu Yeesu mo mi waazata on.” 

4  Woɗɓe maɓɓe njaɓi bolle ɗe'e, kawtani Pol e Silas. Non boo Yunaniŋke'en hulɓe Allah ɗuuɗɓe e rewɓe tedda-asli'en woɗɓe. 

5  Ammaa Yahuudu'en kaaji ɓe, kawti buuɗaaje wonɓe haa luumo, ɓe ummini fitina nder wuro. Ɓe kippi saare Yason, ɓe ɗon ɗaɓɓita Pol e Silas haa ɓe ngurtina ɓe, ɓe ngara yeeso mooɓre. 

6  Ammaa nde ɓe tawaay ɓe, ɓe ndasi Yason e deerɗiraaɓe woɗɓe yeeso mawɓe wuro, ɓe kooli, ɓe mbi'i: “Yimɓe ɓe'e, ummini jiiɓre nder duniyaaru fuu! Jonta ɓe ngari haa wuro meeɗen, 

7  Yason boo weerni ɓe haa saare mum. Ɓe ngewi umrooje laamiiɗo Roma bee wi'go woodi laamiiɗo goɗɗo, bi'eteeɗo Yeesu.” 

8  Ɓe cakli ɓerɗe yimɓe e ɓerɗe mawɓe wuro nanɓe haala ka'a. 

9  Yason e woɗɓe ndokki ceede, nden ɓe njoofi ɓe. Nelaaɓe njehi haa Bereya 

10  Nde jemma waɗi, deerɗiraaɓe neli Pol e Silas haa Bereya. Nde ɓe njotti ton, ɓe njehi suudu dewal Yahuudu'en. 

11  Yimɓe Bereya laataaki bana yimɓe Tessaloniiki. Kamɓe ɓe njaɓi wolde Allah law. Balɗe fuu ɓe ɗon linya defte Allah, haa ɓe ngooŋɗina ko Pol wolwi. 

12  Ɗuuɗɓe maɓɓe nuɗɗini. Rewɓe Yunaniŋke'en tedda-asli'en e Yunaniŋke'en worɓe ɗuuɗɓe nuɗɗini. 

13  Ammaa nde Yahuudu'en iwɓe Tessaloniiki nani Pol waazi wolde Allah haa Bereya boo, ɓe ngari, ɓe njiiɓi yimɓe, ɓe ummini ɓerɗe maɓɓe. 

14  Law deerɗiraaɓe boo ɗofti Pol haa fomoonde weendu, ammaa Silas e Timote lutti ton. 

15  Ɗoftuɓe Pol njahdi bee maako haa yotti Ateena, nden ɓe lori Bereya. Pol neli ɓe haa Silas e Timote haa ɓe ngara haa maako law. Waazu Pol haa berniwol Ateena 

16  Yaake Pol ɗonno reena Silas e Timote haa Ateena, ɓernde mum metti nde o yi'i wuro man ɗon heewi labbi. 

17  Ngam maajum o hujjotiri bee Yahuudu'en e Yunaniŋke'en hulɓe Allah nder suudu dewal Yahuudu'en. Nyalaade fuu o ɗon hujjotira bee yimɓe ɓe o tawi haa luumo boo. 

18  Marɓe annde wi'eteeɓe Epikuri'en e Sitoyki'en woɗɓe boo kujjotiri bee maako. Woɗɓe mbi'i: “Ɗume ɗuuɗa-haalaajo oo yiɗi wi'go?” Woɗɓe boo mbi'i: “Teema o ɗon wolwa haala ɗowanteeɓe jananɓe.” Ɓe mbi'i ɗum ngam Pol ɗon waazina Linjiila Yeesu e ummitineeki maayɓe. 

19  Ngam maajum ɓe naŋngi mo, ɓe njahri mo haa nokkuure wi'eteende Areyopagus, ɓe mbi'i: “Min ngiɗi ekkitinol kesol ngol a ekkitinta. 

20  A ɗon waŋgina haala kesa ka min meeɗaay nanugo ɗum, min ngiɗi faamugo ka.” 

21  Yimɓe Ateena e jananɓe jooɗiiɓe caka maɓɓe ɗonno cukli limtugo e nanugo haalaaji kesi. 

22  Pol dari yeeso jama'aare haa Areyopagus, wi'i: “Yaa worɓe Ateena! Mi yi'i on ɗon tiini suklanaago haala diina mon jamum. 

23  Ngam nde mi ɗon waanca nder wuro mon, mi yi'i kuuje ɗe on ɗon ndewa, mi tawi nokkuure diina mooɗon bee binndi ɗi'i: Ngam ɗowanteeɗo mo anndaaka. Kadi mo on ndewata, koo nde on anndaa mo, haala maako mi waazinta on. 

24  Allah tagɗo duniyaaru e ko woni nder maaru fuu, kaŋko woni Jawmiraawo asama e lesdi, o jooɗataako nder cuuɗi diina ɗe juuɗe yimɓe mahi. 

25  O maraay haaje yimɓe mbaɗana mo koo ɗume, ngam kaŋko hokkata koo moy yoŋki e poofɗe e koo ɗume fuu. 

26  Diga goɗɗo gooto o tagri asli yimɓe fuu haa ɓe njooɗo haa duniyaaru ndu'u fuu. O darni wakkatiiji e keeri joonde maɓɓe boo. 

27  O waɗi ɗum haa ɓe ɗaɓɓita mo, teema ɓe maata mo ɓe tawa mo ngam bee gooŋga Allah daayaaki koo moy meeɗen, 

28  ngam ɗum wi'a: Yeeɗugo meeɗen, dimmbaago meeɗen, laataago meeɗen, fuu haa maako ɗum iwi. Bana woɗɓe haa yimooɓe mon mbi'i: Enen boo en danygol maako. 

29  Nde nii en danygol maako, taa en numa Allah nanndi bee suuraaji ɗi kaŋŋeeri e cardi malla hayre ko yimɓe mbaɗata bee hakkiilo e baawal muuɗum'en. 

30  Ɓooyma Allah munyani yimɓe nde ɓe anndaano haala muuɗum, ammaa jonta o umri yimɓe koo toy fuu ɓe tuuba. 

31  Ngam o darni nyannde nde o hiitorto duniyaaru fuu bee adilaaku, bee goɗɗo mo o suɓi. O gooŋɗiniri ɗum yeeso yimɓe fuu bee ummitingo mo diga maayde.” 

32  Nde ɓe nani Pol ɗon wolwa haala ummitineeki diga maayde, woɗɓe njanci mo, ammaa woɗɓe mbi'i: “Min ngiɗi a wolwana min haala ka'a fahin.” 

33  Nden Pol wurti caka maɓɓe. 

34  Worɓe woɗɓe boo nuɗɗini, tokki mo. Ɗum Diyonisiyus, goɗɗo Areyopagus e debbo bi'eteeɗo Damaris e yimɓe feere.

