1  Sol boo yerdi mbareeki Etiyen. Nyannde man fitina caatuka ukkani jama'aare nuɗɗinɓe haa Urusaliima. Ɓe fuu ɓe caŋkiti haa kawye Yahudiya e Samariya, sey nelaaɓe tan lutti. 

2  Yimɓe hulɓe Allah uwi Etiyen, ɓe mboyi mo masin. 

3  Ammaa Sol ɗaɓɓi nattingo jama'aare nuɗɗinɓe. O yehi haa ci'e, o naŋngi nuɗɗinɓe worɓe e rewɓe, o nastini ɓe nder fursina. Yimɓe Samariya nani habaru Yeesu 

4  Nuɗɗinɓe saŋkitiiɓe go ngaazi Linjiila, haa ɓe njehi fuu. 

5  Filip yehi haa berniwol Samariya, o waazi yimɓe habaru Almasiihu. 

6  Mooɓe yimɓe kawti, nani bolle Filip bee hakkiilo, ngi'i boo kaayeefiiji ɗi o waɗi. 

7  Ngam ruuhuuji coɓɗi ngurti diga yimɓe ɗuuɗɓe bee gookaali. Jiijiiɓe e woosɓe ɗuuɗɓe boo njamɗiti. 

8  Yimɓe Samariya ceyi masin. 

9  Woodino goɗɗo bi'eteeɗo Simon nder berniwol ngo'ol. O ɗonno hayɗina yimɓe Samariya bee hiilaaji maako. O wi'i o mawɗo. 

10  Ngam maajum yimɓe nder berniwol fuu, mawɓe e leesɓe ɗonno nana mo bee hakkiilo. Ɓe mbi'i: “Kaŋko woni baawɗe Allah bi'eteeɗe Baawɗe Mawɗe.” 

11  Neeɓi o ɗonno hayɗina ɓe bee hiilaaji maako, ngam maajum ɓe ngerdi mo. 

12  Nde Filip waazi ɓe Linjiila dow laamu Allah e dow innde Yeesu Almasiihu, ɓe nuɗɗini, worɓe e rewɓe fuu, ɓe njaɓi baptisma. 

13  Simon boo nuɗɗini. Nde o jaɓi baptisma, o tokki Filip, o hayɗini nde o yi'i alaamaaji e kaayeefiiji mawɗi ɗi Filip waɗata. 

14  Nde nelaaɓe haa Urusaliima nani yimɓe Samariya njaɓi wolde Allah, ɓe neli Piyer e Yuhanna haa maɓɓe. 

15  Nde Piyer e Yuhanna njotti ton, ɓe tori Allah haa o hokka ɓe Ruuhu Ceniiɗo. 

16  Ngam yimɓe Samariya jaɓino baptisma bee innde Jawmiraawo Yeesu, ammaa Ruuhu Ceniiɗo jippaakino koo dow gooto maɓɓe tawon. 

17  Nden Piyer e Yuhanna mballini juuɗe dow maɓɓe, ɓe keɓi Ruuhu Ceniiɗo. 

18  Nde Simon yi'i yimɓe keɓi Ruuhu ngam nelaaɓe mballini juuɗe dow maɓɓe, o hokki Piyer bee Yuhanna ceede, 

19  o wi'i ɓe: “Ndokkeeɗam min boo baawɗe ɗe'e, ngam haa mo mi wallinani ɗum juuɗe am fuu, heɓa Ruuhu Ceniiɗo.” 

20  Ammaa Piyer jaabi mo: “Allah halkide bee ceede maaɗa fuu, ngam a numi soodugo dokkal Allah bee ceede! 

21  A walaa geɗal nder haala ka'a sam, ngam ɓernde ma laaɓaay haa yeeso Allah. 

22  Tuubu dow halleende ma! Tora Allah! Teema o yaafante anniya ɓernde ma kalluka ka'a, 

23  ngam mi yi'i ɓernde ma ɗon heewi kaajal, a maccuɗo halleende.” 

24  Nden Simon tori Piyer e Yuhanna: “Useni, toraneeɗam Jawmiraawo, ngam taa ko mbi'ɗon waranammi.” 

25  Piyer e Yuhanna mbaɗi seedamku, ɓe ngaazi wolde Jawmiraawo, nden ɓe lorti haa Urusaliima. Nde ɓe ɗon koota, ɓe ngaazi Linjiila haa gure ɗuuɗɗe nder Samariya. Filip bee Etiyopiyaajo 

26  Malaa'ikaajo Jawmiraawo wi'i Filip: “Umma, yah haa fombina haa laawol ummotooŋgol Urusaliima yahugo Gaaza.” Yimɓe accino tokkaago laawol ngo'ol. 

27  Filip ummi, yehi. Haa ton o tawi Etiyopiyaajo: O cortaaɗo, ardiiɗo mawɗo, kaliifaajo mardi laamiiɗo Kandas debbo mo laami dow lesdi Etiyopiya. O yahno Urusaliima ngam sujidango Allah. 

28  O ɗonno jooɗi nder moota pucci maako, o ɗon hoota. O ɗonno jaŋnga deftere annabi Esaaya. 

29  Ruuhu Ceniiɗo wi'i Filip: “Ɓadita moota pucci nga'a.” 

30  Filip doggi, jokki mo, nani o ɗon jaŋnga nder deftere annabi Esaaya, nden o ƴami mo: “A ɗon faama ko a jaŋngata na?” 

31  Etiyopiyaajo wi'i: “Noy paamranmi nde mi walaa paamtinoowo?” O tori Filip o wa'o moota pucci, o jooɗo kommbi maako. 

32  Ndaa ko o jaŋngi nder deftere man: “O ɗon bana jawgel ngel ɓe njahrata hirseego. Bana mbaalu muukaaŋgu yeeso meksooɓe gaasa muuɗum, non o maɓɓitaay hunnduko maako. 

33  Ɓe leestini mo, walaa jiŋnguɗo mo. Moy wolwata haala danygol maako? Ngam ɓe itti ngeendam maako diga duniyaaru.” 

34  Etiyopiyaajo wi'i Filip: “Useni, yeccam, dow moy annabiijo wolwi ɗum? Dow hoore maako naa malla dow goɗɗo?” 

35  Filip fuɗɗi wolwugo dow aayaaje go, o waazini mo Linjiila Yeesu. 

36  Nde ɓe ɗon tokkitina jahaaŋgal maɓɓe, ɓe njotti nokkuure ndiyam. Etiyopiyaajo wi'i: “Ndaa ndiyam, ko haɗatammi jaɓugo baptisma?” [

37  Filip wi'i mo: “Ɗum waɗoto to a nuɗɗini bee ɓernde woore.” O jaabi: “Mi nuɗɗini Yeesu Almasiihu woni Ɓiɗɗo Allah.”] 

38  Nden o umri ɓe ndarna moota pucci maako. Ɓe njippodi ɓe ɗiɗo fuu nder ndiyam. Filip waɗani mo baptisma. 

39  Nde ɓe ngurti ndiyam, Ruuhu Jawmiraawo wifti Filip. Etiyopiyaajo meetaay yi'ugo mo. O tokkitini jahaaŋgal maako bee seyo. 

40  Filip tawaama haa Asdod. O tokki waazaago Linjiila haa gure haa o saali fuu, haa o yotti wuro Kaysariya.

