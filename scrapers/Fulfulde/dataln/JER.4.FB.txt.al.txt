1  Jawmiraawo wi'i: “Onon yimɓe Isra'iila, to on ngiɗi lortaago, nden kam lorte haa am. To on itti kuuje mon nyidduɗe yeeso am, to on acci yiilaago, 

2  to on kunorake bee wi'ugo fakat Jawmiraawo o geeto, nder gooŋgaaku e nder darnuɗum e adilaaku, nden kam ummaatooje goɗɗe boo keɓan barka daliila innde Jawmiraawo, ɗe mantorto mo boo.” 

3  Ndaa nii Jawmiraawo wi'i yimɓe Yahuuda e Urusaliima: “Pe'e ngesa kesa, taa aawe caka gi'e! 

4  Njuulne ko'e mooɗon ngam Jawmiraawo, itte saadooniiku ɓerɗe mooɗon, onon yimɓe Yahuuda e jooɗiiɓe haa Urusaliima, ngam taa tikkere am ummo bana yiite, taa nde wula ngam kuuɗe mooɗon kalluɗe, walaa baawanɗo nyifugo nge.” Konne'en ngaran diga woyla 

5  Anndine nder Yahuuda, ngooyne haa Urusaliima! Puufe luwal nder lesdi, ngooke bee semmbe, mbi'e: Mooɓte ngam nastugo berniiji cemmbiɗɗi. 

6  Ndarne tuutawal haa Siyona. Ndogge, taa ndare sam! Ngam mi waddan sarru e halkere mawnde diga woyla. 

7  Mbarooga wurti lowol muuɗum, nattinoowo ummaatooje ummi, wurti nokkuure muuɗum ngam wartirgo lesdi mooɗon ladde meere, ngam wilugo berniiji mooɗon, ɗi cooya jooɗiiɓe ton. 

8  Ngam maajum kadde limce buhuuje, mboye, uume! Ngam tikkere Jawmiraawo saatunde waylitaaki, accaay en. 

9  Jawmiraawo wi'i: “Nyalaade man ɓernde laamiiɗo e ɓerɗe ardiiɓe ta'an, liman'en mbemmboto, annabi'en boo kultoran.” 

10  Nden mi wi'i: “Kayya! Yaa Jawmiraawo Allah, fakat a ƴoyri ummaatoore nde'e e Urusaliima bee wi'ugo: Jam laatano on! Asee boo kaafahi meemi daaɗe amin!” 

11  Saa'i man ummaatoore nde'e e Urusaliima nanan habaru ni'i: “Diga towndiire sookre nder ladde, henndu wulndu ɗon jippo dow ummaatoore am, naa ngam jaartugo malla laɓɓingo. 

12  Henndu saatundu ɗon iwa ton dow umroore am. Jonta min boo mi hiitoto ɓe.” 

13  Ndaa, konneejo ɗon wara bana duule! Mootaaji pucci maako ɗon nanndi bee duluuru, pucci maako ɓuri dute yaawugo. Kayto, en majji! 

14  Urusaliima, lootu ɓernde ma, ittu halleende, haa a hisa. Ndey accata nufayeeje ma kalluɗe? 

15  Nane, hoolo ɗon wara diga Dan, habaru sarru iwi diga hooseere Efrayim. 

16  Ngecce ɗum ummaatooje, anndine Urusaliima: “Hippooɓe ɗon ngara diga lesdi ndaayiindi, ɗon mbaɗa hoolo ngam ukkanaago berniiji Yahuuda. 

17  Ɓe taaroto Urusaliima bana aynooɓe ngesa, ngam ngol tuurtani yam.” Non Jawmiraawo wi'i. 

18  “Laabi ma e kuuɗe ma ngaddani ma ɗum. Ɗum ngeenaari halleende ma. Ɗum kaaɗɗum masin, ɗum naawan ɓernde ma.” 

19  Yeremiya wi'i: “Wayyo teteki am, teteki am ɗon naawa! Ɓernde am ɗon fiita bee semmbe, mi waawataa de'ugo ngam mi ɗon nana hoolo luwal e hoolo konu! 

20  Ɓe ɗon anndina masiibo dow masiibo, lesdi fuu natti, jonta nii cuuɗi am e laymaaji am kalki! 

21  Haa ndey ngi'anmi tuutawal? Haa ndey nananmi hoolo luwal?” 

22  Jawmiraawo wi'i: “Yimɓe ummaatoore am ɓe faataaɓe, ɓe anndaa yam. Ɓe laatake bana ɓikkoy koy ngalaa hakkiilo koo faamu. Ɓe ngoodi hikma waɗugo ko halli, ammaa ɓe anndaa waɗugo ko fotti.” 

23  Mi laari lesdi, ndaa, ndi cookri, ndi walaa koo ɗume. Mi laari asamanji, annoora maaji woodaa. 

24  Mi laari kooseeje, ndaa ɗe ndimmbi, towndiije boo fuu ndiwtori. 

25  Mi laari, ndaa, walaa yimɓe sam, colli asama boo piiri, ndilli. 

26  Mi laari, ndaa, gese booɗɗe laati ladde meere. Gure fuu ngibbi yeeso Jawmiraawo ngam tikkere maako saatunde. 

27  Ndaa nii Jawmiraawo wi'i: “Lesdi fuu laatoto winnde, ammaa mi wilataa ndi fuu. 

28  Ngam maajum lesdi sunoto, asama boo nyiɓɓan. Ngam min mi anndini anniya am, mi mimsitittaako, mi lorataako ɓaawo. 

29  Yimɓe wonɓe nder gure fuu ɗon ndogga ngam hoolo wa'iiɓe pucci e fiɗooɓe kuri. Ɓe ɗon nasta nder layɗe, ɓe mba'o tapaaje. Ɓe acci gure fuu, walaa luttuɗo nder maaje. 

30  An boo, Urusaliima berniwol gibbinaaŋgol, ko tammiiɗa waɗugo? A ɗon ɓorni jaage boɗeeje, a ɗon jaagnori bee fawne kaŋŋeeri, a ɗon mawnina gite ma bee pinaari, a ɗon wo'ina yaasi maaɗa meere. Waaye'en ma ɗon njawe, ɓe ngiɗi mbarugo ma. 

31  Mi ɗon nana daande bana nde debbo ɓesnanɗo, wookaandu boo bana ndu danyanɗo afo mum. Ɗum berniwol Urusaliima, ngol ɗon laaha, ngol weeɗi juuɗe maagol, ngol ɗon woya: Kayto! Mi natti! Yoŋki am hokkaama haa juuɗe mbarooɓe.”

