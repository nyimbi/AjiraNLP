1  Yeesu wi'i pukara'en muuɗum: “Goɗɗo diskuɗo woodino kaliifaajo. Ɓe ngari, ɓe mbi'i mo kaliifaajo man ɗon wonna jawdi maako. 

2  Diskuɗo ewni mo, wi'i mo: Ɗume nananmi dow ma? Waɗanam lisaafi kuugal ma, ngam yeeso ɗo a laatataako kaliifaajo am fahin! 

3  Kaliifaajo go numi nder ɓernde mum: No mbaɗanmi? Ngam jaagorɗo am ɗon itta kaliifaaku jawdi mum haa am? Remugo, mi walaa semmbe man, rookaago mi semtan. 

4  Yowwa, mi anndi no mbaɗanmi, ngam haa yimɓe feere njaɓɓo yam haa ci'e maɓɓe, to mi wurtinaama kuugal am. 

5  O ewni gooto gooto jaɓɓe nyamaale haa jaagorɗo maako fuu. O wi'i arano: Noy jaagorɗo am tokkoto ma? 

6  O jaabi: Nebbam jaytunje goŋgoŋji teemerre. Nden kaliifaajo wi'i mo: Ndaa ɗereewol ma. Law, jooɗa winndu goŋgoŋji cappanɗe jowi! 

7  Nden o wi'i goɗɗo feere boo: Noy jaagorɗo am tokkoto ma? O jaabi: Buhuuje alkamaari teemerre. Kaliifaajo wi'i mo: Ndaa ɗereewol ma, winndu cappanɗe joweetati! 

8  Jaagorɗo mani kaliifaajo faasikiijo oo, ngam o huuwi bee ƴoyre. Ngam yimɓe duniyaaru ndu'u, ɓe ƴoyɓe hakkunde muuɗum'en ɓuri yimɓe annoora”. 

9  Yeesu ɓesdi wi'ugo: “Min mi ɗon wi'a on: Keɓane ko'e mooɗon soobiraaɓe bee jawdi duniyaaru ndu'u. To ndi timmiri on, ɓe njaɓa on haa joole duumiiɗe. 

10  Mo huuwi kuugal pamaral bee hoolaare, huuwan boo kuugal maŋngal bee hoolaare. Mo huuwi kuugal pamaral bee faasikaare, huuwan boo kuugal maŋngal bee faasikaare. 

11  To on laataaki hoolaaɓe bee jawdi duniyaaru kalfitinaandi on, moy halfinta on jawdi gooŋgaari? 

12  To on laataaki hoolaaɓe bee jawdi yimɓe feere, moy hokkata on ko maroton?” 

13  “Walaa suka mo waawata jagganaago jaagorɓe ɗiɗo, ngam o wanyan oo e o yiɗan oya malla o ɗakkotira bee oo e o meeriɗina oya. On mbaawataa jagganaago Allah e jawdi.” Bolle Yeesu goɗɗe (Matta 

11  :

12  -

13  ; 

5  :

31  -

32  ; Markus 

10  :

11  -

12  ) 

14  Farisa'en, yiɗa-jawdi'en nani bolle ɗe'e, ɓe njali mo. 

15  Yeesu wi'i ɓe: “Onon ngoni waɗanɓe bana adili'en yeeso yimɓe, ammaa Allah anndi ɓerɗe mooɗon, ngam ko yimɓe ndaarata bana mawɗum, ɗum nyidduɗum yeeso Allah. 

16  Tawreeta Muusa e defte annabi'en ɗonno haa yotti wakkati Yuhanna baɗoowo baptisma. Diga wakkati man boo kubaruwol belŋgol ngol laamu Allah wooynaama, koo moy ɗon haɓda bee semmbe ngam nastugo ndu. 

17  Koyɗum asama e lesdi majjita dow harfeere tawreeta woore halka. 

18  Koo moy seeri debbo muuɗum, te'i debbo feere, waɗi njeenu. Koo moy te'i debbo ceeraaɗo boo, waɗi njeenu.” Diskuɗo e Laazarus 

19  “Woodino goɗɗo diskuɗo, ɓorniiɗo limce ɗelemɗe boɗeeje e ɗuuɗa cogguuje. Nyalaade fuu o ɗon nder seyo e jeynitaare. 

20  Haa dammugal maako, talakaajo bi'eteeɗo Laazarus ɗon waali, ɓanndu muuɗum fuu heewi kuuduuje. 

21  O yeli nyaamugo ko solata les taabal diskuɗo oo. Dawaaɗi ɗon ngara, taha kuuduuje maako. 

22  Talakaajo oo maayi, malaa'ika'en efti mo, njahri mo haa kommbi Ibrahiima. Diskuɗo boo maayi, ɓe uwi ɗum. 

23  Nde o ɗon yaŋgito haa joonde maayɓe, o ɓaŋgti gite, o yi'i Ibrahiima daayiiɗum bee Laazarus haa kommbi muuɗum. 

24  O wooki, o wi'i: Yaa baabiraawo am Ibrahiima, hinnam. Nel Laazarus ngam o suuwa hoondu maako nder ndiyam, o feewtina ɗemŋgal am, ngam mi ɗon yaŋgito nder yiite nge'e. 

25  Ammaa Ibrahiima jaabi: Ɓiŋngel am, siftor yaake a ɗonno bee yoŋki, a heɓi neeminaare, ammaa Laazarus, bone o heɓi. Jonta ndaa mo haa ɗo, o de'itinaaɗo, an boo a ɗon yaŋgito. 

26  Dow maajum fuu boo, woodi lowol lugguŋgol hakkunde meeɗen, ngam yiɗɓe salaago njaha haa mooɗon mbaawataa, non boo diga ton haa ɗo. 

27  Diskuɗo wi'i: Mi ɗon toro ma kadi, yaa baabiraawo am, nel Laazarus haa saare baaba am. 

28  Ngam mi woodi deerɗiraaɓe njowo, haa o reentina ɓe, ngam taa ɓe ngara kamɓe boo haa nokkuure yaŋgada nde'e. 

29  Nden Ibrahiima jaabi mo: Muusa e annabi'en fuu ɗon, sey ɓe nanana ɓe. 

30  Diskuɗo wi'i: Naa non, yaa baabiraawo am Ibrahiima, to goɗɗo diga maayɓe yehi haa maɓɓe, ɓe tuuban. 

31  Ibrahiima wi'i mo: To ɓe nananaay Muusa e annabi'en, ɓe njaɓantaa goɗɗo koo to ummiti diga maayɓe.”

