1  Yaa Jawmiraawo, an woni Allah am. Mi maŋgtete, mi teddinan innde ma. Ngam a waɗi kaayeefiiji. Ko a annini diga ɓooyma, a timmini ɗum bee gooŋga e hoolaare. 

2  A laatini berniwol waagaare kaa'e, berniwol cemmbiɗŋgol boo bille, a halki laamorde jananɓe, taa nde ndaro bana berniwol. Ɓe meetataa nyiɓtaago ɗe haa foroy. 

3  Ngam man ummaatoore semmbiɗnde teddinte. Berniiji ummaatooje toonyooje kulete. 

4  A laati aynirde laafuɓe e talaka'en nder ɓillaare maɓɓe, hisrude to naargewol ummake, ɗowdi to nguleeŋga waɗi. Ngam tikkere toonyooɓe laati bana henndu saatundu dow mahol, 

5  bana nguleeŋga dow lesdi njoorndi. Ammaa an a naŋgti fitina jananɓe, bana ɗowdi ruuldere feewtinirta nguleeŋga, a je'ini gimi toonyooɓe. Mbeernaari Jawmiraawo 

6  Dow hooseere Siyona nde'e Jawmiraawo honooɓe asama taaskanto ummaatooje fuu nyaamduuji belɗi, bee inaboojam ɓennduɗam e kusel ɗigguŋgel e ɓellere e inaboojam mbooɗɗam laaɓɗam. 

7  Dow hooseere nde'e o ittan cuddirɗum ɗum jama'aaje cuddata fuu e wiirndallo wiirnanŋgo ummaatooje. 

8  O nattinan maayde haa abada. Allah Jawmiraawo woostan gonɗi haa geese fuu, o ittanan ummaatoore maako mbustu nder duniyaaru fuu. Jawmiraawo wi'i ɗum. 

9  Nyalaade man yimɓe fuu mbi'an: “Kaŋko woni Allah meeɗen! Kaŋko kooliiɗen, o hisna en. Ndaa Jawmiraawo mo kooliiɗen. Mbelmbelten, en ceyoro kisndam maako.” Allah hiiti Mo'ab 

10  Juŋngo Jawmiraawo ɗon ayna hooseere nde'e. Ammaa o yaaɓan yimɓe Mo'ab haa nokkuure maɓɓe, bana goɗɗo jiiɓirta loope bee huɗo. 

11  Ɓe mbeeɗan juuɗe maɓɓe nder maajam, bana ginoowo weeɗirta ɗe ngam nginam. Ammaa Jawmiraawo leesnan mawnitiiɓe koo to juuɗe maɓɓe kaɓdi. 

12  Mahi maɓɓe towɗi cemmbiɗɗi, Allah turnan ɗi, yibbinan ɗi, wallinan ɗi nder mbulwuldi.

