1  Nden Gedeyon bi'eteeɗo Yerub-Ba'al boo dawi cub, kaŋko e yimɓe wonduɓe bee maako fuu. Ɓe caŋngini kommbi seeɓoore Harodi. Ammaa saŋngeere yimɓe Madiyan ɗon haa woyla maɓɓe, nder waadiwol gal towndiire Moore. 

2  Jawmiraawo wi'i Gedeyon: “Worɓe wonduɓe bee maaɗa ɗuuɗi. Mi hokkataa ɓe yimɓe Madiyan, ngam taa Isra'iila'en njuro dow am, taa ɓe mbi'a: Semmbe amin hisni min. 

3  Kadi, wooynu haa jama'aare fuu nana: Koo moy hultori, diwni, sey o hoota, o diirto hooseere Gile'at fajiri.” Worɓe ujine noogas e ɗiɗo (

22  .

4  Jawmiraawo wi'i Gedeyon: “Koo jonta boo yimɓe ɗuuɗi. Yahru ɓe haa ndiyam, haa mi suɓtane ɓe ton. Mo mbi'anmaami: Oo yahdata bee ma, kaŋko o yahdan bee maaɗa. Ammaa mo mbi'anmaami: Oo yahdataa bee ma, kaŋko o yahataa bee maaɗa.” 

5  Gedeyon yahri ɓe haa ndiyam. Jawmiraawo wi'i mo: “Koo moy tahi ndiyam bee ɗemŋgal bana rawaandu tahrata, darnu mo wakeere nde'e. Koo moy tuggi koppi mum ngam yarugo ndiyam, darnu mo wakeere ndeya.” 

6  Worɓe teemeɗɗe tato nyeɗi ndiyam bee juŋngo, tahi ɗam bee ɗemŋgal. Ammaa luttuɓe fuu tuggi koppi ngam yarugo ndiyam. 

7  Jawmiraawo wi'i Gedeyon: “Bee worɓe teemeɗɗe tato tahuɓe ndiyam mi hisnirta on, mi hokkete jaalorgal dow yimɓe Madiyan. Ammaa luttuɓe fuu koota!” 

8  Gedeyon lorni Isra'iila'en woɗɓe ɓe koota. O jogiti worɓe teemeɗɗe tato go tan. Kamɓe ɓe koo'i njooɓaari e luwe konu haa hootanɓe. Saŋngeere yimɓe Madiyan ɗon haa les Gedeyon nder waadiwol. Daarki alaama jaalorgal 

9  Jemmaare man Jawmiraawo wi'i Gedeyon: “Umma, jippa haa saŋngeere Madiyan'en, mi hokki ma nde. 

10  Ammaa to a ɗon hula jippaago ton, njippide ton bee Pura jaggiiɗo ma. 

11  A nanan ko ɓe mbolwata ton, nden, a heɓan cuusal yahugo ukkano nde. Gedeyon jippodi bee jaggiiɗo mum haa sera saŋngeere. 

12  Yimɓe Madiyan e Amalek e yimɓe iwɓe haa laɗɗe fuunaaŋge kebbini waadiwol, ɓe ɗuuɗɓe bana baɓɓatti. Geelooɗi maɓɓe boo limataake, bana njaareendi maayo. 

13  Nde Gedeyon yotti ton, goɗɗo feere ɗonno limtana soobaajo muuɗum koyɗol. O wi'i mo: Ndaa ko koyɗumi, mi yi'i tamseere sa'iiruuri ɗon tallo nder saŋngeere meeɗen, wari lukki suudu laymaaru, yibbini ndu, jimmiti ndu.” 

14  Soobaajo maako wi'i mo: “Ko saawi nder koyɗol man, fakat ɗum kaafahi Gedeyon ɓii Yo'as, Isra'iilaajo. Allah hokki mo yimɓe Madiyan e saŋngeere konu meeɗen fuu.” 

15  Nde Gedeyon nani haala koyɗol man e ko saawi nder maagol, o sujidani Jawmiraawo. Nden o lori haa saŋngeere Isra'iila, o wi'i: “Umme, Jawmiraawo hokki on saŋngeere Madiyan.” Do'ere Madiyan'en 

16  O senndi honooɓe maako teemeɗɗe tato geɓe tati. O hokki koo moy luwal konu e mbulku sookru bee jamre yiite nder maagu. 

17  O wi'i ɓe: “To mi yottake sera saŋngeere, ndaareeɗam, mbaɗe ko mbaɗanmi. 

18  To mi fuufi luwal konu, min e wonduɓe bee am fuu, onon boo puufe luwe mon nder taarde saŋngeere fuu. Nden koole, mbi'e: En kaɓana Jawmiraawo e Gedeyon!” 

19  Gedeyon e worɓe teemerre wonduɓe bee muuɗum njotti sera saŋngeere diga jeŋngaay. Ɓe cannjino aynooɓe wakkati man. Ɓe puufi luwe konu, ɓe pusi bulki gonɗi haa juuɗe maɓɓe. 

20  Nden geɓe tati go fuu puufi luwe, ɓe pusi bulki. Juŋngo nano ɓe njogori jamre yiite, juŋngo nyaamo boo luwal konu ngam fuufugo. Ɓe kooli, ɓe ɗon mbi'a: “En kaɓana Jawmiraawo e Gedeyon bee kaafaaje meeɗen!” 

21  Ɓe ɗon taari saŋngeere, koo moy maɓɓe ɗon dari haa nokkuure mum. Jama'aare konne'en fuu wooki, doggi. 

22  Saa'i worɓe teemeɗɗe tato ɗon puufa luwe, Jawmiraawo ummini kaafaaje nder saŋngeere fuu, ngam haa Madiyan'en mbar-mbartira bee kaafaaje. Ɓe fuu ɓe ndoggi gal Serera haa yotti Bayti-Sitta e Abel-Mehola baŋnge Tabbat. 

23  Ɓe ewni Isra'iila'en nder le'i Neftali e Aser e lenyol Manassa fuu. Ɓe ngari, ɓe taasni yimɓe Madiyan. 

24  Gedeyon neli nelaaɓe koo toy dow kooseeje Efrayim, ɓe mbi'a ɓe: “Njippe, potte bee Madiyan'en, maɓɓe eerorɗe Urdun e eerorɗe haa kommbi Bayti-Bara.” Ɓe njippi, ɓe maɓɓi eerorɗe Urdun e eerorɗe haa kommbi Bayti-Bara. 

25  Ɓe naŋngi laamiiɓe Madiyan ɗiɗo, Oreb e Ze'eb e yerima'en. Ɓe mbari Oreb haa Tapaare-Oreb, Ze'eb boo haa Ɓiɗɗirde-Je'eb. Ɓe tokki taasnugo yimɓe Madiyan, ɓe ngaddi hoore Oreb bee nde Ze'eb haa Gedeyon gonɗo haa gaɗa Urdun.

