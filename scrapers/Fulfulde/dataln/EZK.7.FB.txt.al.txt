1  Ndaa Jawmiraawo wolwani yam, wi'i: 

2  “Ɓii-Aadama, ndaa nii Allah Jawmiraawo wolwani jooɗiiɓe haa lesdi Isra'iila: Ɗum timmoode! Timmoode ɗon wara dow keeri lesdi nayi fuu. 

3  Jonta timmoode ɗon wara dow mooɗon. Mi neldan tikkere am dow mooɗon, mi hiitoto on fodde kuuɗe mooɗon, mi ƴamtan on kuuɗe mooɗon nyidduɗe fuu. 

4  Mi laarataa on bee enɗam sam, mi yurmintaa on. Ammaa mi ƴamtan on daliila gikku mon, kuuɗe mon nyidduɗe mbaŋgan caka mooɗon. Nden kam on paaman min woni Jawmiraawo.” 

5  Ndaa nii Allah Jawmiraawo wi'i: “Sarru dow sarru! Ndaa ngu ɗon wara! 

6  Timmoode ɗon wara, timmoode ɗon wara! Nde ukkanto on. 

7  Onon yimɓe lesdi, wakkati yottake, nyalaade ɗon ɓadito, ɗum nyalaade saklere, walaa hoolo seyo dow kooseeje fahin. 

8  Jonta mi ɓadi rufugo ɓernuki am dow mooɗon, haa mi rufda tikkere am fuu dow mooɗon, mi hiito on fodde kuuɗe mon, mi ƴamtan on kuuɗe mon nyidduɗe. 

9  Mi laarataa on bee enɗam, mi yurmintaa on sam. Ammaa mi ƴamtan on daliila gikku mon, kuuɗe mon nyidduɗe mbaŋgan caka mooɗon. Nden on paaman min Jawmiraawo fiyi on. 

10  Ndaa nyalaade go! Ndaa, nde yottake! Wakkati halkere waɗi! Toonyaare ɗon ɓesdo, mawnitaare ɗon mawna, 

11  toonyaare ɗon ummo ngam laataago ɓoccol halleende. Ɓe majji, walaa risku, walaa mooɓre yimɓe, walaa maŋngu luttani ɓe! 

12  Wakkati yottake, nyalaade go yottake! Taa coodoowo seyo, taa coorroowo boo suno! Ngam mi ɗon tikkana mooɓgal yimɓe lesdi fuu. 

13  Coorroowo heɓtataa ko soorri, koo to o ɗon bee yoŋki, ngam mi waylataa tikkere am dow mooɓre yimɓe. Walaa mo hisnata yoŋki mum daliila zunuuba mum. 

14  Ɓe puufan luwal, ɓe taaskanto konu. Ammaa walaa mo wurtoto ngam yahugo haɓre, ngam mi ɗon tikkana mooɓgal lesdi fuu. 

15  Haa yaasi, kaafahi ɗon, haa nder boo nyawu kalluŋgu ndaaɓoowu e weelo. Mo ɗon haa ladde, maayran bee kaafahi. Mo ɗon nder berniwol, nyawu kalluŋgu ndaaɓoowu e weelo mbaran ɗum. 

16  Daɗɓe maɓɓe kisan dow kooseeje bana pooli boyooji, fuu maɓɓe ɓe uumoto, koo moy ngam zunuuba mum. 

17  Juuɗe maɓɓe tampan, koppi fuu ndiwnan. 

18  Ɓe ɓornoto limce buhuuje, kultoreeŋgol suddan ɓe, geese maɓɓe fuu keewan semteende, ɓe fuu ɓe pemmban gaasa ko'e maɓɓe daliila toskaare maɓɓe. 

19  Ɓe ngudinan cardi maɓɓe haa laabi, kaŋŋeeri maɓɓe laatoto huunde soɓnde. Cardi maɓɓe e kaŋŋeeri maɓɓe mbaawataa hisnugo ɓe nyalaade nde tikkere Jawmiraawo waŋgata. Ɓe kaarataa fahin, ɓe kebbintaa deeɗi maɓɓe, ngam cardi e kaŋŋeeri man nastini ɓe nder zunuuba. 

20  Ɓe mantori kuuje maɓɓe marɗe saman, ɓe mbaɗi labbi e kuuɗe nyidduɗe bee maaje. Ngam maajum ngartiranmi ɗum fuu coɓɗum ngam maɓɓe. 

21  Mi hokkan ɗum haa juuɗe jananɓe, ɓe njaɓta ɗum, ɗum laatoto keɓal halluɓe wonɓe haa lesdi man, ngam ɓe coɓna ɗum. 

22  Mi wiirnan ɓe gite am, ɓe coɓnan ndesaari am, jaɓtooɓe nastan haa maari, coɓnan ndi. 

23  Waɗ callallu! Ngam lesdi heewi aybeeji dufki ƴiiƴam, berniwol boo heewi toonyaare. 

24  Mi waddan ummaatooje ɓurɗe hallugo, honooɓe maaje njaɓta ci'e maɓɓe. Mi halkan mawnitaare semmbiɗɓe, nokkuuje maɓɓe ceniiɗe coɓan. 

25  Kultoreeŋgol waran. Saa'i man ɓe ɗaɓɓitan salaaman, ammaa ɗum walaa. 

26  Sarru dow sarru, habaruuji kalluɗi tokkindiran. Ɓe ƴaman wahayuuji haa annabiijo, ɓe keɓataa ekkitinol haa liman'en, koo sawari haa ndotti'en. 

27  Laamiiɗo sunoto, ardiiɗo ɓornoto kultoreeŋgol, juuɗe yimɓe lesdi fuu ndiwnan. Mi waɗan ɓe fodde kuuɗe maɓɓe, mi hiitoto ɓe bana no kamɓe ɓe kiitori. Nden ɓe paaman min mi Jawmiraawo.”

