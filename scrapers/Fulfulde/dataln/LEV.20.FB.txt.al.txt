1  Jawmiraawo umri Muusa, 

2  o wi'a Isra'iila'en ni'i: “Koo moy Isra'iilaajo malla jananno nder Isra'iila dokkuɗo gootel haa ɓikkoy mum ngam lawru Molek, sey ummaatoore fiɗa mo bee kaa'e haa o maaya. 

3  Mi honan goɗɗo man, mi nattinan mo caka lenyol maako, ngam o hokki Molek gootel haa ɓikkoy maako. Bana non o soɓniri suudu am seniindu, o yawake innde am seniinde boo. 

4  Ammaa to yimɓe ummaatoore paalaaka ko o waɗi, to ɓe mbaraay mo, 

5  nden kam min bee hoore am mi honan mo, kaŋko e saare maako e hawtanɓe mo fuu, ɗakkotiranɓe bee Molek. Mi nattinan ɓe caka jama'aare maɓɓe. 

6  To goɗɗo yehi ƴamugo sarwotooɓe maayɓe e hiila'en, ngam ɗakkotirgo bee maɓɓe, mi honan mo, mi nattinan mo caka ummaatoore maako. 

7  Cene ko'e mon, laate on seniiɓe, ngam min woni Jawmiraawo Allah mon. 

8  Ɗowtane umrooje am, ngam min woni Jawmiraawo cenoowo on. 

9  Koo moy huɗi baaba mum malla daada mum, o mbareteeɗo fakat, aybe man laatoto dow hoore maako. 

10  To goɗɗo waɗi njeenu bee debbo keeddiɗɗum, nden kam kaŋko e debbo ɓe mbareteeɓe ngam ɓe njeenooɓe. 

11  To goɗɗo waaldi bee debbo baaba mum, toski baaba mum bana non, kaŋko e debbo ɓe mbareteeɓe, aybe man laatoto dow ko'e maɓɓe. 

12  To goɗɗo waaldi bee debbo ɓiyum, ɓe ɗiɗo fuu ɓe mbareteeɓe. Ɓe mbaɗi nyidduɗum, aybe maayde maɓɓe laatoto dow ko'e maɓɓe. 

13  To goɗɗo waaldi bee gorko bana muuɗum, ɓe mbaɗi nyidduɗum, ɓe ɗiɗo fuu ɓe mbareteeɓe. Aybe maayde maɓɓe laatoto dow ko'e maɓɓe. 

14  To goɗɗo te'i daada bee ɓiyum debbo, ɓe mbaɗi nyidduɗum, ɓe tato fuu ɓe wuleteeɓe bee yiite, ngam taa nyidduɗum ɗu'um lutta caka mooɗon. 

15  To goɗɗo waaldi bee ndabbaawa, sey on mbara mo e ndabbaawa man fuu. 

16  Non boo to debbo ɓaditi ndabbaawa ngam waaldugo bee maaga, sey on mbara mo, kaŋko e ndabbaawa fuu. Aybe maayde goɗɗo oo laatoto dow hoore maako non boo ndabbaawa. 

17  To goɗɗo te'i deerɗum debbo, ɓii baaba mum malla ɓii daada mum, waaldi bee maako, ɓe mbaɗi nyidduɗum. Ɓe wurtinteeɓe gite yimɓe ummaatoore maɓɓe. Doole gorko oo roondo aybe mum. 

18  To goɗɗo hawti bee debbo kayloowo, to o yi'i temmbuki maako e to debbo boo laari ilol ƴiiƴam mum, ɓe ɗiɗo fuu ɓe wurtinteeɓe diga jama'aare maɓɓe. 

19  To goɗɗo waaldi bee goggo mum malla yaapendo mum, o toski banndiiko ɓadiiɗo. Ɓe ɗiɗo fuu ɓe hiiteteeɓe ngam aybe maɓɓe. 

20  To goɗɗo waaldi bee debbo bappa mum, o toski bappa maako. Ɓe hiiteteeɓe ngam hakke maɓɓe. Ɓe keɓataa ɓikkoy haa ɓe maaya. 

21  To goɗɗo hoo'i debbo deerɗum, ɓe mbaɗi coɓɗum, o toski deerɗiiko. Kaŋko e debbo keɓataa ɓikkoy haa ɓe maaya.” 

22  Jawmiraawo ɓesdi wi'ugo: “Ɗowtane umrooje am e kiitaaji am fuu, ngam taa lesdi ndi njahranmi on haa muuɗum, tuuta on. 

23  Taa tokke umrooje ummaatooje ɗe ndiiwanmi yeeso mooɗon. Kamɓe ɓe mbaɗi kuuje ɗe'e, ɓe laatani yam nyidduɓe. 

24  Mi wi'i on: Onon on maran lesdi keewndi kosam e njumri, mi marnan on ndi. Min woni Jawmiraawo Allah mon, mi senndi on bee ummaatooje goɗɗe. 

25  Sey on cenndindira dabbaaji dagiiɗi bee karminaaɗi, on cenndindira colli dagiiɗi bee karminaaɗi boo. Taa nyaame dabbaaji e colli e ladooji karminaaɗi, ngam taa on coɓna ko'e mon. 

26  Laate on seniiɓe ngam am, ngam min Jawmiraawo mi ceniiɗo. Mi senndi on bee ummaatooje goɗɗe ngam mi mara on min feere am. 

27  Koo moy gorko malla debbo carwotooɗo maayɓe malla hiilaajo, sey on piɗa mo bee kaa'e haa o maaya. Aybe maayde maako laatoto dow hoore maako.”

