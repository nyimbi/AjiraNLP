1  Jawmiraawo wolwani Muusa ɓaawo maayde ɓiɓɓe Haruna ɗiɗo, mbaraaɓe nde ɓe lii'ani Jawmiraawo yiite nge senaaka. 

2  O wi'i: “Yeccu deerɗa Haruna taa o nasta nokkuure ɓurnde senaago ɓaawo wiirndallo, sey bee saa'iire fottannde tan. Ton mbaŋganmi nder ruulde haa dow jooɗorde ngam kefergal. To o ɗowtaaki, o maayan. 

3  Ndaa nii o nastirta nokkuure seniinde: Sey o lii'o ngaari kalhaldi kirseteendi ngam ittuki hakkeeji maako tawon, non boo njawdiri mbaalu nguleteendi. 

4  Hiddeko Haruna nasta ton, sey o yiiwo tawon. Nden o ɓorno limce ceniiɗe, waato toggoore e gajeere e taadorgol e meetaleewol, ɗum fuu ɗum kuuwraaɗum gaaraaji leŋ. 

5  Jama'aare Isra'iila hokka Haruna jawɗi be'i ɗiɗi kirseteeɗi ngam ittuki hakkeeji, non boo njawdiri mbaalu nguleteendi. 

6  Sey o lii'o ngaari kalhaldi kirseteendi ngam ittuki hakke maako e hakkeeji saare maako. 

7  Nden o darna jawɗi be'i ɗiɗi go yeeso Jawmiraawo haa dammugal laymaaru fottirde. 

8  O waɗa kur'u dow maaji bee kaa'e ɗiɗi, woore ngam Jawmiraawo, woore ngam Azazeel. 

9  Nden o lii'o njawdiri cuɓaandi bee kur'u ngam Jawmiraawo, ndi kirseteendi ngam ittuki hakkeeji. 

10  Ammaa njawdiri cuɓaandi bee kur'u ngam Azazeel, sey o darna ndi yeeso Jawmiraawo, nden o riiwa ndi nder ladde haa Azazeel, ngam ndi itta hakkeeji yimɓe. 

11  Saa'i Haruna ɗon lii'o ngaari kalhaldi kirseteendi ngam ittuki hakkeeji maako e hakkeeji saare maako, 

12  sey o hebbina feho bee ƴulɓe yiite diga hirsirde dariinde yeeso Jawmiraawo. O hoo'a boo uureteeɗum bana ko hebbinta juuɗe ɗiɗi, o nastina ɗum nder nokkuure ɓurnde senaago gaɗa wiirndallo. 

13  O sammina uurle man dow yiite yeeso Jawmiraawo, ngam haa cuurɗe maaje cudda jooɗorde ngam kefergal dow seedamku alkawal. To o waɗi bana non, o maayataa. 

14  Nden o hoo'a ƴiiƴam ngaari seɗɗa, o wicca ɗam bee hoondu maako haa yeeso jooɗorde ngam kefergal, ɓaawo maajum o wicca ɗam nde joweeɗiɗi yeeso sundukru alkawal. 

15  Nden o hirsa njawdiri mbeewa ngam ittuki hakkeeji ummaatoore, o nastina ƴiiƴam maari nder nokkuure ɓurnde senaago gaɗa wiirndallo. O wicca ɗam dow jooɗorde ngam kefergal, non boo yeeso sundukru alkawal, bana o waaruno bee ƴiiƴam ngaari go. 

16  Bana nii o laɓɓinirta nokkuure ɓurnde senaago e coɓki Isra'iila'en e hakkeeji maɓɓe fuu. O waɗa bana non haa laymaaru fottirde fuu, ngam ndu ɗon dari caka coɓki maɓɓe. 

17  Taa goɗɗo nasta laymaaru fottirde to Haruna nasti nder maaru ngam ittuki hakkeeji haa to o wurti. Ɓaawo o laɓɓini hoore maako e saare maako e jama'aare Isra'iila fuu, 

18  sey o wurto, o laɓɓina hirsirde dariinde yeeso Jawmiraawo. O hoo'a ƴiiƴam ngaari e ƴiiƴam njawdiri, o waɗa ɗam haa luwe hirsirde. 

19  Bee hoondu maako o wicca ƴiiƴam seɗɗa nde joweeɗiɗi dow hirsirde. Bana nii o laɓɓinirta nde e coɓki Isra'iila'en, o senrata nde.” Njawdiri ndiiweteendi 

20  “To Haruna timmini laɓɓingo e senugo nokkuure ɓurnde senaago e luttuɗum laymaaru fottirde, sey o ɓadina njawdiri ɗiɗawri. 

21  O yowa juuɗe maako ɗiɗi dow hoore maari, o waŋgina dow maari hakkeeji Isra'iila'en e aybeeji maɓɓe e tuurtol maɓɓe, o yowa ɗum fuu dow hoore njawdiri. Nden o umra goɗɗo riiwa ndi nder ladde. 

22  Njawdiri man roondoto aybeeji maɓɓe fuu haa nokkuure ferewnde. Bana non o riiwrata ndi nder ladde. 

23  Nden Haruna nasta laymaaru fottirde. Limce leŋ ɗe o ɓornino hiddeko o nasta nokkuure ɓurnde senaago, o ɓorto ɗe, o acca ɗe ton. 

24  Sey o yiiwo haa nokkuure seniinde, o ɓorno limce maako. Nden o wurto, o lii'o nguleteeŋga maako e nga yimɓe, ngam o itta hakkeeji maako e hakkeeji ummaatoore fuu. 

25  Ɓellere kirsaaŋga ngam ittuki hakkeeji, o wula nde dow hirsirde. 

26  Diiwɗo njawdiri go haa Azazeel, loota limce mum, yiiwo. Nden o heɓan wartugo nder saŋngeere. 

27  Ngaari kalhaldi e njawdiri mbeewa go, kirsaaɗi ɗi Haruna yahri ƴiiƴam muuɗum'en nder nokkuure ɓurnde senaago ngam ittuki hakkeeji, sey goɗɗo wurtina ɗi yaasi saŋngeere. O wula laral e kusel e coowoowe maaji fuu. 

28  Nden o loota limce maako, o yiiwo. Ɓaawo man o heɓan wartugo nder saŋngeere.” Umroore hakkilango nyalaade ittuki hakkeeji 

29  “Ndaa ko laatanto on farilla nduumiika: Nder lewru joweeɗiɗaɓru, nyannde sappoore, onon Isra'iila'en e jananɓe jooɗiiɓe caka mooɗon fuu on cuumo, taa on kuuwa kuugal koo ngale. 

30  Nyalaade maajum limanjo ittan hakkeeji mon, laɓɓinan on e aybeeji ɗi on mbaɗi dow Jawmiraawo fuu. 

31  Ɗum nyannde siwtorde, sey on cuumo nder maare. Kanjum woni farilla nduumiika. 

32  Limanjo moytaaɗo hoore bee nebbam, kalfitinaaɗo kuugal limanku mbattudi baaba mum, kaŋko o laɓɓinan on, o ittan hakkeeji mon. Sey o ɓorno limce leŋ ceniiɗe ngam kuugal man. 

33  Nden o laɓɓina nokkuure ɓurnde senaago e laymaaru fottirde e hirsirde, o itta hakkeeji liman'en e yimɓe fuu. 

34  Kanjum ɗum laatano on farilla nduumiika: Hitaande fuu nde woore, limanjo laɓɓina Isra'iila'en e hakkeeji maɓɓe fuu.” Haruna waɗi bana Jawmiraawo umruno Muusa.

