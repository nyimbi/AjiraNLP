1  Nde jawgel takkiti takkannde joweeɗiɗawre, asama fuu de'i siriw baakin reeta saa'a. 

2  Nden mi yi'i ɓe ndokki malaa'ika'en njoweeɗiɗo dariiɓe yeeso Allah luwe joweeɗiɗi. 

3  Malaa'ikaajo feere wari, dari kommbi hirsirde, o ɗon jogi taasawo kaŋŋeeri ngam wulugo uurle. Ɓe ndokki mo uurle ɗuuɗɗe haa o wula ɗe hawtaade bee do'aaje senaaɓe fuu dow hirsirde kaŋŋeeri dariinde yeeso leeso laamu. 

4  Cuurɗe uurle man ummi bee do'aaje senaaɓe diga juŋngo malaa'ikaajo dariiɗo yeeso Allah go. 

5  Nden malaa'ikaajo hoo'i taasawo wulugo uurle go, hebbini ngo bee yiite dow hirsirde, sakkini nge haa duniyaaru. Diggaali ndiggi, hoolooji mbaɗi, ma'e ma'i, lesdi dimmbi. Fuufaaŋgo luwe 

6  Nden malaa'ika'en njoweeɗiɗo marɓe luwe joweeɗiɗi go taaski fuufugo ɗe. 

7  Malaa'ikaajo arano fuufi luwal muuɗum. Mallimallooje e yiite jillindiraaŋge bee ƴiiƴam toɓi dow lesdi. Yeɓre duniyaaru woore nder tati e yeɓre leɗɗe woore nder tati e huɗo hecco fuu yiite nyaami ɗum. 

8  Nden malaa'ikaajo ɗiɗaɓo fuufi luwal muuɗum. Ko nanndi bee hooseere mawnde jamnaande sakkinaama nder mbeela. Yeɓre mbeela woore nder tati laati ƴiiƴam, 

9  yeɓre tagefo mbeela woore nder tati waati, yeɓre koommbooje woore nder tati boo natti. 

10  Nden malaa'ikaajo tataɓo fuufi luwal muuɗum. Horre mawnde jamnaande bana jamre do'i diga asama, yani dow yeɓre maaje ndiyam woore nder tati e dow ceeɓooje ndiyamji. 

11  Innde horre man, Kaaɗeeŋga. Yeɓre ndiyamji woore nder tati haaɗi rok haa yimɓe ɗuuɗɓe maayi ngam daliila ndiyamji kaaɗɗi ɗi'i. 

12  Nden malaa'ikaajo nayaɓo fuufi luwal muuɗum. Nder geɓe naaŋge tati, woore fiyaama, non boo yeɓre lewru woore e yeɓre koode woore, haa yeɓre jayŋgol man woore nder tati nyifi. Yeɓre jayŋgol nyalawma woore nder tati nyifaama, non boo jemma. 

13  Nden mi yi'i e mi nani dutal piiranŋgal nder hawa ɗon wi'a bee sawtu: “Kayto, Kayto! Kayto! Bone laatanto jooɗiiɓe haa duniyaaru ngam daliila hoolo luwe malaa'ika'en luttuɓe tato tammi fuufugo!”

