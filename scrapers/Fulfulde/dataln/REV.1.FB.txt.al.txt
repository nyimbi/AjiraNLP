1  Ndaa wahayu mo Allah hokki Yeesu Almasiihu ngam anndingo jaggiiɓe mum ko ɓadi wargo bee doole. Ngam maajum Almasiihu neli malaa'ikaajo muuɗum ngam anndingo ɗum jaggiiɗo muuɗum Yuhanna. 

2  Yuhanna seedi ko o yi'i fuu, ɗum wolde Allah e seedamku Yeesu Almasiihu. 

3  Barka laatanto jaŋnganɗo deftere nde'e e nananɓe bolle annabaaku ngu'u, tokkiiɓe ko winnda nder maare! Ngam wakkatiire nde kuuje ɗe'e laatoto ɓadake wargo. Koofli haa jama'aaje Masiihiŋke'en joweeɗiɗi 

4  Min Yuhanna, mi ɗon winndana jama'aaje nuɗɗinɓe joweeɗiɗi haa lesdi Asiya: Mo'ere e salaaman laatano on diga Allah, mo ɗon, mo ɗonno ɓooyma, mo ɗon wara boo e diga ruuhuuji joweeɗiɗi gonɗi yeeso leeso laamu maako 

5  e diga Yeesu Almasiihu, ceedoowo gooŋgaajo, ummitinaaɗo arano nder maayɓe, mawɗo laamlaamɓe duniyaaru boo. Kaŋko o yiɗi en. O rimɗini en diga hakkeeji meeɗen bee ƴiiƴam maako, 

6  o laatini en ummaatoore laamu maako e liman'en Allah, Baabiraawo maako. Tedduŋgal e baawɗe laatano mo haa abada abadin. Aamiina! 

7  Ndaa, o ɗon warda bee duule! Koo moy fuu yi'an mo, koo yuwɓe mo boo. Yimɓe asli nder duniyaaru fuu mboyan ngam daliila maako. Nii ɗum laatorto. Aamiina! 

8  Jawmiraawo Allah wi'i: “Min woni Alfa e Omega, mo ɗon e mo ɗonno ɓooyma, mo ɗon wara boo, min woni Baawɗo dow koo ɗume fuu.” Almasiihu waŋgani Yuhanna 

9  Min Yuhanna, deerɗiraawo mooɗon, kawtuɗo bee mooɗon nder torra e laamu Allah e tiiɗal nder Yeesu, mi ɗonno haa duunde wi'eteende Patmos ngam daliila wolde Allah e seedamku Yeesu. 

10  Nyalaade Jawmiraawo, Ruuhu naŋngi yam, mi nani sawtu ɓaawo am, bana luwal, 

11  ɗon wi'a: “Ko ngi'ata, winndu ɗum nder deftere, neldu ɗum haa jama'aaje nuɗɗinɓe joweeɗiɗi gonɗe haa Efesus e Simirna e Pergame e Tiyatira e Sardis e Filadelfiya e Lawdikiya.” 

12  Mi wayliti haa mi laara mo ɗon wolwanammi. Nden mi yi'i jo'inirɗe pittirlaaji joweeɗiɗi ɗe kaŋŋeeri. 

13  Caka jo'inirɗe ɗe'e, ngi'mi goɗɗo nannduɗo bee neɗɗo ɗon ɓorni limce juutɗe haa njotti teppe, o ɗon haɓɓi wiɓɓere maako bee taadorgol kaŋŋeeri. 

14  Hoore e gaasa hoore maako ɗon ndanwi tal bana hottollo raneeho e bana mallimallooje. Gite maako njayni bana ɗemŋgal yiite, 

15  kosɗe maako ɗelki bana njamndi mboɗeeri ɓolinaandi nder yiite. Sawtu maako nanndi bee hoolo ndiyamji diirtotooɗi haa maayo bee semmbe. 

16  O ɗon jogi koode joweeɗiɗi haa juŋngo maako nyaamo, kaafahi ceeɓki, marki mbeldiiji ɗiɗi wurti hunnduko maako. Yeeso maako ɗon yayna bana naaŋge yaynirta caka nyalawma. 

17  Nde mi yi'i mo, mi do'i yeeso maako bana maayɗo. O wallini juŋngo maako nyaamo dow hoore am, o wi'i: “Taa hul! Min woni arano e ragareejo. 

18  Mi geeto! Mi maayino, ammaa ndaa, mi geeto haa abada abadin. Mi woodi baawɗe dow maayde e dow joonde maayɓe boo. 

19  Ngam maajum winndu ko ngi'ɗa: Kuuje jontaaje e tammiiɗe wargo ɓaawoɗon. 

20  Ndaa sirri koode joweeɗiɗi ɗe ngi'ɗa haa juŋngo am nyaamo e sirri jo'inirɗe pittirlaaji joweeɗiɗi ɗe kaŋŋeeri: Koode joweeɗiɗi ngoni malaa'ika'en jama'aaje nuɗɗinɓe joweeɗiɗi. Jo'inirɗe pittirlaaji joweeɗiɗi boo ngoni jama'aaje nuɗɗinɓe joweeɗiɗi.”

