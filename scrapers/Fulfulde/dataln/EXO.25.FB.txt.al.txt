1  Jawmiraawo wi'i Muusa: 

2  “Yeccu Isra'iila'en ngaddanammi dokkal. Njaɓe ngal haa koo moy fuu, deydey ko ɓernde maako seyi hokkugo. 

3  Ndaa ko woni dokkal ngal njaɓoton haa maɓɓe: Kaŋŋeeri e cardi e njamndi mboɗeeri, 

4  gaaraaji leŋ ɗigguɗi e carwinaaɗi e boɗeeji seɗɗa e boɗeeji coy e gaasa be'i 

5  e lare jawɗi baali boojinaaɗe e lare liɗɗi mawɗi boojinaaɗe e leggal gawaral 

6  e nebbam ngam pittirla e uurle ngam nebbam cenirɗam e uureteeɗum 

7  e kaa'e onikis e kaa'e takketeeɗe haa ɗancikiyel e jiiba wiɓɓere ngam hooreejo liman'en. 

8  Isra'iila'en mbaɗanammi jooɗorde seniinde, haa mi jooɗo caka maɓɓe. 

9  Mbaɗe jooɗorde senaande e kuuje maare fuu fodde misaalu mo mi hollete.” Sundukru alkawal 

10  “Ɓe mbaɗa sundukru ndu leggal gawaral. Njuutirka maaru meetir gootel bee reetita. Njaajirka maaru boo meetir gootel reetita walaa, towirka boo meetir gootel reetita walaa. 

11  A sudda ndu fuu bee kaŋŋeeri laaɓndi, nder e yaasi fuu. A taarna sera maaru bee fawne kaŋŋeeri. 

12  Ɓolin kalagaaje kaŋŋeeri nayi ngam maaru, feɗu ɗe haa coɓɓuli maaru nayi, kalagaaje ɗiɗi haa wuttudu wooru, non boo kalagaaje ɗiɗi haa wuttudu nduya. 

13  A waɗa cabbi leɗɗe gaware, cudda ɗi bee kaŋŋeeri. 

14  A nastina cabbi ɗi'i nder kalagaaje haa buttuli sundukru ngam roondaago ndu. 

15  Cabbi man nasta kalagaaje, taa ɗi itte e maaje. 

16  Alluhaaje seedamku ɗiɗi ɗe ndokkanmaami, wallin ɗe nder sundukru man. 

17  Nden waɗ jooɗorde ngam kefergal nde kaŋŋeeri laaɓndi, njuutirka maare meetir gootel bee reetita, njaajirka maare boo meetir gootel reetita walaa. 

18  A waɗa keruba'en ɗiɗo dow seɓattooji jooɗorde ngam kefergal ɗiɗi bee kaŋŋeeri tappaandi. 

19  A waɗa keruba gooto haa seɓatto wuttudu jooɗorde ngam kefergal wooru, keruba oya boo haa seɓatto wuttudu nduya. Mbaɗe keruba'en ɗiɗo, ɗum laato kuuwaaɗum gootum bee seɓattooji maare ɗiɗi fuu. 

20  Keruba'en mbeeɗa bileeji muuɗum'en haa dow, ɓe mbaɗa ɗowdi dow jooɗorde ngam kefergal bee bileeji maɓɓe. Geese maɓɓe tiitotira, ndaara jooɗorde ngam kefergal. 

21  A wallina alluhaaje seedamku ɗe ndokkanmaami nder sundukru, nden a maɓɓa ndu bee jooɗorde ngam kefergal. 

22  Ton pottanmi bee maaɗa. Haa jooɗorde ngam kefergal e haa keruba'en wonɓe dow sundukru alkawal mbi'anmaami umrooje am fuu ngam Isra'iila'en.” Taabal tamseeje lii'anaaɗe Allah 

23  “A waɗa taabal leggal gawaral, njuutirka maagal meetir gootel, njaajirka maagal reeta meetir, towirka maagal boo meetir gootel reetita walaa. 

24  A sudda ngal bee kaŋŋeeri laaɓndi, a taarna sera maagal bee fawne kaŋŋeeri. 

25  A waɗa haa maagal faddorde nde hapakaare, a taarna sera maare bee fawne kaŋŋeeri. 

26  A waɗa ngam maagal kalagaaje kaŋŋeeri nayi, a feɗa ɗe haa coɓɓuli nayi gonɗi haa kosɗe maagal. 

27  Kalagaaje man laato ɓadiiɗe faddorde. Ɗe njogo cabbi ngam roondaago taabal. 

28  A waɗa cabbi leɗɗe gaware, a sudda ɗi bee kaŋŋeeri. A roondoto taabal bee maaji. 

29  A waɗa taasaaje e taasahoy e bulki e jarduɗe ngam lii'aago dokke dufeteeɗe. A waɗa ɗum fuu bee kaŋŋeeri laaɓndi. 

30  Dow taabal man mballinta foroy tamseeje jo'inteeɗe yeeso am.” Jo'inirɗum pittirlaaji joweeɗiɗi 

31  “A waɗa jo'inirɗum pittirlaaji joweeɗiɗi bee kaŋŋeeri tappaandi laaɓndi. Ɗum laato kuuwaaɗum gootum bee dubbeere e taasahoy e morle e pinndi haa maajum fuu. 

32  Lice joweego ngurto haa buttuli maajum. Tati haa wuttudu ndu'u, tati haa wuttudu nduya. 

33  Taasahoy tatoy bana ɓiɓɓe lawjahi haa lisal gootal fuu bee morlere e pinndiri. Non boo taasahoy tatoy bana ɓiɓɓe lawjahi haa lisal goɗŋgal bee morlere e pinndiri, bana non lice joweego fuu gurtotooɗe haa jo'inirɗum pittirlaaji. 

34  Haa dubbeere boo, taasahoy nayoy bana ɓiɓɓe lawjahi bee morle maare e pinndi maare. 

35  Morlere woore les lice maare ɗiɗi, kadiboo morlere woore les lice maare ɗiɗi, fahin morlere woore les lice maare ɗiɗi, ngam lice joweego gurtotooɗe haa jo'inirɗum pittirlaaji. 

36  Morle e lice bee jo'inirɗum pittirlaaji fuu, ɗum laato kuuwaaɗum gootum, ɗum kaŋŋeeri tappaandi laaɓndi. 

37  A waɗa pittirlaaji joweeɗiɗi, a jamna ɗi haa ɗi njayna yeeso maaji. 

38  A waɗa boo mekefje maajum e taasahoy ndoondi man bee kaŋŋeeri laaɓndi. 

39  A waɗa kuuwruɗe maajum fuu baakin kilo kaŋŋeeri laaɓndi cappanɗe tati. 

40  A hakkilana kuuɗe man booɗɗum, a waɗa ɗum fuu fodde misaalu mo ngi'ɗa dow hooseere.”

