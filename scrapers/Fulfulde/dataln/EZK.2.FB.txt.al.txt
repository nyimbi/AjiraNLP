1  O wi'i yam: “Ɓii-Aadama, dara dow kosɗe ma, haa mi wolwane.” 

2  Nde o wi'i yam ɗum, Ruuhu nasti nder am, darni yam dow kosɗe am, mi nani bolwananɗo yam. 

3  O wi'i yam: “Ɓii-Aadama, mi ɗon nele haa yimɓe ummaatoore Isra'iila tuurtuɓe, ɓe tuurtani yam. Kamɓe e kaakiraaɓe maɓɓe ɓe laati tuurtaniiɓe yam haa wargo hannde. 

4  Yimɓe ɓe'e kam, ko'e maɓɓe caati. Mi neli ma haa maɓɓe, a yecca ɓe: Ndaa nii Allah Jawmiraawo wi'i. 

5  Koo ɓe nanan, koo ɓe caloto nanugo ngam ɓe tuurtooɓe, ammaa ɓe paaman annabiijo ɗon caka maɓɓe. 

6  An boo, ɓii-Aadama, taa hul ɓe, taa hul bolle maɓɓe. Ngam giŋngille e gi'e ɗon taari ma, a ɗon jooɗi dow jahe. Ammaa taa hul bolle maɓɓe, taa gite maɓɓe kulne, ngam ɓe tuurtooɓe. 

7  Yeccu ɓe bolle am, koo ɓe nanan, koo ɓe caloto nanugo, ngam ɓe tuurtooɓe. 

8  Ɓii-Aadama, nan ko mi wi'ete. Taa tuurtu bana tuurtooɓe ɓe'e! Maɓɓitit hunnduko ma, nyaam ko mi hokkete!” 

9  Mi laari, ndaa juŋngo ɗon forti heedi am, ngo ɗon jogi deftere taggaande. 

10  O taggiti nde yeeso am, nde winndaama nder e yaasi fuu. Ndaa ko winnda: Bolle mettamɓeram e uumaali e bone.

