1  Ndaa inɗe ɓiɓɓe Yaakubu, waato Isra'iila'en yahduɓe haa Misra bee baaba muuɗum'en, koo moy fuu bee saare muuɗum: 

2  Ruben, Simeyon, Lewi e Yahuuda, 

3  Issakar, Zabulon e Benyamin, 

4  Dan e Neftali, Gada e Aser. 

5  Limgal danygol Yaakubu fuu, waɗi yimɓe cappanɗe njoweeɗiɗo (

70  ). Yusufu kam ɗonno haa Misra ton. 

6  Yusufu e deerɗiraaɓe muuɗum fuu maayi, non boo mooɓgal yidere maɓɓe fuu. 

7  Isra'iila'en ndanyndanytiri, ɓe ɗon ɓesdo, ɓe ɗon ɗuuɗa, baawɗe maɓɓe boo ɓesdi masin. Ɓe kebbini lesdi Misra. 

8  Nden laamiiɗo keso laami dow lesdi Misra. Kaŋko o anndaa Yusufu. 

9  O wi'i ummaatoore maako: “Ndaare, ummaatoore Isra'iila ɓurdi en ɗuuɗugo e semmbe. 

10  Sey en keɓa dabare ngam haɗugo nde ɗuuɗugo. Ngam to nde ɗuuɗi, to konu waɗi, nde hawtan bee konne'en meeɗen, nde haɓan bee meeɗen, nde wurtoto lesdi.” 

11  Misra'en laatini Isra'iila'en maccuɓe, ndarni kaliifa'en dow maɓɓe ngam torrugo ɓe bee kuugal caatuŋgal. Isra'iila'en nyiɓani Firawna berniiji cigorɗi ɗi'i: Pitom e Ra'meses. 

12  Bana nii koo nde Misra'en ɗuɗɗini toonyaaŋge dow maɓɓe, kamɓe ɓe ɓurti ɓesdaago, ɓe ɗuuɗi haa Misra'en kuli ɓe. 

13  Misra'en kuuwni Isra'iila'en bee caatal. 

14  Ɓe laskini joonde maɓɓe bee kuuɗe caatuɗe ɗe'e: Jiiɓugo loope, tappugo birikje e huuwugo kuuɗe gese. Ɓe ndooli ɓe huuwugo kuuɗe caatuɗe koo ɗeye fuu. 

15  Laamiiɗo Misra hokki umroore nde'e haa Sifira e Pu'a, rewɓe ɓesninooɓe haa Ibraniŋke'en, 

16  o wi'i ɓe: “To on ɗon ɓesnina rewɓe Ibraniŋke'en, ndaare booɗɗum, to ɗum ɓiŋngel gorgel, mbare ngel, to ɗum deyel boo, acce ngel yeeɗa.” 

17  Ammaa ɓesninooɓe go kuli Allah, ɓe ɗowtanaaki umroore laamiiɗo Misra. Ɓe acci ɓikkoy ngorkoy ngeeɗa. 

18  Nden laamiiɗo Misra ewni ɓe, ƴami: “Koni kuuwɗon bana nii? Koni on acci ɓikkoy ngorkoy ngeeɗa?” 

19  Ɓe njaabi Firawna: “Rewɓe Ibraniŋke'en laataaki bana rewɓe Misra'en, ɓe semmbiɗɓe. Hiddeko ɓesninoowo wara haa maɓɓe, ɓe ndanyi.” 

20  Bana nii Allah woonani rewɓe ɓesninooɓe ɓe'e, Isra'iila'en ɓesdi ɗuuɗugo, baawɗe maɓɓe boo ɓesdi masin. 

21  Allah hokki rewɓe go danygol, ngam ɓe kuli Allah. 

22  Nden Firawna umri ummaatoore muuɗum fuu, o wi'i: “Gorgel danyaaŋgel nder saare Yahuuduujo fuu, cakkine ngel nder maayo Niil. Ndehoy kam, acce koy ngeeɗa.”

