Umroore dow ƴiiƴam
1Jawmiraawo umri Muusa: 2“Yeccu Haruna e ɓiɓɓe mum e Isra'iila'en ndaa ko Jawmiraawo umri on: 3To Isra'iilaajo hirsi nagge malla mbaalu malla mbeewa, nder saŋngeere malla yaasi maare, 4ammaa o waddaay ɗum haa dammugal laymaaru fottirde ngam o lii'ano ɗum Jawmiraawo yeeso jooɗorde mum, nden kam ɗum laatoto aybe ƴiiƴam dow maako. O rufi ƴiiƴam, ngam man o gurtinteeɗo diga jama'aare maako. 5Isra'iila'en mboowi hirsugo dabbaaji muuɗum'en haa ladde. Ammaa jonta ɓe ngadda ɗi haa limanjo haa dammugal laymaaru fottirde, ɓe lii'o ɗi ton kirseteeɗi ngam kawtal yimɓe bee Allah. 6Limanjo wicca ƴiiƴam maaji haa hirsirde Jawmiraawo yeeso dammugal laymaaru. O wula ɓellere maaji, haa uureeŋgol man belŋgol fottana Jawmiraawo. 7Taa Isra'iila'en tokko zammboraago Jawmiraawo bee hirsugo dabbaaji muuɗum'en haa ladde ngam labbi nannduɗi bee be'i ɗi ɓe ndewata. Ɗum laatano ɓe farilla nduumiika haa gide maɓɓe fuu.
8To Isra'iilaajo malla jananno nder Isra'iila mo yiɗi lii'aago nguleteeŋga malla kirseteeŋga feere, 9ammaa o waddaay nga haa dammugal laymaaru fottirde ngam o lii'ano nga Jawmiraawo, o gurtinteeɗo diga jama'aare maako.
10To Isra'iilaajo malla jananno nder Isra'iila nyaami kusel ngel ƴiiƴam mum rufaaka, Jawmiraawo honan mo, nattinan mo caka lenyol maako. 11Yoŋki marɗum ɓanndu fuu ɗon nder ƴiiƴam. Ngam man Jawmiraawo umri on on ndufa ƴiiƴam fuu haa hirsirde ngam ittuki hakkeeji yimɓe. 12Ngam man o wi'i Isra'iila'en e hoɗɓe wonɓe caka maɓɓe, taa ɓe nyaama ƴiiƴam sam.
13To Isra'iilaajo malla jananno nder Isra'iila mbari ndabbaawa ladde nyaameteeŋga malla sonndu nyaameteendu, sey o rufa ƴiiƴam man fuu haa lesdi, o sudda ɗam bee mbulwuldi. 14Ngam marɗum ɓanndu fuu, ƴiiƴam woni yoŋki mum. Ngam man Jawmiraawo umri Isra'iila'en taa ɓe nyaama kusel ngel ƴiiƴam mum rufaaka. Koo moy nyaami ɗam, o gurtinteeɗo diga jama'aare maako.
15Koo moy Isra'iilaajo malla jananno nder Isra'iila nyaamɗo kusel ndabbaawa mbaatŋga malla nga huunde ladde faɗɗi ɗum, sey loota limce mum, yiiwo. O nyallan o coɓɗo. 16To o lootaay limce maako, o yiiwaaki boo, nden kam o kiiteteeɗo.”