1Allah barkiɗini Nuuhu e ɓiyum'en, o wi'i ɓe: “Ndanye, ɗuuɗe, kebbine lesdi! 2On laatoto daliila kultoreeŋgol maŋngol haa dabbaaji e colli, Ko duɓata dow lesdi e liɗɗi fuu. Mi hokki ɗum fuu haa juuɗe mooɗon. 3Ladoojum e marɗum poofɗe fuu laatano on nyaamdu. Mi hokki on ɗum fuu bana naane ndokkirmi on haako hecco. 4Ammaa taa nyaame kusel bee yoŋki muuɗum, waato bee ƴiiƴam muuɗum. 5Ƴiiƴam mooɗon ɗum yoŋki mooɗon. Mi ƴaman ɗam haa ndabbaawa mbarnga neɗɗo, bana mi ƴamirta haa neɗɗo mbarɗo tanum. Mi ƴamtan yoŋki neɗɗo haa mbarɗo ɗum. 6Koo moy rufi ƴiiƴam neɗɗo, ƴiiƴam muuɗum rufe boo bee juŋngo neɗɗo, ngam Allah tagi neɗɗo dow jaati muuɗum. 7Onon kam, ndanye, ɗuuɗe masin dow lesdi, ɓesde dow maari!”
8Nden Allah wi'i Nuuhu e ɓiyum'en wonduɓe bee maako: 9“Ndaa, mi haɓɓan alkawal bee mooɗon e danygol mon ɓaawo mooɗon 10e marɗum yoŋki gonduɗum bee mooɗon fuu, colli e dabbaaji saare malla ɗi ladde, ko wurti koommbowal bee mooɗon fuu e dabbaaji gonɗi dow lesdi fuu. 11Mi ɗon haɓɓa alkawal bee mooɗon: Marɗum ɓanndu fuu meetataa nattineego bee ndiyam tuufaana. Ilam ngoɗɗam meetataa nattingo lesdi fahin.” 12Allah ɓesdi wi'ugo: “Ndaa alaama alkawal ngal darnanmi hakkunde am bee mooɗon, non boo hakkunde am bee yoŋkiiji geeti ngonduɗi bee mooɗon fuu, ngam zamanuuji garanɗi fuu: 13Mi waɗan timotimooŋgal am nder duule. Kaŋgal laatoto alaama alkawal hakkunde am bee duniyaaru. 14Nde mooɓtanmi duule dow lesdi fuu e to timotimooŋgal waŋgi nder maaje, 15mi siftoran alkawal am bee mooɗon, bee dabbaaji e bee ko mari ɓanndu fuu. Ndiyamji meetataa laataago ilam tuufaana ngam nattingo marɗum ɓanndu fuu. 16Timotimooŋgal waŋgan nder duule. Mi laaran ngal e mi siftoran dow alkawal duumiiŋgal ngal kaɓɓumi ngam foroy hakkunde am e marɗum yoŋki fuu dow lesdi.” 17Allah wi'i Nuuhu: “Kanjum woni alaama alkawal ngal kaɓɓumi hakkunde am bee marɗum yoŋki fuu dow lesdi fuu.”
Nuuhu e ɓiyum'en
18Ɓiɓɓe Nuuhu wurtiiɓe koommbowal ngoni: Sem e Haamu e Yafet. Haamu woni baaba Kanaana. 19Diga ɓiɓɓe Nuuhu tato ɓe'e, jooɗiiɓe dow lesdi fuu iwi.
20Nuuhu woni aartuɗo fuɗɗugo ndemri. O jubi leɗɗe inabooje. 21O yari inaboojam, o wuyki, o suuriti nder suudu maako. 22Haamu, baaba Kanaana yi'i temmbu baaba muuɗum, o yehi yaasi, o anndini ɗum deerɗum'en ɗiɗo go. 23Nden Sem e Yafet koo'i ngapaleewol, ɓe ngaɗi ngol dow balbe maɓɓe. Ɓe njehi ɓaawo ɓaawo, ɓe cuddi temmbu baaba maɓɓe, ɓe ndaaraay gal baaba maɓɓe, non ɓe ngi'aay temmbu baaba maɓɓe. 24Nde Nuuhu fini e wuykere mum, o nani ko ɓiyiiko minyiraawo waɗi.
25Nden o wi'i: “Kanaana o naalaaɗo! O laatano deerɗiiko'en maccuɗo ɓaawoojo.” 26O wi'i boo: “Tedduŋgal laatano Jawmiraawo, Allah mo Sem! Kanaana laato maccuɗo maako. 27Allah mawnina Yafet, ammaa joonde maako laato nder cuuɗi laymaaji Sem. Kanaana boo laatano mo maccuɗo.”
28Ɓaawo ilam tuufaana, Nuuhu yeeɗi fahin duuɓi teemeɗɗe tati e cappanɗe jowi (350). 29Duuɓi Nuuhu fuu ngaɗi, teemeɗɗe joweenayi e cappanɗe jowi (950), nden o maayi.