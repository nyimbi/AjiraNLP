Labbi Mika
1Woodino goɗɗo innde maako Mika o ɗonno jooɗi haa kooseeje. 2Nyannde feere o wi'i daada maako: “A ɗon siftora nde ɓe ngujji ma ceede cardi ujineere e teemerre (1.100), nden a naali gujjo man gite am. Booɗɗum, ndaa cardi man, min wujji ndi.” Nden daada maako wi'i: “Jawmiraawo barkiɗine ɓiŋngel am.” 3Mika hokkiti daada maako ceede cardi ujineere e teemerre (1.100) go, daada maako wi'i: “Mi seni cardi ndi ngam Jawmiraawo ngam waɗugo suura cehaaka cuddiraaka cardi, ngam hayru ma. Mi lornante cardi ndi jonta.” 4Nde o hokkiti daada maako cardi ndi'i, daada maako itti ceede cardi teemeɗɗe ɗiɗi, yahri ɗe haa tappoowo cardi. Kaŋko o waɗi lawru sehaandu e lawru cardi ɓolinaandi. Nden ɓe ndarni ɗi nder suudu Mika.
5Gorko bi'eteeɗo Mika oo, o woodi suudu ɗowanteeɗo. O waɗi ɗanciki limanjo non boo labbi goɗɗi, nden o hoo'i gooto nder ɓiɓɓe maako, o waɗi mo limanjo. 6Zamanu maajum walaa laamiiɗo haa Isra'iila, koo moy ɗon waɗa ko fottani ɓernde mum.
7Nden woodino derkeejo Lewiijo koɗo haa Baytilaama, nder lesdi lenyol Yahuuda. 8O wurti Baytilaama, ngam ɗaɓɓitugo jooɗorde haa pellel feere. Nde o ɗon yaha, o wari haa saare Mika nder kooseeje Efrayim. 9Mika ƴami mo: “Toy iwɗaa?” O jaabi: “Mi Lewiijo jooɗiiɗo haa Baytilaama nder Yahuuda, mi ɗon ɗaɓɓita pellel jooɗaago.” 10Mika wi'i mo: “Jooɗa haa am, laata limanjo saare am e laata carwotooɗo yam. Hitaande fuu mi hokkete ceede cardi sappo, a heɓan boo limce e nyaamdu he'anndu ma.” 11Lewiijo oo jaɓi jooɗaago haa saare Mika. O jogi mo bana ɓiyiiko. 12Mika waɗi mo limanjo mum, o jo'ini mo nder saare maako. 13Mika wi'i: “Jonta mi woodi limanjo Lewiijo haa am, ngam maajum mi anndi fakat Jawmiraawo woonantam.”