Ayuba seedi laaɓeeŋga muuɗum
1Ndaa, mi kaɓɓuɗo alkawal bee gite am,
taa mi laara bee suuno heedi paanyo sam.
2Geɗal ngale mi heɓanno diga asama,
Maral ngale Allah Baawɗo gonɗo nder ɓaŋgiiɗum neldantammino?
3Kadi halkere walaa ngam baɗɗo ɓeetaare na?
Walaa sarru haa baɗɗo zunuubaaji na?
4Kuuɗe ɗe mi huuwi fuu, Allah anndi ɗe,
palanɗe am koo ɗeye, o limi ɗe.
5To on numi mi huuwtiniri fewjere
malla kosɗe am tokki laawol rikici,
6Allah kilammi dow awnorɗum gooŋgaajum,
nden o annditan law mi walaa aybe sam!
7To palanɗe am celi laawol darnuŋgol
malla ɓernde am jaɓi esto gite am
malla aybewol lutti, takki juuɗe am,
8nden ko aawanmi, goɗɗo feere nyaama ɗum,
ɗum ko fuɗantammi, woɗɓe ngara, ɗoofa ɗum.
9To mi duŋake debbo esta ɓernde am,
to mi reeni mo haa yolnde keeddiɗɗam,
10nden kam debbo am namana goɗɗo feere,
goɗɗo feere waaldo bee maako!
11Ngam fakat, irin maajum woni nyidduɗum,
kanjum he'i haa hiitooɓe kiito ɗum.
12Ngam ɗum nanndi bee yiite nder jahannama,
haa nge halka ko laatani yam nafuuda fuu.
13To mi salino gooŋɗingo jeyaaɓe am,
nde ɓe ngardi bee ngaaba maɓɓe yeeso am,
14nden kam noy mbaɗannoomi yeeso Allah am?
Ɗume njaabotoomi Allah to o ƴami yam?
15Allah gooto oo tagi min bee maɓɓe fuu,
kaŋko wurtini min reedu daada boo.
16Mi salaaki fortango talaka'en,
mi salaaki wallititgo rewɓe yurumɓe.
17Mi meeɗaay nyaamugo nyaamdu am min feere am,
tum atiime'en nyaami haa nder le'al am.
18Bana baaba mi nyaamni ɓe nyalɗe fuu diga mi derkeejo,
foroy mi ɗowi rewɓe yurumɓe.
19Koo ndey ngi'mi ɓilliiɗo cooyɗo limce
malla laafuɗo cooyɗo koo mojaare,
20min mi ɓorni mo limce gaasa baali am,
koo to o yettaay yam, o barkiɗinaay innde am.
21To mi sappi gooŋɗuɗo bee juŋngo am,
ngam mi gi'ɗo seedotooɓe wallooɓe yam,
22nden kam balawal fiista diga ɓaawo,
non boo juŋngo am yewa haa soɓɓundu!
23Mi ɗon hula taa kiita Allah do'a yam,
maŋngu maako kayɗiniiŋgu ɓuri semmbe am.
24Mi tuugtaaki dow jawdi ndi kaŋŋeeri am,
mi wi'aay ndi: “An laati hoolɗinaare am.”
25Mi meeɗaay seyoraago ɗuuɗki risku am,
kuuje ɗuuɗɗe ɗe mooɓtumi bee juuɗe am.
26Koo ndey ngi'mi no jayŋgol naaŋge ɗelkirta
e no lewru yaynirta nder yahdu mum,
27mi meeɗaay jaɓugo esto haa nder ɓernde am bee sirri,
haa mi teddina naaŋge malla lewru man.
28Kaanduɗum irin aybe man hiite,
ngam ɗum yeddugo Allah mo asama!
29Mi seyoraaki do'ere konneejo am,
mi yimaay boo nde sarru naawŋgu heɓi mo,
30tum mi haɗiti hunnduko am waɗugo aybe,
taa mi ɗaɓɓira mbarugo konneejo am bee naalugo mo.
31Koo moy hoɗi haa saare am, seedoto:
“Nde mi wari haa maako, mi nyaami kusel haa mi safti.”
32Walaa koɗo baalɗo yaasi,
haa waɗooɓe jahaale mi maɓɓiti zawleeru am.
33Mi meeɗaay suuɗugo aybe am bana ɗuuɗɓe cuuɗirta ɗi,
mi nyukkinaay zunuuba sam.
34Mi meeɗaay hulugo haala mooɓre yimɓe sam,
mi jeeɗaaki, mi hulaay wurtaago suudu am
ngam daliila jancoore nde ɓe njanci yam.
35Toy mi heɓata gooto haa o nanammi?
Ndaa ɗo haala am! Jonta Baawɗo jaabammi!
Toy wullaandu ndu konne'en am mbinndi ɗum?
36Haa mi wakka wullaandu man dow balbe am,
sey mi waɗa ndu meetaleewol hoore am!
37Nden mi limtana Allah ko mi waɗi fuu,
bana laamiiɗo mi tammi ɓaditaago mo!
38To mi toonyake ngesa haa ka wulli yam,
kaatorooji boo mballiti ka woyugo,
39to mi nyaami haa maaka bilaa yoɓugo remɓe ka,
to mi yoɓaay ko haandani remɓe ka,
40taa ka fuɗna sa'iiruuri, sey gi'e tan
e ciŋgirri boo mbattudi sa'iiruuri.
Bolle Ayuba timmi.