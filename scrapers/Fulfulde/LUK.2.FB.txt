Danyeeki Yeesu
(Matta 1:18-25)
1Nder saa'i man laamiiɗo Agustus, umri binndol yimɓe nder lesɗe maral maako fuu. 2Kaŋgol woni binndol aranol, ngol waɗi yaake Kiriniyus ɗonno ngomna lesdi Siriya. 3Yimɓe njehi ngam winndeego, koo moy fuu haa wuro iwde muuɗum.
4Yusufu ummi wuro Nasaratu nder lesdi Galiili, yehi nder lesdi Yahudiya, haa Baytilaama, wuro laamiiɗo Daawuda danyano, ngam o iwi haa asŋgol Daawuda. 5O yehi ton ngam winndeego, kaŋko e Mariyama, kaɓɓanaaɗo maako, reeduujo. 6Yaake ɓe ɗon ton, nyalaade haa Mariyama ɓesna yotti. 7O danyi ɓiŋngel gorgel, afel maako, o saawi ngel nder limce, o wallini ngel nder nyaamnirde dabbaaji, ngam ɓe keɓaay nokkuure nder saare haa hoɗɓe mbeerata.
Malaa'ikaajo waŋgani waynaaɓe
8Woodino waynaaɓe haa ladde nder lesdi maajum, ɓe ɗon ayna tokke dammooji maɓɓe jemma. 9Malaa'ikaajo Jawmiraawo waŋgani ɓe, tedduŋgal Jawmiraawo yayni dow maɓɓe, ɓe kultori masin. 10Ammaa malaa'ikaajo wi'i ɓe: “Taa kultore! Ngam mi waddani on kubaruwol belŋgol, ceynanŋgol masin ngam ummaatoore fuu. 11Jemmaare hanndeere nde'e, kisnoowo danyanaama on nder wuro Daawuda, kaŋko woni Almasiihu, Jawmiraawo. 12Ndaa, on keɓtiran mo bee alaama ka'a: On tawan ɓiŋngel caawaaŋgel bee limce, ballinaaŋgel nder nyaamnirde dabbaaji.”
13Law, mooɓre malaa'ika'en asama kawti bee malaa'ikaajo go, ɓe teddini Allah, ɓe mbi'i:
14“Tedduŋgal haa Allah towɗo dow asamanji,
salaaman boo dow lesdi haa yimɓe yiɗaaɓe Allah!”
Waynaaɓe njehi Baytilaama
15Nde malaa'ika'en acci ɓe, lorti haa asama, waynaaɓe mbi'mbi'tiri hakkunde muuɗum'en: “Ndillen haa en njotto Baytilaama, en ndaara ko Jawmiraawo anndini en go.” 16Ɓe njaawi yahugo ton, ɓe tawi Mariyama bee Yusufu e ɓiŋngel keccel, ngel ɗon waali nder nyaamnirde dabbaaji. 17Nde ɓe ngi'i ngel, ɓe ngecci ko malaa'ikaajo wi'no ɓe dow maagel. 18Nanɓe ko waynaaɓe mbi'i fuu, kayɗini. 19Ammaa Mariyama jogi ɗum fuu nder ɓernde muuɗum, o tokki numtugo ɗum. 20Nden waynaaɓe lori, ɓe ɗon teddina Allah, ɓe ɗon maŋgta mo ngam kuuje ɗe ɓe nani e ɓe ngi'i fuu, ngam ɗum fuu ɗum laati bana malaa'ikaajo anndinno ɓe.
Ɓe njuulni Yeesu, ɓe njahri mo haa haykaliiru
21Nde nyalɗe joweetati caali, ɓe njuulni ɓiŋngel, ɓe inndi ngel Yeesu. Innde nde malaa'ikaajo wi'no daada maagel diga o siwaa reedugo.
22Nde wakkati laɓɓinki Mariyama fodde tawreeta Muusa hiɓɓi, saaro'en njahri ɓiŋngel haa Urusaliima, ngam ɓe ngadda ngel yeeso Jawmiraawo nder haykaliiru. 23Ngam tawreeta Jawmiraawo wi'i: “Ɓiɗɗo gorko afo fuu, Jawmiraawo jeyi.” 24Ɓe ngari boo ngam ɓe lii'o kirseteeɗum bana Jawmiraawo umri: “Pooli masar ɗiɗi malla pooloy ɗiɗoy.”
25Woodino goɗɗo feere ton, innde maako Simeyon, o adiliijo e kulɗo Allah, o ɗonno reena kisnoowo Isra'iila garanɗo. Ruuhu Ceniiɗo ɗon wondi bee maako, 26anndini mo o maayataa, sey to o yi'i Almasiihu nelaaɗo Jawmiraawo. 27Ruuhu yerɓi mo, o yehi nder haykaliiru. Saa'i maajum saaro'en Yeesu ngaddi ɓiŋngel muuɗum'en ngam ɓe mbaɗana ngel ko tawreeta umri. 28Simeyon hoo'i ngel haa juuɗe muuɗum, o yetti Allah e o wi'i:
29“Jonta yaa Jawmiraawo, a hebbitini iinawol ngol a waɗi.
Accu maccuɗo maaɗa maaya nder salaaman.
30Ngam mi yi'i kisndam maaɗa bee gite am,
31kisndam ɗam a taaskitinani ummaatooje fuu.
32Kanjum woni annoora ka waŋginte haa ummaatooje goɗɗe,
kaŋka laatoto boo tedduŋgal ummaatoore maaɗa Isra'iila.”
Annabaaku Simeyon
33Baaba e daada Yeesu kayɗini nde ɓe nani Simeyon ɗon wolwa dow maako bana non. 34Simeyon barkiɗini ɓe e o wi'i Mariyama, daada Yeesu: “Allah suɓi ɓiŋngel nge'el ngam laataago daliila do'uki e ummuki yimɓe ɗuuɗɓe nder Isra'iila, o laatoto alaama Allah ka yimɓe tammaay jaɓugo. 35O waŋginan numooji yimɓe cuuɗiiɗi. An bee hoore maaɗa boo, naaworla tufete ɓernde bana kaafahi!”
Anna, annabiijo debbo
36Woodino annabiijo debbo, innde maako Anna, ɓii Fanuwel, mo lenyol Aser. O naywi masin. O jooɗino duuɓi joweeɗiɗi tan bee goriiko yaake o derkeejono. 37O jooɗi o jurumɗo haa duuɓi maako mbaɗi cappanɗe joweetati e nayi. O ɗon haa haykaliiru tum, o ɗon jaggano Allah jemma e naaŋge fuu, o ɗon suumo, o ɗon waɗa do'a. 38O wari wakkati man, o fuɗɗi yettugo Allah. O wolwi dow ɓiŋngel nge'el haa yimɓe reenanɓe ndimu Urusaliima fuu.
Loraaki haa Nasaratu
39Nde saaro'en Yeesu timmini waɗugo ko tawreeta Jawmiraawo umri, ɓe kooti bee maako haa lesdi Galiili, haa Nasaratu berniwol maɓɓe. 40Ɓiŋngel tokki mawnugo e semmbiɗiɗgo, ngel heewi faamu. Ngel heɓi yerduye Allah.
Yeesu nder haykaliiru
41Hitaande fuu saaro'en Yeesu ɗon njaha Urusaliima ngam waɗugo juulde Paska. 42Nde Yeesu waɗi duuɓi sappo e ɗiɗi, ɓe njehi ton fodde al'aada. 43Nde juulde timmi, ɓe kooti, ammaa Yeesu lutti haa Urusaliima, saaro'en maako kattitaaki ɗum. 44Ɓe tammino o ɗon wondi bee yahdanɓe bee maɓɓe. Ɓe njehi baakin nyalaade woore, nden ɓe puɗɗi ɗaɓɓititgo mo caka banndiraaɓe maɓɓe e soobiraaɓe maɓɓe. 45Ammaa ɓe keɓtaay mo, ngam maajum ɓe lori haa Urusaliima ngam ɗaɓɓitoygo mo. 46Nyannde tataɓre maajum, ɓe tawi mo nder haykaliiru. O ɗon jooɗi caka moodiɓɓe Yahuudu'en, o ɗon nana ɓe e o ɗon waɗana ɓe ƴamɗe. 47Nanooɓe mo fuu kayɗini daliila faamu maako e jaawaabuuji ɗi o jaabori. 48Nde saaro'en maako ngi'i mo, ɓe kayɗini masin. Daada maako wi'i mo: “Ɓiŋngel am, ngam ɗume ngaɗɗa min bana nii? Min bee baaba maaɗa fuu, min cakli masin bee ɗaɓɓititgo ma!” 49O jaabi ɓe, o wi'i: “Ngam ɗume ɗaɓɓititton yam? On anndaa sey mi wona nder suudu Baabiraawo am na?” 50Ammaa ɓe paamaay ko o wi'i ɓe.
51Nden Yeesu hooti bee maɓɓe haa Nasaratu, o ɗowtani ɓe. Daada maako tokki jogaago kuuje ɗe'e fuu nder ɓernde muuɗum. 52Yeesu ɗon mawna, faamu maako yehi yeeso yeeso, o heɓi yerduye Allah e nde yimɓe fuu.