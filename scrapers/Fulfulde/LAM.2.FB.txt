Kiita Jawmiraawo dow Urusaliima
1Kayto! Jawmiraawo tikki, suddi Siyona bee nyiɓre,
sakkini daraja Isra'iila diga asama haa lesdi.
Nyalaade tikkere maako o siftoraay koo haykaliiru maako boo.
2Jawmiraawo halki gese Yaakubu fuu bilaa enɗam.
O yibbini berniiji Yahuuda bee tikkere.
O lasbini laamu, o do'i ardiiɓe maagu.
3Bee caatal tikkere maako o nattini semmbe Isra'iila fuu.
O sali wallugo en, nde konne'en ngari.
O huɓɓi yiite nder lesdi Yaakubu, nge ɗon nyaama ko taari ɗum fuu.
4O tiri lagaawal maako bana konneejo, nyaamo maako dimmbaaki.
Bana ganyɗo o mbari koo ɗume ko fottani gite men.
O rufi tikkere maako bana yiite nder cuuɗi men.
5Jawmiraawo laatani en bana konneejo, nattini Isra'iila,
laatini berniiji cemmbiɗɗi e cuuɗi mawɗi fuu bille,
ɗuɗɗinani yimɓe Yahuuda uumaali e bojji.
6O wonni suudu maako, haa cujidanten mo,
o yibbini nokkuure fottirde maako.
O yejjitini juulɗe e nyalɗe ciwtorɗe nder Siyona.
O wudini laamiiɗo e limanjo ngam tikkere maako saatunde.
7Jawmiraawo wudini hirsirde mum, yawi nokkuure mum seniinde.
O acci konne'en ngibbina mahi maare.
Ɓe kooli nder suudu maako bana to juulde waɗi.
8Jawmiraawo annini halkugo mahol taariiŋgol Siyona.
O foondi ngol bee ɓoggol, o ittaay juŋngo maako haa ngol halki.
Mahol nderwol e yaasiwol ɗiɗi fuu ngibbi.
9Dammuɗe berniwol ngibbi, o sampiti jamɗe palduɗe maaje.
Laamiiɗo e saraaki'en ɗon caka saadooni'en, dooka walaa,
annabi'en boo keɓataa wahayuuji diga Jawmiraawo fahin.
10Ndotti'en Urusaliima ɗon njooɗi dow lesdi, ɗon njeeɗi,
ɓe ndufi mbulwuldi dow ko'e maɓɓe, ɓe kaddi limce buhuuje.
Faanyɓe rewɓe nder berniwol kippi geese muuɗum'en.
11Gite am ɗon purɗa daliila gonɗi, teteki am ɗon ngula.
Ɓernde am ta'i ngam halkere yimɓe ummaatoore am.
Ɓikkoy e musinankoy ɗon maaya haa laabi.
12Koy ɗon mbi'a daadiraaɓe maakoy: “Toy nyaamdu e njaram?”
Koy ɗon njana haa laabi bana yuwaaɓe,
nden koy maaya dow koppi daada maakoy.
13Urusaliima, berniwol am, ko mbi'anmaami? A walaa nanndu.
Balndi ɗiye mbaɗanmi, haa mi de'itine?
Sarru ma walaa keerol bana mbeela. Moy hurgete?
14Walaa ko annabi'en ngi'ani ma, sey pewe meere tan.
Ɓe mbaŋginaay hakkeeji ma ngam a tuuba,
ɓe ngaazi ma bolle rikiciije, estooje tan.
15Saalotooɓe kommbi ma ɗon kella juuɗe, ɗon luu'a
ɗon ndimmba ko'e muuɗum'en dow Urusaliima, ɗon mbi'a:
“Naa kaŋgol wonno berniwol booɗŋgol timmuŋgol
ngol welwelo duniyaaru fuu!”
16Konne'en ma fuu maɓɓiti kunnduɗe muuɗum'en jaasɗum,
ɗon kirƴindira nyii'e, ɗon luu'a, ɗon mbi'a: “En moɗi ngol!
Nyalaade nde ndeenɗen waɗi, en ɗon ngi'a.”
17Jawmiraawo waɗi ko annini,
hebbini wolde mum nde o wi'i diga ɓooyma.
O yibbini ma, walaa ko lutti.
O hokki konne'en ma jaalorgal, o semmbiɗini wanywanyɓe ma.
18An Urusaliima, accu mahi ma ngookana Jawmiraawo.
Gite ma ilna gonɗi bana maayel, jemma bee naaŋge fuu.
Taa siwta, taa accu woyugo.
19Umma, ummita jemmaare fuu, a woyana Jawmiraawo.
Sey a waŋgina ko woni haa ɓernde ma fuu yeeso maako.
Weeɗ juuɗe ma heedi maako, tora mo o yurmina ɓikkoy ma,
koy ɗon maaya bee weelo haa hawtirde laabi fuu.
20Laar, yaa Jawmiraawo, laar mo torruɗa bana non!
To rewɓe nyaami ɓikkoy muuɗum'en ngiɗaakoy, ɗum fotti na?
To liman'en e annabi'en mbaraama nder haykaliiru, ɗum fotti na?
21Derke'en e nayeeɓe ɗon mbaali haa laabi.
Faanyɓe rewɓe e suka'en maayri bee kaafahi.
A hirsi ɓe nder nyalaade tikkere ma, a enɗaay ɓe sam.
22A ewni konne'en taariiɓe yam bana to ɗum juulde.
Nyalaade tikkere ma walaa mo daɗi, walaa mo lutti.
Ɓikkoy am koy kuufmi, koy mawninmi, konneejo am nattini koy.