1Nyalaade man Jawmiraawo losan kaafahi muuɗum caatuki, makki cemmbiɗki. O hiitoto Lewiyatan, mboodi ndoggoori e Lewiyatan, mboodi leliindi. O mbaran kuuŋga ngonŋga nder mbeela.
2Nyalaade man, on ngimanan ngesa inabooje booɗɗe: 3“Min Jawmiraawo mi ɗon ayna ka, mi ɗon yarna ka wakkati fuu. Mi ɗon ayna ka jemma e naaŋge, ngam taa goɗɗo wonna ka. 4Mi acci tikkango ka. To mi tawi gi'e e giŋngille, mi honan ɗe, mi wulan ɗe fuu. 5Ammaa to goɗɗo yiɗi mi ayna ɗum, sey o sulhotira bee am. Nonnon sey o sulhotira bee am.”
6Saa'i waran nde yimɓe Isra'iila, danygol Yaakubu, mbaɗan ɗaɗi, puɗan, mbilitan, pinnan bana lekki, kebbinan duniyaaru bee ɓiɓɓe. 7Allah fiyaay ɓe naawɗum bana o fiyiri fiyooɓe ɓe. O mbaraay ɓe bana o mbardiri mbarooɓe ɓe. 8Jawmiraawo riiwi ɓe, dahi ɓe, non o hiitori ɓe. O riiwi ɓe bee henndu fuunaaŋge saatundu. 9Ndaa nii yaafuye hakkeeji danygol Yaakubu heɓrete e ndaa nafuuda maare boo: Ɓe naman kaa'e kirsirɗe fuu bana ɓe namirta kaa'e daneeje, ɓe ittan daŋraŋge Asera e gulduɗe uurle fuu, ɗe meetataa darneego.
10Walaa koo gooto haa berniwol cemmbiɗŋgol. Ngol laati jooɗorde accaande, ferewnde bana ladde hamaadaare. Ga'i ɗon ndura ton, ɗi ɗon mbaalo ton, ɗi ɗon nyaama huɗo wonko ton. 11To lice leɗɗe njoori, ngewi, rewɓe ngaran, njamnan ɗe. Ngam ummaatoore nde'e nde walaa faamu. Ngam maajum tagɗo nde yurmintaa nde, baɗɗo nde hinnataako nde.
12Nyalaade man Jawmiraawo sorɓan yimɓe muuɗum bana alkamaari, diga fomoonde Efratis haa yotto maayel Misra. Onon Isra'iila'en, on mooɓteteeɓe gooto gooto bana cammeeje. 13Nyalaade man goɗɗo fuufan luwal maŋngal. Majjuɓe haa lesdi Assuura e riiwaaɓe haa lesdi Misra, ɓe fuu ɓe ngaran sujidango Jawmiraawo dow hooseere seniinde haa Urusaliima.