Neɗɗo ɓurduɗo hallugo
1Ko laarani loraaki Jawmiraawo meeɗen Yeesu Almasiihu e mooɓtaago meeɗen haa maako, min ɗon toro on, onon deerɗiraaɓe: 2Taa hakkiilooji mooɗon ummo law, taa kultore boo to goɗɗo wi'i on nyalaade Jawmiraawo wari. Teema goɗɗo waɗanan on annabaaku malla o waazinan on malla o wi'an minin mbinndi ɗum nder bataakewol. 3Taa goɗɗo esta on koo noy. Ngam nyalaade nde'e warataa, sonaa yimɓe ɗuuɗɓe aarta tuurtana Allah tawon, neɗɗo ɓurduɗo hallugo boo waŋga, mo hoddiranaama halkere. 4Kaŋko o dartanto koo ɗume ko laati ceniiɗum malla ko yimɓe cujidanta. O ɓurnan hoore maako dow man fuu. O jooɗoto maa nder haykaliiru Allah, o wi'an kaŋko woni Allah.
5Saa'i mi ɗonno wondi bee mooɗon, mi wi'i on ɗum. On ciftoraay na? 6On anndi ko haɗata neɗɗo ɓurduɗo hallugo oo jonta. Ammaa to saa'iire darnaande waɗi, o waŋgan. 7Baawɗe maako sirriije ɗon kuuwa koo jonta boo. Ammaa sonaa to kaɗanɗo mo sotti. 8Nden neɗɗo ɓurduɗo hallugo go waŋgan, mo Yeesu, Jawmiraawo meeɗen halkata bee poofɗe hunnduko mum. O halkan mo bee baŋguki mum saa'i o loroyto. 9Neɗɗo ɓurduɗo hallugo oo wardan bee baawɗe Sayɗaanu, o huuwan kuuɗe mawɗe e o waɗan alaamaaji e kaayeefiiji estooji. 10Bee kuuɗe kalluɗe koo ɗeye fuu, o estan majjeteeɓe. Ɓe majjeteeɓe ngam ɓe cali jaɓugo e yiɗugo gooŋga ka waawanno hisnugo ɓe. 11Ngam maajum Allah nelanan ɓe baawɗe estooje haa ɓe nuɗɗina fewre. 12Nden koo ɓeye ɓe nuɗɗinaay gooŋga, ammaa ceyori zunuuba, ɓe hiiteteeɓe.
Suɓaaɓe ngam kisndam
13Ammaa, minin, sey min ngetta Allah foroy daliila mooɗon, onon deerɗiraaɓe, yiɗaaɓe Jawmiraawo. Ngam Allah aarti suɓi on ngam hisnugo on. On kisan boo ngam Ruuhu seni on, ngam on nuɗɗini gooŋga boo. 14Allah ewni on bee Linjiila ka min ngaazi on, haa on keɓa geɗal mooɗon haa tedduŋgal Jawmiraawo meeɗen Yeesu Almasiihu. 15Ngam maajum, deerɗiraaɓe, tabite, njoge ko min ekkitini on bee bolle amin malla bee bataakewol amin.
16Jawmiraawo meeɗen Yeesu Almasiihu bee hoore mum e Allah Baabiraawo meeɗen, mo yiɗi en, mo hokki en de'ere duumiinde e tammunde woonde bee mo'ere mum, 17nde'itina ɓerɗe mooɗon, ndokka on semmbe waɗugo e wolwugo ko wooɗi.