Gookaali ɓurduɗo toskineego
1Yimre nde ɓiɓɓe Koora, fodde daande “mahalat le'annot”. Ngam kaliifaajo gime. Yimre Heman Esrahiijo ekkitinoore.
2Yaa Jawmiraawo Allah, Kisnoowo yam,
mi ɗon wookane nyalawma,
jemma boo mi ɗon yeeso ma!
3Accu do'aare am yotto ma,
heɗita tornde am!
4Boneeji ɗuuɗɗi ukkanake yam,
haa mi yottake daande maayde.
5Mi limdaama bee nastanɓe ngaska lugguka,
semmbe am fuu jinni.
6Mi gudinaaɗo caka maayɓe,
mi nanndi bee mbaraaɓe, maayɓe nder genaale.
Kamɓe, a siftortaa ɓe,
ɓe keɓataa ballal ma fahin.
7A do'i yam nder ngaska lugguka,
nder nyiɓre ɓaleere.
8Ɓernuki ma teddani yam bana doŋngal,
a torri yam bee ƴuuge ɗe umminɗa dow am fuu.
9A daayni sooba'en am,
a laatini yam nyidduɗo haa maɓɓe.
Mi maɓɓaaɗo, mi heɓataa wurtaago.
10Gite am tampi ngam torra.
Nyalaade fuu mi ɗon toro ma, yaa Jawmiraawo,
mi ɗon weeɗa juuɗe am gal maaɗa.
11Kadi a waɗanan maayɓe kaayeefiiji na?
Malla mbeeluuji ummoto, ɗi teddine?
12Wonɓe nder genaale mbolwan haala mbooɗeeŋga ma na?
Malla ɓe maŋgtan gooŋgaaku ma haa nokkuure halkere?
13Ɓe ngi'an kaayeefiiji ma nder nyiɓre na?
Malla adilaaku ma nder joonde maayɓe?
14Ammaa min, yaa Jawmiraawo, mi ɗon wookane,
nde weeti fuu mi ɗon toro ma.
15Ngam ɗume ngudinɗa mi, yaa Jawmiraawo?
Ngam ɗume mbiirnata mi gite ma?
16Diga mi derkeejo haa wargo hannde
mi toskaaɗo, mi ɗon daande maayde,
a ɗon hulnammi, mi saklake.
17Ɓernuki ma caatuki ukkanake yam,
masiibooji ma kulniiɗi ɗon nattinammi.
18Nyalaade fuu ɗi ɗon taari yam bana ndiyam,
ɗi ɗon maɓɓammi koo toy fuu.
19A daayni yam sooba'en am
e ngorgiraaɓe am fuu.
Ngorgi am, ɗum nyiɓre tan.