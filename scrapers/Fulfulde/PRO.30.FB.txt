Ko Aguuru heɓti
1Ndaa bolle Aguuru ɓii Yake, ɗe o seedani Itiyel e Ukal:
“Mi haɓdi, yaa Allah,
mi haɓdi, yaa Allah, jonta mi somi.
2Mi tullidi yimɓe fuu humakaaku,
mi walaa hakkiilo neɗɗo.
3Mi anndinaaka hikma sam,
mi anndaa koo ɗume haa Allah Ceniiɗo.
4Moy eeŋgi haa asama, jippi diga ton?
Moy mooɓti henndu haa juuɗe mum?
Moy haɓɓi ndiyamji nder limce mum?
Moy tabitini keeri duniyaaru?
Noy innde maako e innde ɓiyiiko?
An a anndi na?”
5“Wolde Allah koo ndeye nde laaɓnde,
Allah ɗon ayna hoolotooɓe mo fuu bana wawarde.
6Taa ɓesdu koo ɗume haa bolle maako,
ngam taa o fele, taa o waŋgine a pewoowo.”
7“Yaa Allah, mi ɗon toro ma kuuje ɗiɗi,
taa salanam ɗe hiddeko mi maaya:
8Daaynanam faasikaare e fewre,
taa hokkam talakaaku koo risku.
Hokkam geɗal nyaamdu deydey haaje am,
9ngam taa mi haara, nden mi zammbo ma,
mi wi'a: Moy woni Jawmiraawo?
Taa mi talkiɗa boo, nden mi wujja,
mi waɗa aybe dow innde maaɗa, yaa Allah am.”
10“Taa waadu kuuwoowo bee jaagorɗo mum,
ngam taa o naale, an boo a yara bone.”
11“Woodi yimɓe naalanɓe baabiraaɓe muuɗum'en,
ɓe mbarkiɗintaa daadiraaɓe maɓɓe.
12Woodi yimɓe, ɓe laaɓɓe haa gite maɓɓe,
ammaa ɓe lootaay tuundi maɓɓe.
13Woodi yimɓe, ɓe mawnitiiɓe masin,
gite maɓɓe ɗon mawnito tum.
14Woodi yimɓe, nyii'e maɓɓe bana kaafaaje,
liwe maɓɓe bana labbe,
haa ɓe nyaama laafuɓe haa lesdi e talaka'en caka yimɓe.”
Balndi goɗɗi
15Mbalku woodi ɓiɓɓe rewɓe ɗiɗo,
inɗe maɓɓe: Hokkam e Hokkam.
Kuuje tati kaarataa,
huunde nayaɓre boo wi'ataa: “He'i!”
16Ɗum joonde maayɓe e danyrugol dimarol
e lesdi ndi saftataa iyeende
e yiite nge wi'ataa: “He'i kadi!”
17Jancanɗo baaba mum e caliiɗo ɗowtanaago daada mum,
leekuuje cumpitan gite maako haa maayo,
ɓikkoy dutal moɗan ɗe.
18Kuuje tati laatani yam kaayeefiije,
huunde nayaɓre boo mi faamataa nde:
19Ɗum laawol dutal piiranŋgal haa asama
e laawol mboodi dow tapaaje
e laawol koommbowal ta'anŋgal mbeela
e laawol gorko gal debbo mum.
20Debbo jeenoowo waaldan bee gorko,
nden o yiiwo, o wi'a: “Mi waɗaay aybe”,
bana to o nyaami, o yiggi hunnduko maako.
21Kuuje tati ndimmban lesdi,
huunde nayaɓre boo, ndi waawataa ɓusaago nde:
22Ɗum maccuɗo to laatake laamiiɗo
e halla-ɓerndeejo to heɓi risku
23e debbo kalluɗo to goɗɗo te'i mo
e korɗo to marti pellel jawmum debbo.
24Woodi kuuje nayi ɓurɗe famɗugo haa lesdi,
ammaa ɗe mari hikma masin:
25Konndorle laataaki ummaatoore marnde semmbe,
ammaa ɗe mooɓtan nyaamdu maaje diga ceeɗu.
26Jama-gudde laataaki ummaatoore semmbiɗnde,
ammaa ɗe mbaɗan cuuɗi maaje nder tapaaje.
27Baɓɓatti ngalaa laamiiɗo,
ammaa ɗi piiran bee tokkotiral bana mooɓe konu.
28Pallaaɗe, a waawan naŋngugo ɗe bee juŋngo,
ammaa ɗe nastan koo nder cuuɗi laamiiɓe aynaaɗi.
29Kuuje tati ngoodi yahdu wooɗndu,
huunde nayaɓre boo woodi palanɗe booɗɗe:
30Mbarooga marŋga baawɗe caka dabbaaji,
walaa ko lortinta nga
31e asgumri naɗɗino-ɓaawoori e njawdiri mbeewa
e laamiiɗo yeeso mooɓre konu mum.
32To a yiɗi maŋgtugo hoore ma,
koo bee daliila, koo bilaa daliila,
ndikka to a waɗi juŋngo dow hunnduko ma!
33Dimmbugo kosam waɗan leeɓol,
ɓiɗɗugo kine waɗan ƴiiƴam,
tikkingo yimɓe umminan jokkirgol.