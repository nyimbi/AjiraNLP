Garki Esira limanjo haa Urusaliima
1-6Ɓaawo man, saa'i Artahasta ɗonno laamani Persiya, goɗɗo wari diga Baabila. Innde maako Esira ɓii Seraya, taaniraawo Azariya, kaakiraaɓe maako boo, ndaa inɗe maɓɓe: Hilkiyya, Sallum, Cadok, Ahitooba, Amariya, Azariya, Merayot, Zerahiya, Uzzi, Bukki, Abisu'a, Pinehas, Eli'azaaru, Haruna hooreejo liman'en. Esira ummiiɗo Baabila oo, o moodibbo annduɗo tawreeta Muusa ka Jawmiraawo Allah hokki Isra'iila. Juŋngo Allah Jawmiraawo maako ɗon wondi bee maako. Ngam maajum laamiiɗo duŋani mo ko o ɗaɓɓi fuu. 7Nder nduuɓu laamiiɗo Artahasta njoweeɗiɗaɓu, Isra'iila'en woɗɓe e liman'en e Lewi'en e yimooɓe e aynooɓe dammuɗe e huuwooɓe kuuɗe pamare nder haykaliiru njehi haa Urusaliima. 8Esira boo yotti ton nder lewru jowaɓru, nduuɓu laamiiɗo njoweeɗiɗaɓu. 9O darnino nyannde go'oore nder lewru aranndu ngam dilluki maako diga Baabila. Nyannde go'oore nder lewru jowaɓru o yotti Urusaliima, ngam juŋngo Allah maako wooɗŋgo wondi bee maako. 10Ngam Esira annini linyugo tawreeta Jawmiraawo e ɗowtanaago ka e anndingo Isra'iila farillaaji e kiitaaji.
Laamiiɗo hokki Esira baawɗe
11Ndaa bataakewol ngol laamiiɗo Artahasta hokki limanjo Esira, moodibbo annduɗo umrooje e farillaaji Jawmiraawo ngam Isra'iila: 12“Bataakewol ngol iwi haa Artahasta, laamiiɗo laamlaamɓe, yahugo haa Esira limanjo e moodibbo tawreeta Allah mo asama. 13Ndaa ko mi umri: Koo moy nder ummaatoore Isra'iila gonɗo nder laamu am e liman'en e Lewi'en, waato mo yiɗi dillididgo bee maaɗa haa Urusaliima fuu, dilla. 14Laamiiɗo e dawrooɓe muuɗum njoweeɗiɗo neli ma ngam linyugo no kuuje mba'i haa Yahuuda e Urusaliima fodde deftere umrooje Allah maaɗa wonnde haa juŋngo ma. 15A yahra cardi e kaŋŋeeri ɗi laamiiɗo e dawrooɓe muuɗum ngaddani Allah Isra'iila mo haykaliiru mum ɗon haa Urusaliima caahuuji. 16Non boo cardi e kaŋŋeeri ɗi keɓata nder lesdi Baabila fuu e caahuuji ummaatoore e liman'en ɗi ɓe ngaddi ngam haykaliiru Allah maɓɓe haa Urusaliima. 17A huuwtinira ceede ɗe'e bee hakkiilo ngam soodugo ga'i kalhali e jawɗi baali e njawkoy, non boo ngam dokke nyaamdu e dokke dufeteeɗe hawtaade bee kirseteeɗi, a lii'o ɗum fuu dow hirsirde haa haykaliiru Allah mooɗon haa Urusaliima. 18Cardi e kaŋŋeeri luttuɗi boo, huuwtinir ɗi bana ko fottani ma e banndiraaɓe ma fodde muuyo Allah mooɗon. 19Kuuwruɗe ɗe keɓata ngam dewal nder haykaliiru Allah maaɗa, jo'in ɗe yeeso Allah haa Urusaliima. 20To woodi haaje feere ngam haykaliiru Allah maaɗa, ko njoɓata fuu, a heɓtan ɗum haa jawdi saare laamu.
21Min laamiiɗo Artahasta mi ɗon umra kaliifa'en ndesaaje nder lesdi hiirnaaŋge maayo Efratis fuu: Ko Esira, limanjo e moodibbo tawreeta Allah mo asama ɗaɓɓata haa mooɗon fuu, kuuwe ɗum bee tiɗɗinaare, 22haa dillango cardi kilo ujine tati e alkamaari buhuuje teemeɗɗe ɗiɗi e inaboojam liitir ujine ɗiɗi e nebbam liitir ujine ɗiɗi, mannda kam foondaaka. 23Ko Allah mo asama umri fuu, sey ɓe kuuwa ɗum ngam haykaliiru maako bee tiɗɗinaare, ngam taa tikkere maako wara dow maral laamiiɗo e ɓiɓɓe mum. 24Mi ɗon anndina on boo: Liman'en e Lewi'en e yimooɓe e aynooɓe dammuɗe e huuwooɓe kuuɗe pamare nder haykaliiru Allah e huuwooɓe woɗɓe nder maaru, on ngalaa baawɗe yoɓnugo ɓe jomorli dow yimɓe e kuuje coggu e jahaale.
25An boo, Esira, bee hikma ka Allah hokki ma, jo'in hiitooɓe e alkaali'en ngam hiitanaago yimɓe mooɗon haa lesdi hiirnaaŋge maayo Efratis kiita ngooŋɗuka, waato annduɓe umrooje Allah maaɗa fuu. Mo anndaa ɗe boo, sey on anndina mo. 26Mo ɗowtanaaki umrooje Allah maaɗa e umroore laamiiɗo, sey on kiito mo law fodde aybe maako, koo mbarugo mo malla riiwugo mo malla jaɓtugo risku maako malla boo maɓɓugo mo nder suudu fursina.”
27Nden Esira wi'i: “Yettoore laatano Allah Jawmiraawo kaakiraaɓe meeɗen, mo ɗowi laamiiɗo ngam ƴaggingo haykaliiru Jawmiraawo haa Urusaliima. 28Jawmiraawo woonani yam, heɓni yam mo'ere yeeso laamiiɗo e dawrooɓe maako e saraaki'en maako marɓe baawɗe fuu. Juŋngo Allah am wooɗŋgo wondi bee am. Ngam maajum tiɗɗinmi ɓernde am, mooɓtumi woɗɓe caka ardiiɓe Isra'iila ngam haa ɓe njahda bee am.”