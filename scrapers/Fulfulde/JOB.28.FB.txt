Maŋgtoore hikma
1Woodi pellel ngam wasugo cardi,
non boo pellel ngam lallugo kaŋŋe.
2Nder lesdi ɓe ngurtinta njamndi,
caka kaa'e boo njamndi mboɗeeri.
3Ɓe ɗon nastina jayŋgol nder nyiɓre,
ɓe ɗon mbiɗito kaa'e gonɗe nder lugguɗum maare, nder nyiɓre ɓaleere.
4Ɓe ɗon ngasa haa yaasi berniiji,
haa saalotooɓe meeɗaay tokkaago,
ɓe ɗon ɓili haa ɓoggol nder ngaska.
5Nyaamdu yimɓe ɗon fuɗa dow lesdi,
ammaa nder maari yimɓe ɗon ngasa,
ɓe ɗon ceeka ndi bana bee yiite.
6Kaa'e maari ɗum pellel safira,
ton ɓe tawata ngabboy kaŋŋeeri.
7Laawol yahugo ton, dutal yi'aay ngol,
koo colli mawɗi keɓtaay laawol maajum sam.
8Kuuje ladde njahataa dow maagol,
koo mbarooga saalaaki dow maagol.
9Juŋngo neɗɗo ɗon seeka tapaaje,
o ɗon wasa, ɗon hippa kooseeje.
10Nder kooseeje o wasata laabi,
ko gite maako ngi'ata fuu, marɗum saman.
11O ɗon sukka ɓulduɗe ceeɓooje,
haa o wurtina kuuje cuuɗiiɗe.
12Ammaa toy tagu tawata hikma?
Malla toy woni iwde hakkiilo?
13Walaa annduɗo saman hikma,
ka tawataake haa yimɓe duniyaaru.
14Luggeeŋga ɗon wi'a: “Walaa haa ɗo”,
mbeela boo ɗon wi'a: “Nder am boo ka walaa.”
15Ka waawataa soodeego bee kaŋŋe,
walaa mo soodata hikma bee cardi.
16Kaŋŋe Ofir he'aay coggu maaka,
non boo onikis malla safira.
17Ka nanndintaake bee daarorgal laaɓŋgal,
ka sannjataako bee fawne kaŋŋeeri,
18sakkomaa bee murjamje e ciralle,
saman maaka ɓuri luuluuje.
19Ka nanndintaake bee tupas Etiyopiya,
koo kaŋŋeeri he'aay coggu maaka.
20Kadi hikma, haa toy ka iwi?
Malla toy woni iwde hakkiilo?
21Ka ɗon suuɗani yiitere neɗɗo,
koo colli piirooji ngi'aay ka.
22Waade e pellel halkere mbi'an:
“Haala maajum, min nani ka.”
23Allah tan anndi laawol maaka,
kaŋko tan anndi haa ka tawete.
24Kaŋko yi'ata keeri duniyaaru
e kuuje gonɗe les asama fuu.
25Nde o ta'ana henndu teddeeŋga,
nde o foondana mbeela luggeeŋga,
26nde o waɗana iyeende umroore,
nde o seekana ma'ere laawol,
27saa'i maajum o wiɗiti hikma,
Allah yerdi ka, hokki ka joonde.
28Nden o wolwani neɗɗo, o wi'i:
“Hulugo Allah, ɗum hikma!
daayaago aybe boo woni hakkiilo.”