Jawmiraawo waŋgani Samuyila
1Samuyila, derkeejo ɗon huuwana Jawmiraawo dow ardaaŋgal Eeli. Wakkati maajum wahayuuji Jawmiraawo malla bolle muuɗum ɗuuɗaay. 2Eeli ɗon waali haa nokkuure muuɗum. Gite maako puɗɗi tampugo, o waawataa yi'ugo laaɓɗum. 3Samuyila boo ɗon waali nder suudu seniindu, ɓadiindu bee sundukru alkawal Allah. Wakkati maajum pittirla nder suudu man ɗon huɓɓi tawon. 4Allah ewni Samuyila. Kaŋko o jaabi: “Na'am.” 5O doggi haa Eeli, o wi'i: “A ewni yam. Ndaa yam ɗo.” Ammaa Eeli wi'i: “Aa'a, mi ewnaaki ma. Yah, waala fahin.” O yehi, o waali.
6Fahin Jawmiraawo ewni Samuyila. Samuyila ummi, yehi haa Eeli, wi'i: “A ewnake yam. Ndaa yam ɗo.” Ammaa Eeli jaabi: “Ɓiŋngel am, mi ewnaaki ma. Yah, waala fahin.” 7Samuyila anndaano Jawmiraawo tawon, ngam Jawmiraawo meeɗaayno waŋginango mo wolde mum.
8Jawmiraawo ewni Samuyila tataɓre. O ummi, o yehi haa Eeli, o wi'i: “A ewni yam. Ndaa yam ɗo.” Jonta Eeli annditi ɗum Jawmiraawo ewni derkeejo oo. 9Ngam maajum o wi'i Samuyila: “Yah, waala fahin. To o ewni ma, wi': Wolwu yaa Jawmiraawo, maccuɗo ma ɗon nana.” Samuyila yehi, waali haa nokkuure mum.
10Nden Jawmiraawo ɓaditi Samuyila, dari, ewni mo bana naane: “Samuyila, Samuyila!” O jaabi: “Wolwu, maccuɗo ma ɗon nana.” 11Jawmiraawo wi'i mo: “Nan, mi tammi waɗugo huunde naawnde nder Isra'iila. Koo moy nani ɗum, hultoran. 12Nyalaade maajum mi ukkan dow Eeli e saare mum ko mbi'moomi fuu. 13Mi anndinan mo no mi hiitorto saare maako haa foroy, ngam ɓikkoy maako kuɗi yam, kaŋko boo o haɗaay ɓe. 14Ngam maajum kuniimi dow saare maako: Walaa kirseteeɗi malla dokke nyaamdu ittata aybe saare Eeli haa foroy.”
15Samuyila waali fahin. Fajiri o maɓɓiti dammugal suudu Jawmiraawo. O huli anndingo Eeli wahayu mo o heɓi. 16Ammaa Eeli ewni mo, wi'i: “Samuyila, ɓiŋngel am.” O jaabi: “Na'am.” 17Eeli wi'i: “Ɗume Jawmiraawo wi'i ma? Taa suuɗam koo ɗume! Jawmiraawo hiito ma bee caatal fuu to a suuɗi yam wolde woore haa ko o wi'i fuu.” 18Samuyila yecci mo haala man fuu, suuɗaay koo ɗume. Eeli wi'i: “Kaŋko woni Jawmiraawo, o waɗa ko fottani mo.”
19Samuyila tokki mawnugo. Jawmiraawo ɗon wondi bee maako, gooŋɗini bolle maako fuu. 20Koo moy nder lesdi Isra'iila, diga Dan haa yotti Biirsaba faami Jawmiraawo waɗi Samuyila annabiijo mum. 21Jawmiraawo tokki waŋgango Samuyila haa Silo, o anndini mo hoore maako bee wolde maako.