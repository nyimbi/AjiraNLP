Taasaaje uurorɗe
1Jawmiraawo wi'i Muusa: 2“Umru Eli'azaaru ɓii Haruna limanjo, o saŋkita yiite haa daayiiɗum, o wurtina pehe go diga ndoondi, ngam ɗe cenaaɗe. 3Koo'e pehe worɓe ɓe'e, mbaraaɓe daliila hakkeeji muuɗum'en, tappe ɗe, ngartire ɗe beɗi cewɗi, cudde hirsirde bee maaji, ngam ɗe lii'aama yeeso Jawmiraawo, ɗe laatake cenaaɗe. Ɗe laatanto Isra'iila'en alaama.” 4Eli'azaaru limanjo hoo'i pehe njamndi mboɗeeri ɗe wulaaɓe ngadduno. Ɓe tappi ɗe, ɓe cuddi hirsirde bee maaje. 5Ɗum reentini Isra'iila'en ngam taa goɗɗo mo iwaay danygol Haruna ɓadito hirsirde ngam lii'anaago Jawmiraawo uureteeɗum, ngam taa o halka bana Koora e mooɓre mum. Ɗum fuu ɗum laati bana Jawmiraawo umruno Muusa.
Haruna hisni yimɓe
6Jaŋngo man ummaatoore fuu ngurŋgurti dow Muusa e Haruna, wi'i: “Onon mbari jama'aare Jawmiraawo.” 7Yimɓe mooɓi dow Muusa e Haruna. Nde ɓe kuuciti heedi laymaaru fottirde, ɓe ngi'i ruulde ɗon sudda ndu, tedduŋgal Jawmiraawo waŋgi. 8Muusa e Haruna njehi, ndari yeeso laymaaru fottirde. 9Jawmiraawo wi'i Muusa: 10“Cennde bee ummaatoore nde'e, haa mi halka nde jonta nii!” Nden ɓe cujidi. 11Muusa wi'i Haruna: “Hoo'u feho uurorgo, waɗ ƴulɓe yiite ɗe a hooci haa hirsirde e uurle dow maago. Nden yaawɗa, nastu caka ummaatoore, keɓna nde yaafuye ngam tikkere Jawmiraawo ummake, masiibo boo fuɗɗi!” 12Haruna waɗi bana no Muusa wi'i mo. O doggi haa caka mooɓtorde. Nde o yi'i masiibo fuɗɗi caka yimɓe, o waɗi uurle dow ƴulɓe yiite ngam o heɓana jama'aare yaafuye. 13Haruna dari hakkunde yeeɗɓe e maayɓe, nden masiibo boo jinni. 14Masiibo mbari yimɓe ujine sappo e nayo e teemeɗɗe njoweeɗiɗo (14.700), mbaraaɓe daliila tuurtol Koora limaaka. 15Nde masiibo jinni, Haruna lorti haa Muusa haa dammugal laymaaru fottirde.
Sawru Haruna
16Jawmiraawo wi'i Muusa: 17“Umru Isra'iila'en ngadda cabbi sappo e ɗiɗi, sawru wooru ngam koo moy ardiiɗo lenyol fuu. Winndu innde koo moy dow sawru mum. 18Nden winndu innde Haruna dow sawru lenyol Lewi, ngam ardiiɗo lenyol fuu mara sawru wooru. 19Nden wallin cabbi man nder laymaaru fottirde yeeso sundukru seedamku, nokkuure nde pottanmi bee mooɗon. 20Sawru gorko mo cuɓmi, finnan. Bana non nde'itiranmi ngurŋgurtol Isra'iila'en dow mooɗon.”
21Muusa yecci ɗum Isra'iila'en. Ardiiɓe le'i maɓɓe fuu ndokki mo cabbi muuɗum'en, cabbi sappo e ɗiɗi. Sawru Haruna ɗon haa caka caɓɓi maɓɓe. 22Muusa wallini ɗi yeeso Jawmiraawo nder laymaaru seedamku.
23Jaŋngo man Muusa nasti laymaaru seedamku. Ndaa, sawru Haruna mo lenyol Lewi wiliti, waɗi pinndi, lawjaaje boo ɓenndi. 24Muusa hoociti cabbi fuu diga yeeso Jawmiraawo, wurtini ɗi haa Isra'iila'en. Ɓe ngi'i ko laati. Nden ardiiɗo fuu hoositi sawru mum. 25Jawmiraawo wi'i Muusa: “Lornu sawru Haruna yeeso sundukru alkawal. Cige ndu ton, ndu laatano tuurtanɓe alaama. Sey ɓe acca ngurŋgurtugo dow am, ngam taa ɓe maaya.” 26Muusa waɗi bana ko Jawmiraawo umruno ɗum.
27Isra'iila'en mbi'i Muusa: “Fakat min maayan. Minin fuu min kalkan! 28To goɗɗo ɓaditake jooɗorde Jawmiraawo, o maayan. To non kam, minin fuu min maayɓe!”