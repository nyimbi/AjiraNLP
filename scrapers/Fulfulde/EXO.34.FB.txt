Alluhaaje kaa'e ɗiɗaɓe
1Jawmiraawo wi'i Muusa: “Sehu alluhaaje kaa'e ɗiɗi bana aranndeeje go. Mi winndan dow maaje bolle gonnooɗe dow aranndeeje ɗe pusɗa. 2Taaskana jaŋngo fajiri. Nden fajiri a wa'a dow hooseere Sina, dara ton yeeso am haa yeereere hooseere. 3Taa goɗɗo wa'oda bee ma, taa koo gooto yi'e dow hooseere fuu. Koo dammooji e na'i boo, taa ɗi ndura les hooseere nde'e.” 4Muusa sehi alluhaaje kaa'e ɗiɗi bana aranndeeje. Jaŋngo maajum o dawi cub, o wa'i dow hooseere Sina bana Jawmiraawo umri mo. O hoo'i alluhaaje kaa'e ɗiɗi go haa juŋngo.
5Jawmiraawo jippi nder ruulde, dari kommbi maako. O ewni innde Jawmiraawo. 6Jawmiraawo saali yeeso maako, o ɗon wooyna: “Jawmiraawo, Jawmiraawo, Allah marɗo enɗam e hinnuye, mo tikkataa law, mo mbooɗeeŋga e gooŋgaaku mum ɗuuɗi. 7Mi tokkoto waŋgingo mbooɗeeŋga am haa yotto gide ujineere. Mi yaafoto aybe e tuurtol e hakke. Ammaa mi laarataa aybuɗo bana laaɓɗo sam. Mi hiitoto aybe baabiraaɓe haa ɓiɓɓe e taaniraaɓe haa yidere tataɓre e nayaɓre.” 8Law Muusa turi haa lesdi, o sujidi. 9O wi'i: “Yaa Jawmiraawo, to a yerdake yam, yah caka amin, koo nde yimɓe ummaatoore nde'e ɓe saata-ko'e'en. Yaafa aybeeji amin e hakkeeji amin. Jaɓ min, min laato maral ma!”
Kesɗitinki alkawal
10Jawmiraawo wi'i: “Ndaa, mi haɓɓan alkawal bee mooɗon. Mi waɗan yeeso ummaatoore ma fuu kaayeefiiji ɗi meeɗaay waɗeego nder duniyaaru e caka ummaatooje fuu. Ummaatoore nde ngonɗa caka maare yi'an kuugal ngal kuuwanmi bee ma yeeso maare, ngal kulniiŋgal. 11Ɗowtane ko umran mi on hannde. Ndaa, mi riiwan Amoori'en e Kanaani'en e Heti'en e Perezzi'en e Hewi'en e Yebusi'en yeeso ma. 12Ndeente, taa kaɓɓe alkawal bee jooɗiiɓe haa lesdi ndi on nastata, ngam taa ɓe laatano on tuuforgol. 13Ammaa ngibbine kirsirɗe maɓɓe, puse kaa'e ciftinorɗe maɓɓe e pe'e daŋraŋge labbi Aseraaji maɓɓe.
14Taa cujidane ɗowanteeɗo feere, ngam Jawmiraawo mo innde muuɗum Kaajuɗo, o Allah mo yiɗaa on tokko ɗowanteeɗo feere sam. 15Ndeente, taa kaɓɓe alkawal bee jooɗiiɓe haa lesdi ndi'i. Ngam to ɓe ɗon ɗakkotira bee labbi maɓɓe, ɓe ɗon lii'ano ɗi kirseteeɗi, ɓe ewnan on on nyaaman kirsaaɗum maɓɓe. 16To on te'ani ɓiɓɓe mooɗon worɓe ɓiɓɓe maɓɓe rewɓe, rewɓe ɓe'e estan ɓiɓɓe mooɗon worɓe haa ɓe zammbo yam bee ɗakkotirgo bee labbi ɗi rewɓe ɓe'e ndewata.
17Taa mbaɗane ko'e mon labbi ɓolinaaɗi.
18Kakkilane juulde tamseeje ɗe ufnaaka. Nyalɗe joweeɗiɗi nyaamoton tamseeje ɗe ufnaaka, bana mi umri on, nder saa'iire tabitiinde haa lewru Abiiba. Ngam nder lewru man ngurtiiɗon Misra.
19Mo aarti danyeego fuu, min jeyi. Non boo afi gorɗi haa dabbaaji mon fuu diga na'i e dammooji. 20Cootte afre wamnde bee jawgel. To on coottaay nde, on ngewa daande maare. Cootte boo afɓe mon worɓe fuu. Taa ngare yeeso am juuɗe meere.
21Nyalɗe joweego kuuwoton, ammaa nyalaade joweeɗiɗawre sey on ciwto, koo nder wakkati remugo e wakkati sodugo boo.
22Ngaɗe juulde asaweeje, waato juulde ƴaamnde alkamaari ma aartundi e juulde teɓki ɓiɓɓe leɗɗe haa timmoode hitaande.
23Hitaande fuu nde tati, worɓe fuu ngara yeeso Jawmiraawo Allah Isra'iila. 24Mi riiwan ummaatooje yeeso mooɗon, mi yaajinan lesdi mon boo. Walaa konneejo ukkanto lesdi mon, saa'i ngaroton yeeso Allah Jawmiraawo mooɗon, hitaande fuu nde tati.
25Taa lii'aneeɗam ƴiiƴam kirsaaŋga hawtaade bee tamseere ufnaande. Taa cige kusel kirsaaŋga juulde Paska haa jaŋngo fajiri.
26Ngadde ɓurɗum wooɗugo haa ƴaamnde mon aartunde nder suudu Jawmiraawo Allah mon.
Taa ndefe jawgel nder kosam daada maagel.”
27Jawmiraawo wi'i Muusa: “Winndu bolle ɗe'e. Ngam dow bolle ɗe'e kaɓɓumi alkawal bee maaɗa e bee ummaatoore Isra'iila.” 28Muusa wondi ton bee Jawmiraawo nyalawmaaje e jemmaaje cappanɗe nayi. O nyaamaay nyaamdu, o yaraay ndiyam. O winndi umrooje sappo go dow alluhaaje.
29Muusa jippi diga hooseere Sina, o ɗon jogi alluhaaje alkawal ɗiɗi. O anndaa laral yeeso maako ɗon yayna ngam o wolidi bee Jawmiraawo. 30Haruna e Isra'iila'en fuu ndaari Muusa. Ndaa, laral yeeso maako ɗon yayna. Ɓe kuli ɓadaago mo. 31Muusa ewni ɓe, Haruna e ardiiɓe jama'aare fuu ngari haa maako. Muusa wolwani ɓe. 32Ɓaawo man Isra'iila'en fuu ɓaditi. O umri ɓe ko Jawmiraawo wolwani mo dow hooseere Sina fuu. 33Nde Muusa timmini wolwugo bee maɓɓe, o waɗi suddaare dow yeeso maako. 34Koo ndey Muusa wari yeeso Jawmiraawo ngam o wolida bee maako fuu, o suddito haa to o wurtake. To o wurtake, o anndina Isra'iila'en ko Jawmiraawo umri mo. 35Isra'iila'en ngi'i no laral yeeso Muusa yaynirta. Ɓaawo man, Muusa wartira suddaare dow yeeso muuɗum haa to o yehi ngam wolididgo bee Jawmiraawo.