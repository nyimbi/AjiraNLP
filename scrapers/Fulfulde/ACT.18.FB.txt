Waazu Pol haa Korintu
1Ɓaawo man Pol ummi Ateena, yehi Korintu. 2Ton o tawi Yahuuduujo bi'eteeɗo Akilas, iwɗo Pontus. Ɗum neeɓaay o wari diga Italiya bee debbo maako Piriskilla, ngam laamiiɗo Roma bi'eteeɗo Kalawdiyus umri, riiwi Yahuudu'en fuu diga Roma. Pol yehi haa maɓɓe, 3o jooɗodi bee maɓɓe, ɓe kuuwdi ngam sanaa'a maɓɓe ngoota: Ɓe nyootooɓe laymaaji. 4Nyannde siwtorde fuu, o ɗon hujjotira bee Yahuudu'en e Yunaniŋke'en haa suudu dewal Yahuudu'en ngam haa ɓe nuɗɗina.
5Nde Silas e Timote ngari diga Makedoniya, Pol suklani waazu tan. O seedi yeeso Yahuudu'en Yeesu woni Almasiihu. 6Ammaa ɓe ndartani mo, ɓe kuɗi mo. Pol fiɗɗi collaaje limce maako yeeso maɓɓe, wi'i: “To on kalki, annde ƴiiƴam mon ɗon dow ko'e mon, min kam mi laaɓɗo. Diga jonta mi yahan haa ummaatooje goɗɗe.” 7Nden o acci ɓe, o nasti haa saare goɗɗo bi'eteeɗo Titus Yustus, kulɗo Allah. Saare maako ɗon kommbi suudu dewal. 8Kirispus, ardiiɗo suudu dewal man, nuɗɗini Jawmiraawo bee saare muuɗum fuu. Korintu'en ɗuuɗɓe boo nani waazu, ɓe nuɗɗini, ɓe njaɓi baptisma.
9Jemmaare feere Jawmiraawo wi'i Pol nder wahayu: “Taa hul, ammaa wolwu, taa jeeɗa 10ngam mi ɗon wondi bee ma. Walaa mo meemete, ngam mi woodi yimɓe ɗuuɗɓe nder berniwol ngo'ol.” 11Pol jooɗi ton nduuɓu bee reeta, o ɗon ekkitina yimɓe wolde Allah.
12Yaake Galliyon laati ngomna lesdi Akaya, Yahuudu'en kawti, naŋngi Pol, njahri mo haa nokkuure kiita. 13Ɓe mbi'i: “Goɗɗo oo, o ɗon esta yimɓe haa ɓe ndewa Allah bee laawol ngol tokkaaki tawreeta amin!”
14Pol yiɗi wolwugo, ammaa Galliyon wi'i Yahuudu'en: “To ɗum aybewol feereno malla halleende woɗnde o waɗi, mi jaɓanno wullaandu mon. 15Ammaa ɗum ngaaba dow bolle, dow inɗe e dow umrooje diina mooɗon, sey onon bee ko'e mooɗon on kiito ɗum. Min mi hiitataako irin man!” 16Nden o riiwi ɓe diga nokkuure kiita. 17Ɓe fuu ɓe naŋngi Sostenes ardiiɗo suudu dewal, ɓe piyi mo yeeso yimɓe haa nokkuure kiita. Ammaa ɗum ɓillaay Galliyon sam.
Pol lori haa Antakiya
18Ɓaawoɗon boo Pol faɓɓi balɗe ɗuuɗɗe bee deerɗiraaɓe haa Korintu, nden o jaɓɓiti ɓe. O nasti koommbowal bee Piriskilla e Akilas, ɓe ndilli Siriya. Ammaa hiddeko ɓe nasta koommbowal, o laɓi hoore maako haa Keŋkereya ngam o waɗino togayeere. 19Nde ɓe njotti berniwol Efesus, Pol jaɓɓiti Piriskilla e Akilas. Nden o yehi haa suudu dewal Yahuudu'en, o hujjotiri bee Yahuudu'en. 20Ɓe tori mo o faɓɓa haa maɓɓe, ammaa o sali. 21Nde o ɗon jaɓɓito ɓe, o yecci ɓe: “To Allah munyi, mi loroto haa mooɗon.” Nden o nasti koommbowal, o dilli.
22Nde o yotti Kaysariya, o yehi Urusaliima ngam hoofnugo jama'aare nuɗɗinɓe. Nden o dilli Antakiya. 23Nde o faɓɓi ton seɗɗa, o dilli. O waanci nder lesɗe Galaatiya e Firigiya, o semmbiɗini nuɗɗinɓe fuu.
Waazu Apollos haa Efesus e haa Korintu
24Apollos, goɗɗo Yahuuduujo, iwɗo Aleksandiriya, wari haa Efesus. O baawɗo wolde, o annduɗo defte Allah. 25O anndi haala Laawol Jawmiraawo booɗɗum, o pertiiɗo, o ekkitini haala Yeesu bee laaɓɗum. Ammaa sey baptisma Yuhanna tan o anndi. 26O fuɗɗi waazugo bilaa kulol haa suudu dewal Yahuudu'en. Nde Piriskilla bee Akilas nani mo, njahri mo haa maɓɓe, ɓe tinndini mo Laawol Jawmiraawo bee ko ɓuri laaɓugo. 27Nden Apollos waɗi anniya yahugo lesdi Akaya. Nuɗɗinɓe cuusɗini mo, mbinndani deerɗiraaɓe maɓɓe wonɓe haa ton bataakewol haa ɓe njaɓɓo mo. Nde o yotti ton, o nafi nuɗɗinɓe jaɓɓe mo'ere Allah jamum. 28O waŋgini laaɓɗum boofi ekkitinol Yahuudu'en yeeso yimɓe fuu. O holli ɓe haa Deftere Allah fakat Yeesu woni Almasiihu.