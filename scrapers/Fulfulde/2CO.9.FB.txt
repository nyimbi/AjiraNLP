Walliinde ngam deerɗiraaɓe
1Walaa haaje mi winndana on dow walliinde ngam senaaɓe haa lesdi Yahudiya. 2Mi anndi anniya mooɗon mbooɗka. Mi mantori on haa Makedoniya'en boo. Mi wi'i: “Deerɗiraaɓe nder Akaya ɗon taaski diga rowani ngam hokkugo.” Tiinaare mooɗon findini ɗuuɗɓe maɓɓe. 3Jonta nelanmi deerɗiraaɓe go ngam taa manoore nde min maniri on laato meere. Mi yiɗi taaskooɗon fakat bana mbi'mi. 4Ngam to Makedoniya'en ngardi bee am, tawi on taaskaaki, min cemtan ngam hoolaare nde min kooli on. Sakkomaa onon! 5Ngam maajum mi laari ɗum kaanduɗum mi toro deerɗiraaɓe go aarta min yahugo haa mooɗon, ɓe cuklo mooɓtugo dokkal ngal on iini, ɓe taaskitina ngal. Ɗum tammi hollugo on ndokki bee ɓernde saahiinde, naa bee doole.
6Paame ɗu'um: Aawɗo peetum, peetum sodata, aawɗo ɗuuɗɗum boo, ɗuuɗɗum sodata. 7Haani koo moy hokka deydey anniya ɓernde mum, naa bee mimsitaare malla bee doole. Ngam Allah yiɗi dokkanɗo bee seyo. 8Allah waawan ɗuɗɗinango on mo'e fuu. On maran ko hiɓɓinta haaje mooɗon tum. Bana nii on keɓan huuwugo kuuɗe booɗɗe koo ɗeye, 9bana ko winnda:
“O hokki laafuɓe bee caahaaki,
adilaaku maako ɗon tabiti haa foroy.”
10Allah woni dokkanɗo aawoowo aawdi e nyaamdu. O hokkan on boo aawdi, o ɗuɗɗinan ndi, o fuɗnan ndi, haa kuuɗe adiliije mooɗon mbaɗa nafuuda ɗuuɗka. 11O riskinan on nder koo ɗume fuu, haa on laato saahiiɓe foroy. Nden ɗuuɗɓe ngettan Allah daliila caahaaki mooɗon. 12Ngam dokkal nga'al laatataako ngam humtugo haaje senaaɓe tan, ammaa ko ɓuri ɗum, ngal ɗuɗɗinan gettooje haa Allah. 13To dokkal maajum waŋgini gooŋgaaku mon, nden kam ɓe teddinan Allah, ngam on ɗowtani seedamku linjiila Almasiihu, on cenndi hayruuji mon boo bee maɓɓe e bee yimɓe fuu. 14Ɓe teddinan Allah boo to ɓe ngi'i no mo'ere Allah ɗuuɗani on, ɓe ndo'anto on, ɓe mbaŋginanan on yiide maɓɓe. 15Yettoore laatano Allah ngam caahu muuɗum ngu tinndintaake!