Geɗal liman'en
1“Lewi'en liman'en, koo lenyol Lewi fuu heɓataa geɗal lesdi nder Isra'iila. Ɓe nguura bee guleteeɗi e dokke ɗe ummaatoore lii'anto Jawmiraawo. Kanjum woni geɗal maɓɓe. 2Taa ɓe mara lesdi caka deerɗiraaɓe maɓɓe Isra'iila'en. Maral maɓɓe, ɗum Jawmiraawo bee hoore mum, bana ko o wi'i ɓe.
3To goɗɗo lii'anake Jawmiraawo ngaari malla ndammoowa, balawal e galaŋge e ndeera fuu liman'en jeyi. 4On ndokkan ɓe boo geɗal aartuŋgal haa alkamaari mon e inaboojam mon e nebbam mon e gaasa baali mon. 5Ngam Jawmiraawo, Allah mooɗon suɓi lenyol Lewi caka le'i mon fuu, haa ngol huuwana mo kuugal limanku haa foroy.
6Koo moy Lewiijo gonɗo haa berniwol koo ngole nder Isra'iila fuu yiɗi wurtaago ngol e wargo haa nokkuure nde Jawmiraawo suɓata, 7ngam jagganaago Jawmiraawo, Allah mum ton bana deerɗiraaɓe mum Lewi'en woɗɓe, darotooɓe ton yeeso Jawmiraawo, 8o soorra goɗɗum haa ndonŋgu baaba maako, o wuura bee saman coggu man, o heɓa boo geɗal nyaamdu bana liman'en woɗɓe.”
Kaɗki al'aadaaji heefeerɓe
9To on nasti lesdi ndi Jawmiraawo, Allah mooɗon hokkata on, taa on tokko al'aadaaji nyidduɗi ɗi ummaatooje goɗɗe tokkoto ton. 10Taa goɗɗo caka mooɗon lii'o ɓiɗɗo mum gorko malla debbo guleteeɗo. Taa goɗɗo laato baɗoowo hatti malla daaroowo kuuje feere malla hiilaajo 11malla ciiroowo malla carwotooɗo maayɓe malla carwotooɗo ruuhuuji goɗɗi. 12Kuuwanɗo kuuje ɗe'e o nyidduɗo haa Jawmiraawo, Allah mooɗon. Ngam daliila kuuje nyidduɗe ɗe'e, o ɗon riiwa ummaatooje ɗe'e yeeso mooɗon. 13Ammaa onon laate on timmuɓe yeeso Jawmiraawo, Allah mooɗon.
Allah nelan annabiijo
14Nden Muusa wi'i: “Ummaatooje ɗe nyaamoton lesdi muuɗum'en, ɗon nanana hiila'en e laarooɓe. Ammaa onon, Jawmiraawo, Allah mooɗon duŋanaaki on waɗugo irin maajum. 15Jawmiraawo umminanan on annabiijo nder mon bana am, goɗɗo caka deerɗiraaɓe mooɗon, kaŋko nananton. 16Nyalaade on mooɓi haa hooseere Horeb, on tori taa on nana sawtu Jawmiraawo, Allah mooɗon fahin, taa on meeta yi'ugo yiite maŋnge go boo, ngam taa on maaya. 17Jawmiraawo wi'i yam: Tornde maɓɓe fotti. 18Mi umminanan ɓe annabiijo bana maaɗa iwanɗo caka deerɗiraaɓe maɓɓe. Mi waɗan bolle am nder hunnduko maako, o wolwanan ɓe ko mi umri mo fuu. 19To goɗɗo salake ɗowtanaago ko annabiijo wolwi bee innde am, mi hiitoto mo. 20Ammaa to annabiijo goɗɗo mawnitake, wolwi bee innde am bilaa umroore am, o mbareteeɗo. Annabiijo mo wolwi bee innde ɗowanteeɓe jananɓe boo, o mbareteeɗo.
21To on numi: Noy min anndirta wolde nde Jawmiraawo wolwaay ɗum? 22To annabiijo wolwi bee innde Jawmiraawo, ko o wi'i man laataaki, nden kam naa ɗum wolde Jawmiraawo, annabiijo oo mawniti, wolwi meere. Taa kule mo.”