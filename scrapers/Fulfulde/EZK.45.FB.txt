Geɗal Jawmiraawo haa lesdi
1To on mbaɗi kur'u yeɗango lenyol fuu geɗal mum haa lesdi, sey on ngurtina geɗal gootal, on cena ngal ngam Jawmiraawo. Njuutirka maagal laato kilomeetir sappo e ɗiɗi bee reeta, njaajirka maagal boo kilomeetir sappo. Ngal laato ceniiŋgal nder keeri maagal fuu. 2Tayre woore nder maagal laato ngam saare haykaliiru, meetir teemeɗɗe ɗiɗi bee cappanɗe jowi, non boo babal taarotooŋgal nde, meetir noogas e jowi. 3Haa geɗal lesdi nga'al, sey on poonda tayre woore, njuutirka maare kilomeetir sappo e ɗiɗi bee reeta, njaajirka maare boo kilomeetir jowi. Haykaliiru daroto dow tayre man, kayru woni nokkuure ɓurnde senaago. 4Tayre lesdi man woni seniinde, ta'aande ngam liman'en jagganooɓe Jawmiraawo nder haykaliiru. Nde laato nokkuure ngam cuuɗi maɓɓe e nokkuure seniinde ngam haykaliiru. 5Tayre ɗiɗawre laato maral Lewi'en huuwooɓe nder haykaliiru. Ɓe nyiɓa gure, ɓe njooɗo ton. Njuutirka tayre man kilomeetir sappo e ɗiɗi bee reeta, njaajirka maare boo kilomeetir jowi. 6Sey on ta'a babal ngam berniwol boo. Njuutirka tayre man laato kilomeetir sappo e ɗiɗi bee reeta, njaajirka maare boo kilomeetir ɗiɗi bee reeta, haa keerol geɗal lesdi ceniiŋgal. Tayre man laatanto yimɓe Isra'iila fuu.
Geɗal laamiiɗo haa lesdi
7Sey on ta'ana laamiiɗo boo lesdi. Diga tayre seniinde e tayre berniwol, gal hiirnaaŋge haa yotto mbeela, gal fuunaaŋge boo haa yotto keerol lesdi. Njuutirka tayre laamiiɗo diga fuunaaŋge haa hiirnaaŋge fotan kal-kal bee njuutirka geɗe le'i Isra'iila. 8Tayre man laatoto geɗal laamiiɗo haa lesdi Isra'iila. Bana nii laamiiɓe ɓe'e mbaɗataa yimɓe am rikici, ammaa ɓe accan Isra'iila'en mara lesdi fodde le'i muuɗum'en.
Umrooje ngam laamiiɗo
9Ndaa nii Allah Jawmiraawo wi'i: “Halleende mon duuri, he'i, onon laamiiɓe Isra'iila! Acce toonyaago e ɓillugo, kuuwe kuuɗe darnuɗe, adiliije! Taa meete riiwugo yimɓe ummaatoore am diga lesdi maɓɓe! Min Allah Jawmiraawo wi'i on ɗum.
10Koo moy huuwtinira awnorɗum e etirɗum gooŋɗuɗum. 11Etirgal alkamaari e ko nanndi fuu fota kal-kal bee etirgal njaramji e nebbam. Etirgal maŋngal gootal waɗa etirɗe ɗe'e sappo. 12Awnorɗi ɓurɗi famɗugo noogas ngaɗa awnorɗum pamarum gootum. Awnorɗi pamari cappanɗe joweego ngaɗa awnorɗum mawɗum gootum.
13Ndaa no ndokkirton dokkal mooɗon: Haa codol alkamaari, yeɓre woore nder cappanɗe joweego. Haa codol sa'iiruuri, yeɓre woore nder cappanɗe joweego. 14Haa nebbam, yeɓre woore nder teemerre. Sey on poonda ɗum bee etirgal pamaral. Etirɗe pamare sappo potan bee etirgal maŋngal gootal. 15On ndokka boo ndammoowa ngoota nder teemeɗɗe ɗiɗi haa durduɗe Isra'iila. Sey on ngadda dokke nyaamdu ɗe'e e dabbaaji guleteeɗi e kirseteeɗi ngam kawtal mooɗon bee am, ngam heɓugo yaafuye hakkeeji mon. Min Allah Jawmiraawo umri ɗum.
16Ummaatoore lesdi ndi'i fuu yahra dokke ɗe'e haa laamiiɗo Isra'iila. 17Kaŋko woni kalfitinaaɗo hokkugo dabbaaji guleteeɗi e dokke nyaamdu e dokke inaboojam ngam yimɓe Isra'iila fuu, ngam nyalɗe juulɗe koo ɗeye, ngam juulɗe lewru hesru, ngam nyalɗe ciwtorɗe boo. Kaŋko o hokkan kirseteeɗi ngam ittuki hakke e dokke nyaamdu e guleteeɗi e kirseteeɗi ngam kawtal yimɓe bee am, ngam o heɓna yimɓe Isra'iila yaafuye hakkeeji maɓɓe.”
Juulde Paska
(Gurtaaki 12:1-20)
18Ndaa nii Allah Jawmiraawo wi'i: “Nyannde go'oore nder lewru aranndu, sey a hoo'a ngaari kalhaldi ndi walaa aybe, ngam senugo haykaliiru. 19Limanjo hoo'a ƴiiƴam kirseteeŋga ngam ittuki hakke, waɗa ɗam haa darduɗe dammugal haykaliiru koo ngale, non boo haa seɓattooji hirsirde nayi e darduɗe dammugal koo ngale nder nastirɗe haa daldal nderwal. 20Nyannde joweeɗiɗawre nder lewru man, sey a waɗa kal-kal ngam koo moy baɗɗo hakke bilaa anniya malla nder sooynde faamu. Bana nii cenirton haykaliiru.
21Nyannde sappo e nayaɓre nder lewru aranndu, on puɗɗa waɗugo juulde Paska. Nyalɗe joweeɗiɗi, sey koo moy nyaama tamseeje ɗe ufnaaka. 22Nyannde juulde man arannde, sey laamiiɗo lii'ano yam ngaari kalhaldi kirseteendi ngam ittugo hakkeeji maako e hakkeeji yimɓe nder lesdi fuu. 23Nder nyalɗe juulde joweeɗiɗi ɗe'e, nde weeti fuu, o lii'ano yam ga'i kalhali ɗi ngalaa aybe joweeɗiɗi e jawɗi baali ɗi ngalaa aybe joweeɗiɗi, ɗi guleteeɗi fuu. Non boo njawdiri mbeewa, ndi kirseteendi ngam ittuki hakke. O waɗa ɗum nyalɗe joweeɗiɗi. 24Ɓaawoɗon, o lii'o dokkal nyaamdu alkamaari kilo cappanɗe tati, o ɓesda nebbam liitir nayi dow ngaari e njawdiri mbeewa fuu.”
Juulde bukkaaji
(Farillaaji Lewi'en 23:33-43)
25“Ngam juulde fuɗɗannde nyannde sappo e jowaɓre nder lewru joweeɗiɗaɓru, laamiiɗo waɗa bana nder juulde bukkaaji. Nyalɗe juulde man joweeɗiɗi fuu, o lii'ano yam, kirseteeŋga ngam heɓugo yaafuye hakkeeji e guleteeɗi e dokke nyaamdu e nebbam go nyalaade fuu.”