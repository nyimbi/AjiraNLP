Sey riskuɓe kakkila
1Naneeɗam jonta, onon riskuɓe! Sey on mboya, on ngooka ngam boneeji tammiiɗi wargo dow mooɗon. 2Jawdi mooɗon nyoli, mooƴu nyaami limce mooɗon. 3Peewol nyaami kaŋŋeeri e cardi mooɗon. Peewol ngo'ol laatoto seedamku dow mooɗon, ngol nyaaman ɓalli mooɗon bana yiite. On paggake jawdi nder balɗe ragareeje. 4On njoɓaay ngeenaari sodooɓe gese mooɗon. Nane bojji maɓɓe! Bojji sodooɓe ƴaamle mooɗon njottake haa Jawmiraawo honooɓe asama. 5On ngeeɗi nder jeynitaare haa duniyaaru ndu'u, on mbaɗi ko on ngiɗi, on payni ko'e mooɗon ngam nyalaade kirsol. 6On kiiti adiliijo, on mbari mo. Kaŋko o dartanaaki on.
Munyal e tornde
7Deerɗiraaɓe am, munye haa to Jawmiraawo wari. Ndaare no demoowo munyrata, o ɗon reena haa gese maako ɓennda booɗɗum. O ɗon reena iyeende arannde e ɓaawoore. 8Munye onon boo, tiɗɗine ɓerɗe mooɗon, ngam nyalaade loraaki Jawmiraawo ɓadake.
9Deerɗiraaɓe am, taa ngurŋgurte hakkunde mooɗon, ngam taa Allah hiito on. Ndaa kiitoowo ɓadake wargo. 10Deerɗiraaɓe am, tokke misaalu annabi'en wolwuɓe bee innde Jawmiraawo, munye, ɓuse bone bana maɓɓe. 11En ɗon mbi'a ɓe barkiɗinaaɓe ngam ɓe accaay munyugo. On nani haala munyal Ayuba ɗuuɗŋgal, on anndi boo ko Allah hokki mo haa ragare. Ngam Jawmiraawo o keewɗo enɗam e mbooɗeeŋga.
12Ammaa ko ɓuri ɗum fuu, deerɗiraaɓe am, taa kune sam, koo bee asama malla bee lesdi. Taa kunore koo ɗume. Sey ooho mooɗon laato ooho, aa'a mooɗon boo laato aa'a. Ngam taa on ndo'o nder kiita Allah.
13Woodi mo ɗon yara bone caka mooɗon na? O waɗa do'a. Woodi mo ɗon seyi na? O yima gime gettooje. 14Woodi nyawɗo caka mooɗon na? O ewno ndotti'en jama'aare nuɗɗinɓe. Ɓe ngara ɓe toro Allah ngam maako, ɓe moyta mo bee nebbam bee innde Jawmiraawo. 15Tornde bee nuɗɗinki hisnan nyawɗo oo. Jawmiraawo yamɗitinan mo, to woodi hakkeeji ɗi o waɗno boo, Jawmiraawo yaafanto mo. 16Ngam maajum mbaŋgine hakkeeji mooɗon hakkunde mooɗon, tore Allah ngam koo moy mooɗon, ngam haa on njamɗita. Tornde adiliijo woodi baawɗe ɗuuɗɗe, nde nafan masin. 17Eliya o goɗɗo bana meeɗen. O tori Allah bee tiinaare ngam taa iyeende toɓa. Duuɓi tati bee reeta nde toɓaay. 18O tori mo fahin, asama yoofi iyeende, lesdi waɗi ƴaamle.
19Deerɗiraaɓe am! To gooto mooɗon seli laawol gooŋga, sey goɗɗo lorna mo. 20Anndite ɗu'um: To goɗɗo lorni hakkeejo diga laawol majjere, o hisni mo diga maayde, o heɓnanan mo yaafuye hakkeeji ɗuuɗɗi.