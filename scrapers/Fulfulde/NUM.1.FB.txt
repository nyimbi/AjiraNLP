Limki Isra'iila'en
1Nder nduuɓu ɗiɗaɓu ɓaawo gurtaaki Isra'iila'en diga lesdi Misra, lewru ɗiɗaɓru, nyannde go'oore maaru, Jawmiraawo wolwani Muusa nder laymaaru fottirde haa ladde hamaadaare Sina. O wi'i: 2-3“An e Haruna, mbaɗe binndol: Mbinnde limgal yimɓe jama'aare Isra'iila fuu fodde asli muuɗum'en e ci'e muuɗum'en, mbinnde inɗe worɓe fuu, waawanɓe hoo'ugo balmi konu, ɓe duuɓi noogas e ko ɓuri, koo moy nder mooɓre konu muuɗum. 4Haa lenyol fuu baaba-saare gooto wallan on. 5Ndaa inɗe wallanɓe on: Nder lenyol Ruben, Elicuru ɓii Sedewur. 6Nder lenyol Simeyon, Selumiyel ɓii Curisadday. 7Nder lenyol Yahuuda, Nahasunu ɓii Amminadabu. 8Nder lenyol Issakar, Netaneyel ɓii Cu'ar. 9Nder lenyol Zabulon, Eliyabu ɓii Helon. 10Nder lenyol Efrayim ɓii Yusufu, Eliisama ɓii Ammihudu e haa lenyol Manassa boo, Gamaliyel ɓii Pedacuru. 11Nder lenyol Benyamin, Abidan ɓii Gidi'oni. 12Nder lenyol Dan, Ahi'ezer ɓii Ammisadday. 13Nder lenyol Aser, Pagiyel ɓii Okran. 14Nder lenyol Gada, Eliyasaf ɓii De'uwel. 15Nder lenyol Neftali, Ahiira ɓii Enan.”
16Kamɓe ngoni worɓe suɓaaɓe nder jama'aare, ardiiɓe le'i muuɗum'en, ɓe ardiiɓe ujineeje Isra'iila.
17Muusa e Haruna koo'i yimɓe suɓaaɓe innde bee innde ɓe'e. 18Ɓe mooɓti jama'aare fuu nyannde go'oore nder lewru ɗiɗaɓru. Isra'iila'en fuu mbinndaama nder defte fodde asli e ci'e muuɗum'en. Ɓe mbinndi inɗe worɓe ɓe duuɓi noogas e ko ɓuri fuu, gooto gooto, 19Muusa limi yimɓe nder ladde hamaadaare Sina bana Jawmiraawo umruno mo.
20Worɓe ɓe duuɓi noogas e ko ɓuri, waawanɓe hoo'ugo balmi konu fuu mbinndaama innde innde, fodde asli muuɗum'en e ci'e muuɗum'en. Ɓe puɗɗiri bee lenyol Ruben, afo Isra'iila.
21Limgal limaaɓe nder lenyol Ruben waɗi ujine cappanɗe nayo e njoweego e teemeɗɗe njowo (46.500).
22-23Lenyol Simeyon: Ujine cappanɗe njowo e njoweenayo e teemeɗɗe tato (59.300).
24-25Lenyol Gada: Ujine cappanɗe nayo e njowo e teemeɗɗe njoweego e cappanɗe njowo (45.650).
26-27Lenyol Yahuuda: Ujine cappanɗe njoweeɗiɗo e nayo e teemeɗɗe njoweego (74.600).
28-29Lenyol Issakar: Ujine cappanɗe njowo e nayo e teemeɗɗe nayo (54.400).
30-31Lenyol Zabulon: Ujine cappanɗe njowo e njoweeɗiɗo e teemeɗɗe nayo (57.400).
32-33Lenyol Efrayim ɓii Yusufu: Ujine cappanɗe nayo e teemeɗɗe njowo (40.500).
34-35Lenyol Manassa ɓii Yusufu: Ujine cappanɗe tato e ɗiɗo e teemeɗɗe ɗiɗo (32.200).
36-37Lenyol Benyamin: Ujine cappanɗe tato e njowo e teemeɗɗe nayo (35.400).
38-39Lenyol Dan: Ujine cappanɗe njoweego e ɗiɗo e teemeɗɗe njoweeɗiɗo (62.700).
40-41Lenyol Aser: Ujine cappanɗe nayo e ngo'o e teemeɗɗe njowo (41.500).
42-43Lenyol Neftali: Ujine cappanɗe njowo e tato e teemeɗɗe nayo (53.400).
44-46Bana nii Muusa e Haruna e baaba-ci'e'en laatiiɓe ardiiɓe le'i sappo e ɗiɗi limi worɓe Isra'iila'en ɓe duuɓi noogas e ko ɓuri waawanɓe hoo'ugo balmi konu fuu, fodde ci'e maɓɓe. Limgal maɓɓe fuu waɗi ujine teemeɗɗe njoweego e tato e teemeɗɗe njowo e cappanɗe njowo (603.550).
47Ammaa lenyol Lewi'en, fodde lenyol baabiraaɓe muuɗum'en limdaaka bee maɓɓe, 48ngam Jawmiraawo wi'no Muusa: 49“Taa mbinnde lenyol Lewi, taa limu ngol caka Isra'iila'en. 50Ammaa halfin Lewi'en kuugal nder jooɗorde seedamku alkawal, non boo kuuwruɗe gonɗe nder maare fuu. Ɓe ndoondo jooɗorde e kuuwruɗe maare, ɓe kuuwa nder maare e ɓe caŋngina nder taarde maare boo. 51Sey Lewi'en piista jooɗorde saa'i nde jahaaŋgal ummoto fuu. Nde caŋnginton fuu boo, ɓe ndarna nde fahin. To goɗɗo feere ɓaditake nde, o mbareteeɗo. 52Isra'iila'en luttuɓe caŋngina haa nokkuuje muuɗum'en, koo moy bee mooɓre konu mum, baŋnge tuutawal fodde yeɓre mum. 53Lewi'en kam caŋngina nder taarde jooɗorde, ngam taa tikkere am ukko dow jama'aare Isra'iila. Ɓe cuklanto kuuɗe nder jooɗorde sundukru alkawal.” 54Isra'iila'en mbaɗi fuu kal-kal bana no Jawmiraawo umruno Muusa.