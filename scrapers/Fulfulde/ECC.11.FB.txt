No kakkilɗo huuwrata
1Sakkin tamseere ma dow ndiyam, ngam a tawtan nde ɓaawo nyalɗe ɗuuɗɗe. 2Hokku caahu haa yimɓe njoweeɗiɗo malla njoweetato, ngam a anndaa sarru nguye ukkanto lesdi. 3To duule keewi iyeende, iyeende toɓan. To lekki do'ake, koo gal fombina koo gal woyla, haa ki do'i, ton ki waaloto. 4Mo ɗon tiima henndu aawataa, mo ɗon tijja duule sodataa. 5Bana a anndaa laawol henndu, a anndaa boo no ɓiŋngel mawnirta nder reedu debbo, non boo a anndaa kuugal Allah mo waɗata koo ɗume fuu. 6Fajiri aaw aawdi ma, asiri boo taa naŋgtu juŋngo ma. Ngam a anndaa ko waŋginta nafuuda, ɗu'um na, koo ɗuma malla ɗum wooɗan ɗiɗi fuu!
7Jayŋgol weli, yi'ugo naaŋge boo fottani gite. 8To neɗɗo yeeɗan duuɓi ɗuuɗɗi, sey o seyoro ɗi fuu, o siftora boo, balɗe nder joonde nyiɓɓunde ɓuran ɗuuɗugo. Ko saaloto fuu, ɗum meere.
Sawari ngam sukaaku
9An suka, seyora sukaaku ma. Seynu ɓernde ma wakkati sukaaku ma. Waɗ ko ɓernde ma e gite ma ngiɗi fuu. Ammaa anndu, ngam kuuje ɗe'e fuu Allah hiitete. 10Sottin metteeŋga e ɓernde ma, daaynu sarru e ɓanndu ma ngam sukaaku e semmbe nderkaaku nduurataa.