1Yeesu yehi Hooseere Jaytunje. 2Ammaa fajiri cub o lorti haa haykaliiru, ummaatoore fuu wari haa maako. O jooɗi, o fuɗɗi ekkitingo ɓe. 3Nden moodiɓɓe tawreeta e Farisa'en ngaddani mo debbo mo ɓe naŋngi nder njeenu. Ɓe ndarni mo yeeso yimɓe fuu, 4ɓe mbi'i Yeesu: “Moodibbo, min naŋngi debbo oo nder njeenu. 5Muusa umri min nder tawreeta min piɗa irin debbo oo bee kaa'e haa o maaya. E an, ɗume a wi'ata?” 6Ɓe mbi'i non ngam foondugo mo, haa ɓe keɓa daliila wullaago mo. Ammaa Yeesu turi, fuɗɗi winndugo haa lesdi bee hoondu muuɗum. 7Nde ɓe tokki ƴamugo mo, o dari, o wi'i ɓe: “Goɗɗo mooɗon mo walaa hakke sam, aarta fiɗugo mo bee hayre.” 8Nden o turi fahin, o fuɗɗiti winndugo haa lesdi. 9Nde ɓe nani bolle ɗe'e, ɓe ndilli gooto gooto, ndotti'en aarti dillugo. Yeesu feere mum lutti, debbo go ɗon dari yeeso maako. 10Nden Yeesu dari, wi'i mo: “Debbo, toy ɓe? Walaa do'uɗo ma kiita na?” 11Debbo jaabi: “Walaa koo gooto, Jawmiraawo.” Yeesu wi'i mo: “Min boo, mi hiitataako ma. Dillu, ammaa taa meetu waɗugo hakke!”
Yeesu woni annoora duniyaaru
12Yeesu wolwani yimɓe fahin, o wi'i: “Min, mi annoora duniyaaru. Koo moy tokki yam, yahataa nder nyiɓre fahin, ammaa o heɓan annoora ndokkanka ngeendam.” 13Farisa'en mbi'i mo: “A ɗon seedano hoore maaɗa, seedamku ma laataaki gooŋga.” 14Yeesu jaabi ɓe: “Koo to mi ɗon seedano hoore am, seedamku am ɗum gooŋga, ngam mi anndi haa mi iwi, mi anndi haa mi yahata boo. Ammaa onon, on anndaa haa mi iwi, on anndaa haa mi yahata boo. 15Onon on ɗon mbaɗa kiita fodde numooji neɗɗo, min, mi hiitataako koo moy. 16Koo to mi hiitake goɗɗo boo, kiita am gooŋɗan, ngam mi hiitataako feere am, ammaa Baabiraawo nelɗo yam ɗon wondi bee am. 17Ɗum binndaaɗum nder tawreeta mooɗon: To ɗiɗo ceedake, seedamku man ɗum gooŋga. 18Min, mi ɗon seedano hoore am, Baabiraawo nelɗo yam boo ɗon seedano yam.” 19Ɓe mbi'i mo: “Toy Baabiraawo ma woni?” Yeesu jaabi ɓe: “On anndaa yam, on anndaa Baabiraawo am boo. To on anndino yam, on anndanno Baabiraawo am boo.”
20Yeesu wolwi bolle ɗe'e saa'i o ɗonno ekkitina yimɓe nder haykaliiru, haa nokkuure sundukru dokke ceede woni. Walaa mo meemi mo, ngam wakkati maako waraay tawon.
On mbaawataa yahugo haa njahanmi
21Fahin Yeesu wi'i ɓe: “Mi dillan. On tefatam, ammaa on maayan nder hakkeeji mooɗon. On mbaawataa yahugo haa njahanmi.” 22Yahuudu'en mbi'mbi'tiri hakkunde muuɗum'en: “O mbartoyan na? Ngam o wi'i: On mbaawataa yahugo haa njahanmi.” 23Yeesu wi'i ɓe: “Onon on iwi haa les, min mi iwi haa dow. Onon on yimɓe duniyaaru ndu, ammaa min mi laataaki mo duniyaaru ndu. 24Ngam maajum mi wi'i on: On maayan nder hakkeeji mooɗon. Ngam to on nuɗɗinaay min woni mo ngonmi, on maayan nder hakkeeji mooɗon.” 25Ɓe mbi'i mo: “An, a moy?” Yeesu wi'i ɓe: “Mi tokki wi'ugo on ɗum diga fuɗɗam. 26Woodi kuuje ɗuuɗɗe ɗe mi yiɗi wi'go dow mooɗon e hiitoraago on bee maajum, ammaa nelɗo yam o gooŋgaajo, mi ɗon wolwana duniyaaru ko mi nani haa maako tan.”
27Ɓe paamaay o ɗon wolwana ɓe dow Baabiraawo. 28Nden Yeesu wi'i ɓe: “To on ɓaŋgti Ɓii-neɗɗo, on anndan min woni mo ngonmi, on anndan mi waɗataa koo ɗume bee muuyo am, ammaa mi ɗon wolwa ko Baabiraawo ekkitini yam tan. 29Nelɗo yam ɗon wondi bee am, o accaay yam feere am, ngam foroy mi ɗon waɗa ko fottanta mo.” 30Nde Yeesu wolwi bana nii, ɗuuɗɓe nuɗɗini mo.
Rimɓe e jeyaaɓe
31Nden Yeesu wi'i Yahuudu'en nuɗɗinɓe mo: “To on ɗon tabiti nder wolde am, nden kam on laatoto pukara'en am fakat. 32On anndan gooŋga, gooŋga boo rimɗinan on.” 33Ɓe njaabi mo: “Minin min ɓiɓɓe Ibrahiima, min meeɗaay laataago jeyaaɓe goɗɗo. Noy a wi'rata min: On laatoto rimɓe?” 34Yeesu wi'i: “Gooŋga mi ɗon wi'a on: Baɗɗo hakke fuu o jeyaaɗo hakke. 35Jeyaaɗo wondataa bee yimɓe saare foroy, ammaa ɓiɗɗo wondan bee yimɓe saare foroy. 36To Ɓiɗɗo rimɗini on, nden kam on laatoto rimɓe fakat. 37Mi anndi on ɓiɓɓe Ibrahiima. Ammaa on ɗon ɗaɓɓa mbarugo yam, ngam on njaɓaay bolle am. 38Min mi ɗon wolwa dow ko mi yi'i haa Baabiraawo am, ammaa onon on ɗon mbaɗa ko nanɗon haa baaba mooɗon.”
39Ɓe mbi'i mo: “Ibrahiima woni baabiraawo amin.” Yeesu wi'i ɓe: “To on ɓiɓɓe Ibrahiima, on kuuwanno kuugal ngal o huuwi. 40Ammaa jonta, on ɗon ɗaɓɓa mbarugo yam, min mo wolwani on gooŋga ka nanmi haa Allah. Ibrahiima meeɗaay waɗugo irin maajum. 41On ɗon kuuwa kuuɗe baaba mooɗon.” Ɓe mbi'i mo: “Minin min laataaki njaalu'en, min ngoodi Baabiraawo gooto, ɗum Allah.” 42Yeesu wi'i ɓe: “To Allah wonno Baabiraawo mooɗon, on ngiɗanno yam, ngam diga Allah iwmi, daliila maako ngarmi. Mi waraay bee ngiɗa am, ammaa kaŋko neli yam. 43Ngam ɗume on paamataa ko mi wi'ata on? Ngam on mbaawataa heɗitaago ko mi wolwanta on. 44Iblisa woni baaba mooɗon, on ngiɗi waɗugo ko baaba mooɗon yiɗi. O mbaroowo ko'e diga fuɗɗam, o meeɗaay wolwugo gooŋga, ngam gooŋga walaa nder maako. To o ɗon wolwa fewre, ɗum ɗabiya maako, ngam o pewoowo, o baaba fewre. 45Ammaa min, gooŋga mi wi'ata, kanjum waɗi on nuɗɗintaa yam. 46Moy nder mooɗon waawata seedaago mi waɗi hakke? Ammaa to gooŋga mi wolwata, koni on nuɗɗintaa yam? 47Goɗɗo Allah heɗititto bolle Allah. Ammaa onon on laataaki yimɓe Allah, ngam man, on keɗitataako ɗe.”
Yeesu e Ibrahiima
48Yahuudu'en mbi'i Yeesu: “Naa gooŋga min mbi'i: A Samariyaajo, a ginnaaɗo?” 49Yeesu jaabi ɓe: “Naa mi ginnaaɗo. Ammaa mi ɗon teddina Baabiraawo am, onon boo on ɗon njawo yam. 50Min, mi ɗaɓɓantaa hoore am tedduŋgal. Woodi mo ɗaɓɓantammi tedduŋgal, kaŋko woni kiitoowo boo. 51Gooŋga mi wi'ata on: Koo moy ɗowtani wolde am, maayataa sam.” 52Yahuudu'en mbi'i mo: “Jonta min anndi a ginnaaɗo. Ibrahiima maayi, annabi'en boo maayi, nden an a wi'a: Koo moy ɗowtani bolle am, maayataa sam. 53A ɓuri Ibrahiima kaaka amin mo maayi maŋngu kadi na? Kaŋko o maayi. Annabi'en boo maayi. Kadi an a ɗon laara hoore ma a moy?” 54Yeesu jaabi: “To mi ɗon teddina hoore am, tedduŋgal am walaa saman. Mo teddintammi woni Baabiraawo am, mo mbi'ɗon o Allah mooɗon. 55Ammaa on anndaa mo, min mi anndi mo. To mi wi'no mi anndaa mo, mi laatotono pewoowo bana mooɗon. Ammaa mi anndi mo, mi ɗon ɗowtano bolle maako. 56Ibrahiima kaaka mooɗon seyori yi'ugo nyalaade am, o yi'i nde, o seyi.” 57Yahuudu'en mbi'i mo: “A waɗaay duuɓi cappanɗe jowi tawon, nden a wi'i a yi'i Ibrahiima?” 58Yeesu wi'i ɓe: “Gooŋga mi wi'ata on: Diga Ibrahiima danyaaka, min mi ɗon.” 59Nden ɓe koo'i kaa'e ngam ɓe piɗa mo, ammaa Yeesu suuɗi, wurti haykaliiru.