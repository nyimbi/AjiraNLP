Yefta laamani Isra'iila
1Woodino konoowo cemmbiɗɗo nder Gile'at, bi'eteeɗo Yefta, ɓii debbo daakaareejo e baaba maako wi'ete Gile'at. 2Debbo Gile'at boo danyani mo ɓiɓɓe worɓe. Nde ɓe mawni, ɓe ndiiwi Yefta bee wi'ugo mo: “A walaa geɗal maral nder maral saare baaba amin, ngam a ɓii debbo feere.” 3Nden Yefta doggi daayiiɗum diga deerɗiraaɓe muuɗum, o jooɗoyi haa lesdi Tooba. Meere'en ngari mooɓti kommbi maako e ɓe tokki mo, ɓe njahdi hippugo lesdi.
4Wakkati seɗɗa ɓaawoɗon, Ammooni'en ngari honugo Isra'iila. 5Saa'i maajum, ndotti'en Gile'at njehi ɗaɓɓitoygo Yefta nder lesdi Tooba. 6Ɓe mbi'i mo: “War, laata ardiiɗo amin, en kaɓa bee Ammooni'en.” 7Yefta jaabi ndotti'en Gile'at: “Naane on nganyi yam haa on ndiiwi yam e saare baaba am. Ngam ɗume ngarɗon jonta nde on nasti ɓillaare?” 8Ndotti'en mbi'i mo: “Gooŋga min ngaylitake haa maaɗa jonta. Min ngiɗi a yahda bee amin, en kaɓa bee Ammooni'en e a laato hooreejo jooɗiiɓe Gile'at fuu.” 9Yefta jaabi ɓe: “To on koori yam ngam haɓugo bee Ammooni'en, to Jawmiraawo hokki yam ɓe, nden kam mi laatoto hooreejo mon.” 10Ndotti'en Gile'at mbi'i Yefta: “Jawmiraawo woni ceedoowo hakkunde meeɗen, min mbaɗan ko a wi'i min.” 11Nden Yefta yahdi bee maɓɓe. Yimɓe Gile'at mbaɗi mo hooreejo e ardiiɗo konu muuɗum'en. Yefta wolwi haala muuɗum fuu yeeso Jawmiraawo haa Mispa.
Nelal Yefta haa Ammooni'en
12Ɓaawo man Yefta neli nelaaɓe haa laamiiɗo Ammooni'en, o wi'i: “Ko yaali yam bee maaɗa? Ngam ɗume ngarɗa haɓugo bee am nder lesdi am?” 13Laamiiɗo Ammooni'en jaabi nelaaɓe Yefta: “Wakkati Isra'iila'en ngurti lesdi Misra, ɓe nyaami lesdi am, diga maayo Arnon haa yotti Yabbok e Urdun. Lornan min geɓe lesɗe ɗe jonta bee hakkiilo ma!” 14Fahin Yefta neli nelaaɓe haa laamiiɗo Ammooni'en, 15ngam wi'ugo mo: “Isra'iila'en nyaamaay lesdi Mo'ab e ndi Ammooni'en. 16Ngam nde ɓe ummi lesdi Misra, ɓe caali gal ladde hamaadaare haa yotti maayo Maaliya, nden ɓe ndilli Kaades. 17Diga ton, ɓe neli nelaaɓe haa laamiiɗo Edoom ngam ƴamugo mo duŋayeere saalaago nder lesdi maako. Ammaa laamiiɗo man yerdanaaki ɓe. Isra'iila'en ƴami boo laamiiɗo Mo'ab, kaŋko boo o sali. Nden ɓe njooɗi haa Kaades. 18Ɓaawo man ɓe tokkitini jahaaŋgal maɓɓe gal ladde hamaadaare, ɓe mbiddi lesdi Edoom e lesdi Mo'ab, ɓe ngari diga fuunaaŋge gal lesdi Mo'ab. Ɓe caŋngini gaɗa maayo Arnon, ɓe nastaay lesdi Mo'abi'en, Arnon woni keerol lesdi man. 19Diga ton, Isra'iila'en neli nelaaɓe haa Sihon, laamiiɗo Amoori'en haa Hesbon, ɓe mbi'a mo: Accu min caalo nder lesdi ma haa min njotto lesdi amin. 20Ammaa Sihon hoolaaki Isra'iila'en, o duŋanaaki ɓe ɓe caalo nder lesdi maako. O mooɓti yimɓe maako fuu, ɓe caŋngini haa Yahas. Nden o haɓi bee Isra'iila'en. 21Jawmiraawo Allah Isra'iila'en hokki Sihon e jama'aare konu mum fuu haa Isra'iila'en, ɓe njaali ɓe. Isra'iila'en mari lesdi ndi Amoori'en njooɗino fuu, 22diga waadiwol Arnon haa yotti maayo Yabbok e diga ladde hamaadaare gal fuunaaŋge haa yotti Urdun. 23Ɗum Jawmiraawo Allah Isra'iila'en nyaami lesdi Amoori'en yeeso Isra'iila ummaatoore muuɗum, an a yiɗi jaɓtugo ndi na? 24Naa an mari lesdi koo ndiye ndi Kemos ɗowanteeɗo ma marni ma na? Bana non, minin boo min maran lesdi koo ndiye ndi Jawmiraawo Allah amin riiwi yimɓe maari yeeso amin, min nyaami ndi. 25A ɗon tammo a ɓuri Balak, ɓii Cippor, laamiiɗo Mo'ab semmbe na? Kaŋko ma o meeɗaay jokkirgo bee Isra'iila, ummaatoore Allah e o meeɗaay haɓugo bee maɓɓe boo. 26Duuɓi teemeɗɗe tati (300) Isra'iila'en ɗonno njooɗi haa Hesbon e gure maagol, haa Aro'er e gure maagol, non boo haa berniiji haa fomoonde maayo Arnon fuu. Diga saa'i man, ngam ɗume on koocitaay lesɗe ɗe haa juuɗe maɓɓe? 27Aa'a, min mi waɗaay ma aybe sam, ammaa an a ɗon waɗanammi kalluɗum, ngam a ɗon ɗaɓɓa haɓre bee am. Jawmiraawo woni kiitoowo, sey o hiito hannde hakkunde Isra'iila'en e Ammooni'en!” 28Ammaa laamiiɗo Ammooni'en jaɓaay bolle Yefta ɗe o neldi mo.
Iinawol Yefta
29Ruuhu Jawmiraawo wari dow Yefta, o saali nder lesdi Gile'at e Manassa, nden o dilli Mispa nder lesdi Gile'at, o saali nder lesdi Ammooni'en. 30Yefta togani Jawmiraawo togayeere, o wi'i: “To a hokki yam Ammooni'en ɓe'e, 31to mi jaalake ɓe, mi warti jam, mi lii'ante koo moy aarti wurtaago diga saare am ngam jaɓɓaago yam bana guleteeŋga.” 32Nden o saali keerol Ammooni'en ngam o haɓa bee maɓɓe. Jawmiraawo hokki mo ɓe. 33O jaali ɓe diga Aro'er haa yotti Minnit, berniiji noogas, haa yotti Abel-Keramiima boo. Isra'iila'en mbari Ammooni'en ɗuuɗɓe masin. Bana nii Ammooni'en leestiri yeeso Isra'iila'en.
34Nde Yefta warti saare mum haa Mispa, ndaa, ɓiyiiko debbo wurti ngam jaɓɓaago mo, o ɗon wama, o ɗon fiya mbaggu. O bajjo Yefta, walaa ɓiɗɗo feere, koo gorko, koo debbo. 35Nde Yefta yi'i mo, o seeki limce maako, o wi'i: “Kayto, ɓiŋngel am! A nastini yam boneeji naawɗi masin! Ngam ɗume laatiiɗa caka torranɓe ɓernde am? Min mi togani Jawmiraawo togayeere, mi waawataa faasititgo!” 36Ɓiɗɗo maako jaabi mo: “Baaba am, to a toganake Jawmiraawo togayeere, waɗam ko togiiɗa, Jawmiraawo hokki ma a waato konne'en ma Ammooni'en.” 37Nden o wi'i baaba maako: “Mi ɗon toro ma huunde woore tan: Accam lebbi ɗiɗi, mi yaha dow kooseeje, min e sappiraaɓe am, min mboya paanyaaku am, nde nii mi anndaa gorko.” 38Yefta wi'i: Yah kadi! Nden o duŋani mo dillugo jooɗo lebbi ɗiɗi. O yehi, kaŋko e sappiraaɓe maako, o woyi paanyaaku maako dow kooseeje. 39Nde lebbi ɗiɗi timmi, o warti haa baaba maako. Kaŋko o waɗi mo ko o togani Jawmiraawo. Paanyo oo meeɗaay anndugo gorko. Diga wakkati man al'aada ka fuɗɗi nder Isra'iila. 40Hitaande fuu nyalɗe nayi ɓiɓɓe rewɓe Isra'iila'en njahata woyugo ɓii Yefta mo Gile'at.