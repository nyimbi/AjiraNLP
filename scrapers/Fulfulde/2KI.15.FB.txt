Laamu Uzziya haa Yahuuda
(2 Habaruuji Nyalaaɗe 26:1-5,16-23)
1Nder nduuɓu laamu Yerobo'am laamiiɗo Isra'iila noogas e njoweeɗiɗaɓu, Azariya ɓii Amasiya laami haa Yahuuda. 2O woodi duuɓi sappo e joweego, saa'i o laamo. O laami haa Urusaliima duuɓi cappanɗe jowi e ɗiɗi. Innde daada maako, Yekolyahu mo Urusaliima. 3O waɗi ko fottani Jawmiraawo, bana ko baaba maako Amasiya waɗno fuu. 4Ammaa o nattinaay nokkuuje towɗe, yimɓe tokki yahugo lii'aago kirseteeɗi dabbaaji e wulugo uurle haa maaje. 5Jawmiraawo ukkani laamiiɗo saɗawre haa yotti nyalaade maayde maako. O jooɗi nder suudu yeewndu. Yotam, ɓii laamiiɗo woni kaliifaajo laamorde, kaŋko ta'anta yimɓe lesdi kiita.
6Luttuɗum haala Azariya e kuuɗe mum fuu, ɗum winndaama nder Deftere Habaruuji Nyalaaɗe nde Laamiiɓe Yahuuda. 7Nde Azariya maayi, ɓe uwi mo baŋnge genaale kaakiraaɓe maako nder Berniwol Daawuda. Ɓiyiiko Yotam laami haa pellel maako.
Laamu Zekariya haa Isra'iila
8Nder nduuɓu laamu Azariya, laamiiɗo Yahuuda cappanɗe tati e njoweetataɓu, Zekariya ɓii Yerobo'am laami haa Isra'iila. O laami haa Samariya lebbi joweego. 9O waɗi kalluɗum yeeso Jawmiraawo, bana kaakiraaɓe maako kal-kal. O accaay waɗugo hakkeeji ɗi Yerobo'am ɓii Nebat nastini Isra'iila'en nder maaji. 10Sallum ɓii Yaabes waɗi dabare, mbari mo yeeso ummaatoore. Nden o laami haa pellel maako.
11Luttuɗum haala Zekariya winndaama nder Deftere Habaruuji Nyalaaɗe nde Laamiiɓe Isra'iila. 12Kanjum woni wolde nde Jawmiraawo wolwanino Yeehu: “Ɓiɓɓe ma njooɗoto dow leeso laamu Isra'iila haa yidere nayaɓre.” Non ɗum waari.
Laamu Sallum haa Isra'iila
13Nder nduuɓu laamu Uzziya, waato Azariya laamiiɗo Yahuuda cappanɗe tati e njoweenayaɓu, Sallum ɓii Yaabes laami. O laami haa Samariya lewru tan. 14Menahem ɓii Gadi wa'i diga Tirsa, yehi haa Samariya, mbari Sallum. Nden o laami haa pellel baaba maako.
15Luttuɗum haala Sallum e tuurtol mum ngol o waɗi, ɗum winndaama nder Deftere Habaruuji Nyalaaɗe nde Laamiiɓe Isra'iila. 16Menahem nyaami berniwol Tifsa, o mbari yimɓe nder berniwol e nder lesdi maagol fuu, ngam ɓe maɓɓitanaay mo dammuɗe maagol. O seeki koo reedu'en nder maagol fuu.
Laamu Menahem haa Isra'iila
17Nder nduuɓu laamu Azariya laamiiɗo Yahuuda cappanɗe tati e njoweenayaɓu, Menahem ɓii Gadi laami haa Isra'iila. O laami haa Samariya duuɓi sappo. 18O waɗi kalluɗum yeeso Jawmiraawo, balɗe maako fuu o accaay waɗugo hakkeeji ɗi Yerobo'am ɓii Nebat nastini Isra'iila'en nder maaji. 19Pul, laamiiɗo Assuura nasti lesdi Isra'iila, nden Menahem walli mo hokki mo cardi kilo ujine cappanɗe tati, haa laamu maako semmbiɗa. 20Ngam heɓugo ceede ɗe'e, Menahem umri Isra'iila'en njoɓa jomorgol. Diskuɗo fuu yoɓan ceede cardi cappanɗe jowi. Nde ɓe ndokki ceede ɗe'e haa laamiiɗo lesdi Assuura, o acci lesdi Isra'iila, o hooti lesdi maako.
21Luttuɗum haala Menahem e kuuɗe mum fuu, ɗum winndaama nder Deftere Habaruuji Nyalaaɗe nde Laamiiɓe Isra'iila. 22Nde Menahem maayi, ɓiyiiko Pekahaya laami haa pellel maako.
Laamu Pekahaya haa Isra'iila
23Nder nduuɓu laamu Azariya laamiiɗo Yahuuda cappanɗe njowaɓu, Pekahaya ɓii Menahem laami haa Isra'iila. O laami haa Samariya duuɓi ɗiɗi. 24O waɗi kalluɗum yeeso Jawmiraawo, o accaay waɗugo hakkeeji ɗi Yerobo'am ɓii Nebat nastini Isra'iila'en nder maaji. 25Peka ɓii Remaliya, ɗoftoowo mo tuurtani mo bee worɓe cappanɗe njowo nder yimɓe Gile'at. O mbari mo haa Samariya nder suudu semmbiɗndu haa laamorde, kaŋko e Argoba e Ariye. Nden o laami haa pellel maako.
26Luttuɗum haala Pekahaya e kuuɗe mum fuu, ɗum winndaama nder Deftere Habaruuji Nyalaaɗe nde Laamiiɓe Isra'iila.
Laamu Peka haa Isra'iila
27Nder nduuɓu laamu Ahaziya laamiiɗo Yahuuda cappanɗe jowi e ɗiɗaɓu, Peka ɓii Remaliya laami haa Isra'iila. O laami haa Samariya duuɓi noogas. 28O waɗi kalluɗum yeeso Jawmiraawo, o accaay waɗugo hakkeeji ɗi Yerobo'am ɓii Nebat nastini Isra'iila'en nder maaji. 29Nder zamanu Peka, Tigilat-Pileser laamiiɗo Assuura wari, nyaami Iyon e Abel-Bayti-Ma'aka e Yanuha e Keedes e Hacoor e Gile'at e Galiili, lesdi Neftali fuu. O dahi yimɓe haa Assuura. 30Hose'a ɓii Ela tuurtani Peka ɓii Remaliya, mbari mo. Nden o laami haa pellel maako. Ɗum waɗi nder nduuɓu Yotam ɓii Uzziya noogaswu.
31Luttuɗum haala Peka e kuuɗe mum fuu, ɗum winndaama nder Deftere Habaruuji Nyalaaɗe nde Laamiiɓe Isra'iila.
Laamu Yotam haa Yahuuda
(2 Habaruuji Nyalaaɗe 27)
32Nder nduuɓu laamu Peka ɓii Remaliya, laamiiɗo Isra'iila ɗiɗaɓu, Yotam ɓii Azariya laami haa Yahuuda. 33O woodi duuɓi noogas e jowi, saa'i o laamo. O laami haa Urusaliima duuɓi sappo e joweego. Innde daada maako, Yeruusa ɓii Cadok. 34O waɗi ko fottani Jawmiraawo, bana baaba maako Uzziya waɗno fuu. 35Ammaa o nattinaay nokkuuje towɗe, yimɓe tokki yahugo ton ngam lii'aago kirseteeɗi dabbaaji e wulugo uurle. Kaŋko o mahi dammugal ɓaŋgiiŋgal haa haykaliiru Jawmiraawo.
36Luttuɗum haala Yotam e kuuɗe mum fuu, ɗum winndaama nder Deftere Habaruuji Nyalaaɗe nde Laamiiɓe Yahuuda. 37Nder zamanu Yotam Jawmiraawo fuɗɗi nelugo Recin laamiiɗo Siriya'en e Peka ɓii Remaliya dow Yahuuda. 38Yotam maayi, ɓe uwi mo baŋnge genaale kaakiraaɓe maako nder Berniwol Daawuda. Ɓiyiiko Akas laami haa pellel maako.