Elihu feli Ayuba
1Jonta, Ayuba, heɗita haala am,
sey a fiɗɗita noppi, a hakkilana bolle am booɗɗum!
2Ndaa, woodi ko mi yiɗi wolwugo,
mi taaskake wolwugo.
3Bee ɓernde laaɓnde mi wolwirta,
gooŋga laaɓka mi faamtinte.
4Bee Ruuhu Allah tagraami,
poofɗe Baawɗo ɗon ngeeɗina yam.
5Jaabam to a waawi,
sey a taasko, a dartano yam.
6Yeeso Allah en poti kal en ɗiɗo fuu,
mi tagraaɗo bee loope bana maaɗa.
7Mi laataaki kulniiɗo haa maaɗa sam,
baawɗe am teddantaa ma sam.
8Ndaa, bee noppi am nanmi ko mbolwuɗa,
ko mi nani bee laaɓɗum, ɗum bolle ma:
9“Min mi laaɓɗo, mi walaa ɓeetaare sam,
walaa aybe boo, walaa zunuuba sam.
10Allah tefantam hujja ngam felugo yam,
o ɗon laara yam bana mi konneejo maako.
11Callalluuji o haɓɓirta kosɗe am,
o ɗon wiɗito laabi am fuu.”
12Nanam, Ayuba, kanjum a woofi ton,
Allah ɓuri ɓii-Aadama mawnugo.
13Koni puɗɗuɗa ngaaba bee maako
ngam o jeeɗi dow koŋnguɗi maaɗa fuu na?
14Allah wolwanan neɗɗo bee laabi feere feere,
walaa mo hakkilanta ɗum.
15Haa nder koyɗol, nder gi'ki kaayeefi boo,
saa'i ɗoyŋgol ɗon teddana yimɓe fuu,
nde ɓe ɗon dow be'itte, ɗon ɗaani boo,
16bana nii Allah wolwanta yimɓe,
haa o reentina ɓe,
17haa o lortina neɗɗo diga hakke mum,
haa o ittana goɗɗo cemmbiɗɗo ƴaggaare mum,
18haa o hisna mo nastugo ngaska boo,
ngam taa maayde e halkere heɓa mo.
19Allah ɗon elta neɗɗo bee neldugo nyawu dow maako,
ɓanndu maako wulan, tokkoto diwnugo.
20O yerdataako koo nyaamdu,
koo ɓurndu welugo boo welantaa mo.
21O foo'i jamum,
sey i'e lutti.
22Yoŋki maako ɗon ɓadi yenaande,
o ɗon dilla haa jooɗorde maayɓe ton.
23Teema malaa'ikaajo ballanɗo mo,
waato gooto nder ujineere haa asama,
anndinooɓe yimɓe ko fottata,
24to o enɗi mo, nden kam o seedoto:
“Taa o nasta yenaande, a hisna mo,
ndaa mi heɓi coottaari ngam neɗɗo oo.”
25Nden fakat ɓanndu maako fuu hesɗita,
bana ɓanndu sukaajo ndu semmbiɗa.
26To o torake Allah, o jaɓan mo,
haa o teddina Allah bee welwelo.
Allah hokkitan neɗɗo adilaaku mum,
27yeeso yimɓe o yiman, o yecca ɗum:
“Hakke mbaɗmi, mi sottini gooŋɗuki,
ammaa Allah warjaaki aybeeji ɗi'i.
28Diga maayde o hisni yam,
mi ɗon yi'a jayŋgol fahin!”
29Ndaa fakat, Allah huuwanan neɗɗo fuu
kuuje ɗe'e nde ɗiɗi, nde tati boo,
30haa o hisna mo diga maayde,
haa jayŋgol ngeendam boo yaynana neɗɗo oo.
31Hakkil booɗɗum, an Ayuba, nanam!
Sey a jeeɗo siriw haa mi wolwane!
32To a yiɗi waabaago kam, waaba!
Sey a wolwa! Mi yiɗi adilingo ma.
33To a walaa ko mbolwa, a tokko nanugo yam,
sey a jeeɗo, mi ekkitinte hikma.