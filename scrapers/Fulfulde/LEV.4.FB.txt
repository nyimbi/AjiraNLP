Kirseteeɗi ngam ittuki hakkeeji
1Jawmiraawo umri Muusa, 2o wi'a Isra'iila'en ni'i: “Ndaa ko mbaɗoton to goɗɗo waɗi hakke, luuti umroore Jawmiraawo koo ndeyeere bilaa anniya: 3To hooreejo liman'en waɗi hakke, hakke man ɗon dow ummaatoore fuu. Sey o wadda ngaari kalhaldi ndi walaa aybe, o lii'ano ndi Jawmiraawo kirseteendi ngam ittuki hakke maako. 4Sey o yahra ngaari man haa dammugal laymaaru fottirde, o yowa juŋngo maako dow hoore maari, o hirsa ndi ton yeeso Jawmiraawo. 5Nden o hoo'a ƴiiƴam maari, o nastina ɗam nder laymaaru. 6O suuwa hoondu maako nder maajam, o wicca ɗam nde joweeɗiɗi yeeso Jawmiraawo haa wiirndallo nder suudu seniindu. 7Nden o waɗa ƴiiƴam seɗɗa haa luwe gulduɗum uureteeɗum dariiɗum yeeso Jawmiraawo nder laymaaru fottirde. Ƴiiƴam luttuɗam fuu, o rufa ɗam haa les hirsirde wonnde yeeso dammugal laymaaru man. 8Sey o hoo'a ɓellere ngaari kirsaandi fuu, waato ɓellere suddunde kuuje reedu e ɓellere wonnde dow teteki fuu 9e ɓooƴe bee ɓellere wonnde dow maaje e ɓellere dow heŋre. 10Bana o waarata bee ɓellere ngaari kirseteendi ngam kawtal yimɓe bee Allah, bana non o ittira ɓellere man, o wula nde dow hirsirde. 11Ammaa laral ngaari e kusel maari fuu e hoore maari e kolce maari e teteki maari bee coowoowe, 12sey o yahra ɗum fuu yaasi saŋngeere haa nokkuure senaande nde ɓe ndufata ndoondi kirsaaɗi, o wula ɗum ton.
13To yimɓe jama'aare Isra'iila fuu mbaɗi hakke bilaa anniya, mooɓre maɓɓe anndaa ɓe mbaɗi aybe bee waɗugo ko Jawmiraawo haɗi. 14To hakke man waŋgi, sey jama'aare wadda ngaari kalhaldi kirseteendi ngam ittuki hakkeeji. Ɓe njahra ndi yeeso laymaaru fottirde. 15Ndotti'en jama'aare njowa juuɗe muuɗum'en dow hoore maari, ɓe kirsa ndi ton yeeso Jawmiraawo. 16Hooreejo liman'en hoo'a ƴiiƴam maari, nastina ɗam nder laymaaru. 17O suuwa hoondu maako nder maajam, o wicca ɗam nde joweeɗiɗi haa wiirndallo. 18Nden o waɗa ƴiiƴam seɗɗa haa luwe gulduɗum uurle dariiɗum yeeso Jawmiraawo nder laymaaru fottirde. Ƴiiƴam luttuɗam fuu, o rufa ɗam haa les hirsirde wonnde yeeso dammugal laymaaru. 19Nden o hoo'a ɓellere ngaari man fuu, o wula nde dow hirsirde. 20Sey o waɗa ngaari ndi'i bana o waarata ngaari kirseteendi ngam ittuki hakkeeji go. Bana nii limanjo waarata ngam ittuki hakkeeji yimɓe, ɓe keɓan yaafuye boo. 21Nden o yahra ngaari man yaasi saŋngeere, o wula ndi, bana o wuldata ngaari kirsaandi ngam hakkeeji maako. Kanjum woni kirseteeŋga ngam ittuki hakkeeji jama'aare Isra'iila.
22To ardiiɗo waɗi hakke, to aybe ɗon dow maako ngam o luuti umroore Jawmiraawo koo ndeyeere bilaa anniya, 23to goɗɗo feere waŋginani mo aybe man, sey o lii'o njawdiri mbeewa ndi walaa aybe. 24O yowa juŋngo maako dow hoore maari, o hirsa ndi haa wakeere hirsirde woylaare, haa nokkuure nde ɓe kirsata guleteeɗi. Kanjum woni kirseteeŋga ngam ittuki hakkeeji. 25Limanjo suuwa hoondu mum nder ƴiiƴam kirsaaŋga, waɗa ɗam haa luwe hirsirde. Nden o rufa ƴiiƴam luttuɗam haa les maare. 26O wula ɓellere njawdiri fuu dow hirsirde, bana no o waarata bee ɓellere kirseteeɗi ngam kawtal yimɓe bee Allah. Bana nii limanjo lii'orto kirsaaŋga ngam ittuki hakkeeji ardiiɗo, kaŋko boo o heɓan yaafuye.
27To goɗɗo nder ummaatoore waɗi hakke, to aybe ɗon haa maako ngam o ƴaɓɓi umroore Jawmiraawo koo ndeyeere bilaa anniya, 28to goɗɗo feere waŋginani mo aybe man, sey o lii'o mbeewa nga walaa aybe. 29O yowa juŋngo maako dow hoore maaga, o hirsa nga haa wakeere hirsirde woylaare, haa nokkuure nde ɓe kirsata guleteeɗi. 30Limanjo suuwa hoondu mum nder ƴiiƴam kirsaaŋga, waɗa ɗam haa luwe hirsirde. Nden o rufa ƴiiƴam luttuɗam haa les maare. 31O hoo'a ɓellere mbeewa fuu, bana no o waarata ɓellere kirseteeɗi ngam kawtal yimɓe bee Allah, o wula nde dow hirsirde. Uureeŋgol man belŋgol fottanan Jawmiraawo. Bana nii limanjo lii'orto kirsaaŋga ngam ittuki hakkeeji goɗɗo go, kaŋko boo o heɓan yaafuye.
32To goɗɗo yiɗi lii'aago mbaalu kirseteeŋgu ngam ittuki hakkeeji, sey o wadda ndewu ngu walaa aybe. 33O yowa juŋngo maako dow hoore maagu, o hirsa ngu haa wakeere hirsirde woylaare, haa nokkuure nde ɓe kirsata guleteeɗi. 34Limanjo suuwa hoondu mum nder ƴiiƴam kirsaaŋga, waɗa ɗam haa luwe hirsirde. Nden o rufa ƴiiƴam luttuɗam haa les maare. 35O hoo'a ɓellere mbaalu fuu, bana no o waarata ɓellere baali kirseteeɗi ngam kawtal yimɓe bee Allah, o wula nde dow hirsirde hawtaade bee guleteeɗi ngam Jawmiraawo. Bana nii limanjo lii'orto kirsaaŋga ngam ittuki hakkeeji goɗɗo go, kaŋko boo o heɓan yaafuye.”