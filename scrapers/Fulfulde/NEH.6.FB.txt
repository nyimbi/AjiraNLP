Dabareeji konne'en
1Nde Samballat e Tobiya e Gesem Arabjo e konne'en amin woɗɓe nani mi timmini nyiɓtaago mahol, walaa ceekgol nder maagol sam. Koo nde mi tiggaay pareeje haa dammuɗe tawon, 2Samballat e Gesem neldi yam habaru ni'i: “War, potten haa Kefiriima nder waadiwol Oono.” Ɓe annini waɗango yam kalluɗum. 3Mi neli nelaaɓe haa maɓɓe, ɓe mbi'a ɓe: “Mi ɗon huuwa kuugal maŋngal jonta, mi waawataa accugo ngal, ngam taa ngal dara. Mi jippataako haa mooɗon.” 4Ɓe ewni yam bana nii nde nayi, min boo mi jaabi ɓe kal-kal. 5Nde jowaɓre Samballat neldi yam bataakewol bee juŋngo suka muuɗum, ngol laarani yimɓe fuu. 6Ndaa ko winnda nder maagol: “Caka ummaatooje ɓe ɗon mbi'a, an e Yahuudu'en on ɗon annino tuurtaago, Gesem boo wi'i ɗum. Ngam maajum a ɗon nyiɓto mahol. Ɓe ɗon mbi'a boo a yiɗi laataago laamiiɗo maɓɓe. 7A jo'ini annabi'en ngam haa ɓe ngooyna haa Urusaliima: Woodi laamiiɗo nder Yahuuda. Jonta laamiiɗo Persiya tammi nanugo haala ka. Ngam maajum war, carwootiren!” 8Mi neldi mo jaawaabu ni'i: “Ko mbi'ɗa, meeɗaay waɗugo. Ɗum iwi haa numooji ma tan!” 9Ɓe fuu ɓe ɗaɓɓiti hulnugo min, ɓe tammi: “Ɓe accan kuugal maɓɓe, bana non ngal timmataa.” Ngam maajum yaa Allah, semmbiɗinam!
10Nyannde go mi nasti suudu Sema'ya ɓii Delaya ɓii Mehetabeyel, ngam o heɓaay wargo. O wi'i: “Sey en kawta haa haykaliiru Allah, nder suudu seniindu, en maɓɓa dammuɗe maaru. Ngam konne'en ma ngaran bee jemma, ɓe ngiɗi mbarugo ma.” 11Mi jaabi mo: “Goɗɗo bana am doggan na? Goɗɗo bana am nastan suudu seniindu ngam hisnugo yoŋki mum na? Mi nastataa ndu!” 12Mi faami Allah nelaay mo. O waɗani yam annabaaku ngu'u, ngam Tobiya e Samballat njoɓno mo, 13haa mi hultora, mi waɗa bana non, mi waɗa hakke. Nden kam ɓe kallina innde am, ɓe toskammi.
14“Yaa Allah am, taa yejjitit ko Tobiya e Samballat mbaɗi yam, non boo No'adiya, annabiijo debbo e annabi'en feere ɗaɓɓititɓe hulnugo yam.”
15Nyannde noogas e jowaɓre nder lewru Elul, mahol lamsi, waato nder nyalɗe cappanɗe jowi e ɗiɗi. 16Nde konne'en amin nani ɗum, ummaatooje taariiɗe min fuu kultori. Ɗum semtini ɓe masin, ngam ɓe paami kuugal man timmi bee ballal Allah amin.
17Saa'i man nden, mawɓe Yahuuda neldi bataakeeji ɗuuɗɗi haa Tobiya, bataakeeji maako boo njottani ɓe, 18ngam ɗuuɗɓe nder Yahuudu'en kaɓɓino alkawal nder hunayeere bee Tobiya, ngam o te'i ɓii Sekaniya ɓii Araha, ɓiyiiko Yehohanan boo te'uno ɓii Mesullam ɓii Berekiya. 19Ɓe mani mo yeeso am, ɓe lornani mo bolle am boo. Tobiya tokki neldugo bataakeeji ngam hulnugo yam.