Piyer yamɗitini boosɗo
1Nyannde feere Piyer bee Yuhanna njehi haykaliiru ngam waɗugo do'a asiri. 2Haa dammugal bi'eteeŋgal Dammugal-Booɗŋgal, woodi goɗɗo boosɗo diga danyeeki mum. Nde weeti fuu yimɓe maako ɗon ndoondo mo, njo'ina mo ton ngam o rooko nastanɓe haykaliiru. 3Nde o laari Piyer e Yuhanna ɗon nasta, o rooki ɓe. 4Ɓe cuti mo, nden Piyer wi'i: “Laar min!” 5Boosɗo laari ɓe booɗɗum, ngam o tammino ɓe ndokkan mo huunde. 6Ammaa Piyer wi'i mo: “Mi walaa ceede, mi walaa boo kaŋŋeeri, ammaa mi hokkete ko marmi: Bee innde Yeesu Almasiihu mo Nasaratu, umma, yah!” 7Nden Piyer naŋngi juŋngo maako nyaamo, ummini mo. Law, kosɗe maako keɓi semmbe, 8o hafti, o dari, o fuɗɗi yahugo. O nastidi bee Piyer e Yuhanna nder haykaliiru, o ɗon yaha, o ɗon diwa, o ɗon yetta Allah. 9Ummaatoore fuu yi'i mo o ɗon yaha, o ɗon yetta Allah. 10Nde ɓe annditi ɗum boosɗo mo jooɗino haa Dammugal-Booɗŋgal ngal haykaliiru ngam rookaago, ɓe kayɗini masin dow ko saali.
Piyer waazi nder haykaliiru Yahuudu'en
11Nde nii gorko go accaay Piyer e Yuhanna, ummaatoore fuu doggi, yehi haa maɓɓe haa daŋki bi'eteeki Daŋki Suleymaanu, ngam ɗum hayɗini ɓe masin. 12Nde Piyer yi'i ɓe, o wi'i: “Onon Isra'iila'en, ko hayɗini on, koni cutiiɗon min? On tammi gorko oo fuɗɗi yahugo bee baawɗe amin malla kuuɗe amin booɗɗe na? 13Allah mo Ibrahiima, mo Isiyaaku, mo Yaakubu, Allah kaakiraaɓe meeɗen teddini suka muuɗum Yeesu mo on ndokki haa juuɗe mawɓe, on ngeddi mo yeeso Pilaatu, koo nde Pilaatu yiɗino yoofugo mo. 14On ngudini Ceniiɗo, Adiliijo, on tori Pilaatu o yoofana on mbaroowo ko'e. 15Non on mbari jawmu ngeendam, ammaa Allah ummitini mo diga maayde. Minin boo min seedooɓe haala ka'a. 16Boosɗo mo ngi'oton e mo annduɗon oo heɓti semmbe mum ngam daliila nuɗɗinki nder innde Yeesu. Nuɗɗinki ki'i hokki mo njamu yeeso mooɗon fuu.
17Deerɗiraaɓe am, mi anndi, onon e mawɓe mon, on mbaɗi ɗum ngam on paamaayno. 18Diga ɓooyma bee kunnduɗe annabi'en fuu, Allah anndini no Almasiihu muuɗum torroto. Bana nii o gooŋɗiniri ko o wi'no. 19Tuube! Ngartane Allah, ngam haa o yaafano on hakkeeji mon fuu, 20o suusɗina ɓerɗe mon, o neldana on Yeesu Almasiihu mo o suɓani on diga ɓooyma. 21Doole Yeesu jooɗo haa asama, haa wakkati Allah tammi hesɗitingo kuuje fuu yotto, bana no o wi'i diga ɓooyma bee kunnduɗe annabi'en senaaɓe. 22Muusa wi'i: Allah, Jawmiraawo mooɗon umminanan on annabiijo bana am nder deerɗiraaɓe mooɗon. Sey on nana ko o wi'ata on fuu. 23Mo nananaay annabiijo oo fuu, o gurtinteeɗo e o nattinteeɗo diga caka ummaatoore. 24Annabi'en fuu, diga Samuyila e annabi'en warɓe ɓaawo maako, mbolwi dow balɗe ɗe'e, ngooyni ɗe. 25Onon ngoni ɓiɓɓe annabi'en e ɓiɓɓe alkawal ngal Allah haɓɓi bee kaakiraaɓe mooɗon, o wi'i Ibrahiima: Daliila danygol maaɗa, ummaatooje duniyaaru fuu keɓan barka. 26Non Allah ummini suka mum, aarti nelugo mo haa mooɗon, haa keɓon barka, haa koo moy mooɗon waylito, acca kuuɗe mum kalluɗe.”