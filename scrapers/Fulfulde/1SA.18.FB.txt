Daawuda e Yonatan coobiri
1Nde bolidal Sawulu bee Daawuda timmi, ɓernde Yonatan ɓii Sawulu fuɗɗi yiɗugo Daawuda masin. O yiɗi mo bana yoŋki maako. 2Nyalaade maajum Sawulu accaay Daawuda hoota saare baaba mum, ammaa o jogiti mo. 3Yonatan e Daawuda kaɓɓi alkawal soobiraaku, ngam Yonatan yiɗi mo bana o yiɗiri yoŋki maako. 4Yonatan ɓorti ngapaleewol mum, hokki ngol Daawuda. O hokki mo limce maako e kaafahi maako e lagaawal maako e taadorgol maako fuu.
5Koo toy Sawulu neli Daawuda fuu, o yehi, o heɓi jaalorgal. Ngam maajum Sawulu darni mo dow jama'aare konu muuɗum. Saraaki'en Sawulu e yimɓe fuu ngerdi mo.
Sawulu haaji Daawuda
6Ɓaawo Daawuda jaali Filistiijo go, nde jama'aare konu ɗonno hoota, rewɓe ngurti berniiji e gure Isra'iila fuu ngam fottugo bee laamiiɗo Sawulu. Ɓe ɗon piya moolooji e bawɗi, ɓe ɗon ngama, ɓe ɗon ngimnda mo. 7Nder gimol maɓɓe ɓe ɗon mbi'a:
“Sawulu mbari ujineere,
ammaa Daawuda ujine sappo.”
8Sawulu seyoraaki gimol man, o tikki masin. O numi: “Sey ujineere tan ɓe ndokki yam, ammaa kaŋko ɓe ndokki mo ujine sappo. Walaa ko luttani mo heɓugo, sey laamu.” 9Nyalaade maajum Sawulu fuɗɗi laarugo Daawuda bee gite kalluɗe e kaajal.
10Jaŋngo maajum ruuhuwol kalluŋgol iwŋgol haa Allah jippi dow Sawulu, o wolwi nder saare maako bana ginnaaɗo. Daawuda fuɗɗi fiyugo moolooru bana nyalɗe goɗɗe. Sawulu ɗonno jogi labbo mum. 11Nden o ɓaŋgti labbo ngo, o wi'i: “Sey mi tigga Daawuda haa mahol”, sakkini ngo boo. Ammaa Daawuda ruuɗi ngo nde ɗiɗi. 12Sawulu fuɗɗi hulugo Daawuda, ngam Jawmiraawo ɗon wondi bee maako, acci Sawulu. 13Ngam maajum Sawulu daayni Daawuda, waɗi mo hooreejo dow honooɓe ujineere. Daawuda ardi yimɓe mum nder haɓre, 14heɓi jaalorgal nder kuuɗe mum fuu, ngam Jawmiraawo ɗon wondi bee maako. 15Nde Sawulu yi'i ɗum, o tokki hulugo Daawuda. 16Ammaa koo moy nder Isra'iila e nder Yahuuda yiɗi Daawuda ngam o ardiiɗo booɗɗo.
Daawuda ɓaŋgi ɓii Sawulu debbo
17Sawulu wi'i Daawuda: “Mi hokkete Meerab, ɓiyam debbo mawniraajo, a ɓaŋga mo. Ammaa sey a huuwanammi, a haɓa bee konne'en Jawmiraawo.” Sawulu numi: “Walaa haaje juŋngo am meema mo, ndikka Filisti'en mbara mo.” 18Daawuda jaabi mo: “Min kam mi moy? Ɓeye ngoni banndiraaɓe am e asŋgol amin nder Isra'iila? Mi fotaay mi laato esiraawo laamiiɗo.” 19Nde nyalaade ɓaŋgal waɗi, Daawuda ɓaŋgaay Meerab ngam Sawulu te'ni mo haa Adiriyel, goɗɗo iwɗo Mehola.
20Ammaa Mikal ɓii Sawulu debbo minyiraajo, yiɗi Daawuda. Nde Sawulu nani haala maajum, o seyi. 21O numi: “Mi accan Daawuda ɓaŋga mo, haa o laatano mo tuuforgol, Filisti'en boo mbara mo.” Ngam maajum o wi'i Daawuda ɗiɗawre: “Hannde a laatoto esam.” 22Sawulu umri saraaki'en mum: “Mbolwane Daawuda bee sirri, mbi'e mo: A anndi laamiiɗo ɗon yerdi ma, yimɓe maako fuu boo ngiɗi ma, esir bee maako kadi.” 23Saraaki'en mbolwani Daawuda bana nii. Daawuda jaabi ɓe: “On tammi esirgo bee laamiiɗo ɗum koyɗum na? Naa mi leesɗo, talakaajo na?” 24Kamɓe ɓe anndini ɗum Sawulu. 25O umri ɓe ɓe mbi'a Daawuda: “Laamiiɗo ɗaɓɓataa sadaaki haa maaɗa, sey lare saadooniiku Filisti'en teemerre, ngam waataago konne'en muuɗum.” Ammaa o nufi halkugo Daawuda bee juuɗe Filisti'en. 26Saraaki'en ngecci Daawuda haala man fuu. Ɗum fottani mo o laato esiraawo laamiiɗo. Diga nyalaade ɓaŋgal siwaa, 27Daawuda yehi bee worɓe mum, ɓe mbari Filisti'en teemeɗɗe ɗiɗo. O yahrani laamiiɗo lare saadooniiku maɓɓe, o limani mo ɗe gootal gootal. Nden Sawulu hokki mo ɓiɗɗo mum Mikal, o laato debbo maako.
28Sawulu faami bee laaɓɗum Jawmiraawo ɗon wondi bee Daawuda. O faami boo ɓiyiiko debbo yiɗi Daawuda. 29Ngam maajum o tokki hulugo mo, o laati ganyo maako haa foroy.
30Ardiiɓe Filisti'en tokki haɓugo bee Isra'iila'en. Nde haɓre waɗi fuu, Daawuda ɓura saraaki'en woɗɓe jaalaago. Ngam daliila man innde maako laati teddunde.