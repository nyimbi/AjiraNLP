Njaggu labbi e njaggu Allah
1Onon yimɓe Isra'iila, nane koŋngol Jawmiraawo dow mooɗon. 2Ndaa nii Jawmiraawo wi'i: “Taa tokke laawol ummaatooje goɗɗe. Taa kultore ngam alaamaaji haa asama, koo to ummaatooje man ɗon kula ɗi. 3Farillaaji yimɓe ummaatooje ɗe'e nafataa sam. Ɓe pe'an lekki nder laynde, cehoowo sehan leggal man bee cehrugel, 4fawnan ngal bee cardi e kaŋŋeeri. Nden o tigga cehaaɗum man bee tappirɗum e suufuuje, ngam taa ɗum dimmbo. 5Suuraaji labbi ɗi'i nanndi bee kulnirɗum colli haa ngesa kurciije. Ɗi mbolwataa, ɗi njahataa boo, doole goɗɗo roondo ɗi. Taa kule ɗi, ngam ɗi mbaawataa waɗugo koo kalluɗum koo booɗɗum.”
6Yaa Jawmiraawo, walaa nannduɗo bee maaɗa. A mawɗo, innde maaɗa nde mawnde marnde semmbe. 7Moy hulataa ma, yaa laamiiɗo ummaatooje? An a he'i huleego. Walaa nannduɗo bee maaɗa caka marɓe hikma nder ummaatooje e nder laamuuji maɓɓe fuu. 8Ɓe fuu maɓɓe ɓe faataaɓe, sooya-hakkiilo'en, ngam ɗowanteeɓe ekkitinooɓe ɓe, ɗum leggal meere! 9Cardi ngam labbi maɓɓe iwi haa Tarsis, kaŋŋeeri boo haa Ufas. Baɗoowo sanaa'a e kilaajo mbaɗi ɗi. Ɗi ɗon ɓorni limce carwinaaɗe e boɗeeje, baɗaaɗe bee juuɗe waawɓe. 10Ammaa Jawmiraawo o Allah bee gooŋga, o Allah geeto, o laamiiɗo duumiiɗo. To o ɓerni, lesdi dimmboto, to o tikki, ummaatooje ndarataako. 11Ndaa ko on mbi'ata ummaatooje: Labbi ɗi'i tagaay asama e lesdi, ɗi nattan dow lesdi, ɗi meetataa taweego les asama. 12Jawmiraawo waɗi lesdi bee baawɗe mum, bee hikma maako o tagri duniyaaru, bee anndal maako o we'iti asama. 13To o telɓi, ndiyamji nder asama ɗon mooɓo, o ɗon wa'ina duule e keeri duniyaaru, o ɗon sakkina ma'e haa iyeende toɓa, o ɗon wurtina henndu nder cigorɗi maako. 14Yimɓe fuu ɓe faataaɓe, sooya-anndal'en. Koo moy kilaajo semtiran labbi muuɗum, ngam suuraaji ɗi o waɗi laataaki ɗowanteeɓe bee gooŋga, ɗi ngalaa yoŋki. 15Ɗi kuuje meereeje, jalnooje, saa'i kiita ɗi kalkan. 16Ammaa Allah laatiiɗo geɗal Yaakubu laataaki bana non. Kaŋko woni tagɗo kuuje fuu, o suɓi Isra'iila'en ɓe laato yimɓe maral maako. Innde maako Jawmiraawo honooɓe asama.
Bojji daliila kiita
17Onon yimɓe Urusaliima, konne'en kippake on. Ɓofte kuuje mooɗon! 18Ngam Jawmiraawo wi'i o riiwan jooɗiiɓe nder lesdi ndi'i jonta, o ɓillan ɓe ngam taa koo gooto maɓɓe daɗa. 19Yimɓe Urusaliima ɗon mboya: “Kayto, ɓe naawni min! Kuuduuje amin nyawndataako. Min tammino min mbaawan munyango bone ɗe'e! 20Ɓe mbili cuuɗi amin, ɓe ta'i ɓoggi laymaaji amin. Ɓikkoy amin acci min, ndilli. Walaa luttuɗo ngam o dartina laymaaji amin, o haɓɓa wiirndallooji maaji.” 21Ardiiɓe mooɗon ɓe faataaɓe, ɓe ɗakkotiraay bee Jawmiraawo. Ngam maajum ɓe keɓaay hayru, yimɓe maɓɓe fuu caŋkiti. 22Nane! Habaru ɗon wara. Hoolo maŋngo waɗi haa lesdi woyla. Honooɓe maari laatinan berniiji Yahuuda ladde meere e jooɗorde cuuli.
23Yaa Jawmiraawo, mi anndi neɗɗo maraay ngeendam muuɗum, o waawataa ɗowugo palanɗe maako. 24Eltu min, yaa Jawmiraawo! Ammaa naa bee caatal. Taa eltu min bee tikkere, ngam taa a mbara min. 25Ruf tikkere ma dow ummaatooje ɗe anndaa ma, dow yimɓe ɓe ewnaaki innde ma! Kamɓe ɓe mbari danygol Yaakubu, ɓe nattini min fuu, ɓe mbili lesdi amin!