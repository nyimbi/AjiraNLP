Elifas aybini Ayuba
1Nden Elifas Temaniijo wi'i:
Elifas Temaniijo
2Woodi neɗɗo mo nafata Allah na?
Hoore maako kakkilɗo nafata!
3To a laaɓɗo, ɗum saman haa Allah Baawɗo na?
To a adiliijo, ɗum riba haa maako na?
4Allah ɗon fele ngam a ɗon hula mo na?
O ɗon hiite ngam adilaaku ma na?
5Naa non sam! Ngam ɗuuɗal halleende ma,
ngam hakkeeji ɗi mbaɗata ɗi limataake.
6Meere non njaɓɗa jawdi haa bannda'en,
an a ɓorti koo sooya-ɓornuce'en.
7A yarnaay goɗɗo tampuɗo ndiyam ma,
a salani beelaaɗo nyaamdu ma.
8Marɗo baawɗe tan marata lesdi,
goɗɗo tedduɗo heɓan jooɗaago ton.
9Juŋngo sooko a riiwi rewɓe yurumɓe,
ndaa, a sali koo tornde atiime'en.
10Ngam maajum tuuforli taarake ma koo toy fuu,
kulol naŋngi ma, a ɗon diwna.
11Nyiɓre hulnete, walaa ko ngi'ata,
ilam mawɗam ɗon wara dow hoore ma.
12Allah ɗon jooɗi haa asama!
Laar no koode ɓaŋgiiɗe boo towri!
13An a wi'i: “Noy Allah oo anndirta?
Kiita maako ɗon saalo nder duule na?
14O yi'ataa, ngam duule ɗon mbiirna mo.
O ɗon waanca, ɗon taaro nder asama.”
15Kay! A tokkoto laabi ɓooymaaji,
ɗi waɗɓe zunuuba fuu tokki na?
16Ɓe mbiftaama diga wakkati siwaa sam,
bana caɓɓaaje ɗe maayo ilnata.
17Ɓe ɗonno mbi'a Allah: “An, daaya min!
Ɗume Allah Baawɗo oo waawata waɗugo min?”
18Naa kaŋko hokki ɓe risku na?
Ammaa nufaye halluɓe daayi mo.
19Adili'en ceyorto do'ere halluɓe,
non boo laaɓɓe ngi'an nde, njala ɓe.
20Walaa seko sam, wanyɓe ɓe kalkidi,
jawdi maɓɓe boo, yiite nyaami ndi.
21Sey a narra bee Allah, nden a heɓan jam,
nii keɓtirta hayru ma naane.
22Jaɓ ekkitinol ngol o ekkitinte,
jaɓ koŋnguɗi maako haa ɓernde ma.
23Sey a lortano Baawɗo,
sey a daayna halleende e saare ma, haa joonde ma warta bana naane,
24a sakkina kaŋŋe fuu haa mbulwuldi,
kaŋŋe Ofir boo caka kaa'e nder maayo.
25Allah Baawɗo laatoto kaŋŋe ma,
kaŋko laatoto cardi ma.
26Sey haa Baawɗo tan seyo ma iwoyta,
heedi Allah a ɓaŋgtata yeeso ma.
27A toro mo, o jaɓan tornde ma,
nden hebbitin togayeeje ɗe a togi.
28To a nufake huunde, nde laatoto,
jayŋgol maako yaynanan laabi ma.
29Koo moy mawniti, Allah ɗon leesna ɗum.
Koo moy yaŋkini hoore mum, Allah hisnan ɗum.
30Nde nii Allah ɗon hisna laaɓɓe diga halleende,
o hisnete to juuɗe ma laaɓɗe.