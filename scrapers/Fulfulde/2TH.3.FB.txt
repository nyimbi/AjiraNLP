Ndo'ane min
1Ko luttani min wi'ugo on, deerɗiraaɓe: Torane min, ngam haa wolde Jawmiraawo saŋkito law, nde teddine koo toy fuu bana nde teddinirte haa mooɗon. 2Tore Allah boo haa o hisna min diga yimɓe wonniiɓe, halluɓe. Ngam naa yimɓe fuu ngoni nuɗɗinɓe Linjiila.
3Ammaa Jawmiraawo, o koolniiɗo. O semmbiɗinan on, o aynan on diga Kalluɗo. 4Ngam daliila Jawmiraawo min ɗon kooli on boo: Min anndi fakat on ɗon mbaɗa ko min umri on, on ɗon tokkitina bee man yeeso yeeso boo. 5Jawmiraawo meeɗen Yeesu Almasiihu ɗowa ɓerɗe mooɗon haa ngiɗon Allah e maron munyal bana Almasiihu.
Sey koo moy huuwa
6Onon deerɗiraaɓe, min ɗon umra on bee innde Jawmiraawo meeɗen Yeesu Almasiihu, ndaayotire bee deerɗiraawo laatiiɗo mbaateendamjo mo ɗowtantaako ekkitinol ngol min ekkitini on. 7On anndi booɗɗum haani on tokko misaalu amin. Min njooɗaaki bana mbaateendam'en caka mooɗon, 8min toraaki haa goɗɗo nyaamdu ndu min nyaami. Ammaa jemma bee naaŋge min kuuwi naawɗum, min comi, ngam taa min teddana koo moy mooɗon. 9Fakat, min ke'anno jaɓugo nguure haa mooɗon. Ammaa min ngiɗi on tokko misaalu amin. 10Ngam man yaake min ɗonno haa mooɗon, min umri on: To goɗɗo yiɗaa huuwugo, taa o nyaama sam.
11Ngam min nani woodi woɗɓe mooɗon laatake mbaateendam'en. Ɓe kuuwataa sam, ammaa ɓe ɗon nasta haala woɗɓe ka yaalaay ɓe. 12Irin maɓɓe, min ɗon umra ɓe, min ɗon toro ɓe bee innde Jawmiraawo meeɗen Yeesu Almasiihu, sey ɓe nde'ita, ɓe kuuwa ngam ɓe nyaamna ko'e maɓɓe.
13E onon kam deerɗiraaɓe, taa come huuwugo ko wooɗi. 14To goɗɗo ɗowtanaaki ko min mbolwi nder bataakewol ngo'ol, maande mo, taa kawte bee maako, ngam haa o semta. 15Taa ndaare mo bana konneejo, ammaa pele mo bana deerɗiraawo.
Barka e koofŋgol
16Jawmiraawo, marɗo salaaman hokka on ka koo ndeye fuu e koo noy fuu. Jawmiraawo wondu bee mooɗon fuu.
17Ndaa, min Pol mi winndi koofŋgol ngo'ol bee juŋngo am. Ɗo woni alaama binndi am nder bataakeeji am fuu, non mbinndanmi.
18Mo'ere Jawmiraawo meeɗen Yeesu Almasiihu wondu bee mooɗon fuu.