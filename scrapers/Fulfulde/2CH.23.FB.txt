1Nder nduuɓu njoweeɗiɗaɓu, Yoyada tiɗɗini ɓernde mum, haɓɓi alkawal bee ardiiɓe dow honooɓe teemerre, waato Azariya ɓii Yeroham e Isma'iilu ɓii Yehohanan e Azariya ɓii Obet e Ma'aseya ɓii Adaya e Elisafat ɓii Zikiri. 2Ɓe njehi koo toy nder lesdi Yahuuda, ɓe mooɓti Lewi'en nder gure fuu e baaba-ci'e'en Isra'iila. Ɓe ngari Urusaliima. 3Jama'aare haa haykaliiru Allah fuu haɓɓi alkawal bee laamiiɗo. Yoyada wi'i ɓe: “Ndaa ɓii laamiiɗo. Kaŋko o heɓan laamu fodde wolde Jawmiraawo dow danygol Daawuda. 4Ndaa ko mbaɗoton: Mbaɗe geɓe tati. Yeɓre arannde, liman'en e Lewi'en huuwooɓe nyalaade siwtorde, ayna dammuɗe. 5Yeɓre ɗiɗawre daro haa saare laamiiɗo. Yeɓre tataɓre daro haa Dammugal Caɓɓawal, saa'i jama'aare fuu ɗon daro haa babe haykaliiru. 6Walaa mo nastata haykaliiru Jawmiraawo, sey liman'en e Lewi'en huuwooɓe kuugal muuɗum'en tan, ngam kamɓe ɓe senaaɓe. Sey ummaatoore fuu ɗowtano umrooje Jawmiraawo. 7Lewi'en taaro laamiiɗo, koo moy bee balmi muuɗum haa juuɗe. Koo moy nastanɗo haykaliiru Jawmiraawo, mbare mo. Ɗofte laamiiɗo nde o wurtoto malla nde o nastata fuu.”
8Lewi'en e yimɓe Yahuuda fuu mbaɗi ko Yoyada limanjo umrino fuu. Koo moy maɓɓe hoo'i worɓe muuɗum, fuɗɗuɓe e timminɓe kuugal nyannde siwtorde fuu ngari haa Yoyada, ngam o siwtinaay koo yeɓre woore. 9Yoyada hokki ardiiɓe ɓe'e labbe e bawarɗe mawɗe e bawarɗe pamare gonɗe nder haykaliiru Allah ɗe laamiiɗo Daawuda marno. 10O darni ummaatoore fuu diga wakeere haykaliiru nyaamru haa wakeere haykaliiru nanndu, gal hirsirde e haykaliiru boo, ɓe taari laamiiɗo. Koo moy maɓɓe bee balmi muuɗum. 11Nden ɓe ngurtini ɓii laamiiɗo, ɓe kippi mo woronnde, ɓe ndokki mo seedamku laamu. Yoyada e ɓiyum'en moyti mo bee nebbam, kooli: “Laamiiɗo yeeɗa haa foroy!”
12Ataliya nani hoolo ummaatoore nde ɗon dogga e maŋgta laamiiɗo. 13O wari haa ummaatoore nder haykaliiru Jawmiraawo. O yi'i, ndaa laamiiɗo ɗon dari haa daŋraŋgal haa nastirde haykaliiru e mawɓe e fuufooɓe algaytaaji kommbi maako. Yimɓe fuu ɗon ceyo, ɓe ɗon puufa algaytaaji, yimooɓe bee kuuje gime boo ɗon ardo gime maŋgtooje. Nden Ataliya seeki limce muuɗum, wi'i: “Tuurtol! Tuurtol!” 14Ammaa Yoyada limanjo wurtini ardiiɓe dow honooɓe teemerre, mawɓe jama'aare konu, wi'i ɓe: “Ngurtine mo, caaline mo caffuuji. To goɗɗo tokkake mo, o mbareteeɗo bee kaafahi!” Ngam limanjo wi'no: “Taa mbare Ataliya nder haykaliiru Jawmiraawo.” 15Ɓe naŋngi mo, ɓe njahri mo haa saare laamu, gal nastirde Dammugal Pucci. Ton ɓe mbari mo.
16Nden Yoyada haɓɓi alkawal hakkunde hoore maako e yimɓe e laamiiɗo, ngam haa ɓe laato ummaatoore Jawmiraawo. 17Ɓaawo man, yimɓe fuu nasti suudu Ba'al, ngibbini ndu, ɓe pusi kirsirɗe maaru e suuraaji maaru. Ɓe mbari Mattan, limanjo Ba'al yeeso kirsirɗe.
18Yoyada halfini liman'en e Lewi'en kuuɗe haa haykaliiru Jawmiraawo, bana no Daawuda senndirani ɓe kuuɗe man, ɓe lii'ano Jawmiraawo guleteeɗi bana ko umra nder tawreeta Muusa, bee seyo e gimi fodde umrooje Daawuda. 19Yoyada darni aynooɓe haa dammuɗe haykaliiru Jawmiraawo, ngam taa goɗɗo coɓɗo ngam daliila koo kaye nasta ndu. 20Nden o hoo'i ardiiɓe dow honooɓe teemerre e tedduɓe e ardiiɓe ummaatoore e yimɓe lesdi fuu. O yahri laamiiɗo diga haykaliiru Jawmiraawo haa saare laamu gal dammugal ɓaŋgiiŋgal. Nden ɓe njo'ini Yo'as dow leeso laamu. 21Yimɓe ummaatoore lesdi fuu ceyi, berniwol boo heɓi de'ere. Ataliya kam, ɓe mbari mo bee kaafahi.