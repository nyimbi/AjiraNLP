No konne'en kaɗiri kuugal
1Konne'en yimɓe Yahuuda e Benyamin nani wartuɓe daheeki ɗon nyiɓto haykaliiru Jawmiraawo Allah Isra'iila. 2Ɓe ngari haa Zorobaabila e Yeesu'a e baaba-ci'e'en, ɓe mbi'i: “Min mballan on nyiɓtugo, ngam minin boo min ɗowtaniiɓe Allah mooɗon bana mooɗon. Min ɗon lii'ano mo kirseteeɗi diga wakkati Esarhaddon, laamiiɗo Assuura mo waddi min haa ɗo.” 3Ammaa Zorobaabila e Yeesu'a e baaba-ci'e'en Isra'iila luttuɓe njaabi ɓe: “Haanaay en kawta ngam nyiɓtanaago Allah amin haykaliiru. Minin feere amin min nyiɓtoto ndu ngam Jawmiraawo, Allah Isra'iila, bana Koores, laamiiɗo Persiya umri min.” 4Ngam maajum yimɓe lesdi man puɗɗi tampingo e hulnugo yimɓe Yahuuda haa ɓe acca nyiɓtaago haykaliiru. 5Ɓe njoɓi sarwooɓe ngam haɗugo anniya maɓɓe, diga zamanu Koores laamani Persiya fuu, haa wargo balɗe Dariyus, laamiiɗo Persiya.
6Haa fuɗɗam laamu Ahasuwerus, ɓe ngulli yimɓe Yahuuda e Urusaliima.
7Nder zamanu laamiiɗo Artahasta boo, Bislam e Mitiridat e Tabeyel e huuwdiɗɗiraaɓe muuɗum'en woɗɓe neldi bataakewol haa Artahasta, laamiiɗo Persiya. Bataakewol man winndaama bee karfeeje e bolle aramiyaaje.
8Rehum, ngomnaajo e Simsay, binndoowo neldi laamiiɗo Artahasta bataakewol ngam haala Urusaliima, wi'ugo ni'i: 9“Bataakewol iwŋgol haa Rehum, ngomnaajo e Simsay, binndoowo e huuwdiɗɗiraaɓe muuɗum'en luttuɓe, yimɓe Din e Afarsatak e Tarpel e Afaras e Erek e Baabila e Suuza e Deha e Elam 10e ummaatooje luttuɗe ɗe Asnapar, laamiiɗo mawɗo tedduɗo, dahi e jo'ini nder berniwol Samariya e lesdi hiirnaaŋge maayo Efratis fuu. 11Ndaa no bataakewol man winndira: Yahugo haa laamiiɗo Artahasta barkaama, diga maccuɓe ma haa lesdi hiirnaaŋge maayo Efratis. 12Barkaama, anndu Yahuudu'en ummiiɓe diga maaɗa, ngari haa amin haa Urusaliima. Ɓe ɗon nyiɓto berniwol tuurtoowol kalluŋgol, ɓe mbo'itini caɓɓaaje, ɓe ngiɗi mahitaago mahol taariiŋgol berniwol. 13Anndu barkaama, to ɓe nyiɓtake berniwol ngo'ol, to ɓe lamsini mahi maagol boo, nden kam ɓe accan yoɓugo jomorli dow yimɓe e kuuje coggu e jahaale, haa ragare boo laamu waɗan asar. 14Minin min jeyaaɓe ma. Haanaay min munyana asar maaɗa, barkaama. Ngam man min neldi ma habaru 15haa a linya defte habaruuji kaakiraaɓe ma. Nden a heɓtan nder defte man, foroy berniwol ngol tuurtani laamiiɓe e lesɗe muuɗum'en. Diga ɓooyma yimɓe maagol mboowi ummingo tuurtol. Ngam daliila man ngol wilaama. 16Min ɗon anndine, barkaama: To ɓe nyiɓtake berniwol ngo'ol, to ɓe lamsini mahi maagol, nden kam a waawataa marugo lesdi haa hiirnaaŋge maayo Efratis.”
17Laamiiɗo neldi jaawaabu ni'i: “Bataakewol yahugo haa Rehum, ngomnaajo e Simsay, binndoowo e huuwdiɗɗiraaɓe muuɗum'en luttuɓe wonɓe nder Samariya e lesɗe luttuɗe haa hiirnaaŋge maayo Efratis, mi hoofni on. 18Bataakewol ngol nelduɗon min, mi jaŋnganaama ngol bee laaɓɗum. 19Nden umrumi linyugo haala berniwol ngo'ol. Min tawi: Diga ɓooyma ngol tuurtani laamiiɓe, yimɓe tokki ummingo tuurtol e fitina nder maagol. 20Laamiiɓe marɓe baawɗe laami haa Urusaliima naane, mari lesdi hiirnaaŋge maayo Efratis fuu. Ɓe njaɓi jomorli dow yimɓe e kuuje coggu e jahaale. 21Ngam maajum umre haɗugo yimɓe ɓe'e, ngam taa ɓe nyiɓto berniwol ngo'ol, sonaa to min mi umri ɗum. 22Ndeente, taa ngooyte koo ɗume nder haala ka, ngam taa laamu waɗa asar.”
23Nde bataakewol iwŋgol haa laamiiɗo Artahasta go jaŋnganaama Rehum e Simsay, binndoowo e huuwdiɗɗiraaɓe muuɗum'en njaawɗi, njehi Urusaliima, caatani Yahuudu'en, kaɗi ɓe.
24Nden ɓe acci kuugal haa haykaliiru Allah nder Urusaliima boo, haa wargo nduuɓu Dariyus, laamiiɗo Persiya, ɗiɗaɓu.