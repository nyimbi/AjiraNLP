Annabaaku dow laamiiɗo Tirus
1Ndaa Jawmiraawo wolwani yam, wi'i: 2“Ɓii-Aadama, yeccu mawɗo Tirus: Ndaa nii Allah Jawmiraawo wi'i: Ɓernde ma mawniti, a wi'i: Min mi ɗowanteeɗo, mi mari joonde caka ɗowanteeɓe haa caka mbeela. A laari hoore ma bana Allah, ammaa a neɗɗo maayanɗo, naa a ɗowanteeɗo. 3A tammi a ɓuri Daniyel hikma, walaa sirri suuɗi haa maaɗa. 4Anndal ma e hakkiilo ma ndiskini ma. A heɓi cardi e kaŋŋeeri, a nastini ɗi nder ndesaaje ma fuu. 5Bee anndal ma ɗuuɗŋgal e filu ma a ɗuɗɗiniri maral ma. Ngam daliila risku ma, ɓernde ma mawniti. 6Ngam maajum min Allah Jawmiraawo mi wi'i: Ngam a nanndini numo ma bee numo am, 7ndaa, mi yahran jananɓe dow maaɗa, ɓuranɓe saatugo nder ummaatooje fuu. Ɓe losan kaafaaje maɓɓe dow maaɗa ngam ɓe nattina anndal ma booɗŋgal, ɓe njawa daraja ma. 8A maayan maayde naawnde nder luggeeŋga ndiyamji, ɓe njippinte nder ngaska lugguka. 9To ɓe ngari mbarugo ma, a tokkoto wi'ugo a ɗowanteeɗo na? To mbarooɓe ma naŋngi ma, nden kam a neɗɗo meere, naa a ɗowanteeɗo sam. 10A maayan maayde yurumnde bana saadooni'en haa juuɗe jananɓe ɓe'e. Min Allah Jawmiraawo wi'i ɗum.”
Do'ere laamiiɗo Tirus
11Kadiboo Jawmiraawo wolwani yam, wi'i: 12“Ɓii-Aadama, waɗ gimol ngam woyugo laamiiɗo Tirus! Yeccu mo: Ndaa nii Allah Jawmiraawo wi'i: Naane ɓe mbaari ma misaalu huunde timmunde. Yaake man a keewɗo anndal, a ŋarniiɗo timmuɗo. 13A ɗon jooɗi nder Adnin, jarne Allah. A pawniiɗono bee kaa'e feere feereeje marɗe saman ɗuuɗɗo: Yaspa, sardiyus, tupas, kirisoliti, lipinlaare, onikis, imiradi, haako-haakoore, safira. A woodi boo fawne kaŋŋeeri feere, kuuwaaɗe ngam maaɗa nyalaade nde a taga. 14Mi laatinino ma keruba mawɗo, aynoowo. Mi jo'inino ma dow hooseere am seniinde, a ɗonno waanca caka kaa'e ɗelkanɗe. 15A walaano feloore diga nyannde tageeki ma haa halleende ma waŋgi. 16A sukli bee filu, kanjum laatini ma a toonyoowo, marɗo hakke. Ngam maajum mi riiwi ma e hooseere am seniinde. An keruba aynoowo, mi halki ma caka kaa'e ɗelkanɗe. 17Ɓernde ma mawniti ngam daliila ŋarol ma, a wonni hikma ma ngam mawningo daraja ma. Mi sakkini ma haa lesdi, mi acci ma ton ngam reentingo laamiiɓe yi'ɓe ma. 18Bee aybeeji ma ɗuuɗɗi e filu ma kalluŋgu a soɓniri nokkuuje ma cenaaɗe. Ngam maajum kuɓɓumi yiite nder maaɗa, nge wuli ma. Mi wartiri ma ndoondi yeeso laarɓe ma fuu. 19Annduɓe ma nder ummaatooje kultori daliila maaɗa, a laatani ɓe kulniiɗo. A halki haa foroy.”
Annabaaku dow Sidon
20Ndaa Jawmiraawo wolwani yam, wi'i: 21“Ɓii-Aadama, laar gal berniwol Sidon. Waɗ annabaaku dow maagol. 22Yeccu ngol: Ndaa nii Allah Jawmiraawo wi'i: An Sidon, mi honete, mi teddinan hoore am nder maaɗa. Yimɓe paaman min woni Jawmiraawo, saa'i mi waŋginta senaare am nder maaɗa bee hiitaago wonɓe nder maaɗa. 23Mi ukkante nyawu kalluŋgu ndaaɓoowu, mi ilnan ƴiiƴam haa buuwi ma. Kaafahi ukkanto ma nder taarde fuu, mbaran yimɓe ma. Nden kam ɓe paaman min woni Jawmiraawo.”
Barka ngam Isra'iila
24Jawmiraawo wi'i: “Nder ummaatooje taariiɗe, jawotooɗe yimɓe Isra'iila walaa koo woore meetata laataago bana gi'e e giŋngille ngam naawnugo yimɓe Isra'iila. Ɗe paaman min woni Allah Jawmiraawo.”
25Ndaa nii Allah Jawmiraawo wi'i: “Mi hooran yimɓe Isra'iila diga ummaatooje haa caŋkititmi ɓe. Bana non mbaŋginiranmi senaare am yeeso ummaatooje fuu. Yimɓe Isra'iila njooɗoto fahin nder lesdi muuɗum'en ndi ndokkumi Yaakubu, jagganiiɗo yam. 26Ɓe njooɗoto ton bee hoolaare, ɓe nyiɓan cuuɗi, ɓe njuboto gese inabooje boo. Ammaa mi hiitoto heeddiɗɗiraaɓe maɓɓe yawiiɓe ɓe saa'i Isra'iila'en njooɗoto jam. Nden kam ɓe paaman min woni Allah Jawmiraawo maɓɓe.”