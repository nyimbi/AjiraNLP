Yimooɓe
1Haa toy giɗaaɗo ma dilli,
an ɓurɗo rewɓe fuu wooɗugo?
Haa toy giɗaaɗo ma wayliti dilli?
En njahda tefoygo mo na?
Paanyo debbo
2Ndaa, giɗaaɗo am diirti haa jarne mum,
o yehi haa jarne pinndi belɗi uurooji.
O dilli jarne ngam durugo tokkere maako
e ngam teɓugo gurguli boo.
3Giɗaaɗo am min jeyi,
non min boo mi mo maako.
Caka gurguli o durata.
No paanyo debbo wa'i
Sukaajo
4An giɗaaɗo am, a ŋarniiɗo bana Tirsa,
an a wooɗi bana Urusaliima,
kulniiɗo bana honooɓe les tuutaaje muuɗum'en!
5Sottin gite dow am,
ngam ɗe ɗon caklammi,
Gaasa hoore maaɗa bana tokkere be'i,
diirtotooɗi hooseere Gile'at.
6Nyii'e maaɗa ɗon bana tokkere baali,
gartanɗi diga lootirde maaji.
Mbaalu fuu wondi bee ciwtu maagu,
walaa koo ngootu nder maaji sooyi ngu.
7Bana pecce rummaanoore, non gole ma,
ɗe ɗon nyukki haa ɓaawo suddaare ma.
8Rewɓe laamiiɗo cappanɗe njoweego ɗon,
sulaaɓe cappanɗe njoweetato,
faanyɓe rewɓe boo limataake sam.
9Ammaa poolel am ngel walaa feloore sam, sey gooto oo!
O bajjo haa debbo mo danyi mo,
mo daada maako ɓuri yiɗugo.
Faanyɓe ewnoto mo barkiɗinaaɗo to ngi'i mo,
rewɓe laamiiɗo e sulaaɓe mum fuu njobbito mo:
Yimooɓe
10Moye debbo jaynanɗo bana baɓɓol?
Moye wooɗi masin bana lewru?
Moye laaɓi haa nannda bee naaŋge?
Moye kulniiɗo bana honooɓe les tuutaaje muuɗum'en?
Paanyo debbo
11Mi jippi haa jarne goorooje,
haa mi laara no waadiwol hesɗitiri.
Inabooje ton mbiliti na?
Rummaanooje boo pinniti na?
12Nden mi anndaa ko ɓernde am waɗi yam,
law nde wa'ini yam moota pucci ummaatoore tedda-asliire am.