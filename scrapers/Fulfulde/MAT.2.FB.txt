Linyooɓe alaamaaji ngari laarugo Yeesu
1Yeesu danyaama haa Baytilaama, nder lesdi Yahudiya, nder zamanu laamiiɗo Hirudus. Nden annduɓe alaamaaji koode ngari diga fuunaaŋge haa Urusaliima. 2Ɓe ƴami: “Toy ɓiŋngel danyaaŋgel laatiiŋgel laamiiɗo Yahuudu'en woni? Ngam min ngi'i horre maagel haa fuunaaŋge e min ngari sujidango ngel.”
3Nde laamiiɗo Hirudus nani ɗum, o sakli, yimɓe Urusaliima fuu cakli. 4O mooɓti mawɓe liman'en ummaatoore e moodiɓɓe tawreeta fuu, o ƴami ɓe: “Haa toy Almasiihu danyete?” 5Ɓe mbi'i mo: “Haa Baytilaama, nder lesdi Yahudiya. Ngam ndaa ko annabiijo winndino:
6An Baytilaama nder lesdi Yahudiya,
fakat a ɓuraay gure Yahudiya fuu leesugo,
Ngam haa maaɗa ardiiɗo iwata,
kaŋko durata ummaatoore am Isra'iila.”
7Nden Hirudus ewni annduɓe alaamaaji koode go bee sirri, ɓe paamtini mo saa'i horre waŋgi. 8O neli ɓe haa Baytilaama, o wi'i ɓe: “Keɓe habaru maagel bee laaɓɗum. To on tawi ngel, anndineeɗam, haa min boo mi yaha, mi sujidana ngel.”
9Nde ɓe nani ko laamiiɗo wi'i ɓe, ɓe ndilli. Horre nde ɓe ngi'no haa fuunaaŋge go ardi ɓe, nde yotti dow nokkuure ɓiŋngel woni, nde dari. 10Nde ɓe ngi'i horre, ɓe ceyi bee seyo maŋngo masin. 11Ɓe nasti suudu, ɓe tawi ɓiŋngel e Mariyama, daada maagel. Ɓe tuggi koppi, ɓe cujidani ngel. Nden ɓe piisti doŋgle maɓɓe, ɓe ndokki ngel dokke: kaŋŋeeri e uurle daneeje guleteeɗe e uurdi baɗaadi. 12Ɓaawoɗon Allah reentini ɓe nder koyɗol taa ɓe loro haa Hirudus. Ɓe kooti lesdi maɓɓe bee laawol feere.
Dogguki haa Misra
13Nde linyooɓe alaamaaji go ndilli, malaa'ikaajo Jawmiraawo waŋgani Yusufu nder koyɗol, o wi'i: “Umma, law hoo'u ɓiŋngel e daada maagel, dillu haa Misra, jooɗa ton haa to mi yecci ma: Wartu, ngam Hirudus tammi tefugo ɓiŋngel haa o halka ngel.”
14Nden Yusufu ummi, hoo'i ɓiŋngel e daada maagel, dilli Misra bee jemma. 15O jooɗi ton haa yotti maayde Hirudus, ngam haa ko Jawmiraawo wi'no bee hunnduko annabiijo hiɓɓa: “Mi ewni ɓiɗɗo am, mi wurtini mo lesdi Misra.”
Mbarki ɓikkoy
16Nde Hirudus faami annduɓe alaamaaji koode go cargi mo, o tikki masin, o neli, ɓe mbari ɓikkoy ngorkoy haa Baytilaama e gure taariiɗe ngo fuu, diga markoy duuɓi ɗiɗi bee koy cikaay duuɓi ɗiɗi, fodde saa'iire nde annduɓe alaamaaji anndini mo baŋguki horre go bee laaɓɗum. 17Bana nii annabaaku Yeremiya hiɓɓiri:
18“Gookaali mbaɗi haa Rama,
bojji e yooyooji ɗuuɗi.
Rahiilu ɗon woya ɓikkoy mum,
o yiɗaa de'itineego, ngam koy maayi.”
Loraaki diga Misra
19Nde Hirudus maayi, malaa'ikaajo Jawmiraawo waŋgani Yusufu nder koyɗol haa Misra, 20o wi'i mo: “Umma, hoo'u ɓiŋngel bee daada maagel, hootu lesdi Isra'iila, ngam tefnooɓe mbarugo ɓiŋngel go maayi.”
21Yusufu ummi, hoosi ɓiŋngel e daada maagel, hooti lesdi Isra'iila. 22Ammaa nde o nani Arkilawus roni laamu baaba muuɗum Hirudus dow lesdi Yahudiya, o huli yahugo ton. Ammaa Allah reentini mo nder koyɗol, o yehi haa lesdi Galiili, 23o jooɗi nder berniwol bi'eteeŋgol Nasaratu. Ɗum waɗi non ngam hiɓɓingo bolle annabi'en, anndinɓe: “O bi'eteeɗo Nasaratuujo.”