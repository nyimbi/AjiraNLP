Elisa walli debbo jurumɗo
1Nyannde feere, debbo annabiijo gooto caka pukara'en annabi'en wari haa Elisa, tori mo ballal, wi'i: “A anndi goram o kulɗono Jawmiraawo. Jonta o maayi, dokkuɗo min nyamaande waran hooca ɓikkoy am ngorkoy ɗiɗoy, ngam laatingo koy maccuɓe maako.” 2Elisa wi'i mo: “Ɗume ngiɗɗaa mi waɗane? Yeccam ko marɗa haa saare ma.” O jaabi: “Mi walaa koo ɗume, sey nebbam seɗɗa nder faandu.” 3Elisa wi'i mo: “Yah, ƴam haa heeddiɗɗiraaɓe ma ɓe ndokke paali cooki, waddu ɗi ɗuuɗɗi. 4Nden nastu suudu bee ɓikkoy ma, maɓɓu dammugal booɗɗum. Nden a loowa nebbam nder paali man fuu. Heewndu fuu a sottina ndu.” 5Nden debbo dilli. Nde o yotti saare, o maɓɓi dammugal, ɓikkoy maako ɗon ndokka mo paali, o ɗon loowa hebbina ɗi. 6Nde paali fuu keewi nebbam, o wi'i gooto nder ɓiɓɓe maako: “Hokkam faandu feere.” Ammaa o wi'i mo: “Walaa faandu lutti, paali fuu keewi.” Nden nebbam acci ilugo. 7O yehi, o anndini ɗum annabi Elisa. Kaŋko boo o wi'i mo: “Yah, soorru nebbam ɗa'am, yoɓru nyamaande wonnde dow ma. An e ɓiya'en, on nguurira ceede luttanɗe.”
Elisa e debbo Sunemiijo
8Nyannde feere Elisa yehi haa Sunem. Woodi debbo feere mawɗo ton, o tori mo ɗuuɗɗum ngam o yaha o nyaama haa maako. Ngam maajum, nde Elisa yaalti ton fuu, o ɗon yaha nyaama haa maako. 9Debbo oo wi'i gorum: “Mi anndi fakat gorko jaaltanɗo tum haa meeɗen oo, o goɗɗo Allah, o cenaaɗo. 10Sey en mahana mo suudu famardu dow soorowol, en njo'inana mo leeso e taabal e koromwal e pittirla nder maaru. To o wari haa meeɗen, o waawan weerugo ton.” 11Nyannde feere Elisa wari fahin, o nasti suudu maajum, o waali ton. 12Nden o wi'i suka maako Geehazi: “Ewna debbo Sunemiijo oo.” Geehazi yehi ewni mo, debbo wari, dari yeeso maako. 13Elisa wi'i Geehazi: “Wi' mo: A sukli suklere nde'e fuu ngam amin. Ɗume min mbaɗante? Woodi haala ma ka min mbolwanta laamiiɗo malla mawɗo honooɓe na?” Debbo jaabi: “Aa'a, mi ɗon jooɗi jam caka yimɓe ummaatoore am.” 14Nden Elisa wi'i Geehazi: “Ɗume mbaɗanten mo?” Geehazi wi'i: “O woodaa ɓiŋngel, goriiko boo naywi.” 15Elisa wi'i: “Ewnita mo.” O ewniti mo, debbo wari dari haa dammugal. 16Elisa wi'i mo: “Mawri bana wakkatiire nde'e a jogoto ɓiɗɗo gorko.” Debbo wi'i: “Waɗataako! Goɗɗo Allah, taa fewam.” 17Ammaa debbo oo reedi, o danyi ɓiɗɗo gorko mawri maajum, bana Elisa wi'no mo.
18Ɓiŋngel mawni. Nyannde feere, ngel yehi haa baaba maagel mo ɗonno huuwda bee sodooɓe. 19Ngel wi'i: “Baaba! Hoore am ɗon naawa!” Baaba maagel wi'i suka muuɗum: “Eftu ngel, yahran daada maagel.” 20Suka oo yahrani ngel daada maagel. Daada maagel jo'ini ngel dow koppi muuɗum haa caka nyalawma, nden ngel maayi. 21Daada maagel wa'i haa soorowol, wallini ngel dow be'itte Elisa. Nden o maɓɓi dammugal, o wurti yaasi. 22O ewni goriiko, o wi'i mo: “Useni neldam gooto nder sukaaɓe ma bee wamnde rewre. Sey mi yaha law haa goɗɗo Allah, mi warta.” 23Goriiko ƴami mo: “Ngam ɗume njahata haa maako hannde? Naa ɗum juulde lewru hesru, naa ɗum nyalaade siwtorde boo.” O jaabi: “Jam koo ɗume!” 24O daɗɗi wamnde, o wi'i suka maako: “Ɗow wamnde ndillen, taa darnam, sonaa to mi wi'i ma.” 25Nden o dilli gal laawol yahugo hooseere Karmel ngam tawoygo Elisa.
Nde Elisa eewi mo daayiiɗum, wi'i suka muuɗum Geehazi: “Ndaa debbo Sunemiijo haa to. 26Doggu, fottu bee maako, saanu mo: A jamo na? Gorko ma jamo na? Ɓiŋngel ma jamel na?” Geehazi yehi saani mo. Debbo jaabi: “Jam koo ɗume!” 27Nde o yotti haa Elisa dow hooseere, o do'i, o naŋngi mo kosɗe. Geehazi yiɗi yerɓugo mo. Ammaa Elisa wi'i: “Accu mo. Ɓernde maako metti. Ammaa Jawmiraawo waŋginanaay yam daliila maajum.” 28Debbo wi'i mo:
“Barkaama, mi toriiɗo ma ɓiŋngel na? Mi wi'aay ma taa waɗam rikici!” 29Elisa wi'i Geehazi: “Taada! Hoo'u sawru am, yaawɗa. To a fotti bee goɗɗo, taa hoofnu mo. To goɗɗo hoofni ma, taa jaaba. Wallin sawru am dow yeeso ɓiŋngel.” 30Ammaa daada ɓiŋngel wi'i Elisa: “Fakat bana Jawmiraawo o geeto e an boo a geeto, mi accataa ma sam.” Nden Elisa dillidi bee maako. 31Ammaa Geehazi aarti ɓe. O wallini sawru dow yeeso ɓiŋngel. Ammaa walaa alaama poofɗe, walaa ko dimmbi. O lori, o fotti bee Elisa, o wi'i: “Ɓiŋngel finaay.”
32Nde Elisa nasti suudu, o yi'i ɓiŋngel ɗon waali dow be'itte maako, ngel maayŋgel. 33O maɓɓi dammugal, o tori Jawmiraawo. 34Nden o waali dow ɓiŋngel, o waɗi hunnduko maako dow hunnduko maagel e gite maako dow gite maagel e juuɗe maako dow juuɗe maagel, o naaɗi dow maagel. Ɓanndu maagel wuli seɗɗa. 35Elisa ummi, o taari nder suudu. Nden o naaɗi dow maagel fahin. Ɓiŋngel ɗisli nde joweeɗiɗi, nden ngel maɓɓiti gite. 36Nden Elisa ewni Geehazi, wi'i mo: “Yah ewnoya daada ɓiŋngel.” Geehazi ewni mo. Nde o yotti, Elisa wi'i mo: “Hoo'u ɓiya.” 37Debbo nasti suudu, turi, tuggi koppi haa yeeso maako, nden hoo'i ɓiyiiko, wurti.
Kaayeefiiji Elisa
38Elisa lori haa Gilgal. Saa'i man weelo waɗi haa lesdi. Nde pukara'en annabi'en njooɗi yeeso maako, o wi'i suka maako: “Wa'in fayannde mawnde haa yiite, defan annabi'en nyaamdu.” 39Gooto maɓɓe yehi ngesa ngam wa'oygo huɗo. O tawi layol goɗŋgol haa ladde, o teɓi ɓenndalooje nannduɗe bee paali ginnaaji haa maagol, o hebbini ngapaleewol maako bee maaje. O hooti o ta'i ɗe geɓe geɓe, o loowi ɗe nder fayannde, ɓe anndaa ɗum ɗume. 40Ammaa nde ɓe njuppi ɗum, ɓe puɗɗi nyaamugo, ɓe ngooki ɓe mbi'i: “Goɗɗo Allah, nyaamdu man ɗon bee tooke!” Ɓe mbaawaay nyaamugo ɗum. 41Nden Elisa wi'i: “Ngaddaneeɗam kuroori.” O ukki ndi nder fayannde, o wi'i: “Njuppe ɗum, ngam haa en nyaama. Tooke walaa nder fayannde fahin.”
Elisa nyaamni yimɓe teemerre
42Nder zamanu maajum, goɗɗo wari diga Ba'al-Salisa, o waddani goɗɗo Allah ƴaamnde aartunde haa ngesa maako: Tamseeje sa'iiruuri noogas, bee buhuure kuroori alkamaari kesri. Elisa wi'i suka muuɗum: “Senndan ɗum yimɓe fuu.” 43Ammaa suka oo wi'i: “Noy mi waawrata nyaamnugo yimɓe teemerre bee ɗu'um?” Elisa wi'i mo: “Senndan ɗum yimɓe fuu. Ngam ndaa ko Jawmiraawo wi'i: Ɗum he'an koo moy fuu haa lutta.” 44Suka oo senndani yimɓe tamseeje man, koo moy maɓɓe nyaami haa ɗum lutti bana Jawmiraawo wi'no.