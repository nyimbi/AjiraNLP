Maŋngu Jawmiraawo
1“Ngiɗe Jawmiraawo, Allah mooɗon, ɗowtane seedamkuuji maako e farillaaji maako e umrooje maako nde weeti fuu. 2Paame hannde ko Jawmiraawo ekkitini on. Ɓikkoy mooɗon anndaa ɗum, ngi'aay ɗum. Ammaa onon on ekkiti ɗum, on ngi'i maŋngu maako e juŋngo maako semmbiɗŋgo fortaaŋgo. 3On ngi'i kaayeefiiji maako ɗi o waɗi nder lesdi Misra e dow Firawna, laamiiɗo Misra e lesdi muuɗum fuu. 4On ngi'i no Jawmiraawo nattiniri jama'aare konu Misra'en fuu, hawtaade bee pucci maɓɓe e mootaaji pucci maɓɓe, no o wartiri ndiyamji maayo Maliya dow maɓɓe, saa'i ɓe ɗon tokko on, o halki ɓe haa foroy. 5On anndi ko o waɗani on nder ladde haa on njotti nokkuure nde'e. 6Ciftore ko o waɗi bee Datan e Abiram, ɓiɓɓe Eliyabu ɓe lenyol Ruben. Lesdi maɓɓiti hunnduko mum, moɗi ɓe caka Isra'iila'en, kamɓe e yimɓe ci'e maɓɓe e cuuɗi maɓɓe e dabbaaji maɓɓe fuu. 7Gite mon ngi'i kuuɗe Jawmiraawo mawɗe ɗe'e fuu.”
Barkaaji Jawmiraawo nder lesdi mboondi
8“Ngam man ɗowtane umrooje ɗe umranmi on hannde fuu. Nden kam on cemmbiɗan, on nastan lesdi ndi njahoton marugo ndi. 9Ngam haa balɗe mooɗon njuuta nder lesdi ndi Jawmiraawo huni hokkugo kaakiraaɓe mon, kamɓe e danygol maɓɓe. Ɗum lesdi keewndi kosam e njumri. 10Ngam lesdi ndi njahoton marugo ɗum, nanndaay bee lesdi Misra ndi ngurtiiɗon e muuɗum. Haa Misra, to on aawi gese mon, doole on njarna ɗe bee naawɗum bana jarne haako. 11Ammaa lesdi ndi njahoton marugo ɗum, ndi woodi kooseeje e waadiiji, iyeele ɗon coofna ndi booɗɗum. 12Jawmiraawo, Allah mooɗon ɗon hakkilana ndi, gite maako ɗon kakkilana ndi tum diga fuɗɗoode hitaande haa timmoode maare.
13To on ɗowtanake umrooje ɗe umranmi on hannde, ngam yiɗugo Jawmiraawo, Allah mooɗon e njagganaago mo bee ɓerɗe mon e yoŋkiiji mooɗon fuu, 14nden kam o toɓnan iyeende dow lesdi mon nder wakkati maajum, iyeele arane e iyeele ragareeje fuu, haa on keɓa alkamaari e inaboojam e nebbam. 15Mi hokkan on boo huɗo ngam dabbaaji mon. Onon boo on nyaaman, on kaaran. 16Ndeente, taa goɗɗo esta on on loro, on acca Jawmiraawo, on tokko ɗowanteeɓe woɗɓe, on cujidana ɓe. 17To on mbaɗi irin ɗu'um, tikkere Jawmiraawo saatan dow mooɗon. O haɗan asama toɓnugo iyeende. Lesdi yooran, walaa ko fuɗata. Onon boo on maayan law nder lesdi mboondi ndi Jawmiraawo hokkata on.
18Njoge umrooje ɗe'e nder ɓerɗe mooɗon e hakkiilooji mon. Kaɓɓe ɗe haa juuɗe mon bana alaama, ɗe laato bana maandorɗe haa tiiɗe mooɗon. 19Ekkitine ɗe ɓikkoy mooɗon, mbolwe ɗe saa'i on ɗon njooɗi haa saare, koo on ɗon njaha dow laawol, koo on ɗon mbaalo, koo on ɗon ummo. 20Mbinnde ɗe dow leɗɗe darduɗe haa dammuɗe cuuɗi mon e dow pareeje berniwol mooɗon. 21Nden kam balɗe mon e balɗe ɓikkoy mooɗon njuutan nder lesdi ndi Jawmiraawo, Allah mooɗon hunani kaakiraaɓe mooɗon o hokkan ɓe ndi. Bana asama tabitiri haa dow duniyaaru, onon boo on tabitan nder lesdi mon.
22Fakat, to on kakkilani umrooje ɗe umranmi on ɗe'e fuu, to on ɗowtanake ɗe bee yiɗugo Jawmiraawo, Allah mooɗon, bee tokkaago laabi maako e bee ɗakkotirgo bee maako, 23nden kam Jawmiraawo riiwan ummaatooje go fuu yeeso mooɗon. On nyaaman lesdi ummaatooje ɓurduɗe on ɗuuɗeeŋga e semmbe. 24Lesdi ndi kosɗe mooɗon njaaɓata fuu, on maran ndi, diga ladde fombina haa yotto hooseere Libanon haa woyla, diga maayo Efratis haa fuunaaŋge haa yotto Mbeela haa hiirnaaŋge. 25Walaa mo dartoto yeeso mooɗon. Jawmiraawo, Allah mooɗon waɗan kultoreeŋgol dow yimɓe lesdi man fuu haa ɓe kula on, bana o wi'i on.
26Ndaa mi ɗon jo'ina hannde yeeso mooɗon barka e naaloore. Cuɓe! 27Barka laatanto on, to on ɗowtanake umrooje Jawmiraawo Allah ɗe umranmi on hannde. 28Ammaa naaloore laatanto on, to on ɗowtanaaki umrooje Jawmiraawo, Allah mooɗon ɗe'e, to on celi laawol ngol umranmi on hannde, ngam on tokko ɗowanteeɓe jananɓe. 29Jawmiraawo, Allah mooɗon yottinan on nder lesdi ndi njahoton maroygo ɗum. To on njottake ton, sey on ngooyna barka haa hooseere Gerisiima, naaloore boo haa hooseere Ebal. 30Kooseeje ɗiɗi ɗe'e ɗon haa hiirnaaŋge maayo Urdun, nder lesdi Kanaani'en jooɗiiɓe nder lesdi leesndi. Ɗe ɗon haa laawol yahugo hiirnaaŋge, ɓadiiɗum bee leɗɗe mawɗe bi'eteeɗe More, daayaaki bee wuro Gilgal. 31On ɓadake eeraago Urdun ngam on nasta lesdi ndi Jawmiraawo, Allah mooɗon hokkata on. On maran ndi, on njooɗoto ton. 32Kakkile haa on ɗowtano farillaaji e kiitaaji fuu ɗi umranmi on hannde.”