Mawɓe konu e ardiiɓe le'i
1Ndaa huuwanooɓe laamiiɗo Isra'iila'en fodde limle muuɗum'en, baaba-ci'e'en e ardiiɓe dow honooɓe ujineere e ardiiɓe dow honooɓe teemerre e saraaki'en maɓɓe. Ɓe kuuwani laamiiɗo bee geɓe tokkindirɗe lewru lewru, lebbi hitaande fuu. Yeɓre koo ndeye woodi worɓe ujine noogas e nayo (24.000).
2Yasobo'am ɓii Zabdiyel woni hooreejo yeɓre arannde ngam lewru aranndu. Yeɓre maako woodi worɓe ujine noogas e nayo (24.000). 3O iwi haa danygol Peres, o hooreejo mawɓe honooɓe ngam lewru aranndu fuu.
4Dooday Ahohiijo woni hooreejo yeɓre ngam lewru ɗiɗaɓru. Mikilot woni ɗowoowo nder yeɓre Dooday. Yeɓre maako woodi worɓe ujine noogas e nayo (24.000).
5Benaya ɓii Yoyada limanjo, kaŋko woni mawɗo honooɓe dow yeɓre tataɓre ngam lewru tataɓru. Yeɓre maako woodi worɓe ujine noogas e nayo (24.000). 6Benaya oo woni gooto nder suusɓe cappanɗe tato, o hooreejo suusɓe cappanɗe tato man. Ɓiyiiko Ammizabat boo ɗon nder mooɓre man.
7Asa'el deerɗiraawo Yo'ab woni nayaɓo ngam lewru nayaɓru. Ɓaawo maako ɓiyiiko Zebadiya laati hooreejo. Yeɓre maako woodi worɓe ujine noogas e nayo (24.000).
8Hooreejo njowaɓo ngam lewru jowaɓru, Samahut Yisrahiijo. Yeɓre maako woodi worɓe ujine noogas e nayo (24.000).
9Iira ɓii Ikkes mo Teko'a woni njoweegoojo ngam lewru joweegooru. Yeɓre maako woodi worɓe ujine noogas e nayo (24.000).
10Heeles mo Pelon, goɗɗo lenyol Efrayim woni njoweeɗiɗaɓo ngam lewru joweeɗiɗaɓru. Yeɓre maako woodi worɓe ujine noogas e nayo (24.000).
11Sibbekay Zaraajo mo Husa woni njoweetataɓo ngam lewru joweetataɓru. Yeɓre maako woodi worɓe ujine noogas e nayo (24.000).
12Abi'ezer Benyaminiijo mo Anatot woni njoweenayaɓo ngam lewru joweenayaɓru. Yeɓre maako woodi worɓe ujine noogas e nayo (24.000).
13Maharay Zaraajo mo Netofa woni sappoojo ngam lewru sappooru. Yeɓre maako woodi worɓe ujine noogas e nayo (24.000).
14Benaya Efrayimiijo mo Piraton woni sappo e go'oojo ngam lewru sappo e go'ooru. Yeɓre maako woodi worɓe ujine noogas e nayo (24.000).
15Helday mo Netofa, mo danygol Otniyel, woni sappo e ɗiɗaɓo ngam lewru sappo e ɗiɗaɓru. Yeɓre maako woodi worɓe ujine noogas e nayo (24.000).
16Ndaa ardiiɓe le'i Isra'iila: Eli'ezer ɓii Zikiri woni ardiiɗo yimɓe Ruben. Sefatiya ɓii Ma'aka ardi yimɓe Simon. 17Hasabiya ɓii Kemuwel ardi yimɓe Lewi. Cadok ardi yimɓe Haruna. 18Elihu deerɗiraawo Daawuda ardi yimɓe Yahuuda. Omiri ɓii Mika'iilu ardi yimɓe Issakar. 19Yisma'ya ɓii Obadiya ardi yimɓe Zabulon. Yerimot ɓii Asriyel ardi yimɓe Neftali. 20Hose'a ɓii Azaziya ardi yimɓe Efrayim. Yo'el ɓii Pedaya ardi reeta lenyol Manassa. 21Iddo ɓii Zekariya ardi reeta lenyol Manassa nder Gile'at. Ya'asiyel ɓii Abineer ardi yimɓe Benyamin. 22Azareyel ɓii Yeroham ardi yimɓe Dan. Kamɓe ngoni mawɓe le'i Isra'iila.
23Daawuda limaay derke'en ɓe duuɓi muuɗum'en cikaay noogas tawon, ngam Jawmiraawo wi'no o ɗuɗɗinan Isra'iila'en bana koode asama. 24Yo'ab ɓii Seruyatu fuɗɗuno limugo, ammaa o timminaay. Tikkere Jawmiraawo ukki dow Isra'iila ngam haala man. Limgal binndol maajum nastaay nder Deftere Habaruuji Nyalaaɗe nde Laamiiɗo Daawuda.
25Azmawet ɓii Adiyel woni kaliifaajo dow ndesaaje laamiiɗo. Yonatan ɓii Uzziya woni kaliifaajo dow ndesaaje nder lesdi, waato nder berniiji e gure e cuuɗi towɗi cemmbiɗɗi. 26Eziri ɓii Kelub woni mawɗo remooɓe gese. 27Sim'i mo Rama woni kaliifaajo dow gese inabooje. Zabdi mo Sifam woni kaliifaajo dow nafuuda inabooje. 28Ba'al-Hanan mo Geder woni kaliifaajo dow jaytunje e dundeeje nder lesdi towndiije. Yo'as woni kaliifaajo dow cigorɗi nebbam. 29Siritay mo Saron woni kaliifaajo dow na'i duranɗi haa lesdi Saron. Safat ɓii Adilay woni kaliifaajo dow na'i duranɗi nder waadiiji. 30Obil Isma'iiluujo woni kaliifaajo dow geelooɗi. Yehedeya mo Meronot halfitinaama bamɗe debbe. 31Yazizi Hagariijo woni kaliifaajo dow dammooji. Kamɓe fuu ɓe mawɓe aynooɓe marle laamiiɗo Daawuda.
32Yonatan bappa Daawuda woni carwoowo, ngam o kakkilɗo, o binndoowo. Yehiyel ɓii Hakmoni ɗon wondi bee ɓikkoy laamiiɗo. 33Ahitofel woni carwoowo laamiiɗo, Husay Arkiijo woni soobaajo laamiiɗo. 34Ɓaawo maayde Ahitofel, Yoyada ɓii Benaya e Abiyatar laati sarwooɓe laamiiɗo. Yo'ab woni mawɗo honooɓe laamiiɗo.