Allah anndini Ibrahiima danyeeki Isiyaaku
1Jawmiraawo waŋgani Ibrahiima haa leɗɗe mawɗe haa Mamre, yaake o ɗonno jooɗi haa dammugal suudu laymaaru maako wakkati naaŋge ɗon wula. 2O ɓaŋgti gite, o laari, worɓe tato ɗon ndari ɓadiiɗum bee maako. Nde o yi'i ɓe, o doggi ngam fottugo bee maɓɓe diga dammugal laymaaru, o sujidi haa lesdi. 3O wi'i: “Jawmiraawo, to mi heɓi mo'ere yeeso maaɗa, useni, taa saala kommbi saare maccuɗo maaɗa! 4Ɓe ngadda ndiyam seɗɗa, on loota kosɗe mooɗon, nden ciwte les lekki ki'i. 5Mi waddana on nyaamdu seɗɗa ngam on keɓa semmbe hiddeko on tokkitina laawol mooɗon, ngam on njaali kommbi saare maccuɗo mooɗon”. Ɓe njaabi: “Waɗ ko mbi'ɗa.” 6Nden Ibrahiima lorti bee jaawal nder laymaaru muuɗum, wi'i Saraatu: “Law, hoo'u kilo kuroori ɗiggundi noogas e jowi, tamsu tamseeje!” 7Ɓaawo maajum o doggi gal na'i, o hoo'i nyalbel booɗŋgel, hokki ngel suka. Kaŋko boo, o yaawi taaskitingo ngel. 8Nden Ibrahiima ɗaɓɓiti kettuŋgol belŋgol e ɓiraaɗam e kusel gaggel go, o jo'ini ɗum yeeso maɓɓe. O dari kommbi maɓɓe les lekki, yaake ɓe ɗonno nyaama.
9Ɓe ƴami mo: “Toy debbo maaɗa Saraatu?” O jaabi ɓe: “Ndaa o ɗon les laymaaru”. 10Gooto caka maɓɓe wi'i: “Fakat, mi lortoto haa maaɗa mawri bana jonta. Nden debbo maaɗa Saraatu maran ɓiɗɗo gorko.” Saraatu ɗonno heɗito haa dammugal laymaaru, ɓaawo koɗo. 11Ibrahiima e Saraatu fuu ndottidi, ɓe ɗuuɗa-duuɓi'en. Al'aada rewɓe ta'i haa Saraatu. 12Saraatu jali nder ɓernde muuɗum, wi'i: “Jonta bana naywirmi nii, suuno gorko ngoye maatanmi? Jawmu saare am boo naywi.” 13Jawmiraawo wi'i Ibrahiima: “Ngam ɗume Saraatu jali, wi'i: Gooŋga kadi mi danyan nde naywumi na? 14Woodi ko Jawmiraawo waawataa waɗugo na? Mawri bana jonta, nde mi lortoyto haa maaɗa, Saraatu maran ɓiɗɗo gorko.” 15Saraatu huli, ngam maajum o yeddi, o wi'i: “Mi jalaay.” Kaŋko boo o wi'i: “Aa'a, a jalɗo.”
Ibrahiima tori ngam Sodoma e Gomorra
16Worɓe go ummi, tiiti Sodoma, Ibrahiima yahdi bee maɓɓe, ɗofti ɓe. 17Jawmiraawo wi'i: “Mi suuɗataa Ibrahiima ko mi tammi waɗugo. 18Fakat, o laatoto kaakiraawo ummaatoore mawnde, marnde baawɗe. Ummaatooje duniyaaru fuu keɓan barka ngam daliila maako. 19Mi suɓi mo ngam o umra ɓikkoy maako e saare maako ɓe kakkilana laawol am, ɓe mbaɗa pottuɗum e adiliijum ɓaawo maako, ngam mi hebbinana mo ko mi iinani mo.” 20Nden Jawmiraawo wi'i Ibrahiima: “Gullaali dow Sodoma e Gomorra ɗuuɗi, hakke jooɗiiɓe ton mawni masin. 21Mi yahan, mi laara to ɓe mbaɗi fakat bana gullaali garɗi yeeso am. To naa non, mi anndan ɗum boo.”
22Worɓe ɗiɗo kam ndilli, tiiti Sodoma. Ammaa Ibrahiima lutti ɗon dari tawon yeeso Jawmiraawo. 23Ibrahiima ɓaditi, ƴami mo: “Gooŋga a halkidan adiliijo bee kalluɗo na? 24Teema adili'en cappanɗe njowo ɗon nder berniwol. Gooŋga a halkan ɓe boo na? A yaafataako berniwol ngo'ol ngam daliila adili'en cappanɗe njowo wonɓe nder maagol na? 25A waɗataa irin ɗu'um! A mbarda adiliijo bee kalluɗo, a hiito ɓe kal-kal! Waɗataako! Kadi kiitoowo duniyaaru fuu waɗataa kiita ngooŋɗuka na?” 26Jawmiraawo wi'i: “To mi tawi nder Sodoma adili'en cappanɗe njowo, nden kam mi yaafoto berniwol fuu ngam daliila maɓɓe.” 27Ibrahiima wi'i: “Yaafam, ngam mi aaƴi wolwango Jawmiraawo am, min mo mbulwuldi e ndoondi meere! 28Teema adili'en njowo ŋakki haa cappanɗe njowo. A halkan berniwol fuu ngam daliila maɓɓe na?” Jawmiraawo jaabi: “Mi halkataa ngol, to mi tawi ton cappanɗe nayo e njowo (45).” 29Ibrahiima tokki wolwango mo, wi'i: “Teema adili'en cappanɗe nayo tan ngoni ton.” Jawmiraawo jaabi: “Mi halkataa berniwol ngam daliila cappanɗe nayo ɓe'e.” 30Ibrahiima wi'i: “Yaa Jawmiraawo, taa tikku, haa mi wolwane fahin. Teema cappanɗe tato non ngoni ton.” Jawmiraawo jaabi: “Mi waɗataa koo ɗume, to mi tawi ton cappanɗe tato.” 31Ibrahiima wi'i: “Ndaa mi aaƴi wolwango Jawmiraawo. Teema sey noogas non ɗon ton.” O jaabi: “Mi halkataa ngol ngam daliila noogas ɓe'e.” 32Ibrahiima wi'i: “Taa tikku, yaa Jawmiraawo, haa mi ɓesda wolwango ma nde woore tan. Teema sey sappo tan ngoni ton.” O jaabi: “Mi halkataa ngol ngam daliila sappo ɓe'e.” 33Jawmiraawo dilli nde o timmini wolwididgo bee Ibrahiima, Ibrahiima boo lori haa nokkuure muuɗum.