Geɗal lenyol Manassa
1Lenyol Manassa, afo Yusufu boo heɓi geɗal lesdi maagol. Makir, afo Manassa, baaba Gile'at, heɓi lesdi Gile'at e Baasan ngam o goɗɗo kaɓoowo. 2Yimɓe Manassa luttuɓe keɓi geɗal muuɗum'en haa hiirnaaŋge Urdun, kur'u ta'ani ɓe ɗum. Ɗum yimɓe ci'e Abi'ezer e Helek e Asriyel e Sikem e Hefer e Semida. Ɓe fuu ɓe danygol Manassa ɓii Yusufu. 3Ammaa Celofhad ɓii Hefer ɓii Gile'at ɓii Makir ɓii Manassa, o walaa ɓiɓɓe worɓe, sey ɓiɓɓe rewɓe. Ndaa inɗe maɓɓe: Mahala e No'a e Hogila e Milka e Tirsa. 4Kamɓe ɓe ngari haa Eli'azaaru limanjo e Yosuwa ɓii Nuuna e ardiiɓe fuu, ɓe mbi'i: “Jawmiraawo umri Muusa o hokka min geɗal lesdi caka banndiraaɓe amin worɓe.” Fodde umroore Jawmiraawo nde'e ɓe keɓi geɗal lesdi caka wappanyɓe maɓɓe. 5Bana nii lenyol Manassa ɓesdanaama geɗe sappo dow Gile'at e Baasan gaɗa Urdun. 6Ngam rewɓe nder danygol maako boo ndoni lesdi bana deerɗiraaɓe muuɗum'en worɓe. Ammaa lesdi Gile'at laatani yimɓe Manassa luttuɓe.
7Keerol yimɓe Manassa yehi diga Aser haa Mikmetat, tiitotirŋgol bee Sikem. Nden ngol yehi gal fombina haa yimɓe En-Tappuha. 8Lesdi Tappuha laatani Manassa, ammaa Tappuha haa keerol Manassa laatani yimɓe Efrayim. 9Nden keerol diirti haa maayel Kana. Gure haa fombina maagel laatani Efrayim haa nder maral Manassa. Keerol tokki wakeere maayel woylaare, ngol haaɗi haa Mbeela. 10Haa fombina maayel man, Efrayim mari lesdi, haa woyla boo Manassa. Mbeela laati keerol le'i ɗiɗi fuu haa hiirnaaŋge. Haa woyla walaadu hiirnaaŋge ɓe njokki lesdi Aser, haa woyla walaadu fuunaaŋge boo lesdi Issakar. 11Haa nder maral Issakar e Aser, Manassa heɓi berniiji ɗi'i: Bayti-Se'an e Yible'am bee gure maaji, non boo Door e En-Door e Ta'anak e Megiddo bee gure maaji. Ɗum waɗi taƴe lesdi tati. 12Ammaa yimɓe Manassa mbaawaay riiwugo jooɗiiɓe nder berniiji ɗi'i, ngam maajum Kanaani'en tokki jooɗaago ton. 13Nde Isra'iila'en ɓesdi semmbe, ɓe laatini Kanaani'en maccuɓe maɓɓe ngam huuwango ɓe, ɓe ndiiwaay ɓe.
Ko le'i Efrayim e Manassa ɗaɓɓi
14Yimɓe danygol Yusufu mbi'i Yosuwa: “Ngam ɗume a hokki min geɗal gootal tan haa lesdi? Min ɗuuɗɓe masin, ngam Jawmiraawo barkiɗini min.” 15Yosuwa wi'i ɓe: “To on ɗuuɗi bana nii, to kooseeje Efrayim ke'aay on, nden kam njehe nder laynde lesdi Perezzi'en e Refa'en, on mbaɗana ko'e mon gese ton.” 16Ɓe njaabi: “Lesdi kooseeje he'ataa min. Ammaa Kanaani'en jooɗiiɓe nder lesdi leesndi mari mootaaji pucci njamndiiji, waato jooɗiiɓe haa Bayti-Se'an bee gure mum e wonɓe nder waadiwol Yisre'el fuu.” 17Yosuwa wi'i yimɓe Yusufu, le'i Efrayim e Manassa: “Fakat on ɗuuɗɓe, on semmbiɗɓe boo. On keɓan ko ɓuri geɗal gootal. 18Lesdi towndiije laatanto on boo. Koo ɗum laynde, on pe'a nde, on mara lesdi man. Kanaani'en boo, koo to ɓe ngoodi mootaaji pucci njamndiiji, ɓe semmbiɗɓe, onon on ndiiwan ɓe.”