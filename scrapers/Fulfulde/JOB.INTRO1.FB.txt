Nastuki
Deftere Ayuba ɗon holla en goɗɗo gooŋgaajo ukkanaaɗo boneeji ɗuuɗɗi. Ɓikkoy e ko o mari fuu majjidi, kaŋko bee hoore maako boo o nyawi nyawu elniiŋgu. Binndoowo deftere nde'e fottini ngaaba Ayuba bee sooba'en mum tato nder geɓe tati, o winndi ɗe bana gimi. Haa timmoode haala man, Allah bee hoore mum waŋgi.
Soobiraaɓe Ayuba tinndini daliila boneeji maako bee laawol diina bana ɓe mboowri. Ɓe tammi foroy Allah ɗon warjo kuuɗe booɗɗe, o ɗon hiito kalluɗe. Haa faamu maɓɓe, Allah hiiti Ayuba ngam o waɗi aybe. Ammaa Ayuba jaɓaay numooji maɓɓe sam, o yi'aay o waɗi kalluɗum, ngam o anndi o timmuɗo, o booɗɗo. O tokki ƴamugo Allah ngam ɗume boneeji ɗi'i ukkani mo. Ayuba yoofaay nuɗɗinki mum, ammaa o yiɗi Allah gooŋɗina mo, hokkita mo tedduŋgal maako naane. Allah jaabaaki ƴamɗe Ayuba, ammaa nuɗɗinki Ayuba heɓi jaawaabu, ngam Allah holli mo baawɗe mum e anndal mum. Kanjum ɗum tuubni Ayuba, o acci tuurtango Allah bee bolle maako tikkuɗe.
Haa timmoode deftere nde'e en ngi'an no Allah mo'iniri ngeendam Ayuba haa ɓuri naane. Ammaa soobiraaɓe maako kam, Allah feli ɓe ngam ɓe paamaayno daliila torraaji ɗi'i. Ayuba faami Allah ɓuri koo ɗume fuu maŋngu.
Tokkindirki haalaaji:
Fuɗɗoode 1—2
Gaabotiral Ayuba bee soobiraaɓe mum 3—31
a. Boyol Ayuba 3
b. Gaabotiral aranal 4—14
c. Gaabotiral ɗiɗaɓal 15—21
d. Gaabotiral tataɓal 22—27
e. Maŋgtoore hikma 28
f. Seedamku Ayuba ragareewu 29—31
Waazu Elihu 32—37
Jaawaabu Allah haa Ayuba 38:1—42:6
Kesɗitinki hayru Ayuba cowi ɗiɗi 42:7-17