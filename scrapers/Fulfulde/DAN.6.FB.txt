Daniyel nder lowol barooɗe
1Dariyus Mediijo heɓi laamu. Duuɓi maako cappanɗe joweego e ɗiɗi, saa'i o laamo.
2Ɗum fottani Dariyus o jo'ina lawan'en teemerre e noogas (120) dow laamu maako fuu. 3Nden o suɓi ardiiɓe tato, Daniyel woni gooto maɓɓe. Lawan'en ɗon kuuwa les ardaaŋgal maɓɓe, ngam taa laamiiɗo waɗa asar. 4Nder kuugal man Daniyel ɓuri ardiiɓe e lawan'en woɗɓe, ngam o woodi ruuhu kayɗiniiŋgu. Ngam man laamiiɗo annini ardingo mo dow laamu muuɗum fuu. 5Ardiiɓe woɗɓe e lawan'en go ɗaɓɓiti daliila wullaago Daniyel ngam kuugal maako nder laamu. Ammaa ɓe tawaay aybe koo boofol haa maako, ngam o koolaaɗo, yeebaare e boofol walaa haa maako. 6Ngam maajum yimɓe man mbi'mbi'tiri: “En tawataa daliila wullaago Daniyel, sonaa nder haala diina maako.”
7Nden ardiiɓe e lawan'en go njahdi haa laamiiɗo, mbi'i mo: “Yaa laamiiɗo Dariyus, A yeeɗa haa foroy, barkaama! 8Minin ardiiɓe nder laamu maaɗa fuu, lawan'en e jawro'en e ngomna'en e sarwooɓe, min narri ƴamugo ma, barkaama, a waɗa dooka, a semmbiɗina ka, wi'ugo ni'i: Nder nyalɗe cappanɗe tati garanɗe, taa goɗɗo toro huunde haa ɗowanteeɗo malla neɗɗo feere, sey haa laamiiɗo tan. Mo ɗowtanaaki dooka ka'a, o sakkinteeɗo nder lowol barooɗe. 9Waɗ dooka ka'a, waɗ lammba ma dow maaka, barkaama, haa ka tabita fodde umrooje Medi'en e Perezzi'en, ɗe ngaylataake.” 10Nonnon laamiiɗo Dariyus waɗi dooka, tabitini ka bee lammba mum.
11Nde Daniyel nani haala dooka ka'a waɗanaama lammba, o nasti suudu maako dowru, burɗe maaru ɗon gal Urusaliima. Ton o tuggi koppi bana no o woowri, nyalaade fuu nde tati, o waɗi do'a, o maŋgti Allah maako. 12Worɓe go njahdi, tawi Daniyel ɗon do'o, ɗon toro Allah mum. 13Nden ɓe njehi haa laamiiɗo ngam wolwango mo haala dooka go. Ɓe mbi'i: “Barkaama, naa a waɗani dooka ka'a lammba, nder nyalɗe cappanɗe tati taa goɗɗo toro huunde haa ɗowanteeɗo malla neɗɗo feere, sey haa maaɗa tan, to naa non, o sakkinteeɗo nder lowol barooɗe?” Laamiiɗo jaabi: “Nonnon, ka tabiti fodde umrooje Medi'en e Perezzi'en, ɗe ngaylataake.” 14Nden ɓe mbi'i laamiiɗo: “Daniyel, gooto nder dahaaɓe Yahuuda, teddinaay ma, barkaama. O ɗowtanaaki dooka ka a waɗani ka lammba, nyalaade fuu o ɗon waɗa do'a maako nde tati.” 15Nde laamiiɗo nani haala ka'a, ɓernde maako naawi masin. O yiɗi daɗnugo Daniyel. Haa naaŋge muti o ɗon tefa dabare hisnugo mo. 16Nden worɓe go njahdi haa maako, mbi'i: “A anndi, barkaama, fodde umrooje Medi'en e Perezzi'en, kala dooka e umroore, ko laamiiɗo tabitini fuu, ngaylataake.”
17Laamiiɗo umri waddugo Daniyel, ɓe cakkini mo nder lowol barooɗe. Laamiiɗo wi'i Daniyel: “Allah maaɗa mo a tiini teddingo ɗum, hisnete!” 18Ɓe ngaddi hayre mawnde, ɓe maɓɓi hunnduko lowol bee maare. Laamiiɗo waɗi lammba halagaare muuɗum non boo nga mawɓe muuɗum, ngam taa kiita Daniyel waylite koo seɗɗa. 19Nden o hooti laamorde maako. O nyaamaay, o ewnaaki boo sulaaɓe ɗakki maako, o ɗaanaaki sam.
20Laamiiɗo dawi cub, yaawɗi yahugo haa lowol barooɗe. 21Nde o ɓaditi ngol, o ewni Daniyel bee daande yurumnde, o ƴami mo: “Daniyel, jaggiiɗo Allah geeto, Allah maaɗa mo a tiini jagganaago ɗum, waawi hisnugo ma diga barooɗe na?” 22Daniyel jaabi mo: “A yeeɗa haa foroy, barkaama! 23Allah am neli malaa'ikaajo muuɗum mo maɓɓi kunnduɗe barooɗe, ɗe naawnaay yam sam ngam mi laaɓɗo yeeso maako e mi waɗaay ma boo aybe, barkaama.” 24Laamiiɗo seyi masin, umri wurtingo Daniyel diga lowol. Ɓe ngurtini mo, ɓe ngi'aay naawnere koo seɗɗa haa maako, ngam o hooli Allah maako. 25Nden laamiiɗo umri waddugo wulliiɓe Daniyel fuu, ɓe cakkini ɓe nder lowol barooɗe, kamɓe e rewɓe maɓɓe e ɓikkoy maɓɓe. Diga ɓe ciwaa yottaago haa les lowol, barooɗe ndiwi dow maɓɓe, ƴakkidi ɓe fuu.
26Ɓaawo man laamiiɗo Dariyus winndi bataakewol yahugo haa yimɓe nder ummaatooje e asli e ɗemɗe duniyaaru fuu, wi'ugo ni'i: “Salaaman ɗuuɗana on! 27Mi ɗon umra nder laamu am fuu, koo moy hula, teddina Allah mo Daniyel teddinta ɗum.
Ngam kaŋko woni Allah geeto,
o ɗon yeeɗa haa foroy.
Laamu maako wilataako sam,
baawɗe maako njinnataa haa foroy.
28O ɗon hisna, o ɗon rimɗina yimɓe,
o ɗon waɗa alaamaaji e kaayeefiiji
haa lesdi e haa asama.
Kaŋko hisni Daniyel diga barooɗe!”
29Daniyel heɓi hayru nder laamu Dariyus non boo nder laamu Koores Persiijo.