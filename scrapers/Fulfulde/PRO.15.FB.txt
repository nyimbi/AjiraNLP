1Jaawaabuwol ɗelemŋgol feewtinan tikkere,
ammaa wolde saatunde umminan ɓernde.
2Ɗemɗe hikma'en camɗinan anndal,
ammaa kunnduɗe faataaɓe ɓulnan faataare.
3Gite Jawmiraawo ɗon koo toy,
ɗe ɗon ndaara halluɓe e wooɗɓe.
4Ɗemŋgal ɗelemŋgal woni lekki ngeendam,
ɗemŋgal pewoowal tampinan ruuhu.
5Paataaɗo yawoto elto baaba mum,
ammaa kakkilɗo jaɓan feloore.
6Ndesaari mawndi ɗon haa saare gooŋgaajo,
ammaa torra majjinan ngeenaari kalluɗo.
7Kunnduɗe hikma'en caakan anndal,
ammaa ɓerɗe faataaɓe mbaɗataa ɗum.
8Kirseteeɗi halluɓe laati nyidduɗi haa Jawmiraawo,
ammaa tornde gooŋga'en fottani mo.
9Jawmiraawo ɗon wanya laawol kalluɗo,
ammaa o yiɗi baɗanɗo kuuɗe adiliije.
10Elto saatuŋgo laatanto celɗo laawol booɗŋgol,
ganyanɗo feloore maayan.
11Joonde maayɓe e nokkuure halkere ma
ɗon mbaŋgi haa Jawmiraawo, sakko ɓerɗe yimɓe!
12Jancoowo yiɗaa feleego,
ngam maajum o yahataa haa hikma'en.
13Ɓernde seyiinde laɓɓinan yeeso,
ammaa to ɓernde naawi, ruuhu tampan.
14Ɓernde kakkilɗo ɗaɓɓitan anndal,
faataaɓe nyaaman faataare.
15Haa cuniiɗo nyalɗe fuu mbooɗaay,
ammaa ɓernde seyiinde ɗon nder juulde foroy.
16Pamarum bee kulol Jawmiraawo
ɓuri jawdi ɗuuɗndi bee torra.
17Nyaamugo haakooji bee giɗgiɗtiral
ɓuri ngaari payndi bee ganyganytiral.
18Yaawa-tikkereejo umminan jokkirgol,
neeɓa-tikkereejo feewtinan haɓre.
19Laawol mbaateendamjo ɗon maɓɓi bee gi'e,
ammaa laawol gooŋga'en ɗon laaɓi tal.
20Ɓiɗɗo kakkilɗo seynan baaba mum,
ammaa paataaɗo yawoto daada mum.
21Tampa-hakkiiloojo seyorto faataare,
ammaa marɗo faamu tokkoto laawol mum cir.
22To carwootiral woodaa, nufayeeje mbonnoto,
ammaa bee dawrooɓe ɗuuɗɓe ɗi laatoto.
23Goɗɗo seyorto jaawaabu hunnduko mum,
wolde woonde nder saa'iire haandunde welan masin.
24Laawol ngeendam jahranŋgol dow laatanto kakkilɗo,
haa o daɗa joonde maayɓe haa les.
25Jawmiraawo yibbinan cuuɗi mawnitiiɓe,
ammaa o aynan maral rewɓe yurumɓe.
26Jawmiraawo ɗon wanya dabareeji kalluɗo,
ammaa bolle ɗelemɗe pottani mo.
27Cuuneteeɗo riba wonnan saare mum,
ammaa calotooɗo ngeenaari kallundi yeeɗan.
28Adiliijo numan hiddeko o jaabo,
ammaa kunnduɗe halluɓe ɓulnan halleende.
29Jawmiraawo ɗon daayi halluɓe,
ammaa o ɗon nana tornde adili'en.
30Gite jaynanɗe ceynan ɓernde,
kubaruwol booɗŋgol semmbiɗinan i'e.
31Nofru nananndu feloore hisnoore jooɗoto caka hikma'en.
32Mo sali elto, yawi yoŋki mum,
ammaa kakkilananɗo feloore heɓan hakkiilo.
33Kulol Jawmiraawo woni anndinki hikma,
yaŋkinaare aartan tedduŋgal.