Cennduki lesdi Kanaana
1Ndaa habaru cennduki lesdi Kanaana haa Isra'iila'en. Eli'azaaru limanjo e Yosuwa ɓii Nuuna e baaba-ci'e'en nder le'i Isra'iila ronni ɓe ɗum. 2Bana Jawmiraawo umruno Muusa, bana non le'i joweenayi e reeta lenyol ta'anaama geɗal muuɗum'en bee waɗugo kur'u. 3-4Muusa hokkuno le'i ɗiɗi e reeta lenyol geɗal lesdi haa gaɗa Urdun. Danygol Yusufu waɗi le'i ɗiɗi: Manassa e Efrayim. Ammaa o hokkaay Lewi'en geɗal lesdi, sey gure ɗe ɓe njooɗoto e lesdi taariindi ɗe ngam na'i maɓɓe e dammooji maɓɓe. 5Bana Jawmiraawo umruno Muusa, bana non Isra'iila'en kuuwri, cenndiri lesdi.
Kaaleb heɓi Heburuun
6Nyannde feere yimɓe Yahuuda ngari haa Yosuwa haa Gilgal. Gooto nder maɓɓe, Kaaleb ɓii Yefunna Kenizziijo wi'i mo: “A anndi ko Jawmiraawo wi'i Muusa, goɗɗo Allah, dow am e dow maaɗa haa Kaades-Barne'a. 7Mi woodino duuɓi cappanɗe nayi, nde Muusa, jaggiiɗo Jawmiraawo nela yam diga Kaades-Barne'a ngam horugo lesdi ndi'i. Mi lornani mo jaawaabu laaɓŋgu. 8Banndiraaɓe am yahduɓe bee am kulni ɓerɗe yimɓe. Ammaa min mi tokki Allah Jawmiraawo am bee ɓernde woore. 9Nyalaade maajum Muusa huni, wi'i: Lesdi ndi kosɗe ma njaaɓi ndi, a maran ndi, an e danygol ma haa foroy. Ngam a tokki Allah Jawmiraawo ma bee ɓernde woore. 10Ndaa, diga Jawmiraawo wi'i Muusa wolde maajum, o yeeɗini yam duuɓi cappanɗe nayi e jowi goɗɗi. Wakkati man fuu Isra'iila'en ɗon ngiilo nder ladde. Ndaa, hannde mi woodi duuɓi cappanɗe joweetati e jowi. 11Ammaa koo hannde boo mi cemmbiɗɗo bana nder nyalaade nde Muusa nela yam. Semmbe am he'i haa mi waɗa haɓre, bana naane non jonta boo. 12Kadi, hokkam lesdi kooseeje ndi Jawmiraawo wolwi e mum nyalaade man. Saa'i man min ngecci on maapinndi'en wi'eteeɓe Enaki'en ɗon ton, ɓe mari berniiji cemmbiɗɗi boo. Jawmiraawo wonda bee am haa mi riiwa ɓe, bana o wi'i.”
13Yosuwa barkiɗini Kaaleb ɓii Yefunna, marni mo Heburuun. 14Ngam maajum Heburuun laati geɗal Kaaleb ɓii Yefunna Kenizziijo haa wargo hannde, ngam o tokki Allah Jawmiraawo maako bee ɓernde woore. 15Ɓooyma innde Heburuun wonno Kiriyat-Arba. Arba wonno ɓurɗo mawnugo nder Enaki'en. Nden konu timmi, lesdi de'iti.