Daɗɓe Mo'ab haa Yahuuda
1Diga berniwol Sela nder ladde, neldane ardiiɗo lesdi jawgel haa hooseere Siyona. 2Bana colli giilotooɗi, bana collon ndiiwaakon e saɓɓo, non rewɓe Mo'ab tawrete haa eerorɗe Arnon.
3Ɓe mbi'an yimɓe Yahuuda: “Ndokke min sawari, ta'e haala! Caka nyalawma non, ɗowdi nyiɓɓa bana jemma! Cuuɗe riiwaaɓe, taa pefte dogganɓe! 4Acce riiwaaɓe Mo'ab koɗa haa mooɗon, laatane ɓe hisrude yeeso nattinoowo!” To toonyoowo halki, bonnuki jinni, ɓillooɓe majji e lesdi, 5leeso laamu tabitan dow mbooɗeeŋga, goɗɗo danygol Daawuda jooɗoto dow maago bee gooŋgaaku. O laatoto giɗɗo waɗugo ko fotti, taaskiiɗo waɗugo adilaaku.
6Yimɓe Yahuuda mbi'an: “Min nani habaru mawnitaare Mo'ab, ɓe mawnitiiɓe masin. Min nani haala elewre maɓɓe e mawnitaare maɓɓe e ƴaggaare maɓɓe e kappe maɓɓe meereeje.”
7Ngam maajum, sey yimɓe Mo'ab mboya dow Mo'ab. Ɓe fuu ɓe ɗon mboya, ɓe ɗon uuma masin to ɓe ciftori tame inabooje joorɗe iwɗe Kir-Hareseet. 8Ngam gese Hesbon njoori, non boo gese inabooje haa Sibama fuu. Ɓiɓɓe maaje booɗɗe nguykini jawmiraaɓe ummaatooje. Lice maaje njotti Ya'ajer, ɗe ngiili nder ladde. Ɗe ɗuuɗi e ɗe njaaji haa yotti Weendu Mannda. 9Ngam maajum mboyanmi dow inabooje Sibama bana yimɓe Ya'ajer mboyirta. Onon Hesbon e El'ale, mi soofnan on bee gonɗi am. Ngam wookaandu konu ukki dow ittuki ɓiɓɓe leɗɗe mon e inabooje mon. 10Seyo e welwelo njinni haa gese mon, woodaa gimol koo ilinaali haa gese inabooje. Walaa ɓiɗɗoowo inaboojam nder ɓiɗɗirde, hoolo seyo ɓiɗɗooɓe woodaa. 11Mi ɗon uuma ngam Mo'ab, ɓernde am ɗon woya ngam Kir-Heeres. 12Yimɓe Mo'ab ɗon tiino yahugo haa nokkuuje towɗe, ɓe ɗon nasta nokkuure maɓɓe seniinde ngam do'aago, ammaa ɓe kumtataa sam.
13Kanjum woni koŋngol ngol Jawmiraawo wolwino dow Mo'ab. 14Jonta kam ndaa ko Jawmiraawo wi'i: “Lutti duuɓi tati kal-kal, nden daraja Mo'ab majjan, non boo mooɓre maɓɓe mawnde fuu. Bee ɗuuɗeeŋga maɓɓe fuu, ko tammi luttugo marataa saman.”