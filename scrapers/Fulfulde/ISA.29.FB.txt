Ɓillaare e kisndam Urusaliima
1Kayto Ariyel! berniwol Urusaliima, haa Daawuda saŋngini. Ɓesde hitaande haa hitaande, bee tokkindirki juulde maare! 2Nden kam min Allah mi wilan Ariyel. Uumaali e gookaali mbaɗan, berniwol man laatanto yam bana Ariyel, waato caɓɓawal hirsirde. 3Mi taarnete bee saŋngeere, mi hippoto ma diga suudu aynirdu am, mi darnan kuuje kipporɗe dow ma. 4A leestan, a wolwan nder mbulwuldi haa les, bolle ma ngurtoto nder lesdi bana sawtu ginnawol, ɗe ngurtoto bana cofndaaki nder mbulwuldi.
5Ammaa mooɓre konne'en ma laatoto bana kuroori ɗiggundi, mooɓre toonyooɓe laatoto bana nyaande saŋkitaande. Bee juhuki ɗum laatorto, nder ma'annde yiitere. 6Jawmiraawo honooɓe asama jinjete bee riggaaŋgo e dimmbaaki lesdi e hoolo maŋngo, bee duluuru e henndu saatundu e ɗemŋgal yiite wulanŋge. 7Mooɓre jama'aaje ummaatooje hippiiɓe ma, darnuɓe kuuje kipporɗe muuɗum'en fuu e honanɓe ma majjan bana koyɗol, bana wahayu jemma. 8Bana to dolɗo hoyɗi o ɗon nyaama, nde o fini boo, o tawa walaa ko o nyaami. Malla bana to ɗomɗuɗo hoyɗi o ɗon yara, nde o fini boo, o tampuɗo, o ɗomɗuɗo. Bana non mooɓre ummaatooje konanɗe hooseere Siyona laatorto.
Mbumndam e naafikaaku Isra'iila
9Kayɗine! Maɓɓe gite mon haa on mbuma fakat! Ɓe nguyki, ammaa naa bee inaboojam. Ɓe ɗon liillilta ammaa naa bee nguykinoojam. 10Ngam Jawmiraawo waanji ruuhu ɗoyŋgol tedduŋgol dow mooɗon. O maɓɓi gite mon, waato annabi'en, o suddi ko'e mon, waato yi'ooɓe. 11Wahayu fuu suuɗani on bana bolle deftere maɓɓaande kab nde ɓe ndokki goɗɗo annduɗo jaŋngugo bee wi'ugo mo: “Jaŋngu ɗu'um ɗo, useni”, kaŋko o wi'a: “Mi waawataa, ngam nde maɓɓaama kap.” 12Malla ɓe ndokki nde goɗɗo mo anndaa jaŋngugo bee wi'ugo mo: “Jaŋngu ɗu'um ɗo”, kaŋko o wi'a: “Mi anndaa jaŋngugo.” 13Jawmiraawo wi'i: “Yimɓe ummaatoore nde'e ɗon ɓadito yam bee hunnduko tan, ɓe ɗon teddinammi bee bolle meere, ammaa ɓerɗe maɓɓe ndaaytake yam. Ɓe ɗon kulammi fodde umrooje ɗe yimɓe ekkitini ɓe. 14Ngam man mi tokkoto hayɗingo yimɓe ummaatoore nde'e bee waɗango ɓe kuuje kayɗiniiɗe ɗuuɗɗe. Nden kam hikma hikma'en maɓɓe halkan, faamu marɓe faamu maɓɓe boo majjan.”
15Bone laatanto nyukkotooɓe yeeso Jawmiraawo ngam suuɗugo nufayeeje muuɗum'en, huuwooɓe kuuɗe muuɗum'en haa nyiɓre, wi'ooɓe: “Moy yi'ata min, moy anndi min?” 16Kayya, on wonniiɓe! Mahoowo payanɗe e loope ɗum gootum na? Huunde tafaande wi'an tafɗo ɗum: “A tafaay yam?” Malla tagdi wi'an tagɗo ɗum: “A walaa hakkiilo na?”
Kisndam Isra'iila
17Lutti seɗɗa, hooseere Libanon sookre wartan ciraka, ciraka boo laatoto bana laynde. 18Nyalaade maajum, fahɓe nanan bolle deftere, wumɓe ngurtoto nyiɓre e jemma, ɓe mbumtan. 19Yaŋkiniiɓe ceyorto Jawmiraawo bee seyo fantuŋgo, talaka'en caka yimɓe mbelmbeltan daliila Allah Ceniiɗo Isra'iila. 20Ngam toonyooɓe e jancooɓe majjan, taaskinooɓe waɗugo halleende fuu nattan, 21non boo aybinanɓe woɗɓe yeeso kiita e tuufnananɓe kiitoowo tuuforli e sottinanɓe gooŋga gooŋga'en. 22Ngam maajum, ndaa nii Jawmiraawo kisnuɗo Ibrahiima wi'i danygol Yaakubu: “Yeeso ɗo, yimɓe saare Yaakubu cemtintaake, geese maɓɓe purɗataa fahin. 23To ɓikkoy maɓɓe ngi'i kuugal juuɗe am caka maɓɓe, nden kam ɓe annditan min woni Allah Ceniiɗo mo Yaakubu, ɓe kulan Allah Isra'iila. 24Ellitiiɓe keɓan hakkiilo, ngurŋgurtooɓe njaɓan ekkitinol.”