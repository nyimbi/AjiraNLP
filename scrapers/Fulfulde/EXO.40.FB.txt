Darneeki jooɗorde
1Jawmiraawo wi'i Muusa: 2“Nyannde go'oore nder lewru aranndu, sey a darna jooɗorde laymaaru fottirde. 3Jo'in sundukru seedamku nder maare, a wiirna ndu bee wiirndallo. 4Nastin taabal, taaskitin ko woni dow maagal. Nastin boo jo'inirɗum pittirlaaji, jamnu pittirlaaji maajum. 5Jo'in gulduɗum uurle ɗum kaŋŋeeri yeeso sundukru seedamku. Ɓil wiirndallo haa dammugal jooɗorde senaande. 6Jo'in hirsirde ngam wulugo guleteeɗi yeeso dammugal jooɗorde, waato laymaaru fottirde. 7Jo'in daaro hakkunde laymaaru fottirde e hirsirde. Loow ndiyam nder maago. 8Darnu wiirndallooji taarotooɗi daldal fuu, ɓil wiirndallo haa dammugal maagal. 9Hoo'u nebbam cenirɗam. Wuju jooɗorde senaande e ko woni nder maare fuu bee maajam. Senu nde e kuuje maare fuu, nde laato seniinde. 10Wuju hirsirde e kuuje maare bee nebbam go. Senu hirsirde, nde laato ɓurnde senaago. 11Wuju daaro e jo'inirɗum maago bee nebbam, sen ngo. 12Ɓaditin Haruna e ɓikkoy mum haa dammugal laymaaru fottirde, ɓe laɓɓina ko'e maɓɓe bee ndiyam. 13Ɓornu Haruna limce ceniiɗe, ruf nebbam go dow maako, sen mo, ngam o huuwanammi kuugal limanku. 14Ɓaditin boo ɓikkoy maako, ɓornu ɓe toggooje. 15Ruf ɗam dow maɓɓe bana ndufirɗa ɗam dow baaba maɓɓe, ngam ɓe kuuwanammi kuugal limanku. Dufki nebbam ɗa'am dow maɓɓe nastina ɓe nder kuugal limanku nduumiiŋgu nder gide maɓɓe fuu.”
16Muusa waɗi koo ɗume fuu bana Jawmiraawo umri mo. 17Lewru aranndu nder nduuɓu ɗiɗaɓru, nyannde go'oore maaru, jooɗorde senaande darnaama. 18Muusa darni nde. O jo'ini kosɗe maare, o darni kaataakooje maare, o waɗi gaafotooɗe maare, o darni daŋraŋge maare. 19Nden o we'iti laymaaru dow maare. O we'iti suddaare haa dow maaru, bana Jawmiraawo umruno mo. 20O hoo'i alluhaaje seedamku, o waati ɗe nder sundukru. O waɗi cabbi haa maaru, o wallini jooɗorde ngam kefergal dow maaru. 21O nastini ndu nder jooɗorde senaande, o ɓili wiirndallo, o wiirni sundukru seedamku bee maago, bana Jawmiraawo umruno mo. 22O jo'ini taabal nder laymaaru fottirde haa wuttudu jooɗorde woyla, yaasi wiirndallo. 23O yowndindiri tamseeje jo'inteeɗe dow maagal yeeso Jawmiraawo, bana o umruno mo. 24O jo'ini jo'inirɗum pittirlaaji nder jooɗorde laymaaru fottirde haa ɗum tiitotira bee taabal, wuttudu jooɗorde nde fombinaare. 25O jamni pittirlaaji yeeso Jawmiraawo, bana Jawmiraawo umruno mo. 26O jo'ini gulduɗum uurle ɗum kaŋŋeeri nder laymaaru fottirde, yeeso wiirndallo. 27O wuli dow maajum uureteeɗum, bana Jawmiraawo umruno mo. 28O ɓili wiirndallo haa dammugal jooɗorde senaande. 29O darni hirsirde haa dammugal jooɗorde laymaaru fottirde. O lii'i dow maare nguleteeŋga e dokkal nyaamdu, bana Jawmiraawo umruno mo. 30O jo'ini daaro hakkunde laymaaru fottirde e hirsirde, o loowi ndiyam nder maago ngam laɓɓineeki. 31Muusa e Haruna e ɓikkoy mum lootira juuɗe e kosɗe muuɗum'en, 32nde ɓe nastata laymaaru fottirde fuu. Bana nii ɓe laɓɓinirta ko'e maɓɓe hiddeko ɓe ɓadito hirsirde, bana Jawmiraawo umruno Muusa. 33O waɗi daldal taarotooŋgal jooɗorde senaande e hirsirde fuu, o ɓili wiirndallo haa nastirde maagal. Bana non Muusa timminiri kuugal fuu.
Ruuldere dow jooɗorde
34Ruuldere suddi jooɗorde laymaaru fottirde. Tedduŋgal Jawmiraawo hebbini jooɗorde. 35Muusa waawaay nastugo jooɗorde laymaaru fottirde, ngam ruulde waali dow maaru, tedduŋgal Jawmiraawo hebbini jooɗorde. 36Nde ruulde eeŋgi diga jooɗorde senaande fuu, Isra'iila'en ummo, mbaɗa jahaale muuɗum'en. 37To ruulde eeŋgaay, ɓe ummataako, haa nyalaade nde eeŋga. 38Ngam nder nyalawma, ruulde Jawmiraawo ɗon dow jooɗorde senaande. Jemma boo yiite ɗon nder maare yeeso Isra'iila'en nder jahaale maɓɓe fuu.