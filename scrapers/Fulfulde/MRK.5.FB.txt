Yeesu yamɗitini goɗɗo mo ruuhu coɓŋgu torri
(Matta 8:28-34; Luka 8:26-39)
1Yeesu e pukara'en muuɗum njotti Galiili nder lesdi Geraseni'en gaɗa weendu. 2Nde Yeesu wurti koommbowal, law goɗɗo wurti caka genaale, o ɗon wara haa o fotta bee maako. Goɗɗo oo o marɗo ruuhu coɓŋgu. 3O ɗonno yeeɗa caka genaale. Walaa baawɗo haɓɓugo mo, koo bee callallu. 4Nde ɗuuɗɗum yimɓe kaɓɓuno mo bee ge'elle e callalluuji, ammaa o ta'i callalluuji haa juuɗe maako, o yewi ge'elle haa kosɗe maako. Semmbe maako salori eltanɗo mo fuu. 5Tum jemma e naaŋge fuu o ɗon caka genaale e nder kooseeje, o ɗon hoola, o ɗon ŋaasa ɓanndu maako bee kaa'e.
6Ammaa nde o eewi Yeesu, o doggi, o wari, o tuggi koppi haa yeeso muuɗum, 7Nden o wooki, o wi'i: “An Yeesu, Ɓiɗɗo Allah Ɓaŋiiɗo, ɗume ngiɗɗa haa am? Mi tori ma bee innde Allah, taa yaŋgitam!” 8O wi'i ɗum ngam Yeesu wi'no mo: “An ruuhu coɓŋgu, wurta diga gorko oo!” 9Nden Yeesu ƴami mo: “Noy innde ma?” O jaabi: “Innde am Mooɓre, ngam min ɗuuɗi.” 10O tori Yeesu ɗuuɗɗum, taa o riiwa ɗi daayiiɗum diga lesdi man.
11Woodi tokkere gaduuji ɗuuɗɗi ton, ɗi ɗon ndura baŋnge kooseeje. 12Ruuhuuji coɓɗi go tori Yeesu: “Nel min haa gaduuji ɗi ngam min nasta nder maaji.” 13Yeesu duŋani ɗi. Ɗi ngurti diga goɗɗo oo, ɗi nasti nder gaduuji. Gaduuji man caamni, ndo'i diga dow fomoonde townde nder weendu. Ɗi fuu ɗi kalki, ɗi ndillani ujine ɗiɗi.
14Durooɓe gaduuji ndoggi, ngecci haala maajum nder wuro e haa kawyeeji. Yimɓe ngurti ngam ɓe ndaara ko waɗi. 15Ɓe ngari haa Yeesu, ɓe ngi'i marnooɗo mooɓre ginnaaji go ɗon jooɗi, ɗon ɓorni, hakkiilo maako boo de'iti. Ɓe kultori. 16Yi'ɓe ɗum fuu ngecci yimɓe ko waɗi marɗono ginnaaji go e ko fe'ani gaduuji. 17Nden yimɓe puɗɗi toraago Yeesu, ɓe mbi'i mo: Wurta, daaya lesdi amin.
18Yaake Yeesu ɗon nasta koommbowal, gurtinaaɗo ruuhuuji coɓɗi go tori mo, wi'i: “Accu mi jooɗodo bee ma.” 19Yeesu duŋanaaki mo, ammaa o wi'i mo: “Hootu haa yimɓe ma, yeccu ɓe ko Jawmiraawo waɗani ma nder enɗam muuɗum fuu.” 20Goɗɗo oo dilli, o fuɗɗi anndingo yimɓe haa jihaaji bi'eteeɗi Berniiji-Sappo ko Yeesu huuwani mo fuu, haa yimɓe fuu kayɗini.
Ummitineeki ɓiŋngel Jayrus deyel e jamɗitinki debbo meemɗo limce Yeesu
(Matta 9:18-26; Luka 8:40-56)
21Yeesu eerti weendu bee koommbowal, warti gaa'e. Mooɓre ɗuuɗnde mooɓti haa maako baŋnge weendu. 22Gooto haa ardiiɓe suudu dewal Yahuudu'en mo innde muuɗum Jayrus wari haa maako. Nde o yi'i Yeesu, o tuggi koppi yeeso maako, 23o tori mo ɗuuɗɗum, o wi'i: “Ɓiŋngel am deyel nyawi haa ngel ɓadake maayugo. Useni war, wallin juuɗe ma dow maagel haa ngel hisa, ngel yeeɗa.”
24Yeesu dillidi bee maako. Mooɓre ɗuuɗnde yahdi bee maako, nde ɗon ɓiɗɗa mo. 25Woodi boo debbo feere ton. Duuɓi sappo e ɗiɗi, o nyawi nyawu ilugo ƴiiƴam. 26O yehi haa hurgooɓe ɗuuɗɓe, o majjini jawdi maako fuu. Ammaa nyawu maako waɗaay daama sam, sey tullititgo. 27Nde o nani habaru Yeesu, o wari nder mooɓre ɓaawo maako, o meemi limce maako. 28Ngam o numno: “To mi heɓi mi meemi koo limce maako tan, mi yamɗitan.” 29Nde o meemi limce Yeesu, law ilugo ƴiiƴam maako ta'i, o maati nder ɓanndu maako o yamɗiti diga nyawu maako. 30Wakkati man Yeesu anndi semmbe wurti haa muuɗum. O wayliti caka mooɓre, o ƴami: “Moy meemi limce am?” 31Pukara'en maako njaabi: “A ɗon yi'a mooɓre ɗon ɓiɗɗe. Noy ƴamrata: Moy meemi yam?”
32Ammaa Yeesu laari taariiɓe mo haa o yi'a debbo meemɗo mo. 33Debbo oo diwni ngam kulol ngam o anndi ko waɗi mo, nden o wari, o tuggi koppi les kosɗe Yeesu, o yecci mo gooŋga man fuu. 34Yeesu wi'i mo: “Ɓiŋngel am, nuɗɗinki maaɗa yamɗitini ma. Yah jam, a rimɗi e bone ma.”
35Diga Yeesu timminaay wolwugo tawon, ardiiɓe saare Jayrus ngari, mbi'i mo: “Ɓiŋngel ma maayi. Ngam ɗume a ɗon ɓilla moodibbo fahin?” 36Ammaa Yeesu faalaay bolle maɓɓe. O wi'i Jayrus: “Taa hul, nuɗɗin tan!” 37Nden o duŋanaay koo gooto yahda bee maako, sey Piyer e Yaakuba e Yuhanna, deerɗiraawo Yaakuba. 38Nde ɓe njotti saare Jayrus ardiiɗo suudu dewal Yahuudu'en, Yeesu laari yimɓe ɗon koola, ɗon mboya, ɗon njooyna ɗuuɗɗum ton. 39O nasti saare, o wi'i ɓe: “Koni on koolata bana nii? Koni on mboyata? Ɓiŋngel maayaay, ngel ɗaani non.” 40Ɓe njanci mo. Nden o wurtini ɓe fuu. O luttidi bee baaba ɓiŋngel e daada maagel e pukara'en maako tato go, ɓe nasti suudu ndu ɓiŋngel woni. 41O naŋngi juŋngo maagel, o wi'i ngel: “Talita kumi”, bana wi'go: “Ɓiŋngel, mi ɗon wi'e: Umma!” 42Law ɓiŋngel deyel ummi, fuɗɗi yahugo. Ngel ɗon mari duuɓi sappo e ɗiɗi. Nde yimɓe ngi'i ɗum, ɓe kayɗini masin. 43Ammaa Yeesu barri ɓe bee caatal, taa ɓe anndina ɗum koo moye. Nden o wi'i: “Ndokke ngel nyaamdu.”