Hikma e jeynitaare Suleymaanu
1Suleymaanu laamani laamuuji fuu diga maayo Efratis haa yotti lesdi Filisti'en e keerol Misra. Laamiiɓe ɓe'e ɗon ngaddana Suleymaanu jomorgol, ɓe ɗon kuuwana mo balɗe ngeendam maako fuu. 2Ndaa ko woni haaje nyaamdu saare Suleymaanu ngam nyalaade woore: Kuroori ɗiggundi buhuuje cappanɗe joweego e kuroori buhuuje teemerre e noogas, 3ga'i payɗi sappo e na'i durdude noogas e baali teemerre e koobi e lelji e irin padali e colli payɗi. 4Suleymaanu laamani lesdi hiirnaaŋge Efratis fuu, diga Tifsa haa Gaaza, o mari baawɗe dow laamiiɓe lesdi hiirnaaŋge Efratis fuu. O jooɗodi jam bee heeddiɗɗiraaɓe maako fuu. 5Wakkati laamu Suleymaanu fuu, yimɓe Yahuuda e Isra'iila njooɗi jam nder lesɗe maɓɓe fuu. Koo moy mari inabooje e ibbi muuɗum, diga Dan haa yotti Beersaba.
Suleymaanu ɓurdi yimɓe fuu hikma
6Suleymaanu woodi cuuɗi ujine cappanɗe nayi ngam pucci mootaaji maako, o woodi boo wa'otooɓe pucci ujine sappo e ɗiɗo. 7Wakiili'en ɓeya go ɗon kakkilana nyaamdu laamiiɗo Suleymaanu e nyaamdanɓe bee muuɗum fuu, koo moy nde lewru mum yaalti, ɓe kakkilani mo ngam taa o sooya koo ɗume. 8Non boo sa'iiruuri e huɗo ngam pucci ba'eteeɗi e pucci mootaaji, ɓe ɗon ngadda ɗum haa nokkuure nde koo moy maɓɓe halfina.
9Allah hokki Suleymaanu hikma ɗuuɗka e faamu ɗuuɗŋgu e kuuje ɗe o yiɗi faamugo ɗuuɗi bana njaareendi haa maayo. 10Hikma Suleymaanu ɓuri hikma yimɓe iwɓe haa laɗɗe fuunaaŋge e hikma Misra'en fuu mawnugo. 11O ɓurduɗo koo moy neɗɗo hikma, o ɓuri Etan Esrahiijo, o ɓuri boo Heman e Kalkol e Darda, ɓiɓɓe Maahol. Innde maako saŋkiti nder ummaatooje taariiɗe fuu. 12O waɗi balndi ujine tati, limgal gimi maako ujineere e jowi. 13O wolwi haala leɗɗe, diga lekki cemmbiɗki haa Libanon haa haako isop ko wurtoto haa mahi. O wolwi boo haala dabbaaji e colli e ladooji e kuukon piiroohon e liɗɗi. 14Diga ummaatooje fuu ɓe ngari ngam nanugo hikma Suleymaanu. Ɓe ngari diga laamiiɓe duniyaaru, meeɗɓe nanugo habaru hikma maako fuu.
Taaskara Suleymaanu ngam mahugo haykaliiru
(2 Habaruuji Nyalaaɗe 2:2-15)
15Hiram, laamiiɗo Tirus neli sukaaɓe muuɗum haa Suleymaanu, ngam o nani ɓe moyti mo, ɓe mbaɗi mo laamiiɗo haa pellel baaba maako Daawuda. Hiram wonno soobaajo Daawuda wakkati ngeendam muuɗum fuu. 16Suleymaanu boo neldi habaru haa Hiram, wi'i mo: 17“A anndi baaba am Daawuda heɓaay mahango Jawmiraawo Allah maako suudu, ngam konne'en maako ɗonno ukkano mo koo gal toy fuu. Ammaa Jawmiraawo walli mo, o jaali ɓe. 18Jonta Jawmiraawo Allah am siwtini yam, salaaman ɗon koo toy nder maral am, walaa konneejo lutti, walaa boo sarru. 19Kadi, mi waɗi anniya nyiɓango Jawmiraawo Allah am haykaliiru. Ngam ndaa ko Jawmiraawo wi'i baaba am Daawuda: Ɓiɗɗo ma mo njo'inanmi dow leeso laamu maaɗa, kaŋko nyiɓantammi haykaliiru ngam innde am. 20Jonta kam, umru huuwooɓe ma ɓe pe'anammi leɗɗe cemmbiɗɗe haa Libanon. Huuwooɓe am ngaran ngam wallugo ɓe. Mi yoɓete ngeenaari huuwooɓe ma fodde ko a wi'ata yam fuu. Ngam a anndi walaa koo gooto caka amin waawi fe'ugo leɗɗe bana Sidoni'en.”
21Nde Hiram nani bolle Suleymaanu, o seyi masin. O wi'i: “Yettoore laatano Jawmiraawo mo hokki Daawuda ɓiɗɗo marɗo hikma hannde ngam laamanaago ummaatoore mawnde nde'e.” 22Nden Hiram neldi Suleymaanu jaawaabu ngu'u: “Mi jaɓi ko a ƴami yam. Mi hokkete leɗɗe cemmbiɗɗe e leɗɗe booɗɗe ɗe a ƴami yam fuu. 23Huuwooɓe am adoyan leɗɗe diga Libanon haa Mbeela. Ɓe kaɓɓan ɗe ngam ilnugo ɗe haa yotto nokkuure nde a anndinta yam. Ton, ɓe piistata ɗe, huuwooɓe ma ngara koocane ɗe. Ndaa ko ƴammaami, hokku yimɓe saare am nyaamdu.” 24Bana non Hiram neldi Suleymaanu leɗɗe cemmbiɗɗe e leɗɗe booɗɗe fodde ko o yiɗi. 25Suleymaanu boo hokki Hiram buhuuje alkamaari ujine cappanɗe nayi e nebbam ɗuuɗa samanjam liitir ujine nayi e teemeɗɗe nayi, ngam nyaamnugo saare muuɗum hitaande fuu.
26Jawmiraawo hokki Suleymaanu hikma, bana o wi'no mo. Suleymaanu jooɗodi bee Hiram nder narral e ɓe kaɓɓi boo alkawal hakkunde maɓɓe.
Suleymaanu taaski kuuɗe dooleeje
27Laamiiɗo Suleymaanu hoo'i huuwooɓe ujine cappanɗe tato nder Isra'iila fuu, ngam huuwugo kuuɗe dooleeje. 28Kala lewru fuu o ɗon nela nder yimɓe ɓe'e ujine sappo haa Libanon e ɓe kuuwa ton lewru les ardaaŋgal Adoram. Nden ɓe ngarta, ɓe ciwto lebbi ɗiɗi. 29Suleymaanu woodi boo roondooɓe ujine cappanɗe njoweeɗiɗo e sehooɓe kaa'e dow kooseeje boo, ujine cappanɗe njoweetato. 30Wakiili'en Suleymaanu cuɓi ardiiɓe ujine tato e teemeɗɗe tato, kamɓe ɓe kakkilani huuwooɓe kuugal. 31Laamiiɗo umri ɓe ta'a kaa'e mawɗe, marɗe saman, ngam wallingo caɓɓaaje suudu bee kaa'e cehaaɗe. 32Huuwooɓe Suleymaanu e ɓe Hiram e Gibili'en cehi ɗe, ɓe taaskitini leɗɗe e kaa'e ngam mahugo haykaliiru.