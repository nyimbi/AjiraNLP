Jawmiraawo woni kiitoowo halluɓe e kisnoowo toskaaɓe
1Ngam kaliifaajo gime, fodde daande “mut labben”. Yimre Daawuda.
2Mi yettete, yaa Jawmiraawo, bee ɓernde am fuu!
Mi limtan kaayeefiiji ɗi mbaɗɗa fuu!
3Mi seyorto ma, mi welweltan,
mi yimndete, an Allah Ɓaŋiiɗo!
4Konne'en am fuu loroto ɓaawo,
ɓe pergoto, ɓe kalka haa yeeso ma.
5Ngam a waŋgini gooŋga am, a gooŋɗini yam,
a ɗon jooɗi dow leeso laamu ma,
a kiitoowo adiliijo.
6A furkiti ummaatooje, a nattini halluɓe,
a wili inɗe maɓɓe haa abada abadin.
7Konne'en njinni,
a nastini ɓe nder halkere duumiinde,
a yibbini berniiji maɓɓe,
walaa mo siftorta ɗi.
8Ammaa Jawmiraawo ɗon laamo haa foroy,
o tabitini leeso laamu maako ngam kiita.
9O ɗon laamano duniyaaru bee adilaaku,
o ɗon hiito ummaatooje kiita ndarnuka.
10Jawmiraawo woni hisrude townde ngam toonyaaɓe,
o hisnan ɓe wakkatiiji ɓillaare.
11Annduɓe innde ma ɗon koolo ma, yaa Jawmiraawo,
ngam ɓadititɓe ma fuu, a wudintaa ɓe, yaa Jawmiraawo.
12Jawmiraawo ɗon jooɗi haa Siyona, ngimane mo yettoore,
ngooyne kuuɗe maako mawɗe caka ummaatooje fuu.
13Kaŋko woni baatoowo ƴiiƴam toonyaaɓe,
o ɗon siftora ɓe,
o yejjitittaa gookaali toskaaɓe.
14Hinnam, yaa Jawmiraawo!
Laar suno ngo wanyɓe yam ukkani yam!
Mi yottake dammugal joonde maayɓe, hisnam,
15ngam haa mi daro haa dammuɗe Urusaliima,
mi yecca daliila maŋgtooje am fuu,
mi ɗon bee seyo ngam a hisni yam.
16Yimɓe ummaatooje heefeerɓe ngasi ngaska, ammaa ɓe ndo'i nder maaka.
Ɓe tuufni tuuforgol, ɓe nyukkini ngol, ammaa ngol naŋngi kosɗe maɓɓe.
17Jawmiraawo waŋgini hoore mum, waɗi kiita,
halluɓe naŋngaama nder dabareeji muuɗum'en kalluɗi.
18Sey halluɓe lorto haa joonde maayɓe,
heefeerɓe yejjitɓe Allah fuu loroto ton.
19Ammaa laafuɗo yejjitittaake haa foroy,
tammunde toonyaaɓe majjataa haa foroy.
20Umma, yaa Jawmiraawo! Taa neɗɗo heɓa jaalorgal!
Sey yimɓe ummaatooje kiite haa yeeso ma.
21Hulnu ɓe, yaa Jawmiraawo,
haa ɓe anndita ɓe ɓiɓɓe Adaama tan.