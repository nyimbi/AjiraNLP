Nastuki
Annabi Hose'a waazi nder laamu Isra'iila woylawu ɓaawo annabi Amos. Ɗum fuu ɗum waɗi nder zamanuuru saatundu nde Samariya siwaa do'eego nder nduuɓu 721 diga Yeesu Almasiihu danyaaka tawon. Saa'i man Isra'iila'en acci Jawmiraawo Allah muuɗum'en, ɓe ngayliti haa labbi. Hose'a nanndini dewal labbi maɓɓe bee kawtal mum bee debbo daakaareejo. Bana no debbo maako Gomer acciri mo, hawti bee waaye'en mum, non Isra'iila acciri Jawmiraawo, hawti bee labbi (1:2). Isra'iila'en acci anndal Allah daliila hakkeeji maɓɓe (4:6). Ɓe caatini ko'e maɓɓe, ɓe cali tuubugo, ɓe ngaɗi hoolaare maɓɓe dow Misra e Assuura, ɓe koolaaki Allah maɓɓe (7:11). Ɓe nasti waɗugo rikici (12:8). Ɓe laati tuurtuɓe dow laamiiɓe (7:7). Ngam maajum kiita caatuka wari dow maɓɓe.
Koo non fuu, yiide Allah duumiinde waɗan nafuuda, Isra'iila'en loroto haa Allah nder kawtal booɗŋgal. Hose'a waŋgini yiide nde'e bee wi'ugo: “An Efrayim, noy mbaawranmi accugo ma? … Ɓernde am saklake, yurmeende heewi ɓernde am” (11:8). To Isra'iila waylitake haa Allah, o yaafoto mo, o yamɗitinan nyawu gudinki nuɗɗinki maako (14:1,4).
Tokkindirki haalaaji:
Daakaareeku debbo Hose'a woni misaalu daakaareeku Isra'iila 1—3
Kiita Jawmiraawo dow Isra'iila e yiide muuɗum duumiinde 4:1—14:1
Ewnaandu Jawmiraawo ngam tuubu 14:2-10