1Muusa yecci Isra'iila'en ko Jawmiraawo umri mo fuu.
Umrooje dow togayeeje e kunayeeje
2Muusa wi'i hoore'en le'i Isra'iila: “Ndaa umrooje ɗe Jawmiraawo umri ɗum: 3To goɗɗo waɗani Jawmiraawo togayeere malla to o hunake dow anniya ka o hoo'i, nden kam taa o diwta wolde maako. Sey o hebbitina ko hunnduko maako wolwi fuu.
4To paanyo debbo gonɗo nder saare baaba mum waɗani Jawmiraawo togayeere malla hunayeere, 5baaba maako boo nani ɗum, ammaa wi'aay koo ɗume, nden kam togayeere malla hunayeere man ɗon tabiti, sey paanyo debbo oo hebbina ko o wi'i fuu. 6Ammaa to baaba maako nani ɗum, haɗi mo nyannde man nden, nden kam togayeere maako malla hunayeere maako laati meere. Jawmiraawo yaafanto mo, ngam baaba maako haɗi mo.
7To paanyo debbo waɗani Jawmiraawo togayeere malla hunayeere, nden o te'aama bilaa hebbitingo nde, 8to goriiko nani ɗum, wi'aay koo ɗume, nden kam sey debbo oo hebbina togayeere mum malla hunayeere mum. 9Ammaa nyannde nde goriiko nani haala ka'a, yerdaaki ka, o wila togayeere malla hunayeere debbo maako. Nden kam Jawmiraawo yaafoto debbo oo.
10To debbo jurumɗo malla ceeraaɗo waɗi togayeere malla hunayeere, sey o hebbitina nde.
11To debbo te'aaɗo gonɗo nder saare gorum waɗi togayeere malla hunayeere, 12to goriiko nani ɗum, wi'aay koo ɗume, nden kam sey debbo oo hebbitina nde. 13Ammaa nyannde nde goriiko nani haala ka'a, yerdaaki ka, o wila togayeere malla hunayeere debbo maako. Nden kam Jawmiraawo yaafoto debbo oo. 14Gorko waawan tabitingo malla wilugo togayeere malla hunayeere debbo mum koo ndey. 15Ammaa to goriiko nani haala man, jeeɗake haa jaŋngo man, nden kam o tabitini togayeere malla hunayeere nde debbo waɗi. Sey debbo oo hebbitina nde. 16Ammaa to o wilaay ɗum nyannde nde o nani, nden kam kiita aybe debbo do'oto dow hoore goriiko.”
17Kanji ngoni farillaaji ɗi Jawmiraawo umri Muusa dow haala gorko bee debbo mum e baaba bee ɓiyum debbo gonɗo nder saare mum tawon.