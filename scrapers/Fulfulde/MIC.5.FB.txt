Laamu kisnoowo iwanɗo Baytilaama
1Jawmiraawo wi'i: “An Baytilaama-Efrata, a wuro famaro caka ci'e Yahuuda. Ammaa haa maaɗa goɗɗo mo laamanto Isra'iila ngam am iwata, iwde maako diga ɓooyma, haa nyalɗe caaliiɗe.” 2Ngam man Jawmiraawo accan yimɓe muuɗum, haa to ɓesnanɗo ɓesni. Nden luttuɓe deerɗiraaɓe ɓiɗɗo oo ngartan haa yimɓe Isra'iila. 3Kaŋko o ummoto, o dura tokkere maako bee baawɗe Jawmiraawo, bee maŋngu innde Jawmiraawo Allah maako. Ɓe njooɗoto jam ngam laamu maako mawnan haa yotto keeri duniyaaru. 4Kaŋko bee hoore maako laatoto salaaman maɓɓe.
Dimɗinki e kiita
To Assuura'en ngari lesdi meeɗen, to ɓe nasti cuuɗi laamorde meeɗen cemmbiɗɗi, en umminan ardiiɓe ɗuuɗɓe dow maɓɓe. 5Kamɓe ɓe nduran lesdi Assuura bee kaafahi e lesdi Nimrudu bee kaafahi losaaki. Bana non Jawmiraawo hisnirta en juuɗe Assuura'en, to ɓe nasti lesdi meeɗen, ɓe njaaɓi nder keeri meeɗen.
6Luttuɓe Yaakubu laatoto caka ummaatooje ɗuuɗɗe bana saawawre iwnde haa Jawmiraawo, bana waabiliire dow huɗo. Ɓe ɓaarortaako ballal ɓiɓɓe Aadama, ɓe tammataako koo ɗume haa yimɓe. 7Luttuɓe Yaakubu laatoto caka ummaatooje e caka jama'aaje ɗuuɗɗe bana mbarooga caka dabbaaji nder laynde, bana mbarooga cemmbiɗŋga caka tokke dammooji. To nga wari, nga yaaɓa e nga faɗɗa, walaa kisnanɗo ko nga naŋngi. 8Isra'iila'en, ɓaŋgte juuɗe mon dow konne'en mon, haa ɓe fuu ɓe kalka!
9Jawmiraawo wi'i: “Saa'i man mi nattinan pucci mon caka mooɗon, mi halkan mootaaji pucci mon. 10Mi yibbinan gure nder lesdi mon e berniiji mon cemmbiɗɗi fuu. 11Mi nattinan hiilaaji ɗi mbaɗoton, waɗooɓe hatti boo ngonataa caka mooɗon fahin. 12Mi nattinan labbi mon cehaaɗi e daŋraŋge labbi mooɗon. On meetataa sujidango kuuje ɗe juuɗe mon mbaɗi. 13Mi ɗoofan daŋraŋge Asera mon caka mooɗon, mi halkan gure mon. 14Bee tikkere e ɓernuki mbaatortoomi ummaatooje ɗe ɗowtanaaki yam fuu.”