Yettoore ngam jaalorgal laamiiɗo
1Ngam kaliifaajo gime. Yimre Daawuda.
2Yaa Jawmiraawo, laamiiɗo ɗon seyo ngam daliila semmbe ma.
O ɗon seyo masin daliila kisndam ma.
3A hokki mo ko ɓernde maako yiɗi, a salanaaki mo ko o tori ma.
4A hokki mo barkaaji pantuɗi,
a hippi mo woronnde kaŋŋeeri laaɓndi.
5O tori ma ngeendam, a hokki mo ɗam.
A juttini balɗe maako haa abada abadin.
6Tedduŋgal maako mawni ngam daliila kisndam ma,
a hokki mo maŋngu e daraja.
7A barkiɗini mo haa foroy,
a ɗon seyna mo ngam a ɗon wondi bee maako.
8Laamiiɗo ɗon hoolo Jawmiraawo,
o dimmbataako ngam daliila mbooɗeeŋga Ɓaŋiiɗo.
9Juŋngo ma naŋngan konne'en ma fuu,
nyaamo ma naŋngan wanyɓe ma.
10Nyalaade nde a waŋgata, a laatinan ɓe bana yiite ɓolinirde.
Jawmiraawo moɗan ɓe nder ɓernuki muuɗum.
Yiite nyaaman ɓe.
11A nattinan ɓiɓɓe maɓɓe diga lesdi,
a halkan danygol maɓɓe caka ɓiɓɓe Aadama.
12Koo to ɓe nufani ma kalluɗum, koo to ɓe kaɓɓi dabare dow maaɗa,
ɓe mbaawataa wurnugo ɗum.
13Ngam a lornan ɓe ɓaawo, a tiitinan kuri ma dow maɓɓe.
14Umma, yaa Jawmiraawo, waŋgin semmbe ma!
Minin min ngiman, min maŋgtan baawɗe ma.