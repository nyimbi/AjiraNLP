Dabareeji debbo daakaareejo
1Ɓiŋngel am, hakkilan bolle am,
joga umrooje am nder ɓernde ma.
2Ɗowtana umrooje am haa ngeeɗa,
hakkilan anndinol am bana ɓiŋngel yiitere ma.
3Haɓɓu ɗum haa juŋngo ma,
winndu ɗum dow alluha ɓernde ma.
4Wi' hikma: “An woni adda am”,
ewna hakkiilo boo, soobaajo ma.
5Ɗum aynete e debbo keeddiɗɗa
e debbo jananno belnanɗo bolle mum.
6Nyannde feere mi yurni yaasi suudu am,
haa kasaryel ndaarmi:
7Nder suka'en sooyɓe anndal
ngi'mi gooto mo hakkiilo mum famɗi.
8O ɗon saalo haa laawol baŋnge pellel debbo feere,
o seli laawol go, o ɗon yaha haa suudu maako.
9Ɗum maŋngariba, mutki naaŋge,
jemma nyiɓɓi.
10Ndaa, debbo go fotti bee maako,
o ɗon haddi bana daakaareejo, o ƴoyɗo,
11O nanaro, o walaa de'ere,
o jooɗataako haa suudu maako.
12Jonta o ɗon haa laawol, jonta haa luumo,
haa kawtirɗe laabi fuu o ɗon reena.
13O naŋngi suka go, o hebbi mo,
o wi'i mo bee gite dartiiɗe:
14“Haaje kirseteeŋga ɗonno dow am,
hannde njoɓmi togayeere am.
15Ngam maajum ngurtiimi haa mi fotta bee ma,
haa mi ɗaɓɓite, jonta tawmaami.
16Mi suddi be'itte am bee borgooje,
mi we'iti gude Misra ɗigguɗe.
17Mi uurni waalorde am bee baɗaadi e uurle belɗe.
18War, nguyken yiide haa fajiri,
maaten belɗum bee huufindirgo.
19Gorko am walaaɗon,
o dilli jahaaŋgal daayiiŋgal.
20O hoo'i booro ceede haa juŋngo maako,
sey to lewru senndi o wartata.”
21O esti mo bee bolle maako ɗuuɗɗe,
o waawti mo bee haala maako mbelka.
22Ɗon nii suka tokki mo,
bana ngaari yahrata haa hirsirde,
bana kooba nastirta tuuforgol
23haa kurol yuwa heŋre maaga,
bana sonndu yaawirta heedi tuuforgol,
ndu anndaa yoŋki maaru ɗon yeeso joote.
24Ngam maajum naneeɗam, onon suka'en,
kakkilane bolle am.
25Taa ɓerɗe mon ngaylito haa laabi irin debbo oo,
taa ngiile haa laabi maako.
26Ngam o do'i ɗuuɗɓe masin, koo semmbiɗɓe,
mbaraaɓe maako ɗuuɗi, ɓuri limeego.
27Suudu maako woni laawol haa joonde maayɓe,
ngol yahran haa cuuɗi waade.