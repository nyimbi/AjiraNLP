Do'ere toonyooɓe
1An Libanon, maɓɓitit dammuɗe maaɗa, haa yiite nyaama leɗɗe ma cemmbiɗɗe. 2Uuma, an lekki booɗki! Ngam leɗɗe cemmbiɗɗe ndo'ake, leɗɗe mawɗe ɗe'e nattidi! Mboye, onon leɗɗe mawɗe haa Baasan! Ngam laynde sukkunde nde goɗɗo waawataano nastugo nder maare fe'idaama! 3Nane, waynaaɓe ɗon mboya, ngam durdude maɓɓe woonde halkaama. Barooɗe cemmbiɗɗe ɗon ubbo, ngam guuɓe cukkuɗe haa maayo Urdun mbonnaama.
Feloore dow laamiiɓe halluɓe
4Jawmiraawo Allah am wi'i yam: “Waynu baali taaskitinaaɗi ngam hirseego! 5Soodooɓe ɗi ɗon kirsa ɗi, ɓe ndaarataa ɗum bana aybe. Soorrooɓe ɗi ɗon mbi'a: Useko Jawmiraawo, ndaa min ndiski! Koo waynaaɓe maaji boo ngalaa enɗam ngam maaji.” 6Jawmiraawo wi'i: “Mi enɗataa jooɗiiɓe nder lesdi! Mi hokkan koo moy haa juŋngo keeddiɗɗum e juŋngo laamiiɗo mum. Kamɓe ɓe mbonnan lesdi, min boo mi hisnataa koo moye diga juuɗe maɓɓe.”
7Mi duri baali ɗi soorrooɓe taaskitini ngam hirseego. Mi hoo'i cabbi ɗiɗi. Wooru maaji, mi ewni ndu: Mbooɗeeŋga, nduya boo: Kawtal. Nden mi tokki durugo tokkere. 8Mi riiwi waynaaɓe tato nder lewru wooru. Nden mi fuɗɗi wanyugo baali, kanji boo ɗi cafti yam. 9Nden kadi mi wi'i ɗi: “Mi durataa on fahin! Mbaatanɗi, mbaata! Majjanɗi, majja. Luttanɗi boo nyaamindira hakkunde maaji.” 10Mi hoo'i sawru am: Mbooɗeeŋga go, mi yewi ndu. Bana non piistumi alkawal ngal Jawmiraawo haɓɓuno bee ummaatooje fuu. 11Ngal fiistaama nyalaade man. Soorrooɓe baali hakkilananɓe yam go annditi ɗum wolde Jawmiraawo. 12Nden kadi mi wi'i ɓe: “To ɗum fottani on, ndokkeeɗam ngeenaari am. To naa non boo, acce.” Ɓe ndokki yam ngeenaari am, ceede cardi cappanɗe tati. 13Ɓe poondi yam mi ke'anɗo ngeenaari mboondi! Jawmiraawo wi'i yam: “Sakkinan ɗum ɓolinoowo.” Mi hoo'i ceede cardi cappanɗe tati go, mi sakkinani ɗe ɓolinoowo nder suudu Jawmiraawo. 14Nden mi yewi sawru am ɗiɗawru wi'eteendu kawtal go. Bana non piistumi deerɗiraagu hakkunde Yahuuda e Isra'iila.
15Jawmiraawo wi'i yam: “Hoo'u fahin kuuje kuugal gaynaako paataaɗo. 16Ndaa, mi neloyan gaynaako goɗɗo haa lesdi. O suklantaako baali majjuɗi, o ɗaɓɓitittaa eerɗi, o hurgataa nyawɗi, o nyaamnataa jami. Ammaa o nyaaman kusel baali ɓurɗi fayugo, o seekan koloŋgi maaji. 17Bone laatano gaynaako meereejo gudinanɗo tokkere! Kaafahi wara dow juŋngo maako e dow yiitere maako nyaamre! Juŋngo maako waata! Yiitere maako nyaamre wuma!”