Daawuda jooɗi caka Filisti'en
1Daawuda numi: “Nyannde feere Sawulu mbaratam. Ndikka mi daɗa, mi heɓa hisrude haa lesdi Filisti'en. Nden kam Sawulu accan tefugo yam koo toy nder Isra'iila.” 2Daawuda ummi, kaŋko e worɓe teemeɗɗe njoweego (600) wonduɓe bee maako, ɓe njehi haa Akis ɓii Ma'ok, laamiiɗo Gaat. 3Ɓe njooɗi ton, koo moy bee saare mum. Rewɓe Daawuda ɗiɗo boo ɗon ton, Ahino'am mo Yisre'el e Abigayel mo Karmel, laatinooɗo debbo Nabal. 4Nde Sawulu nani Daawuda ɗon haa Gaat, o acci tefugo mo.
5Daawuda wi'i Akis: “To a yerdake yam, accu mi yaha berniwol ma gootol, mi jooɗo ton. Walaa haaje mi jooɗodo bee maaɗa nder berniwol laamiiɗo, barkaama.” 6Nyalaade maajum Akis hokki mo Cikilak. Ngam maajum laamiiɓe Yahuuda mari Cikilak haa wargo hannde. 7Daawuda faɓɓi nder lesdi Filisti'en nduuɓu e lebbi nayi.
8Wakkati maajum Daawuda e worɓe mum ɗon njaha, ɗon ukkano Gesuri'en e Gijiri'en e Amaleki'en, jooɗiiɓe haa lesdi man diga ɓooyma, haa yotti Sura e lesdi Misra. 9Haa Daawuda yahata fuu, o halka worɓe e rewɓe, o hooca dammooji e na'i e bamɗe e geelooɗi e limce. Nden o lora haa Akis. 10Akis ƴama mo: “Toy njahɗon hippugo jonta?” Nden Daawuda jaaba: “Haa Lesdi Fombina, lesdi Yahuuda” malla “Haa Lesdi Fombina, lesdi Yerahameeli'en”, maaboo “Haa Lesdi Fombina, lesdi Keni'en.” 11Daawuda accaay koo moy, o waddaay worɓe e rewɓe naŋngaaɓe haa Gaat boo, ngam taa goɗɗo yecca Filisti'en ko Daawuda e worɓe mum mbaɗi. Saa'i o ɗon jooɗi haa lesdi Filisti'en, nii non o waarata. 12Akis nuɗɗini Daawuda ngam o numi: “Daawuda wartiri hoore mum o ganyaaɗo haa yimɓe maako Isra'iila'en, doole o huuwanammi haa foroy.”