Fewooɓe wi'anɓe ɓe annabi'en
1Yiɗaaɓe am, taa nuɗɗine ruuhuuji koo ɗiye fuu. Sey on poonda ɗi, on paama to ɗi iwi haa Allah. Ngam fewooɓe wi'anɓe ɓe annabi'en ɗuuɗɓe ngari nder duniyaaru. 2Ndaa bana nii anndirton Ruuhu Allah: To goɗɗo seedake Yeesu Almasiihu wari bee ɓanndu neɗɗo fuu, nden kam ruuhu maako iwi haa Allah. 3Ammaa to o yeddi Yeesu, nden kam ruuhu maako iwaay haa Allah, ɗum ruuhu konneejo Almasiihu. On nani ngu waran, ndaa jonta ngu ɗon nder duniyaaru.
4Ammaa onon ɓikkoy am, on laati yimɓe Allah, on njaalake fewooɓe go, ngam gonɗo nder mooɗon ɓuri gonɗo nder duniyaaru baawɗe. 5Kamɓe, ɓe yimɓe duniyaaru, ngam maajum ɓe ɗon mbolwa haalaaji duniyaaru. Ngam man yimɓe duniyaaru ɗon nana ɓe. 6Ammaa enen en yimɓe Allah. Annduɗo Allah nanan en. Mo laataaki mo Allah, nanantaa en. Bana nii en cenndindirta Ruuhu gooŋga bee ruuhu fewre.
Allah o yiide
7Yiɗaaɓe am, ngiɗindiren, ngam yiide iwi haa Allah. Marɗo yiide o ɓiŋngel Allah, o anndi Allah. 8Mo walaa yiide, anndaa Allah, ngam Allah o yiide. 9Ndaa no yiide Allah waŋgirani en: Allah neli Ɓiɗɗo muuɗum bajjo nder duniyaaru ngam haa en keɓra ngeendam bee maako. 10Ndaa ko woni yiide: Naa enen ngiɗi Allah, ammaa kaŋko yiɗi en, o neli en Ɓiɗɗo maako ngam yaafuye hakkeeji meeɗen.
11Yiɗaaɓe am, nde Allah yiɗi en bana nii, haani ngiɗindiren, enen boo. 12Walaa mo meeɗi yi'ugo Allah. To en ngiɗindira, nden kam Allah wondan bee meeɗen, yiide maako laatoto timmunde nder meeɗen.
13Allah hokki en Ruuhu muuɗum, kanjum hollata en ɗon tabiti nder kawtal bee maako, kaŋko boo o ɗon tabiti nder kawtal bee meeɗen. 14Minin, min ngi'i, min ɗon ceedo Baabiraawo neli Ɓiɗɗo muuɗum haa duniyaaru, o laati kisnoowo maaru. 15Mo seedi Yeesu woni Ɓiɗɗo Allah fuu, Allah ɗon tabiti nder kawtal bee maako, kaŋko boo o ɗon tabiti nder kawtal bee Allah. 16Enen kam en anndi yiide Allah ngam meeɗen, en nuɗɗini ɗum.
Allah o yiide. Tabitɗo nder yiide ɗon tabiti nder kawtal bee Allah, Allah boo ɗon tabiti nder kawtal bee maako. 17To en ɗon bee yiide timmunde, en keɓan hoolɗinaare nyalaade kiita, bana no o wa'i, non ngoneten nder duniyaaru boo. 18Marɗo yiide hulataa, ngam yiide timmunde ittan kulol. Ngam kulol ɗon hawti bee yaŋgada. Kulanɗo wonaay nder yiide timmunde.
19Enen en ɗon ngiɗindira, ngam Allah aarti yiɗugo en. 20To goɗɗo wi'i: Mi yiɗi Allah, ammaa ɗon wanya deerɗum, o pewoowo. Ngam to o yiɗaa deerɗiiko mo o yi'ata, noy o waawrata yiɗugo Allah mo o yi'aay? 21Ndaa umroore nde Almasiihu umri en: Mo yiɗi Allah, sey o yiɗa deerɗiiko boo.