Alkawal Allah bee Daawuda
(2 Samuyila 7:1-29)
1Nyannde feere nde Daawuda ɗon jooɗi haa saare mum, o wi'i annabi Natan: “Ndaa, min mi ɗon jooɗi nder suudu leɗɗe cemmbiɗɗe, ammaa sundukru alkawal Jawmiraawo ɗon jooɗi les godooje.” 2Natan jaabi Daawuda: “Waɗ ko ɓernde ma numi fuu, ngam Allah ɗon wondi bee ma.” 3Ammaa jemmaare man Allah wolwani Natan, wi'i: 4“Yah, wi' jaggiiɗo am Daawuda, ndaa nii Jawmiraawo wi'i: An a nyiɓantaa yam suudu haa mi jooɗa ton. 5Mi meeɗaay jooɗaago nder suudu, diga nyannde nde ngurtinmi Isra'iila'en Misra haa hannde. Ammaa mi waanci diga laymaaru ndu'u haa nduya, diga jooɗorde nde'e haa ndeya. 6Koo toy njahmi caka Isra'iila'en fuu, kadi mi meeɗi siŋkango koo gooto nder alkaali'en ɓe umrumi ɗowugo yimɓe am Isra'iila'en bee wi'ugo: Koni on nyiɓanaay yam suudu leɗɗe cemmbiɗɗe na? 7Jonta sey a wi'a jaggiiɗo am Daawuda: Ndaa nii Jawmiraawo honooɓe asama wi'i: Mi hoo'i ma haa waalde, haa ɓaawo dammooji, ngam a laato ardiiɗo yimɓe am Isra'iila'en. 8Mi wondi bee ma koo toy njahɗaa fuu, mi halki konne'en ma. Mi waɗante innde bana inɗe mawɓe haa duniyaaru. 9Mi suɓani yimɓe am Isra'iila'en nokkuure joonde, mi hokkan ɓe lesdi ngam haa ɓe njooɗo nder maari bee jam. Halluɓe meetataa ɓillugo ɓe bana ɓooyma. 10Ɗum laati bana nii diga wakkati alkaali'en laamani yimɓe am Isra'iila'en. Mi toskinan konne'en ma fuu. Mi hokkete danygol boo. 11To a maayi, a hawtoyi bee kaakiraaɓe ma, mi jo'inan gooto nder danygol ma, waato gooto nder ɓiɓɓe ma dow leeso laamu ma, mi tabitina laamu maako. 12Kaŋko o nyiɓantam suudu, min boo mi tabitinan leeso laamu maako haa foroy. 13Mi laatoto baaba maako, kaŋko boo o laatoto ɓiɗɗo am. Mi ittantaa mo mbooɗeeŋga am bana no ittumi nga aartuɗo ma. 14Mi tabitinan mo nder suudu am e nder laamu am haa foroy, leeso laamu maako tabitan haa foroy.”
15Natan yecci Daawuda bolle ɗe'e e wahayu oo fuu. 16Nden laamiiɗo Daawuda nasti suudu laymaaru, jooɗi yeeso Jawmiraawo, wi'i: “Yaa Jawmiraawo Allah, mi moy e ɗume woni saare am haa njottinɗa min haa ɗo? 17Kanjum ɗum pamarum haa yeeso ma, yaa Allah! A wolwi haala danygol maccuɗo ma nder zamanuuji garanɗi. Yaa Jawmiraawo Allah, a laari yam bana goɗɗo tedduɗo. 18Ɗume mbaawanmi wi'go dow tedduŋgal ngal ndokkuɗa maccuɗo ma? An a anndi maccuɗo ma. 19Yaa Jawmiraawo, a huuwani maccuɗo ma kuugal maŋngal nga'al fodde anniya ma ngam hollugo kuuɗe ma mawɗe fuu. 20Yaa Jawmiraawo, walaa mo nanndi bee maaɗa, an feere ma woni Allah, fodde ko min nani bee noppi amin fuu. 21Walaa ummaatoore feere haa duniyaaru bana yimɓe ma Isra'iila'en. An sootti ɓe ngam haa ɓe laato yimɓe ma. A waɗani hoore ma innde bee huuwugo kuuje mawɗe, kulniiɗe. A rimɗini ɓe diga lesdi Misra, a riiwi ummaatooje yeeso maɓɓe. 22A laatini yimɓe ma Isra'iila'en ummaatoore ma haa foroy, yaa Jawmiraawo, an boo, a laati Allah maɓɓe. 23Ammaa jonta, yaa Jawmiraawo, tabitin wolde ma nde mbolwanɗa maccuɗo ma e danygol mum haa foroy. 24Tabitin nde ngam haa innde ma ɓaŋgo haa abada, haa yimɓe mbi'a: Jawmiraawo honooɓe asama, kaŋko woni Allah Isra'iila. Tabitin danygol maccuɗo ma Daawuda boo. 25Ngam an, yaa Allah am, mi hulaay toraago ma, ngam a anndini yam a hokkatam danygol. 26Yaa Jawmiraawo, an woni Allah, an a iinani yam hayru man. 27Jonta, a yerdi barkiɗingo danygol am, ngam haa ngol tabita haa yeeso maaɗa foroy. Ngam an, yaa Jawmiraawo, a barkiɗini ngol, non ngol heɓi barka haa foroy.”