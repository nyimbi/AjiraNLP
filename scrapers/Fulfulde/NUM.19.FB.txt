Ndoondi nagge woɗeeye
1Jawmiraawo wi'i Muusa e Haruna, 2ɓe anndina Isra'iila'en farilla ka o umri ɓe: “Ngadde nagge woɗeeye nge walaa aybe, nge meeɗaay kaɓɓirgal. 3Ndokke nge Eli'azaaru limanjo. Goɗɗo yahra nge yaasi saŋngeere, hirsa nge yeeso limanjo. 4Eli'azaaru hoo'a ƴiiƴam maage seɗɗa bee hoondu mum, wicca ɗam nde joweeɗiɗi heedi laymaaru fottirde. 5Nden goɗɗo go wula nagge man yeeso limanjo, laral e kusel e ƴiiƴam e teteki fuu. 6Limanjo hoo'a tayre leggal cemmbiɗŋgal e haako isop e leppel boɗeeyel coy, sakkina ɗum nder yiite wulanŋge nagge. 7Ɓaawo man o loota limce maako, o yiiwo. Nden o loro haa saŋngeere, ammaa o laatoto coɓɗo haa kiikiiɗe. 8Gulɗo nagge go, kanyum boo loota limce mum, o yiiwo, ammaa o laatoto coɓɗo haa kiikiiɗe. 9Goɗɗo mo soɓaay, ɓofta ndoondi nagge man, yahra ndi haa nokkuure senaande yaasi saŋngeere. Jama'aare Isra'iila sigo ndi ton ngam taaskitinki ndiyam ittirɗam coɓki. Kanjum woni kirseteeŋga ngam ittuki hakke. 10Ɓoftuɗo ndoondi loota limce mum, ammaa o laatoto coɓɗo haa kiikiiɗe. Ɗum laatoto farilla nduumiika haa foroy caka Isra'iila'en e hoɗɓe wonɓe caka maɓɓe fuu.”
Ndiyam ittirɗam coɓki
11“Koo moy meemi maayɗo, soɓan nyalɗe joweeɗiɗi. 12Sey o laɓɓina hoore maako bee ndiyam ittirɗam coɓki, nyannde tataɓre e nyannde joweeɗiɗawre, nden o laaɓan. Ammaa to o laɓɓinaay hoore maako nyannde tataɓre e nyannde joweeɗiɗawre, o laaɓataa. 13Meemɗo maayɗo fuu, to laɓɓinaay hoore mum, ɗon soɓna jooɗorde Jawmiraawo. O gurtinteeɗo diga Isra'iila ngam o coɓɗo mo wiccaaka ndiyam ittirɗam coɓki, coɓki maako ɗon tabiti.
14Ndaa umroore to goɗɗo maayi nder laymaaru: Koo moy gonɗo ton saa'i man fuu malla nastuɗo ton, laatoto coɓɗo nyalɗe joweeɗiɗi. 15Fayannde koo ndeye nde walaa maɓɓoode haɓɓaande dow muuɗum, soɓan. 16Meemɗo mbaraaɗo bee kaafahi malla maayɗo malla i'e goɗɗo malla yenaande haa ladde fuu soɓan nyalɗe joweeɗiɗi.
17To goɗɗo soɓi, sey on koo'a ndoondi nagge wulaaŋge ngam ittuki hakkeeji go seɗɗa, on mbaɗa ndi haa fayannde, on ndufa ndiyam seeɓoore dow maari. 18Goɗɗo mo soɓaay, hoo'a lisal isop, suuwa ngal nder ndiyam, wicca ɗam dow suudu e kuuje gonɗe nder maaru e yimɓe wonɓe nder maaru fuu, non boo dow meemɗo i'e goɗɗo malla mbaraaɗo malla maayɗo malla yenaande. 19Mo soɓaay, wicca ɗam dow coɓɗo nyannde tataɓre e nyannde joweeɗiɗawre. Nyannde joweeɗiɗawre coɓnooɗo laɓɓinan hoore mum, loota limce mum, yiiwo, kiikiiɗe man o laaɓan.
20Coɓɗo mo laɓɓinaay hoore mum, o gurtinteeɗo diga mooɓtorde Isra'iila'en ngam o soɓni suudu Jawmiraawo seniindu. O laati coɓɗo ngam ndiyam ittirɗam coɓki wiccaaka dow maako. 21Ɗum laatanto on farilla nduumiika haa foroy. Biccuɗo ndiyam ittirɗam coɓki, kaŋko boo o loota limce maako. Ngam koo moy meemi ndiyam man, soɓan haa kiikiiɗe. 22Ko coɓɗo meemi fuu, soɓan. Koo moy meemi ɗum boo, soɓan haa kiikiiɗe.”