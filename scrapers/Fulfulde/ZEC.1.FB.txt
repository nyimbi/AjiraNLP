Ewnaandu ngam tuubu
1Nder nduuɓu Dariyus laamiiɗo Persiya ɗiɗaɓu, nder lewru joweetataɓru, Jawmiraawo wolwani annabi Zekariya ɓii Berekiya, taaniraawo Iddo ni'i: 2“Min Jawmiraawo mi tikkani kaakiraaɓe mooɗon masin. 3Wi' ɓe, ndaa ko Jawmiraawo honooɓe asama wi'i: Lorte haa am, nden min boo mi lortoto haa mooɗon. 4Taa laate bana kaakiraaɓe mon. Annabi'en ɓooyma ngooynani ɓe: Ndaa nii Jawmiraawo honooɓe asama wi'i: Lorte e laabi mooɗon kalluɗi, tuube, acce kuuɗe mooɗon kalluɗe! Ammaa ɓe nanaay, ɓe kakkilanaay wolde am. 5Toy kaakiraaɓe mooɗon? Annabi'en boo ɗon ngeeɗa haa foroy na? 6Ammaa mi ukkani kaakiraaɓe mooɗon naalooje fodde bolle am e farillaaji am ɗum umrumi sukaaɓe am annabi'en. Nden ɓe lorti, ɓe mbi'i: Jawmiraawo honooɓe asama anninino waɗugo min fodde laabi amin e kuuɗe amin, non o waɗi boo.”
Haala pucci
7Nyalaade noogas e nayaɓre nder lewru sappo e go'ooru, waato lewru Sebat, nder nduuɓu Dariyus ɗiɗaɓu dow laamu, Jawmiraawo wolwani annabi Zekariya ɓii Berekiya, taaniraawo Iddo bana ni'i: 8Haŋki ngi'mi kayɗiniiɗum: Goɗɗo ba'iiɗo puccu mboɗeewu ɗon dari caka leɗɗe asuraaje nder luggere. Ɓaawo maako woodi pucci boɗeeji e puri e daneeji. 9Mi ƴami malaa'ikaajo bolidanɗo bee am: “Pucci ɗi'i ɗum ɗume, barkaama?” O jaabi yam: “Mi faamtinte haala maaji.” 10Ba'iiɗo puccu caka asuraaje go wi'i: “Wa'iiɓe ɗi ngoni ɓe Jawmiraawo neli ngam ɓe taaroya duniyaaru.” 11Ɓe mbolwani malaa'ikaajo ba'iiɗo puccu caka asuraaje go: “Min taaroyi duniyaaru fuu, ndu ɗon de'i siriw.” 12Nden malaa'ikaajo Jawmiraawo wi'i: “Yaa Jawmiraawo honooɓe asama, ndey enɗata Urusaliima e gure Yahuuda? A tikkani ɗe duuɓi cappanɗe joweeɗiɗi jonta.” 13Jawmiraawo jaabi malaa'ikaajo bolidanɗo bee am bee bolle booɗɗe, de'itinooje. 14Nden malaa'ikaajo oo wi'i yam: “Wooynu ni'i: Ndaa ko Jawmiraawo honooɓe asama wi'i: Mi mari yiide haajunde masin dow Urusaliima e Siyona. 15Mi heewi tikkere dow ummaatooje koolɗiniiɗe, ngam saa'i mi tikkanino berniwol Urusaliima seɗɗa, ammaa ɗe ɓesdi sarru maagol. 16Ngam man Jawmiraawo wi'i: Mi wartanan Urusaliima bee enɗam. Haykaliiru am nder maagol nyiɓtete, berniwol Urusaliima mahititte. Non Jawmiraawo honooɓe asama wi'i. 17Kadiboo wooynu: Ndaa nii Jawmiraawo honooɓe asama wi'i: Berniiji am keewan kuuje booɗɗe fahin. Jawmiraawo de'itinan Siyona, o suɓan Urusaliima fahin.”