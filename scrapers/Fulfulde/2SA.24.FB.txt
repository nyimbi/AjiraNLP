Daawuda limi Isra'iila e Yahuuda
(1 Habaruuji Nyalaaɗe 21:1-27)
1Saa'i feere Jawmiraawo tikkani Isra'iila'en fahin. Ngam maajum o ummini Daawuda haa nastina ɓe nder saklere. O wi'i mo: “Yah, lim yimɓe Isra'iila e Yahuuda.” 2Laamiiɗo umri Yo'ab mawɗo jama'aare honooɓe, gonduɗo bee maako: “Yah haa le'i Isra'iila fuu, diga Dan haa yotti Biirsaba. Lime yimɓe haa mi heɓta limgal maɓɓe.” 3Ammaa Yo'ab wi'i laamiiɗo: “Allah Jawmiraawo maaɗa ɓesda yimɓe muuɗum bana ɓe ɗuuɗiri nii cowi teemerre, o waɗa ɗum nder zamanu maaɗa haa a yi'ana yiitere ma, barkaama. Ammaa ngam ɗume a ɗaɓɓata waɗugo irin ɗu'um?” 4Bee non fuu laamiiɗo dooli Yo'ab e hoore'en jama'aare honooɓe ɓe ɗowtano umroore muuɗum. Ɓe ngurti saare laamiiɗo, ɓe njehi limugo Isra'iila'en.
5Ɓe eeri maayo Urdun, ɓe caŋngini haa Aro'er, haa fombina berniwol gonŋgol caka waadiwol, nder lesdi Gada. Ɓe ummi ton, ɓe njehi gal Ya'ajer. 6Ɓe tokki laawol lesdi Gile'at e lesdi Heti'en kommbi Kaades. Nden ɓe ngari haa Dan-Ya'an e lesdi Sidon. 7Ɓe njehi haa berniwol Tirus e berniiji Hewi'en e Kanaani'en fuu, haa ɓe njotti Biirsaba, haa Lesdi Fombina, lesdi Yahuuda. 8Ɓe ngaanci nder lesdi fuu, lebbi joweenayi e nyalɗe noogas, nden ɓe ngarti Urusaliima. 9Yo'ab anndini laamiiɗo limgal yimɓe: Worɓe waawɓe konu nder Isra'iila ujine teemeɗɗe njoweetato (800.000) e worɓe ujine teemeɗɗe njowo (500.000) nder Yahuuda.
10Nde Daawuda timmini limugo yimɓe, ɓernde muuɗum ta'i, o annditi o waɗi hakke. O tori Jawmiraawo, o wi'i: “Mi waɗi hakke masin bee waɗugo ɗum. Ammaa jonta, yaa Jawmiraawo, yaafa aybe maccuɗo ma, ngam mi waɗi faataare mawnde.” 11Jaŋngo maajum fajiri, nde Daawuda ummi, Jawmiraawo wolwanino annabi Gada, gi'oowo ngam Daawuda, o wi'i: 12“Yah haa Daawuda, wi' mo: Ndaa nii Jawmiraawo wi'i: Mi ɗon wallinane kuuje tati. Suɓan hoore ma woore nder maaje, haa mi waɗe nde.” 13Gada yehi haa Daawuda, yecci mo ɗum. Nden o ƴami: “Ɗume ngiɗɗaa? Weelo duuɓi joweeɗiɗi nder lesdi ma na? Malla doggugo yeeso konne'en taasnanɓe ma lebbi tati na? Malla nyawu kalluŋgu ndaaɓoowu nder lesdi maaɗa nyalɗe tati? Numtu, anndinam jaawaabu haa mi yahrana Jawmiraawo nelɗo yam.” 14Daawuda jaabi Gada: “Huunde nde'e ɓillanake yam masin. Sey min njana nder juŋngo Jawmiraawo, ngam enɗam maako ɗuuɗi. Ammaa taa mi yana haa juuɗe yimɓe.”
15Jawmiraawo neldi nyawu kalluŋgu ndaaɓoowu nder Isra'iila, diga fajiri haa saa'iire nde Jawmiraawo ta'ino. Ujine cappanɗe njoweeɗiɗo (70.000) nder yimɓe maayi koo toy nder lesdi hakkunde Dan e Biirsaba. 16Nde malaa'ikaajo forti juŋngo mum dow Urusaliima ngam haa o halka ngol boo, Jawmiraawo faasiti waɗugo sarru. O wi'i malaa'ikaajo kalkanɗo yimɓe: “He'i! Ittu juŋngo ma jonta.” Malaa'ikaajo Jawmiraawo ɗon dari haa laarre Arawna Yebusiijo. 17Nde Daawuda yi'i malaa'ikaajo kalkanɗo yimɓe, o wi'i Jawmiraawo: “Min woni baɗɗo hakke, min waɗi kalluɗum. Ammaa ummaatoore am nde'e, ɗume nde waɗi? Kiita ma wara dow am e dow saare baaba am.”
18Nyalaade maajum Gada wari haa Daawuda, wi'i mo: “Yah, darnan Jawmiraawo hirsirde haa laarre Arawna Yebusiijo.” 19Daawuda waɗi ko Jawmiraawo umruno mo bee hunnduko Gada. 20Nde Arawna yi'i laamiiɗo e saraaki'en mum ɗon ngara haa maako, o yehi fottugo bee maɓɓe, o tuggi koppi, o hippi yeeso laamiiɗo. 21Arawna ƴami: “Ngam ɗume ngarɗa haa maccuɗo ma, barkaama?” Daawuda jaabi: “Mi yiɗi soodugo laarre ma, ngam haa mi darnana Jawmiraawo hirsirde dow maare, haa masiibo timma caka ummaatoore nde'e.” 22Arawna wi'i: “Hoo'u ko a yiɗi fuu, lii'ana Jawmiraawo barkaama. Ndaa ga'i ngam guleteeɗi, ndaa leɗɗe fiyugo alkamaari e leɗɗe kaɓɓirɗe ga'i boo, ɗum laato leɗɗe yiite. 23Mi hokkete ɗum fuu, barkaama.” Nden Arawna ɓesdi wi'ugo: “Allah Jawmiraawo ma yerdo dokkal ma.”
24Ammaa laamiiɗo wi'i mo: “Naa non, mi soodan nde haa maaɗa. Mi yiɗaa lii'anaago Allah Jawmiraawo am guleteeɗi ɗi keɓmi meere.” Daawuda soodi laarre e na'i, baakin ceede cardi cappanɗe jowi. 25Nden o mahani Jawmiraawo hirsirde haa nokkuure man, o lii'i guleteeɗi e kirseteeɗi ngam kawtal yimɓe bee Allah. Jawmiraawo woonani lesdi man, masiibo sotti, acci Isra'iila.