Ayuba woyi ngeendam muuɗum
1Ndaa, ɓernde am ɗoylake yeeɗugo.
Ngam maajum mi yoofan uumaali am,
mi wolwan bee kaaɗɗum haa ɓernde am.
2Nii mbi'anmi Allah: Taa hiitam!
Anndinam koni aybinta yam.
3Ɗum fottani ma na, to a ɓilli yam,
a yoofti ko juuɗe ma mbaɗi fuu
bee hiɓɓingo anniyaaji halluɓe na?
4A woodi gite bana ɗe neɗɗo na?
A ɗon laara bana neɗɗo maayanɗo laardata na?
5Balɗe ma boo ndamman bana ɗe maayooɓe na
e duuɓi ma boo ndamman bana ɗi neɗɗo na?
6Ngam ndaa, a ɗon ɗaɓɓita aybe am,
a ɗon wiɗito hakke am.
7A anndi mi laaɓɗo,
walaa kisnanɗo yam diga juŋngo ma.
8Juuɗe ma mbaɗi yam, tagi yam.
A wayliti jonta, a yiɗi halkugo yam!
9Siftor, bee loope a tagri yam,
a yiɗi boo lornugo yam haa nder mbulwuldi na?
10An rufi yam bana kosam.
An nyallini yam bana torjam.
11Bee laral e kusel a ɓorni yam,
bee i'e e ɗaɗi a sannyi yam.
12A hokki yam yoŋki e mo'ere,
a ayni yam jam bee mbooɗeeŋga ma.
13Ammaa woodi sirri a suuɗi haa ɓernde ma.
Mi anndi ɗum ko woni nder numo ma:
14To mi waɗi hakkeeji, a laarndo yam,
a salo yaafaago aybeeji am.
15Fakat, to mi aybuɗo, bone laatanto yam!
Koo to mi laaɓɗo, mi ɓaŋgtataa hoore am,
mi heewi bee torra e mettamɓeram tan.
16To mi ɓaŋgti hoore am, an a taasnatam,
a taasnatam bana mbarooga non,
foroy a ɗon hollammi baawɗe ma.
17Foroy a ɗon darna wullooɓe yam,
tikke maaɗa boo ɗon ɗuuɗana yam,
mooɓe konne'en ɗon ukkano yam.
18Koni ngurtinɗa mi diga reedu daada am?
Mi maayanno hiddeko goɗɗo yi'ammi!
19Mi laatanno bana mo waŋgaay sam,
ɓe uwanno yam ɓaawo wurtaago reedu daada am.
20Naa balɗe am pamare lutti na?
Accam haa mi welwita seɗɗa.
21Neeɓataa mi dillan, mi lorataako boo
haa lesdi ndi nyiɓɓi bee nyiɓre sukkunde.
22Ton nyiɓre e bonnuki meere laamoto,
koo jayŋgol boo nanndi jemmaare nyiɓɓunde.