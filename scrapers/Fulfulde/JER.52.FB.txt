Do'ere Urusaliima
(2 Laamiiɓe 24:18-20; 25:1-30)
1Sedekiya woodi duuɓi noogas e go'o, saa'i o laamo. O laami haa Urusaliima duuɓi sappo e go'o. Innde daada maako Hamutal ɓii Yeremiya mo Libna. 2O waɗi kalluɗum yeeso Jawmiraawo, kal-kal bana Yooyakim waɗno. 3Ɗum waɗi non ngam Jawmiraawo tikkani Urusaliima e Yahuuda haa o riiwi ɓe daayiiɗum bee maako.
Sedekiya boo tuurtani laamiiɗo Baabila. 4Nder nduuɓu laamu Sedekiya njoweenayaɓu, nder lewru sappooru, nyalaade sappo maaru, Nabukodonosor wardi bee jama'aare konu muuɗum fuu, ɓe mbaɗi saŋngeere maɓɓe yeeso berniwol, ɓe mbaagi lesdi, ɓe taari berniwol Urusaliima ngam hippaago ngol. 5Berniwol ngo'ol hippaama haa yotti nduuɓu laamiiɗo Sedekiya sappo e go'oowu. 6Nyannde joweenayaɓre nder lewru nayaɓru, weelo saatuŋgo waɗi nder berniwol. Ummaatoore walaa ko nyaame. 7Kaldiya'en cumpiti mahol berniwol. Nde jemma waɗi, jama'aare konu Yahuuda fuu doggi. Koo nde Kaldiya'en ɗon taari Urusaliima, ɓe caali gal dammugal gonŋgal hakkunde mahi ɗiɗi, ɗakki jarne laamiiɗo. Nden laamiiɗo Sedekiya tokki laawol gal waadiwol Urdun. 8Ammaa jama'aaje konu Kaldiya'en taasni mo, njokki mo haa yayre kommbi Yeriko. Jama'aare konu maako fuu saŋkiti, acci mo. 9Ɓe naŋngi laamiiɗo, ɓe njahri mo yeeso laamiiɗo Baabila, haa Ribla nder lesdi Hamat. Ton ɓe kiiti mo. 10Laamiiɗo Baabila umri hirsugo ɓiɓɓe Sedekiya yeeso maako. O umri hirsugo mawɓe Yahuuda boo. 11Nden o umri ɓe ɗoofa gite Sedekiya, ɓe kaɓɓa mo bee callalluuji njamndi mboɗeeri. Ton Sedekiya jooɗi haa suudu daŋngay haa nyalaade nde o maayi.
Gibbineeki haykaliiru
12Nder nduuɓu laamu Nabukodonosor, laamiiɗo Baabila, sappo e njoweenayaɓu, nyannde sappoore maaru nder lewru jowaɓru, Nebuzaradan, hooreejo aynooɓe laamiiɗo Baabila nasti Urusaliima. 13O wuli haykaliiru Jawmiraawo e saare laamu e cuuɗi Urusaliima e cuuɗi mawɓe fuu. 14Jama'aare konu Kaldiya'en fuu e hooreejo aynooɓe ngibbini mahi taariiɗi Urusaliima. 15Yimɓe luttuɓe, waato laafuɓe e luttuɓe nder berniwol, hawtanɓe laamiiɗo Baabila e waɗooɓe sanaa'a luttuɓe, Nebuzaradan, hooreejo aynooɓe dahi ɓe. 16Ammaa o acci laafuɓe woɗɓe nder lesdi haa ɓe laato remooɓe inabooje e gese.
17Kaldiya'en pusi daŋraŋge njamndi mboɗeeri haa haykaliiru Jawmiraawo e jo'inirɗe e loonde njamndi mboɗeeri wonnde haa daldal haykaliiru Jawmiraawo, ɓe njahri kuuje ɗe njamndi mboɗeeri ɗe'e fuu haa Baabila. 18Ɓe kooci boo kuuje ɗe njamndi mboɗeeri kuuwtinirteeɗe ngam dewal, payanɗe ngam ndoondi, jarduɗe, ɓoftirɗe, laɓe e taasahoy. 19Hooreejo aynooɓe go hooci boo daarooje, pehe urnirɗe, taasaaje, payanɗe, jo'inirɗe pittirlaaji, jarduɗe, taasahon, kuuje kaŋŋeeri e cardi fuu. 20Daŋraŋge ɗiɗi e loonde go bee ga'i sappo e ɗiɗi ɗi njamndi mboɗeeri les maaru e jo'inirɗe ɗe laamiiɗo Suleymaanu waɗno ngam haykaliiru Jawmiraawo, njamndi mboɗeeri kuuje ɗe'e fuu, goɗɗo waawataa awnugo ɗum. 21-22Towirka daŋraŋgal gootal waɗi meetir joweenayi. Ɓoggol ngol meetir joweego taaroto ngal. Ngal cookal, tekkirka njamndi maagal waɗi kooli nayi. Hoore njamndi mboɗeeri wonno dow maagal. Towirka hoore maagal waɗi meetir ɗiɗi bee reeta. Bamaaɗum e rummaanooje taari hoore man, ɗum fuu ɗum njamndi mboɗeeri. Bana non boo ngam daŋraŋgal feere bee rummaanooje muuɗum. 23Haa bamaaɗum dow daŋraŋgal koo ngale, woodi rummaanooje cappanɗe joweenayi e joweego haa bakeeje fuu. Limgal rummaanooje taariiɗe ɗum fuu waɗi teemerre.
Daheeki haa Baabila
24Nden hooreejo aynooɓe hoo'i Seraya, limanjo mawɗo e Sefaniya limanjo ɗiɗaɓo e aynooɓe dammuɗe tato. 25Nder berniwol o hoo'i gooto nder saraaki'en maako kaliifaajo honooɓe e worɓe njoweeɗiɗo caka ɓurɓe ɓadaago bee laamiiɗo, tawaaɓe nder berniwol e binndoowo mawɗo konu, mo hoo'i yimɓe lesdi ngam jama'aare konu e worɓe cappanɗe njoweego nder yimɓe lesdi tawaaɓe nder berniwol. 26Nebuzaradan, hooreejo aynooɓe hoo'i ɓe, yahri ɓe yeeso laamiiɗo Baabila haa Ribla. 27Laamiiɗo Baabila umri ɓoccugo ɓe e mbarugo ɓe haa Ribla nder lesdi Hamat. Ton ɓe maayi.
Bana nii yimɓe Yahuuda ndahira diga lesdi muuɗum'en. 28Ndaa limgal yimɓe ɓe Nabukodonosor dahi: Nder nduuɓu laamu maako njoweeɗiɗaɓu, Yahuudu'en ujine tato e noogas e tato (3.023). 29Nder nduuɓu maako sappo e njoweetataɓu, teemeɗɗe njoweetato e cappanɗe tato e ɗiɗo (832) diga Urusaliima. 30Nder nduuɓu maako noogas e tataɓu boo, Nebuzaradan hooreejo aynooɓe Nabukodonosor dahi teemeɗɗe njoweeɗiɗo e cappanɗe nayo e njowo (745). Limgal dahaaɓe fuu waɗi ujine nayo e teemeɗɗe njoweego (4.600).
31Nder nduuɓu cappanɗe tati e njoweeɗiɗaɓu ɓaawo daheeki Yooyakin, laamiiɗo Yahuuda, nder lewru sappo e ɗiɗawru, nyannde maaru noogas e jowaɓre, Ewil-Merodak, laamiiɗo Baabila darjiɗini Yooyakin, o wurtini mo diga fursina. Ɗum nduuɓu ngu o heɓi laamu. 32O mo'ani mo, o ɓaŋgti joonde maako dow joole laamiiɓe wonduɓe bee maako haa Baabila. 33Ɓe ɓorti Yooyakin limce fursina. O nyaami haa taabal laamiiɗo balɗe maako fuu. 34Nguure maako, nguure tabitiinde, laamiiɗo Baabila hokki mo nde nyalaade nyalaade, balɗe maako fuu.