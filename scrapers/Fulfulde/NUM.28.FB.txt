Guleteeɗi nyalaade nyalaade
(Gurtaaki 29:38-46)
1Jawmiraawo wi'i Muusa, 2o anndina Isra'iila'en umrooje ɗe'e: “Kakkilane saa'iiji darnaaɗi haa on lii'ano Jawmiraawo dokke nyaamdu guleteeɗe marɗe uureeŋgol belŋgol pottananŋgol mo.
3Yeccu ɓe boo: Ndaa ko on lii'anto Jawmiraawo dow yiite: Nyalaaɗe fuu njawkoy ɗiɗoy koy nduuɓu, koy ngalaa aybe. Nguleteeŋga nga'a tokkite nyalaade fuu. 4Lii'anam jawgel gootel fajiri, gootel boo hakkunde maŋngariba bee esaa'i. 5Ɓesdu dokkal nyaamdu kuroori ɗiggundi jiiɓaandi kilo tati bee nebbam jaytunje arɓaaɗe liitir gootel. 6Kanjum woni nguleteeŋga nyalaade nyalaade, bana ko aartuɗon lii'aago haa hooseere Sina. Uureeŋgol man belŋgol fottanan Jawmiraawo. 7Ɓesde dokkal dufeteeŋgal haa jawgel guleteeŋgel fuu, on ndufa inaboojam liitir gootel nder suudu seniindu ngam Jawmiraawo. 8Lii'anam jawgel ɗiɗaɓel hakkunde maŋngariba bee esaa'i, kal-kal bana jawgel fajiri bee dokkal nyaamdu e dokkal dufeteeŋgal. Ɗum laatoto nyaamdu wuleteendu ngam Jawmiraawo, uureeŋgol man belŋgol fottanan mo.”
Guleteeɗi nyannde siwtorde
9“Nyannde siwtorde lii'ane Jawmiraawo njawkoy ɗiɗoy koy nduuɓu, koy ngalaa aybe, hawtaade bee dokkal nyaamdu: Kuroori kilo joweego njiiɓaandi bee nebbam e dokkal dufeteeŋgal. 10Lii'e nguleteeŋga nyalaade siwtorde. Ɓesde boo guleteeɗi e dokke dufeteeɗe nyalaade nyalaade.”
Guleteeɗi nyannde go'oore lewru
11“Nyannde go'oore lewru koo nduye, lii'ane Jawmiraawo ga'i kalhali ɗiɗi e njawdiri mbaalu e njawkoy njoweeɗiɗoy koy nduuɓu, ɗum fuu ɗum walaa aybe, 12hawtaade bee dokkal nyaamdu, kuroori njiiɓaandi bee nebbam kilo joweenayi ngam ngaari fuu, kilo joweego ngam njawdiri fuu 13e ngam jawgel fuu kilo tati tati. Ɗum fuu ɗum nyaamdu wuleteendu ngam Jawmiraawo, uureeŋgol man belŋgol fottanan mo. 14Ndaa dokke dufeteeɗe ɗe ɓesdoton: Ngam ngaari fuu liitir ɗiɗi, ngam njawdiri fuu boo liitir gootel bee reetita, liitir gootel ngam jawgel fuu. Kanjum woni umroore dow guleteeɗi nyannde go'oore lewru koo nduyeeru nder hitaande fuu. 15Lii'ane Jawmiraawo njawdiri mbeewa kirseteendi ngam ittuki hakkeeji boo. Ɓesde ɗum haa guleteeɗi e dokke dufeteeɗe nyalaade nyalaade.”
Guleteeɗi juulde tamseeje ɗe ufnaaka
(Farillaaji Lewi'en 23:5-14)
16“Nyannde sappo e nayaɓre nder lewru aranndu, mbaɗane Jawmiraawo juulde Paska. 17Nyannde sappo e jowaɓre laatoto nyannde juulde, on nyaaman tamseeje ɗe ufnaaka nyalɗe joweeɗiɗi. 18Nyannde arannde on mooɓto mooɓtorde senaande ngam sujidango Jawmiraawo. Taa kuuwe kuugal naawŋgal sam. 19Lii'ane Jawmiraawo nyaamdu wuleteendu: Ga'i kalhali ɗiɗi e njawdiri mbaalu e njawkoy njoweeɗiɗoy koy nduuɓu, ɗum fuu ɗum walaa aybe. Ɗum laatanto on. 20Ngadde boo dokkal nyaamdu: Kuroori njiiɓaandi bee nebbam, kilo joweenayi ngam ngaari fuu, kilo joweego ngam njawdiri fuu, 21ngam njawkoy boo, kilo tati tati. 22Lii'e boo njawdiri mbeewa kirseteendi ngam ittuki hakkeeji mon. 23Ɓesde ɗum haa nguleteeŋga fajiri fajiri. 24Sey mbaɗon bana non nyalɗe joweeɗiɗi fuu, on lii'ano Jawmiraawo nyaamdu wuleteendu haa uureeŋgol man belŋgol fottana mo. Ɓesde ɗum haa guleteeɗi e dokke dufeteeɗe nyalaade nyalaade. 25Nyannde joweeɗiɗawre mooɓte mooɓtorde senaande ngam sujidango Jawmiraawo. Taa kuuwe kuugal naawŋgal sam.”
Guleteeɗi juulde asaweeje
(Farillaaji Lewi'en 23:15-22)
26“Haa fuɗɗam juulde asaweeje nde lii'antooɗon Jawmiraawo dokkal ƴaamnde mon aartunde, on mooɓto mooɓtorde senaande. Taa kuuwe kuugal naawŋgal sam. 27Lii'ane Jawmiraawo guleteeɗi, haa uureeŋgol maaji belŋgol fottana mo. Ndaa ko lii'otooɗon: Ga'i kalhali ɗiɗi e njawdiri mbaalu e njawkoy njoweeɗiɗoy koy nduuɓu, 28hawtaade bee dokke nyaamdu: Kuroori njiiɓaandi bee nebbam kilo joweenayi ngam ngaari fuu, kilo joweego ngam njawdiri fuu, 29ngam njawkoy boo, kilo tati tati, 30non boo njawdiri mbeewa kirseteendi ngam ittuki hakkeeji mon. 31Ɓesde ɗum haa guleteeɗi e dokke nyaamdu nyalaade nyalaade. Lii'ane Jawmiraawo guleteeɗi ɗi ngalaa aybe. Ɓesde boo dokke dufeteeɗe maaji.”