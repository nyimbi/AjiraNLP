Jawmiraawo waŋgini sooynde anndal Ayuba
1Nden Jawmiraawo gonɗo nder henndu saatundu jaabi Ayuba, wi'i:
Ayuba
2An a moy haa a hallina anniyaaji am bee bolle paataaɗe?
3Sey a taasko, a daro bana gorko!
Mi ƴamete, sey a jaabo yam.
4Nde mi jo'ina duniyaaru, a ɗonno toy?
To a mari hakkiilo, sey a yeccammi.
5Moy waɗi darɗe maaru, a anndi mo na?
Moy dasi poondirgol dow maaru?
6Haa dow ɗume caɓɓaaje maaru mbaali?
Moy jo'ini hayre toldu maaru?
7Koode baɓɓol fuu ngimi nder saa'iire man,
ɓiɓɓe Allah fuu mbelmbelti bee seyo.
8Malla moy maɓɓi mbeela fuu bee dammuɗe,
nde nga ɓuli, nga wurti reedu lesdi ndi'i?
9Min mi ɓorni nga duule,
mi saawi nga nder duule ɓaleeje.
10Nde mi ta'ani mbeela maajum keeri mum,
mbaɗmi jamɗe ngam falugo pareeje mum.
11Mbi'mi ɗum: “A yottoto haa ɗo! A saalataako ɗo!
Ƴuuge maaɗa ƴaggiiɗe, sey ɗe nde'a ɗo.”
12An a meeɗi umrugo garki subaha na?
A meeɗi anndingo beɗgol pellel muuɗum,
13haa ngol naŋnga duniyaaru ndu'u haa gawarle,
haa dow maaru ngol fiɗɗa yimɓe halluɓe na?
14Jayŋgol naaŋge ɗon waŋgina kooseeje fuu,
bana nyobborle limce, non ɗe ndarorto.
15Jayŋgol maajum ɗon sakla yimɓe halluɓe,
ngam ngol haɗan ɓe huuwugo kuuɗe kalluɗe.
16An a meeɗi yottaago ɓulli mbeela na?
An a meeɗi yiilaago les luggeeŋga na?
17Jolɗe waade ɗe baŋguɗe haa maaɗa na?
Malla dammuɗe maayde ngi'ɗa na?
18An a faami njaajirka duniyaaru na?
Sey a anndina yam to a anndi!
19Toy jayŋgol jooɗoto?
Toy pellel laatiiŋgel joonde nyiɓre boo?
20An a hollan ɗum keerol laawol maajum na?
An a umran ɗum hootugo haa saare na?
21Kay, a anndi ɗum fuu ngam ɗuuɗal duuɓi ma,
saa'i tagmi duniyaaru, an boo a danyaaɗo.
22Siga iyeende hattiniinde, an a nasti na?
Siga mallimallooje boo a yi'i na?
23Min mi resi ɗe fuu ngam saa'i sarru,
ngam saa'iije konuuji e kaɓe.
24Toy laawol nokkuure naaŋge fuɗata
malla pellel ngel henndu fuuna iwata?
25Moy seekanta ndiyam iyeende ilduɗe?
Moy seekata laawol ngam ma'ere e felmaaŋgo?
26Moy toɓnata iyeende koo dow ladde,
haa nokkuure nde walaa neɗɗo jooɗoto?
27Moy ittanta ladde maajum ɗomka mum?
Moy fuɗnata huɗo e haakooji ton?
28Kadi iyeende man woodi baabiraawo na?
Malla moy waɗi baade saawawre?
29Kadi moy laati daada kattiniiɗam fuu?
Moy ɓesni saawawre hattiniinde?
30Jaaŋgol ukkanto ndiyam haa ɗam hattino bana hayre,
mbeela saatan bana lesdi.
31Koode ɗaccuki kaɓɓirta bee ɓoggi na?
Malla kaɓɓorli koode dulooje piistata?
32An a eeŋginan burjuuji fuu bee saa'i man na?
An a wurtinan koode iliiyuuje na?
33An a anndi umrooje asamanji na?
An a hokkan ɗi laamu dow duniyaaru na?
34Sawtu maaɗa, a townan mo haa duule na,
ilam wara dow maaɗa, ndiyam sudde na?
35An umrata ma'e ma'a na?
Ɗe ɗon nootane: “Na'am” na?
36Moy hokkata dumaral hakkiilo?
Moy waɗi asgumri heɓa anndal?
37Moy limata duule fuu bee hikma mum?
Moy hersata bulki asama,
38haa mbulwuldi tamo,
ɓoɗe lesdi fuu takkotira gootel?
39An a heɓnan mbarooga nyaamdu muuɗum na?
An a humtanan ɓikkoy maaga haaje na,
40to koy ndeeni, koy ndoŋgini nder lowi maakoy,
to koy mbaaltani keɓal caka guuɓe?
41Moy hokkata leekuwal ko ngal nyaamata,
to ɓikkoy maagal ngooki heedi Allah,
koy ɗon ngiilo ngam walaa ko koy nyaamata?