Taa coobire bee duniyaaru
1Haa toy kaɓe e jokkirli caka mooɗon iwata? Naa ɗum ɗon iwa haa suunooji mooɗon kaɓanɗi foroy nder terɗe mooɗon? 2On ɗon cuuna kuuje goɗɗe, ammaa on keɓaay ɗe, ngam maajum on ɗon mbara ko'e, on ɗon kaaja boo, on mbaawaay heɓugo ko on ngiɗi, on ɗon kaɓa, on ɗon njokkira. On keɓaay ko on ngiɗi, ngam on toraaki ɗum haa Allah. 3Koo to on ɗon toro mo, on keɓataa ngam numooji mooɗon kalli, on ɗon toro ngam humtugo suunooji ɓerɗe mooɗon tan. 4Onon yewɓe umrooje Allah! On anndaa soobrugo bee duniyaaru ɗum honugo Allah na? To on coobiri bee duniyaaru, nden kam on laatake konne'en Allah. 5Taa nume ko Deftere Seniinde wolwi ɗum meere, nde wi'i: “Bee yiide haajunde, Allah yiɗi Ruuhu mo o waɗi nder meeɗen.” 6Ammaa mo'ere nde Allah mo'ani en ɓuri ɗum. Ngam man Deftere Seniinde wi'i: “Allah ɗon dartano mawnitiiɓe, ammaa o ɗon mo'ana yaŋkiniiɓe.”
7Ngam man leestine ko'e mon yeeso Allah. Ndartane Sayɗaanu, nden o doggan, o daayoto on. 8Ɓadite Allah, kaŋko boo o ɓadititto on. Laɓɓine juuɗe mooɗon, onon hakke'en. Cene ɓerɗe mooɗon, onon sakliiɓe. 9Cune, ngooke, mboye. Jaleeɗe mooɗon laato bojji, seyo mooɗon laato suno. 10Njaŋkine ko'e mooɗon yeeso Jawmiraawo, nden kam o ɓaŋgtan on.
Taa kiite deerɗiraaɓe mon
11Deerɗiraaɓe am, taa mbolwindire kalluka. Koo moy wolwi kalluka dow deerɗum malla hiitake ɗum, o wolwi kalluka dow tawreeta, o hiiti ka. To a hiiti tawreeta, a laataaki ɗowtaniiɗo ka, ammaa a laati kiitoowo ka. 12Allah feere muuɗum woni kiitoowo, kaŋko hokki en tawreeta. Kaŋko feere maako waawi hisnugo e halkugo. An a moy, haa a hiito deerɗiraawo ma?
Taa en mawnito
13Jonta, naneeɗam, onon wi'anɓe: “Hannde malla jaŋngo min ndillan haa berniwol kaja, min nduuma ton, min mbaɗan filu, min keɓa riba.” 14Onon wolwanɓe bana nii, on anndi ko waranta ngeendam mooɗon jaŋngo na? On ɗon bana cuurɗe, ɗe mbaŋgi seɗɗa, ɓaawoɗon law ɗe caayi. 15Haani on mbi'a: “To Jawmiraawo muuyi, to o yahri yoŋki, min mbaɗan nii bee nii.” 16Ammaa jonta on ɗon mawnito, on ɗon njuro. Irin juro ngo'o halli. 17Annduɗo waɗugo mbooɗeeŋga to waɗaay ɗum, o waɗi hakke.