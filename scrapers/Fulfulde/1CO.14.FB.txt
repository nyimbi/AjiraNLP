Kuuwtinirki dokke Ruuhu
1Tiine heɓugo yiide. Ngele boo dokke Ruuhu, sakkomaa baawal waɗugo annabaaku. 2Bolwanɗo bee ɗemɗe ɗe anndaaka wolwantaa yimɓe, o ɗon wolwana Allah. Walaa paamanɗo mo. Bee baawɗe Ruuhu Allah o ɗon wolwa kuuje sirriije. 3Ammaa gaazotooɗo kubaruuji Allah ɗon wolwana yimɓe ngam semmbiɗingo ɓe, ngam suusɗingo ɓe, ngam de'itingo ɓe. 4Bolwanɗo bee ɗemɗe ɗe anndaaka ɗon semmbiɗina hoore mum tan. Ammaa baɗanɗo annabaaku ɗon semmbiɗina jama'aare fuu.
5Mi yiɗi on fuu on keɓa wolwugo bee ɗemɗe ɗe anndaaka, ammaa mi ɓuran yiɗugo on keɓa waɗugo annabaaku. Baɗanɗo annabaaku ɓuri nafugo dow mo ɗon wolwa ɗemɗe ɗe anndaaka, sonaa teema to woodi goɗɗo ngam fassitirgo ɗe haa jama'aare fuu semmbiɗine. 6Deerɗiraaɓe am, teema mi wari haa mooɗon, mi wolwani on bee ɗemɗe ɗe anndaaka. Nafuuda kaye mi waddanta on? Walaa sam! Sonaa to mi waŋginani on sirriijum goɗɗum malla to mi waddani on anndal malla to mi waɗi annabaaku malla boo to mi ekkitini on.
7Ɗum nanndi bee haala kuuje gimruɗe, bana ciidal malla moolooru. To sawtu man waɗaay feere feere, noy anndirten ko ciidal fijata bee ko moolooru fijata? 8To luwal konu fuufaaka bee laaɓɗum, moy taaskanto haɓre? 9Bana non haa mooɗon boo: To on mbolwi bee ɗemɗe ɗe anndaaka, noy goɗɗo faamata ko mbi'oton? Nden kam on mbolwi meere! 10Woodi ɗemɗe ɗuuɗɗe feere feereeje nder duniyaaru, ammaa walaa ɗemŋgal ngal ŋakkiri maana. 11To mi anndaa ɗemŋgal ngal goɗɗo ɗon wolwanammi, goɗɗo oo laatanto yam jananno, min boo mi jananno haa maako. 12Onon boo nde nii on ngiɗi dokke Ruuhu masin, tiine heɓugo ɗe. Ammaa ɗum laato ngam semmbiɗingo jama'aare.
13Ngam maajum bolwanɗo bee ɗemɗe ɗe anndaaka, sey o toro Allah haa o waawa fassitirgo ɗe boo. 14Ngam to mi ɗon waɗa do'a bee ɗemŋgal ngal anndaaka, ruuhu am boo ɗon waɗa do'a, ammaa hakkiilo am huuwataa. 15To non kam, ko mbaɗanmi? Mi waɗan do'a bee ruuhu am, non boo mi waɗan do'a bee hakkiilo am boo. Mi yiman maŋgtoore bee ruuhu am, non boo mi yiman bee hakkiilo am. 16To a ɗon yetta Allah bee ruuhu ma tan, noy goɗɗo nder mooɓtorde mo faamaay haala man wi'rata “Aamiina” haa do'a maaɗa? Ngam o faamataa ko mbi'ata. 17Koo to do'a maaɗa wooɗi masin, ɗum semmbiɗintaa oya sam.
18Mi ɗon yetta Allah ngam mi ɓuri on fuu wolwugo bee ɗemɗe ɗe anndaaka. 19Ammaa nder mooɓtorde nuɗɗinɓe mi ɓuran yiɗugo mi wolwa bolle jowi paameteeɗe ngam ekkitingo woɗɓe, dow bolle ujine sappo bee ɗemŋgal ngal anndaaka.
20Deerɗiraaɓe am, taa nume bana ɓikkoy. Nder halleende, laate on laaɓɓe bana ɓikkoy. Ammaa nder numooji mooɗon laate on mawɓe. 21Ndaa ko winnda nder Tawreeta:
“Mi wolwanan ummaatoore nde'e bee yimɓe wolwanɓe bolle ɗe anndaaka,
bee kunnduɗe jananɓe.
Koo non fuu ɓe nanantaa yam.”
22Ngam maajum wolwugo bee ɗemɗe ɗe anndaaka laati alaama ngam sooyɓe nuɗɗinki, naa ngam nuɗɗinɓe. Ammaa waɗgo annabaaku laati alaama ngam nuɗɗinɓe, naa ngam sooyɓe nuɗɗinki.
23Bana to jama'aare mooɗon fuu mooɓtake e koo moy mooɗon boo fuɗɗi wolwugo bee ɗemɗe ɗe anndaaka. Nden yimɓe ɓe anndaa haala man malla heefeerɓe ngari, nasti. Ɓe mbi'ataa on yinnaaɓe na? 24Ammaa to koo moy ɗon waɗa annabaaku, cooyɗo nuɗɗinki malla goɗɗo mo anndaa haala man boo nasti, bolle ɗe o nanata fuu paamtinan mo aybeeji maako e ɗe kiitoto mo, 25ɗe mbaŋginan numooji ɓernde maako. Nden o sujidanan Allah, o seedoto: “Fakat, Allah ɗon caka mooɗon!”
Ko haani nder mooɓtorde
26Deerɗiraaɓe am, to non kam, noy mbaɗoton? Yaake mooɓtotooɗon fuu, goɗɗo maran yimre, oya maran ekkitinol, goɗɗo boo wahayu, goɗɗo feere boo wolwan bee ɗemŋgal ngal anndaaka, goɗɗo feere fahin fassitiran ngal. Sey ɗum fuu ɗum laato ngam semmbiɗingo jama'aare. 27To ɗum haala wolwugo bee ɗemŋgal ngal anndaaka kam, acce yimɓe ɗiɗo mbolwa, taa ɓura tato. Sey ɓe mbolwa bee tokkindirki. Sey goɗɗo boo fassitira ko ɓe mbi'ata. 28Ammaa to passitiroowo woodaa, sey wolwanɓe bee ɗemɗe go njeeɗo nder mooɓtorde. Koo moy maɓɓe wolwana hoore muuɗum e o wolwana Allah. 29Sey waɗooɓe annabaaku ɗiɗo malla tato mbolwa, luttuɓe boo linya ko ɓe mbi'ata. 30Ammaa to goɗɗo feere heɓi wahayu, sey bolwanɗo saa'i maajum jeeɗo. 31On fuu on mbaawan waɗugo annabaaku, ammaa sey ɗum laato bee tokkindirki, ngam haa yimɓe fuu paama, ɓe keɓa cuusɗinki. 32Ngam ruuhu annabi'en ɗon ɗowtano annabi'en. 33Ngam Allah naa o Allah njiiɓru, ammaa o Allah salaaman.
Taa debbo wolwa nder mooɓtorde
Bana ko ɗon laato nder jama'aaje nuɗɗinɓe fuu, 34sey rewɓe njeeɗo nder mooɓtorde. Ɓe nduŋanaaka wolwugo. Sey ɓe cirwo, ɓe laato ɗowtiiɓe bana ko tawreeta umri. 35To woodi ko ɓe ngiɗi faamugo, sey ɓe ƴama worɓe maɓɓe haa saare. Ngam ɗum cemtuɗum haa debbo wolwa nder mooɓtorde.
36Malla haa mooɗon wolde Allah iwi? Malla haa mooɗon tan nde yotti? 37To goɗɗo numi o annabiijo malla o keɓɗo wahayuuji Ruuhu, nden kam sey o anndita ko mi winndani on ɗum umroore Jawmiraawo. 38Ammaa to o annditaay ɗum, Allah boo anndaa mo.
39Ngam maajum deerɗiraaɓe am, ngele waɗugo annabaaku. Ammaa taa kaɗe boo wolwugo bee ɗemɗe ɗe anndaaka. 40Sey koo ɗume waɗe bee laawol man, bana no haandi.