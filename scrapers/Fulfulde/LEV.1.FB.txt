Umrooje dow kirseteeɗi e guleteeɗi
1Jawmiraawo ewni Muusa, wolwani mo nder laymaaru fottirde, wi'i mo: 2“Umru Isra'iila'en umrooje dow kirseteeɗi maɓɓe, wi'ɓe: To goɗɗo yiɗi lii'anaago Jawmiraawo dokkal, sey o hoo'a ngal haa na'i maako malla dammooji maako. 3To o yiɗi lii'aago nguleteeŋga nder na'i maako, sey o hoo'a ngaari kalhaldi ndi walaa aybe. Sey o lii'o ndi haa dammugal laymaaru fottirde, ngam haa Jawmiraawo yerdo ndi. 4O yowa juuɗe maako dow hoore maari, Jawmiraawo boo jaɓan ndi ngam o yaafo hakkeeji goɗɗo oo. 5O hirsa ngaari man ton yeeso Jawmiraawo. Liman'en danygol Haruna koo'a ƴiiƴam maari, mbicca ɗam haa hirsirde dariinde yeeso laymaaru fottirde, haa bakeeje maare nayi fuu. 6Nden o ɓola ndi, o sennda ndi geɓe geɓe. 7Liman'en danygol Haruna kuɓɓa yiite dow hirsirde, njowndindira leɗɗe dow maage. 8Nden ɓe koo'a geɓe ngaari hawtaade bee hoore maari e ɓellere maari, ɓe mballina ɗe dow yiite hirsirde. 9Sey goɗɗo go loota teteki maari e kolce maari cakitiiɗe bee ndiyam. Nden limanjo wula ɗum fuu dow hirsirde. Kanjum woni nguleteeŋga. Uureeŋgol maaga belŋgol fottanan Jawmiraawo.
10To goɗɗo yiɗi lii'aago nguleteeŋga nder baali mum malla be'i mum, sey o hoo'a njawdiri ndi walaa aybe. 11O hirsa ndi haa wakeere hirsirde woylaare yeeso Jawmiraawo. Liman'en danygol Haruna mbicca ƴiiƴam maari haa bakeeje maare nayi fuu. 12O sennda ndi geɓe geɓe, limanjo boo wallina geɓe maari fuu hawtaade bee hoore maari e ɓellere maari dow yiite hirsirde. 13Sey goɗɗo go loota teteki maari e kolce maari cakitiiɗe bee ndiyam. Nden limanjo lii'ano Jawmiraawo ɗum fuu, wula ɗum dow hirsirde. Kanjum woni nguleteeŋga. Uureeŋgol maaga belŋgol fottanan Jawmiraawo.
14To goɗɗo yiɗi lii'aago sonndu wuleteendu, sey o hoo'a poola masar malla poola feere. 15Limanjo wadda nga haa hirsirde, itta hoore maaga, wula nde dow hirsirde. Nden o ɓiɗɗa nga haa wuttudu hirsirde ngam wurtingo ƴiiƴam maaga. 16Sey o itta waywoode maaga bee ko woni nder maare, o sakkina ɗum haa nokkuure ndoondi kirsaaɗi, haa fuunaaŋge hirsirde. 17O naŋnga bileeji poola, o fooɗa ɗi haa o seeka ɓanndu maaga, ammaa taa o sennda ndu geɓe ɗiɗi. Nden o wula nga dow hirsirde. Kanjum woni guleteeɗum. Uureeŋgol man belŋgol fottanan Jawmiraawo.”