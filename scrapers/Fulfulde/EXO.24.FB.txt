Tabitinki alkawal
1Jawmiraawo wi'i Muusa: “Wa'a, war haa am dow hooseere, an e Haruna e Nadab e Abihu e worɓe cappanɗe njoweeɗiɗo caka ndotti'en Isra'iila. Cujide diga daayiiɗum. 2Ɓaawoɗon a ɓadito haa am an feere ma, taa woɗɓe ɓadito. Taa ummaatoore boo wa'ido dow hooseere bee maaɗa.”
3Muusa wari, yecci Isra'iila'en ko Jawmiraawo wi'i e kiitaaji maako fuu. Isra'iila'en fuu njaabi hunnduko wooto, mbi'i: “Ko Jawmiraawo wi'i fuu, min mbaɗan ɗum.” 4Muusa winndi ko Jawmiraawo wi'i mo fuu. Jaŋngo man o dawi fajiri cub, o mahi hirsirde haa les hooseere, o darni kaa'e ciftinorɗe sappo e ɗiɗi, fodde le'i Isra'iila sappo e ɗiɗi. 5Nden o neli Isra'iila'en sukaaɓe ɓe lii'ano Jawmiraawo guleteeɗi, ɓe kirsana mo boo ga'i kalhali, ngam kawtal maɓɓe bee maako. 6Muusa hoo'i reeta ƴiiƴam dabbaaji kirsaaɗi go, loowi ɗam nder daarooji, luttuɗam boo o wicci ɗam dow hirsirde. 7Ɓaawo man o hoo'i deftere alkawal, o jaŋngi nde yeeso ummaatoore. Isra'iila'en mbi'i: “Ko Jawmiraawo wolwi fuu, min mbaɗan ɗum, min ɗowtanto mo.” 8Nden Muusa hoo'i ƴiiƴam nder taasaaje go, wicci ɗam dow Isra'iila'en, o wi'i: “Ƴiiƴam ɗa'am ɗon tabitina alkawal ngal Jawmiraawo haɓɓi bee mooɗon fodde umrooje ɗe'e fuu.”
9Ɓaawo man Muusa wa'idi bee Haruna e Nadab e Abihu e ndotti'en Isra'iila cappanɗe njoweeɗiɗo go. 10Ɓe ngi'i Allah Isra'iila. Les kosɗe maako, woodi huunde bana caɓɓol kuuwraaɗum kaa'e safira, ɗelkanɗum bana asama. 11Allah fortaay juŋngo muuɗum ngam halkugo mawɓe Isra'iila ɓe'e. Ɓe ngi'i mo, ɓe nyaami, ɓe njari.
Muusa dow hooseere Sina
12Jawmiraawo wi'i Muusa: “Wa'a, war haa am dow hooseere, jooɗa ɗon. Mi hokkete alluhaaje kaa'e bee umrooje tawreeta ɗe mbinndumi ngam a ekkitina Isra'iila'en.” 13-14Hiddeko Muusa wa'oda bee jaggiiɗo muuɗum Yosuwa dow hooseere Allah, o wi'i ndotti'en: “Ndeene min haa ɗo, sey to min ngarti. Haruna bee Huuru ngondan bee mooɗon. To goɗɗo woodi haala, o wara yeeso maɓɓe.”
15Yaake Muusa wa'i dow hooseere, ruulde suddi nde. 16Tedduŋgal Jawmiraawo jippi dow hooseere Sina, ruulde suddi nde nyalɗe joweego. Nyannde joweeɗiɗawre o ewni Muusa nder ruulde. 17Isra'iila'en ngi'i tedduŋgal Jawmiraawo bana yiite wulanŋge dow hooseere. 18Muusa nasti haa caka ruulde, wa'i dow hooseere. O faɓɓi ton nyalawmaaje e jemmaaje cappanɗe nayi.