Nelaaɓe diga Baabila
(2 Laamiiɓe 20:12-19; 2 Habaruuji Nyalaaɗe 32:27-31)
1Saa'i maajum Merodak-Baladan ɓii Baladan, laamiiɗo Baabila neldi bataakewol e dokkal haa Hezekiya. Ngam o nani Hezekiya nyawino, yamɗiti. 2Hezekiya seyori ɗum. O holli nelaaɓe sigordu ndesaaje maako, cardi e kaŋŋeeri e uurle e nebbam caɗɗam, non boo suudu balmi e ko woni nder ndesaaje maako fuu. Walaa ko o suuɗani ɓe nder saare maako e nder maral maako.
3Nden annabi Esaaya wari haa laamiiɗo Hezekiya, ƴami mo: “Ɗume worɓe ɓe'e mbi'i? Diga toy ɓe ngari?” Hezekiya jaabi: “Diga lesdi ndaayiindi ɓe ngari, diga Baabila, ngam laarugo yam.” 4O ƴami: “Ɗume ɓe ngi'i nder saare ma?” Hezekiya jaabi: “Ɓe ngi'i koo ɗume ko woni nder saare am fuu. Walaa ko mi suuɗani ɓe nder ndesaaje am.” 5Esaaya wi'i Hezekiya: “Nan koŋngol Jawmiraawo honooɓe asama: 6Ndaa, nyalɗe ɗon ngara, ɓe njahran haa Baabila ko woni nder saare ma fuu, ɗum ko kaakiraaɓe ma mbaagi haa wargo hannde, walaa ko luttata sam. Non Jawmiraawo wi'i. 7Ɓe koo'an woɗɓe nder danygol maaɗa, haa ɓe laato saraaki'en nder laamorde laamiiɗo Baabila.” 8Hezekiya wi'i Esaaya: “Koŋngol Jawmiraawo ngol mbolwuɗa, ngol wooɗi.” O wi'i: “Nder balɗe am kam, jam e salaaman ɗon!”