Daawuda jaali Amaleki'en
1Nyannde tataɓre, nde Daawuda e yimɓe mum njotti haa Cikilak, ɓe tawi berniwol maɓɓe wulaama. Amaleki'en kippi Lesdi Fombina e Cikilak, ɓe nguli e ɓe mbili Cikilak. 2Ɓe mbaraay koo gooto, ammaa ɓe ndahi rewɓe e ɓikkoy. 3-4Nde Daawuda e worɓe mum ngarti, ɓe ngi'i ko waɗi, ɓe mboyi haa ɓuri semmbe. 5Rewɓe Daawuda ɗiɗo boo ndahaama, Ahino'am mo Yisre'el e Abigayel mo Karmel, laatinooɗo debbo Nabal.
6Daawuda sakli masin, ngam yimɓe maako ngiɗno fiɗugo mo bee kaa'e, ɓerɗe maɓɓe naawi ngam daheeki ɓiɓɓe maɓɓe worɓe e rewɓe. Ammaa Daawuda saatiti ngam o ɗon hooli Allah Jawmiraawo maako. 7O umri Abiyatar ɓii Ahimelek, limanjo: “Waddu ɗanciki limanku bee jiiba wiɓɓere.” Abiyatar waddani mo ɗum. 8Daawuda ƴami Jawmiraawo: “Mi taasna hippooɓe ɓe'e na? Mi jokkoto ɓe na?” Jawmiraawo jaabi mo: “Taasnu ɓe, fakat a jokkoto ɓe, a hisna naŋngaaɓe.” 9-10Saa'i man nden ɓe ndilli, Daawuda e worɓe mum teemeɗɗe njoweego (600). Nde ɓe njotti maayo Besor, Daawuda acci ton worɓe teemeɗɗe ɗiɗo, ngam ɓe somɓe, ɓe mbaawaay eeraago maayo. Bee luttuɓe teemeɗɗe nayo o tokki taasnugo Amaleki'en.
11-12Ɓe tawi Misraajo suka mo heɓaay nyaamdu e njaram nyalɗe tati. Ɓe njahri mo haa Daawuda, ɓe ndokki mo tamseere e ndiyam, ɓe ndokki mo tayre tamre ibbe joorɗe e tame inabooje joorɗe boo ɗiɗi. Nde o nyaami ɗum, o heɓti semmbe maako. 13Daawuda ƴami mo: “Toy iwɗaa? Moy mari ma?” O jaabi: “Mi Misraajo, mi maccuɗo goɗɗo Amalekiijo. Jaagorɗo am acci yam haa ɗo diga heeciti keenya, ngam mi nyawɗo. 14Min kippino Lesdi Fombina, lesdi Kereti'en e Lesdi Fombina, ndi Yahuudu'en e haa ndi asŋgol Kaaleb ɗon jooɗi. Min nguli Cikilak bee yiite.” 15Daawuda ƴami mo: “A yahratam haa mooɓre hippooɓe ɓe'e na?” Maccuɗo wi'i: “Hunoranam bee Allah a mbarataa yam, a hokkataa yam haa juŋngo jawmam boo. Nden kam mi yahrete haa maɓɓe.”
16Ɓe njehi, ɓe tawi Amaleki'en ɗon caŋkiti haa nokkuure man fuu, ɓe ɗon nyaama, ɓe ɗon njara, ɓe ɗon ngama ngam daliila keɓal ɗuuɗŋgal ngal ɓe njaɓtuno haa lesdi Filisti'en e lesdi Yahuuda. 17Jaŋngo maajum nde weeti Daawuda ukkani ɓe, haɓi bee maɓɓe haa kiikiiɗe waɗi. Worɓe Daawuda mbari Amaleki'en fuu, sey suka'en teemeɗɗe nayo wa'iiɓe geelooɗi ndaɗi. 18Daawuda hisni ko ɓe koocuno fuu, o hisni rewɓe maako ɗiɗo boo. 19Walaa ko majji, diga ɓikkoy haa ndotti'en koo moy heɓti ɓikkoy mum e ko Amaleki'en njaɓtuno fuu. Daawuda wartiri ɗum fuu. 20Dammooji e na'i maɓɓe, Daawuda hoo'i ɗi fuu bee hoore mum. Yimɓe maako coggi ɗi yeeso dabbaaji luttuɗi, ɓe mbi'i: “Kanjum woni keɓal Daawuda.”
21Nde ɓe ɓadi maayo Besor, worɓe teemeɗɗe ɗiɗo somnooɓe haa ɓe mbaawaayno tokkaago Daawuda go ngari, potti bee maɓɓe. Daawuda ɓaditi ɓe, hoofni ɓe, ƴami njamu maɓɓe. 22Ammaa nder yahduɓe bee Daawuda woodi woɗɓe halluɓe e meere'en. Kamɓe ɓe mbi'i: “Ɓe njahdaay bee meeɗen nder haɓre, ngam maajum ɓe ngalaa geɗal haa keɓal konu. Koo moy heɓtan debbo mum e ɓikkoy mum tan, ɓe koo'a ɓe, ɓe ndilla.” 23Ammaa Daawuda wi'i: “Deerɗiraaɓe am, fotaay on mbaɗa bana nii bee ko Jawmiraawo hokki en. Kaŋko ayni en, o hokki en jaalorgal dow mooɓre hippooɓe ɓe'e. 24Walaa mo yerdoto ko mbi'ɗon. Ndaa ko foti: Jahɗo konu e aynuɗo kuuje saŋngeere cenndan keɓal konu kal-kal.” 25Daawuda laatini ɗum umroore nder Isra'iila diga nyalaade maajum haa wargo hannde.
26Nde Daawuda warti Cikilak, o hoo'i geɗe haa keɓal konu, o neldi ɗe haa sooba'en maako ndotti'en Yahuuda. O wi'i: “Ndaa geɗal mooɗon nder keɓal konu ngal keɓɗen diga konne'en Jawmiraawo.” 27O neldi dokke man haa Baytila e Ramot nder Lesdi Fombina e Yattir, 28haa Aro'er e Sifmot e Estemo'a, 29haa Rakal e berniiji Yerahameeli'en e berniiji Keni'en, 30haa Horma e Bor-Asan e Atak, 31haa Heburuun e nokkuuje fuu haa Daawuda e worɓe mum keɓno hisrude.