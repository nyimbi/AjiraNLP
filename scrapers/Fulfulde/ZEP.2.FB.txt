1Mooɓte, kawte, onon yimɓe ummaatoore nde walaa semteende, 2hiddeko on caŋkito, on majja bana nyaande, hiddeko tikkere Jawmiraawo saatunde ukkano on, hiddeko nyalaade tikkere maako wara dow mooɗon. 3Ɗakkotire bee Jawmiraawo, onon leesɓe nder lesdi, waɗanɓe muuyo maako! Ɗaɓɓite adilaaku! Ɗaɓɓite yaŋkinaare! Teema on kisan nyalaade nde tikkere Jawmiraawo waŋgata.
Kiita dow ummaatooje goɗɗe
4Gaaza ferwan, Askalon laatoto ladde, konne'en ndiiwan yimɓe Asdod caka nyalawma, ɓe kalkan Ekuruun. 5Kayto! Bone laatanto on, onon Kereti'en jooɗiiɓe kommbi mbeela! Ndaa ko Jawmiraawo wolwi dow mooɗon: “An Kanaana, lesdi Filisti'en, mi halkete, walaa koo gooto luttata nder maaɗa!” 6Lesdi ma kommbi mbeela laatoto durduɗe, haa waynaaɓe ndurata, ndi heewan baalɗe ngam tokke dammooji. 7Luttuɓe Yahuuda maran lesdi man, ɓe nduran tokke maɓɓe ton, kiikiiɗe boo ɓe njooɗo nder cuuɗi Askalon. Ngam Jawmiraawo Allah maɓɓe hinnoto ɓe, wartiran joonde maɓɓe bana naane.
8Jawmiraawo honooɓe asama wi'i: “Mi nani jancoore Mo'ab e kuudi Ammooni'en, no ɓe njanciri yimɓe ummaatoore am, no ɓe mawnitori dow lesdi maɓɓe. 9Ngam maajum min Allah mo Isra'iila'en cujidanta ɗum wi'i: Fakat bana mi geeto lesdi Mo'ab laatoto bana Sodoma, lesdi Ammooni'en boo bana Gomorra. Lesɗe ɗe'e laatoto nokkuure gi'e e wasarde mannda, ladde yeewnde haa foroy. Yimɓe am luttanɓe njaɓtan ɓe, luttuɗum ummaatoore am martan mardi maɓɓe.” 10Ɗum waɗan daliila mawnitaare maɓɓe, ngam ɓe njanci yimɓe Jawmiraawo honooɓe asama, ɓe mawniti dow maɓɓe. 11Jawmiraawo laatanto ɓe kulniiɗo, o halkan ɗowanteeɓe duniyaaru fuu. Jooɗiiɓe haa duuɗe cujidanan mo, koo moy haa nokkuure muuɗum.
12Onon Etiyopiya'en boo, kaafahi Jawmiraawo yuwan on!
13Jawmiraawo fortan juŋngo muuɗum gal woyla, o halkan Assuura, o wilan berniwol Niniwe, ngol laatoto ladde meere. 14Tokke mbaaloto ton, non boo dabbaaji ɗuuɗɗi feere feere. Lamnjatal e camnagel mbaaloto caka daŋraŋge maagol. Colli ciikan haa burɗe cuuɗi, baagaaje kaa'e tan ngonata haa nastirde, daŋraŋge leɗɗe cemmbiɗɗe ɗoofete. 15Bana non berniwol ceyiiŋgol koolɗiniiŋgol laatorto, ngol jooɗino jam, ngol wi'no: “Sey min, walaa berniwol potanŋgol bee am sam!” Ayye! Ngol laati ladde meere e waalorde kuuje ladde! Koo moy caalotooɗo haa maagol wemmboto, dimmban hoore mum.