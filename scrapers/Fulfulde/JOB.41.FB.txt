1Anndu, to goɗɗo numi o jaaloto ngilanŋgeewa, o sargi hoore maako.
Goɗɗo hultoran, do'oto to yi'i nga tan.
2Walaa yoora-ɓerndeejo tikkinanɗo nga,
walaa gorko cemmbiɗɗo dartantooɗo nga.
3Moy waɗi konu bee maaga, nden o dilli jam?
Irin maako les asama fuu walaa sam!
4Sey mi anndine haala terɗe maaga fuu,
maŋngu maaga cemmbiɗŋgu, non boo ŋarol maaga.
5Moy seekata limce maaga, ɓorta nga?
Cowol sulkewol maaga, moy nastata?
6Kadi hunnduko maaga, moy maɓɓiti ko?
Moy diwnataa to yi'i nyii'e maaga?
7Ɓaawo maaga, ɗum jabbi ndarganaaje,
ɗe ɗon kawriti kab bana bee taari.
8Gootal gootal ɗe njokkindiri,
caka maaje, foofaaŋgo saalataako sam.
9Gootal gootal ɗe takkotiri caatuɗum,
ɗe ɗon njogotiri booɗɗum, ɗe ceedataa sam.
10To nga isli, annoora ɗon waŋga,
gite maaga ɗon njayna bana naaŋge.
11Haa nder hunnduko maaga jame ngurtoto,
pete yiite ɗon njammito diga hunnduko.
12Kine maaga ɗon cuura cuurɗe tekkuɗe,
bana geene kuɓɓaaɗe haa les defrude.
13Poofɗe maaga kuɓɓan ƴulɓe yiite,
ɗemŋgal yiite ɗon wurto haa nder hunnduko.
14Kayto! Hoɓɓudu maaga ɓuri semmbiɗgo.
Koo moy fotti bee maaga, sey o hultora.
15Kusel maaga haa buttuli hawtidi,
ngel cemmbiɗŋgel masin, ngel dimmbataako.
16Bana hayre, non ɓernde maaga saatiri,
nde ɗon saati bana namrude.
17To nga ummake, ɗowanteeɓe kultoran,
ƴuuge mbeela boo ndoggan yeeso kuuŋga man.
18A heɓataa a naawna nga bee kaafahi
malla bee labbo e jaaral malla bee kurol boo.
19Njamndi fuu, nga ɗon laara ndi bana tiitiiho,
njamndi mboɗeeri boo kal-kal bee leggal nyolŋgal.
20To a fiɗi kuri, nga doggataa sam
to a fiɗi nga bee kaa'e, ɗe laatanto nga kuɗoy tan.
21Nga ɗon laara wandayre bana huɗo non.
To a sakkini labbo boo, nga jalan ɗum.
22Haa les reedu nga woodi kuuje bana keeɗe,
kanje ceekata loope haa nga yehi fuu.
23Nga ɗon ɓulna luggeeŋga bana defugo,
mbeela waywa bana nebbam nder fayannde.
24Haa nga saali, a yi'an laawol jaynuŋgol,
a ɗon nanndina nguufo man bee dandanndol.
25Haa duniyaaru fuu walaa irin maaga sam,
nga tagaama nga jooɗo bilaa kulol sam.
26Bee ɓaŋgaare nga laardata ɓaŋgiiɗum fuu,
nga laamiiɗo dabbaaji mawnitiiɗi fuu.