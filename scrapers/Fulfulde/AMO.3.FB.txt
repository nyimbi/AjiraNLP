Kuugal annabiijo
1Onon Isra'iila'en, nane wolde nde Jawmiraawo wolwi dow mooɗon, dow yimɓe fuu ɓe o wurtini lesdi Misra. Ndaa nde: 2“Sey onon tan cuɓmi caka ummaatooje duniyaaru fuu. Ngam maajum kiitotoomi on ngam aybeeji mooɗon fuu.”
3To yimɓe ɗiɗo narraay, ɓe njahdan na? 4To mbarooga heɓaay ko nyaama, nga ubboto nder laynde na? To mbarooga cemmbiɗŋga faɗɗaay huunde, nga hoolan nder lowol na? 5To ndabbaawa meemaay piɗitol, ngol fiɗan na? To tuuforgol naŋngaay sonndu, ndu yanan haa lesdi na? 6To goɗɗo fuufi luwal konu, ummaatoore nder wuro hultortaa na? To sarru ukkanake wuro, naa ɗum Jawmiraawo ukki ngu na? 7Allah Jawmiraawo waɗataa koo ɗume, sonaa o aarta o waŋgina sirriiji maako haa annabi'en jagganooɓe mo. 8Mbarooga ubbi. Moy hulataa? Allah Jawmiraawo wolwi. Moy waɗataa annabaaku?
Kiita dow Samariya
9Ngooyne haa cuuɗi cemmbiɗɗi nder Asdod e nder Misra habaru bana ni'i: “Mooɓe dow kooseeje taariiɗe berniwol Samariya. Ndaare torra makka e toonyaare haa caka maagol!” 10Jawmiraawo wi'i: “Ɓe anndaa waɗugo ko fotti, sey hebbingo ndesaaji nder cuuɗi maɓɓe cemmbiɗɗi bee waɗugo toonyaare e jaɓtol.” 11Ngam maajum Jawmiraawo wi'i: “Konne'en taaroto lesdi. Ɓe ngibbinan cuuɗi mon cemmbiɗɗi, ɓe njaɓta ko woni nder laamorɗe mon.”
12Ndaa nii Jawmiraawo wi'i: “Bana gaynaako jaɓtirta kosɗe mbaalu ɗiɗi malla seɓatto nofru tan nder hunnduko mbarooga, bana non Isra'iila'en kisrata, kamɓe jooɗiiɓe haa Samariya haa sera leeso, dow be'itte ɗigguɗe.”
13Allah Jawmiraawo, honooɓe asama wi'i: “Nane, mbaɗe seedamku dow yimɓe Yaakubu ni'i: 14Nyannde kiitotoomi Isra'iila'en ngam aybeeji maɓɓe, mi hiitoto ɓe daliila kirsirɗe Baytila boo, mi fusan luwe hirsirde, ɗe njana haa lesdi. 15Mi yibbinan cuuɗi ɗi laamiiɓe mon nyiɓi ngam taa gulɗum malla jaaŋgol ɓilla ɓe. Cuuɗi mahraaɗi bee nyii'e nyiibi, kalkan. Cuuɗi mawɗi boo nattan.” Non Jawmiraawo wi'i.