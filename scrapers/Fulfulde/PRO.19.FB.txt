1Talakaajo tokkiiɗo gooŋgaaku
ɓuri diskuɗo bolwanɗo faasikaare.
2To anndal woodaa, haɓdugo nafataa,
jaawanɗo waɗan boofi.
3Faataare neɗɗo wonnan laawol muuɗum,
ammaa o aybinan Jawmiraawo.
4Jawdi ɗuɗɗinan sooba'en, ammaa talakaajo,
soobaajo maako seedan bee maako.
5Ceedoowo fewre hisataa kiita, bolwanɗo pewe daɗataa.
6Ɗuuɗɓe ɗon teddina mawɗo bee naafikaare,
koo moy yiɗi soobrugo bee caahiiɗo.
7To goɗɗo o talakaajo, deerɗiraaɓe muuɗum nganyan ɗum,
koo soobiraaɓe maako ndaayoto mo, koo o yiɗi wolwugo ma, walaa nananɗo mo.
8Keɓanɗo hakkiilo yiɗi hoore mum,
kakkilananɗo faamu heɓan hayru.
9Walaa ceedoowo fewre hisata kiita,
bolwanɗo pewe halkan.
10Paataaɗo fotaay riskugo,
sakko maccuɗo fota umrugo laamiiɓe.
11Hakkiilo neɗɗo laatinan mo neeɓa-tikkereejo,
yejjititgo aybe goɗɗo laatanto mo daraja.
12Tikkere laamiiɗo nanndi bee ubbaaŋgo mbarooga,
yerduye maako boo nanndi bee saawawre dow huɗo.
13Ɓiɗɗo paataaɗo woni sarru haa baaba mum,
jokkirli debbo ngoni ci'ol ngol timmataa.
14Goɗɗo ronan saare e jawdi haa baaba,
ammaa debbo kakkilɗo, ɗum dokkal Jawmiraawo.
15Mbaateendam ɗuɗɗinan ɗoyɗi,
doole mbaateendamjo maata dolo.
16Ɗowtantooɗo umrooje Allah aynan yoŋki mum,
jawotooɗo ɗe maayan.
17Enɗanɗo laafuɗo hokki Jawmiraawo nyamaande,
kaŋko o warjoto mo mbooɗeeŋga nga'a.
18Eltu ɓiya saa'i tammunde ɗon,
ammaa taa fiy ngel bee tikkere haa yotto maayde.
19Yaawa-tikkereejo, doole o yoɓa aybe maako,
ngam to a acci mo, o tullitan.
20Nan wasuye, jaɓ anndinki,
ngam bana nii keɓrata hikma.
21Anniyaaji ɓernde neɗɗo ɗuuɗi,
ammaa muuyo Jawmiraawo tan laatoto.
22Ko ɓe ngiɗi haa neɗɗo, ɗum mbooɗeeŋga maako.
Talakaajo ɓuri pewoowo.
23Kulol Jawmiraawo yahran haa ngeendam,
goɗɗo waalan o kaarɗo, sarru warantaa mo.
24Mbaateendamjo nastinan juŋngo mum nder le'al,
o waawataa wartirgo ngo haa hunnduko.
25To a ɓocci jancoowo, sooya-anndaljo heɓan hakkiilo.
To a feli kakkilɗo, o ɓesdan anndal.
26Mo toonyi baaba mum malla riiwi daada mum,
kaŋko woni ɓiɗɗo cemtiniiɗo, toskiiɗo.
27Ɓiŋngel am, to a acci heɗitaago anndinki,
a yejjitan law ko a anndi.
28Ceedoowo ɓalwa-ɓerndeejo ɗon yawna gooŋga,
zunuuba welani hunnduko kalluɗo.
29Yaŋgada taaskanaama jancooɓe,
ɓocci boo ngam ɓaawe faataaɓe.