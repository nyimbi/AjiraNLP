Nane ko Jawmiraawo wi'ata on wakkati yahugo yeeso maako
1Ngare, ngimanen Jawmiraawo bee seyo!
Maŋgten tapaare men hisnoore.
2En ɓadito mo bee gettooje,
en ngimana mo jabuuraaje.
3Ngam Jawmiraawo o Allah mawɗo,
o laamiiɗo mawɗo dow ɗowanteeɓe fuu.
4Kaŋko mari duniyaaru fuu,
diga nokkuuje lugguɗe haa kooseeje towɗe.
5Kaŋko mari mbeela, ngam o tagi nga,
o mari lesdi njoorndi boo, ngam juŋngo maako tami ndi.
6Ngare, cujidanen mo,
tuggen koppi yeeso Jawmiraawo, tagɗo en.
7Ngam kaŋko woni Allah men,
enen boo en tokkere baali maako ɗi o aynata.
Hannde nane ko o wi'ata on:
8“Taa caatine ko'e mon bana kaakiraaɓe mon mbaɗno haa Meriba,
bana nyannde ɓe ngonno haa Massa nder ladde.
9Ton kaakiraaɓe mon poondi munyal am,
koo nde ɓe ngi'no kuuɗe am.
10Duuɓi cappanɗe nayi yimɓe yidere nde'e laatani yam nyidduɓe.
Mi wi'i: Yimɓe ɓe'e ɓe majjuɓe,
ɓe anndaa laawol am.
11Ngam maajum, mi huni nder tikkere am:
Fakat ɓe nastataa siwtaare am sam!”