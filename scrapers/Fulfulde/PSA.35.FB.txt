Tornde ngam hisugo diga juuɗe konne'en
1Yimre Daawuda.
Yaa Jawmiraawo, aybin aybinooɓe yam,
haɓ bee haɓooɓe bee am!
2Naŋngu wawarde ma famarde e mawnde!
Umma, wallam!
3Los labbo e jaaral ma, fottu bee taasnooɓe yam!
Wi'am: Min woni kisndam ma!
4Yiɗɓe mbarugo yam cemta!
Nufaniiɓe yam sarru loro ɓaawo, tosko!
5Ɓe laato bana nyaande nde henndu ruuynata,
malaa'ikaajo Jawmiraawo riiwa ɓe!
6Laawol maɓɓe nyiɓɓa, ngol moosta ɓe,
malaa'ikaajo Jawmiraawo taasna ɓe!
7Ngam ɓe tuufani yam tuuforgol bilaa daliila,
ɓe ngasi ngaska ngam halkugo yoŋki am bilaa daliila.
8Sey halkere ukkano ɓe bee juhuki!
Tuuforgol ngol ɓe tuufni naŋnga ɓe!
Ɓe ndo'o nder maagol, ɓe kalka!
9Ammaa min mi seyoto ngam daliila Jawmiraawo,
mi welweltan daliila kisndam maako!
10Bee ɓernde am fuu mbi'anmi:
“Yaa Jawmiraawo, walaa mo nanndi bee ma.
A ɗon hisna toonyaaɗo diga juŋngo ɓurɗo ɗum semmbe,
toskaaɗo e talakaajo boo diga juŋngo jaɓtoowo ɗum.”
11Seedooɓe fewre ummake dow am,
ɓe ɗon ƴamammi dow huunde nde mi anndaa.
12Ɓe ɗon mbarjo mbooɗeeŋga am bee halleende,
mi lutti feere am.
13Saa'i ɓe nyawɓeno, mi ɓorni limce leppi buhuure,
mi torri hoore am bee suumaago,
mi tori bilaa accugo sam.
14Mi ɗonno waɗa bana to deerɗam malla soobaajo am maayi,
mi ɗonno turi mi cuniiɗo bana cooyɗo daada mum.
15Ammaa nde mi do'i, ɓe ceyi, ɓe mooɓtotiri,
ɓe mooɓotiri dow am!
Yimɓe ɓe mi anndaa ɗon piyammi,
ɗon ɓoccammi bilaa accugo.
16Hawtaade bee halluɓe ɓe ɗon njancammi masin,
ɓe ɗon kirƴindira nyii'e dow am.
17Yaa Jawmiraawo, haa ndey munyanta ɗum?
Hisnam diga ɓillaaje ɗe ɓe ukkantammi!
Hisnu yoŋki am diga barooɗe ɗe'e!
18Min boo mi yettete nder mooɓtorde mawnde,
mi maŋgtete nder jama'aare ɗuuɗnde.
19Taa accu konne'en am ceyoro do'ere am!
Taa accu wanyɓe yam bilaa daliila kimƴindira gite dow am!
20Ngam kamɓe ɓe mbolwataa haala salaaman,
ammaa ɓe ɗon kasa pewe dow de'uɓe dow lesdi.
21Ɓe ɗon kaadanammi, ɓe ɗon mbi'a:
“Yowwa! Min ngi'i ko mbaɗɗa!”
22An, yaa Jawmiraawo, a yi'i ɗum,
taa jeeɗa, taa daayu bee am!
23Fin, yaa Jawmiraawo, gooŋɗinam!
Umma, yaa Allah am, jiŋngam!
24Gooŋɗinam fodde adilaaku ma, yaa Jawmiraawo!
Yaa Allah am, taa accu ɓe ceyo daliila am!
25Taa ɓe numa: “Yowwa, kanjum ngiɗen!”
Taa ɓe mbi'a: “En moɗi mo!”
26Seyortooɓe bone am fuu,
sey ɓe cemta, ɓe tosko!
Mawnitittooɓe dow am,
ɓe cemta, ɓe tosko!
27Ammaa seyortooɓe adilaaku am,
hokku ɓe seyo e welwelo,
haa ɓe mbi'a tum: “Jawmiraawo o mawɗo,
o ɗon seyoro hayru jaggiiɗo maako!”
28Min kam mi wolwan haala adilaaku ma
e mi maŋgtete nyalɗe fuu!