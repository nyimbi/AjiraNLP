Kiita dow Baabila
1Jawmiraawo wi'i: “An Baabila, jippa leeso laamu ma, jooɗa nder mbulwuldi lesdi. Naane a nanndi bee paanyo debbo, a berniwol Kaldiya'en. Ammaa a meetataa ewneego neeminiiɗo, ɗelemɗo. 2Hoo'u namarde, namu! Sudditit yeeso ma, ɓaŋgtu limce ma, sudditit kosɗe ma, eera maaje! 3Temmbuki ma waŋga, koo moy yi'a toskaare ma. Mi waatoto, walaa mo haɗatammi!” 4Non coottoowo amin wi'i. Innde maako Jawmiraawo honooɓe asama, Ceniiɗo Isra'iila.
5Jooɗa siriw, nastu nder nyiɓre, berniwol Kaldiya'en! A meetataa ewneego jawmu laamuuji. 6Mi tikkanino ummaatoore am, mi soɓnuno maral am, mi hokkuno ɓe haa juŋngo ma. A yurminaay ɓe, a yowani koo nayeejo boo kaɓɓirgal tedduŋgal. 7A ɗonno wi'a: Mi laamoto haa foroy. A hakkilanaay kuuje ɗe'e, a numaay dow ko tammi laataago.
8Jonta kam, nan ɗu'um, an cuunaaɗo neeminaare, jooɗiiɗo nder de'ere, an bi'anɗo nder ɓernde ma: Sey min, walaa goɗɗo sam! Mi meeɗataa laataago debbo jurumɗo, mi sooyataa ɓikkoy. 9Ammaa kuuje ɗiɗi ɗe'e: Sooynde gorko e sooynde ɓikkoy ngaran dow ma nder saa'iire woore, nder nyalaade woore. Ɗe ngaran dow ma bee semmbe maaje fuu koo to hiilaaji ma ɗuuɗi, koo to moccooje ma ɗuuɗi masin. 10A ɗonno hoolo halleende ma. A wi'i: Walaa mo yi'atammi. Hikma ma e anndal ma majjini ma. A wi'i nder ɓernde ma: Sey min, walaa goɗɗo sam! 11Sarru waran dow ma, a waawataa daaynugo ngu bee hiila. Masiibo ukkanto ma, a waawataa daɗugo mo. Bilaa anndaaŋgal ma, halkere waran dow ma bee juhuki.
12“Kadi, dara dow sirriiji ma, bee hiilaaji ma ɗuuɗɗi ɗi kuuwɗa bee tiɗɗinaare diga nderkaaku ma. Teema ɗi nafete, teema a hulnan konne'en! 13A somi ngam sawariiji ɗi keɓɗa fuu. Sey annduɓe haala koode asama, yeccooɓe ko heɓete nde lewru dari fuu ndaro, ɓe kisne. 14Ndaa, ɓe laati bana geene joorɗe, yiite nyaaman ɓe. Ɓe ndaɗataa ɗemŋgal yiite. Naa ɗum ƴulɓe ngam sa'ugo tamseeje malla boo ngam aytinaago. 15Hiila'en ɓe comnuɗa hoore ma daliila muuɗum'en laatoto bana non. A tiini sarwaago ɓe diga nderkaaku ma. Jonta boo koo moy ɗon tiito yeeso muuɗum, walaa mo waawata hisnugo ma.”