Kuuje coɓɗe ilanɗe diga ɓanndu
1Jawmiraawo umri Muusa e Haruna, 2ɓe mbi'a Isra'iila'en ni'i: “To jakari goɗɗo ɗon ilna huunde, ilanɗum man soɓi. 3Koo to jakari ɗon ilna ɗum, koo to sukki, ɗum coɓɗum. 4Be'itte ɗe o waaloto dow mum e huunde nde o jooɗoto dow mum, soɓan. 5-7Koo moy meemi be'itte maako malla jooɗi dow huunde nde nyawɗo go jooɗino malla meemi ɓanndu maako, sey loota limce mum, yiiwo. Ammaa o nyallan o coɓɗo. 8To nyawɗo go tuuti tuuɗe dow goɗɗo laaɓɗo, sey goɗɗo man loota limce mum, yiiwo. Ammaa o nyallan o coɓɗo. 9To nyawɗo go jooɗi dow kirke, ɗe coɓan. 10Koo moy meemi huunde koo ndeye nde nyawɗo go jooɗi dow mum, soɓan haa kiikiiɗe. Koo moy efti huunde koo ndeye nde nyawɗo go jooɗi dow mum, sey loota limce mum, yiiwo. Ammaa o nyallan o coɓɗo. 11To nyawɗo go meemi goɗɗo feere, to o aartaay lootugo juuɗe maako tawon, sey goɗɗo man loota limce mum, yiiwo. Ammaa o nyallan o coɓɗo. 12To nyawɗo go meemi fayannde loope, sey nde fuse. To o meemi le'al, sey ngal lalle.
13To nyawɗo go yamɗiti, ilol maako jinni, sey o reena nyalɗe joweeɗiɗi ngam laɓɓinki maako. Nden o loota limce maako, o yiiwo nder ndiyam seeɓoore, ngam o laaɓa. 14Nyannde joweetataɓre o hoo'a pooli masar ɗiɗi malla pooloy ɗiɗoy, o wara yeeso Jawmiraawo haa dammugal laymaaru fottirde, o hokka ɗi limanjo. 15Limanjo lii'o gootel kirseteeŋgel ngam ittuki hakke, gootel boo guleteeŋgel. Bana nii o heɓnirta mo yaafuye haa Jawmiraawo, o laɓɓinirta mo e ilol maako.
16To goɗɗo hoyɗitake, sey o yiiwo. Ammaa o nyallan o coɓɗo. 17Koo ɗume kuuwraaɗum bee limce malla laral, to mani toɓɓake dow man, sey o loota ɗum, ɗum nyallan ɗum coɓɗum. 18To gorko hawti bee debbo, mani wurtake, sey ɓe ngiiwo ɓe ɗiɗo fuu. Ammaa ɓe nyallan ɓe soɓɓe.
19Debbo kayloowo o coɓɗo nyalɗe joweeɗiɗi. Koo moy meemi mo, o nyallan o coɓɗo. 20Be'itte maako malla huunde koo ndeye nde o jooɗi dow mum, soɓan. 21-22Koo moy meemi be'itte maako malla huunde nde debbo oo jooɗino dow mum, sey loota limce mum, yiiwo. Ammaa o nyallan o coɓɗo. 23Koo moy meemi huunde waaliinde dow be'itte debbo oo malla dow joonde maako, o nyallan o coɓɗo. 24To gorko hawti bee debbo kayloowo e to ƴiiƴam maako man ili meemi gorko, gorko oo soɓan nyalɗe joweeɗiɗi. Non boo be'itte ɗe o waaloto dow mum, soɓan.
25To ƴiiƴam debbo ili nyalɗe ɗuuɗɗe ɓaawo lootgol maako, nden kam o coɓɗo balɗe ƴiiƴam maako ilata fuu. O coɓɗo boo to lootgol maako duuri haa saali wakkati man bana yaake lootgol man non. 26Be'itte ɗe o waaloto dow mum e huunde nde o jooɗoto dow mum, ɗum coɓɗum balɗe man fuu bana yaake lootgol man. 27Koo moy meemi ɗe, soɓan. Sey o loota limce maako, o yiiwo. Ammaa o nyallan o coɓɗo. 28To ƴiiƴam debbo acci ilugo, sey o reena nyalɗe joweeɗiɗi, ɓaawo man o laaɓan. 29Nyannde joweetataɓre o hoo'a pooli masar ɗiɗi malla pooloy ɗiɗoy, o yahra ɗi haa limanjo haa dammugal laymaaru fottirde. 30Limanjo lii'o gootel kirseteeŋgel ngam ittuki hakke, gootel boo guleteeŋgel. Bana non o heɓnirta mo yaafuye haa Jawmiraawo, o laɓɓinirta mo e coɓki ilol maako.
31Onon Muusa e Haruna, ndaayne Isra'iila'en bee jooɗorde am wonnde caka maɓɓe saa'i ɓe soɓɓe, ngam taa ɓe coɓna nde. To naa non, ɓe maayan.
32Kanjum woni umrooje dow gorko marɗo nyawu ilnoowu e coɓɗo bee koyɗitaaki 33e debbo kayloowo e gorko malla debbo marɗo ilol e gorko baaldanɗo bee debbo coɓɗo.”