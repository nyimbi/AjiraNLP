Ngaaba Jawmiraawo bee Isra'iila'en tuurtuɓe
1Jawmiraawo wolwani yam, wi'i: 2“Yah, wooynu haa berniwol Urusaliima: Ndaa nii Jawmiraawo wi'i: Mi ɗon siftora adilaaku ma saa'i a paanyo e yiide ma saa'i a muuyaaɗo, no a tokkori yam nder ladde, nder lesdi ndi walaa aawre. 3Saa'i man Isra'iila'en laatakeno senaaɓe ngam Jawmiraawo bana ƴaamle codol maako aartuɗe. Koo moy nyaami ɗe, waɗi aybe, sarru ukkani ɗum.” Non Jawmiraawo wi'i.
4Nane wolde Jawmiraawo, onon yimɓe Yaakubu, onon le'i Isra'iila fuu! 5Ndaa nii Jawmiraawo wi'i: “Aybewol ngole kaakiraaɓe mon tawi haa am haa ɓe ndaayti yam? Ɓe tokki meereejum, bana non ɓe laati kamɓe boo meere'en. 6Ɓe ƴamaay: Toy Jawmiraawo mo wurtini en lesdi Misra, mo ɗowi en nder ladde, nder lesdi perewndi, keewndi gasɗe, nder lesdi njoorndi, nyiɓɓundi, ndi walaa saalotooɓe koo jooɗiiɓe ton? 7Min waddi on nder lesdi ndimoori haa on nyaama ɓenndalooje maari e kuuje maari booɗɗe. Ammaa onon, nde on nasti ndi, on coɓni lesdi am, on ngartiri maral am nyidduŋgal. 8Liman'en meeɗaay ƴamugo: Toy Jawmiraawo? Fassitirooɓe tawreeta anndaa yam, ardiiɓe tuurtani yam, annabi'en boo mbaɗi annabaaku bee innde Ba'al, tokki ɗowanteeɓe ɓe nafataa. 9Ngam man ngullotoomi on fahin. Mi ɗon wullo boo taaniraaɓe mooɗon.” Non Jawmiraawo wi'i.
10“Njehe haa duuɗe Kitti'en, ndaaroye. Malla nele nelaaɓe haa Keedar, kakkile booɗɗum, ndaare teema irin ɗu'um meeɗi laataago! 11Woodi ummaatoore sannjunde ɗowanteeɓe muuɗum na? Koo nde ɓe laataaki ɗowanteeɓe bee gooŋga! Ammaa ummaatoore am sannji tedduŋgal muuɗum bee ɗowanteeɗo mo nafataa! 12Kayɗine daliila man, onon asamanji, ndiwne, kultore!” Non Jawmiraawo wi'i. 13“Ngam ummaatoore am waɗi aybe cowi ɗiɗi: Min mo seeɓoore ngeendam, ɓe acci yam ɓe ngasi gaawi ceekɗi ɗi njogataako ndiyam ngam ko'e maɓɓe.
14Kadi Isra'iila laati maccuɗo malla o danyaaɗo nder njeyaaŋgu na? Koni o laati keɓal konu? 15Barooɗe ɗon ubba dow maako, ɗon ubba bee semmbe, ɗon mbonna lesdi maako. Berniiji maako gulaaɗi perwi, woodaa goɗɗo haa ton. 16Koo yimɓe Memfis e Tahapanes boo pemmbi on, laatini on maccuɓe. 17Ɗum fuu ɗum laatani on ngam on acci Jawmiraawo, Allah mooɗon yaake o ɗonno ɗowa on. 18Kadi jonta boo, ko lortaago Misra ngam yarugo ndiyam Sikor nafata? Malla ko yahugo Assuura ngam yarugo ndiyam Efratis nafata? 19Halleende mooɗon, kayre ɓoccata on, tuurtol mooɗon boo ɗon do'a on kiita! On acci yam, min Jawmiraawo, Allah mooɗon, on acci hulugo yam. Annde, paame no ɗum halliri masin!”, non Jawmiraawo Allah honooɓe asama wi'i.
20“Diga ɓooyma on tuurtani yam, on teeti, on mbi'i: Min njaggantaako ma fahin! Ammaa on ɗon turi bana daakaareejo dow towndiije fuu e les leɗɗe kecce fuu. 21Mi jubi on bana inabohi cuɓaaki, bana fuɗŋgo wooɗŋgo. Ko waɗi mi ɗon yi'a jonta on ngayli, on laati inabohi bonniiki, jananhi? 22Koo to on ngiiwake bee kilbu, to on ɗuɗɗini lootirde, tuundi hakke mooɗon ɗon lutta yeeso am”, non Jawmiraawo Allah wi'i.
23Koni on ɗon mbi'a: “Min coɓaay, min tokkaaki Ba'alji. Ndaare laabi mooɗon nder waadiwol, anndite kuuɗe mooɗon. On laati bana ngeelooba ndewa ndogganŋga koo toy fuu, 24bana wamnde rewre woownde yeeɗugo nder ladde hamaadaare, laahannde ngam suuno maare ɗuuɗŋgo. Moy naŋgtata nde? Walaa haaje wamnde worde soma ɗaɓɓitugo nde. Nde lewru maare waɗi, koo moy tawan nde law. 25Ndikka ndaroɗon! To naa non paɗe mooɗon paɗɗititto, kondondi mooɗon boo njooran! Ammaa on ɗon mbi'a: Aa'a, woodaa! Min ngiɗi jananɓe, min tokkoto ɓe.
26Bana gujjo ɗon semta to o naŋngaama, bana non yimɓe Isra'iila ɗon cemta, kamɓe e laamiiɓe maɓɓe e ardiiɓe maɓɓe e liman'en maɓɓe e annabi'en maɓɓe. 27Ɓe ɗon mbi'a leggal: An woni baaba amin! Ɓe ɗon mbi'a hayre boo: An danyi min! Ngam ɓe ngaylitani yam ɓaawe maɓɓe, naa geese maɓɓe. Ammaa to ɓe nasti bone, ɓe mbi'an: Umma, hisnu min! 28Kadi toy ɗowanteeɓe mooɗon ɓe mbaɗanɗon ko'e mooɗon? Sey ɓe ummo, ɓe kisna on to on nasti bone! Onon yimɓe Yahuuda, ɗowanteeɓe mooɗon ɗuuɗi bana gure mooɗon.
29Koni ngulloton yam? On fuu on tuurtani yam.” Non Jawmiraawo wi'i. 30“Mi ɓocci ɓiɓɓe mooɗon, ammaa ɗum nafaay, ɓe njaɓaay elto. Kaafahi mooɗon mbari annabi'en bana mbarooga zammbotoowa. 31Onon yidere nde'e, kakkilane wolde Jawmiraawo! Kadi mi laatanake Isra'iila ladde malla lesdi nyiɓre ɓaleere na? Koni ummaatoore am ɗon wi'a: Min njahan haa min ngiɗi fuu, min lortataako haa maaɗa? 32Kadi paanyo debbo yejjitan fawne muuɗum na? Ɓaŋgeteeɗo yejjitan toggoore ɓaŋgal muuɗum na? Ammaa ummaatoore am yejjiti yam, neeɓi.
33Kayya, on anndi ɗaɓɓititgo yiɗɓe on! Ngam maajum on mboowi waɗugo zunuubaaji. 34Ƴiiƴam laafuɓe ɓe ngalaa aybe ɗon haa gawarle limce mooɗon, koo nde on tawaay ɓe ɗon nasta cuuɗi mooɗon ngam wujjugo. Ammaa bee non fuu 35on ɗon mbi'a: Min ngalaa aybe! Sey a acca tikkango min! Ndaa, mi hiitoto on ngam on mbi'i: Min mbaɗaay hakke! 36On ɗon ngayla laabi mooɗon bee koyɗum! On cemtan daliila Misra, bana on cemtiri daliila Assuura. 37On loroto diga ton bee juuɗe mooɗon dow ko'e mooɗon. Ngam yimɓe ɓe koolotooɗon, min Jawmiraawo mi wudini ɓe. On keɓataa hayru haa maɓɓe.”