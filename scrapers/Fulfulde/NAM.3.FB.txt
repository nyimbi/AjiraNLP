Jawmiraawo halkan Niniwe
1Bone laatanto berniwol dufanŋgol ƴiiƴam, keewŋgol fewre e toonyaare, tum jaɓtol ɗon! 2Hoolo ɓoccol e hoolo kosɗe mootaaji ɗon ton, non boo caamŋgal pucci e mootaaji tultanɗi, 3samnooɓe ummake e kaafaaje jaynanɗe e labbe ɗelkanɗe, naawnaaɓe ɗuuɗɓe, maayɓe ɗuuɗɓe ɓe ngalaa limgal, koo toy goɗɗo fergoto maayɓe. 4Ɗum waɗi daliila kuuɗe daakaareeku ɗuuɗɗe ɗe daakaareejo oo huuwi. O ɗon esta bee ŋarol maako, o hiilaajo mawɗo. Bee daakaareeku maako e hiilaaji maako, o macciɗini ummaatooje e jama'aaje.
5Jawmiraawo honooɓe asama wi'i: “Mi ɗon monni ma. Mi ɓaŋgtan gawarle limce ma dow yeeso ma, mi hollan ummaatooje temmbuki ma e mi hollan laamuuji fuu ko semtinte. 6Mi rufan mbuuwri dow maaɗa, mi bustinte, mi laatinte huunde laareteende meere. 7Nden koo moy yi'i ma doggan daayiiɗum bee ma, o wi'an: Berniwol Niniwe halki! Moy yurminta ngol? Toy keɓanmi de'itinooɓe ngol?”
8An Niniwe, a tammi a ɓuri No-Amon wooɗugo na? Berniwol ngo'ol jooɗino caka ilduɗe, ndiyamji taarino ngol, maayo maŋngo laatino cukkol maagol, ndiyamji ayni ngol. 9Etiyopiya e Misra ngonno semmbe maagol ɗe ngalaa keerol. Yimɓe Put e Libiya ngonno wallooɓe ngol. 10Ammaa jooɗiiɓe maagol ndahaama, konne'en ndirɓi ɓikkoy maagol haa kawtirɗe laabi fuu. Ɓe mbaɗi kur'u dow tedduɓe maagol, ɓe kaɓɓi mawɓe maagol fuu bee callalluuji. 11An boo a wuykan, a nyukkoto, a ɗaɓɓitan hisrude ngam hisugo yeeso konne'en.
12Berniiji ma cemmbiɗɗi fuu nanndi bee ibbe ɗe ɓiɓɓe maaje aartuɗe ɓenndi. To goɗɗo dimmbi ɗe, ɓiɓɓe maaje caaman nder hunnduko koo moy giɗɗo nyaamugo ɗe. 13Honooɓe ma wonduɓe bee maaɗa laati bana rewɓe. Dammuɗe lesdi ma maɓɓitake jaasɗum yeeso konne'en ma, yiite ɗon nyaama leɗɗe palduɗe. 14Nyeɗ ndiyam! Ngam konne'en taarake ma. Wo'itin mahol ma cemmbiɗŋgol. Sey a jiiɓa loope, a yaaɓa ɗe, a taasko tappirɗum birikje. 15Bee non fuu, yiite nyaamete, kaafahi halkete. Ki nyaamete bana baɓɓatti nyaamiditta koo ɗume, koo to yimɓe ma ɗuuɗi bana baɓɓatti. 16-17A ɗuɗɗini filooɓe ma ko ɓuri koode asamanji, aynooɓe ma bana baɓɓatti, wakiili'en ma bana baɓɓatti baaliiɗi haa kowaaɗi nder wakkati jaaŋgol. To naaŋge fuɗi, ɗi mbe'ita bileeji maaji, ɗi piira, ɗi ndilla, walaa annduɗo haa toy.
18An laamiiɗo Assuura, ardiiɓe ma ɗaanake, hoore'en ma suusɓe mbaalake, ndimmbataako, ummaatoore ma saŋkitake dow kooseeje, walaa mooɓtanɗo nde. 19Walaa lekki ngam naawnere ma, huuduure ma hurgataako. Nananɓe habaru maaɗa fuu kellan juuɗe ngam maaɗa, ngam tum halleende ma meemi koo moy.