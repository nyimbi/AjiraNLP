Yaakubu barkiɗini Efrayim e Manassa
1Ɓaawo kuuje ɗe'e, ɓe mbi'i Yusufu: “Ndaa, baaba ma nyawɗo.” Nden o hoo'idi bee maako ɓiyiiko'en ɗiɗo, Manassa e Efrayim. 2Ɓe anndini Yaakubu, ɓe mbi'i: “Ndaa, ɓiya Yusufu wari haa ma.” Isra'iila haɓdi, jooɗi dow leeso mum. 3Yaakubu wi'i Yusufu: “Allah Baawɗo waŋgani yam haa Luus nder lesdi Kanaana, barkiɗini yam. 4O wi'i yam: Mi laatinte ɗuuɗa-asŋgoljo, mi laatinte mooɓre ummaatooje, mi marnan danygol ma lesdi ndi'i maral duumiiŋgal ɓaawo maaɗa. 5Jonta ɓiɓɓe ma ɗiɗo, danyanaaɓe ma nder lesdi Misra hiddeko mi wara haa maaɗa haa ɗo, ɓe laatanto yam. Efrayim e Manassa laatano yam bana Ruben e Simeyon. 6Ammaa ɓiɓɓe ɓe ndanyata ɓaawo maɓɓe, laatano ma. Nder maral hammiraaɓe maɓɓe ɓe keɓata geɗal maɓɓe. 7Ngam saa'i mi warti diga Paddan-Aram, Rahiilu maayi haa am dow laawol nder lesdi Kanaana, daayaaki bee Efrata. Mi uwi mo ton, dow laawol Efrata.” Kanjum woni: Baytilaama.
8Nde Isra'iila yi'i ɓiɓɓe Yusufu, o ƴami: “Ɗum ɓeye ɓe'e?” 9Yusufu jaabi baaba muuɗum: “Ɗum ɓiɓɓe am ɓe Allah hokki yam haa ɗo.” Isra'iila wi'i: “Ɓadin ɓe haa am, haa mi barkiɗina ɓe.” 10Gite Isra'iila tampi ngam ndottaaku, o waawataa yi'ugo. Yusufu ɓadini ɓe haa maako, o hebbi ɓe, o harli ɓe. 11Isra'iila wi'i Yusufu: “Mi tammaakino mi yi'ete fahin. Ndaa, Allah yi'ni yam koo danygol ma boo.” 12Yusufu sottini ɓe koppi baaba maako, o sujidi, yeeso haa lesdi.
13Nden Yusufu hoo'i ɓe ɗiɗo fuu, Efrayim bee nyaamo maako, ngam o wona haa nano Isra'iila, Manassa boo bee nano maako ngam haa o wona haa nyaamo Isra'iila. O ɓadini ɓe haa maako. 14Ammaa Isra'iila waafindiri juuɗe mum, yowi nyaamo dow Efrayim – minyiraawo – nano maako boo dow Manassa – afo. 15O barkiɗini Yusufu, o wi'i: “Allah mo maama am Ibrahiima e baaba am Isiyaaku ngeeɗi yeeso mum, Allah mo ayni yam bana gaynaako diga danyeeki am haa wargo hannde, 16malaa'ikaajo kisnuɗo yam sarru fuu, barkiɗina derke'en ɓe'e. Daliila maɓɓe innde am tabito bana innde maama am Ibrahiima e baaba am Isiyaaku. Ɓe ɗuuɗa masin haa lesdi.”
17Nde Yusufu yi'i baaba maako yowi juŋngo mum nyaamo dow hoore Efrayim, o yerdaaki ɗum. O naŋngi juŋngo baaba maako, ngam o sottina ngo dow hoore Efrayim, o yowa ngo dow hoore Manassa. 18O wi'i baaba maako: “Naa non, baaba am! Oo woni afo, yow nyaamo ma dow hoore maako.” 19Ammaa baaba maako sali, wi'i: “Mi anndi, ɓiŋngel am! Mi anndi kaŋko boo o laatoto ummaatoore. Kaŋko boo o laatoto mawɗo. Ammaa minyiiko ɓurdan mo maŋngu, danygol minyiiko laatoto mooɓre ummaatooje.” 20O barkiɗini ɓe nyalaade maajum, o wi'i: “Isra'iila'en fuu mbarkiɗiniran bee innde maaɗa. Ɓe mbi'an: Allah waɗe bana Efrayim e Manassa.” Bana non o ardiniri Efrayim yeeso Manassa. 21Isra'iila wi'i Yusufu: “Ndaa, mi ɗon maaya. Ammaa Allah wondan bee mooɗon, lortinan on nder lesdi kaakiraaɓe mooɗon. 22Mi hokkete Sikem, lesdi ɓurndi wooɗugo, deerɗa'en keɓataa ndi. Lesdi man, mi hoo'i ndi haa Amoori'en bee kaafahi am e lagaawal am.”