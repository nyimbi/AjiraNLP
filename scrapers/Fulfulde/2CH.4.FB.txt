Weendu e taasaaje njamndi mboɗeeri
(1 Laamiiɓe 7:23-51)
1Suleymaanu waɗi hirsirde njamndi mboɗeeri, njuutirka maare meetir sappo, njaajirka meetir sappo, towirka boo meetir jowi.
2O waɗi loonde njamndi ɓolinaandi. Cakaare maare ɗon meetir jowi, towirka maare boo meetir ɗiɗi bee reeta, ɓoggol meetir sappo e jowi taaroto haa filtina nde. 3Haa les sera loonde, o taarni hunnduko man bee suuraaji ga'i, meetir gootel fuu, ga'i noogas. Ɗi ɗon taari nde ɗiɗi, ɓolinaaɗum gootum bee maare. 4O jo'ini loonde man dow suuraaji ga'i njamndi sappo e ɗiɗi. Ga'i tati tiiti woyla, tati tiiti fombina, tati tiiti hiirnaaŋge, tati tiiti fuunaaŋge. Dubbe maaji fuu ɗon kawti haa caka. 5Tekkirka loonde ɗon bana njaajirka newre. O waɗi sera maare bana sera jardugel, bana pinndi gurguli. Loonde nde'e hoosan baakin liitir ujine cappanɗe joweego e joweego (66.000).
6O waɗi daarooje sappo, o jo'ini jowi haa juŋngo nyaamo, jowi boo haa nano. Nder maaje yimɓe lalli kuuwruɗe ngam guleteeɗi. Ammaa bee ndiyam loonde go liman'en looti ko'e muuɗum'en.
Limgal kuuje baɗaaɗe bee njamndi
7O waɗi jo'inirɗe pittirlaaji sappo ɗi kaŋŋeeri, bana ko haani. O darni ɗi nder nokkuure seniinde, jowi haa nyaamo, jowi boo haa nano. 8O waɗi boo taabe sappo, o jo'ini ɗi nder nokkuure seniinde, jowi haa nyaamo, jowi boo haa nano. O waɗi boo taasahoy kaŋŋeeri teemerre.
9O waɗi babal liman'en e babal maŋngal bee dammuɗe maagal. O suddi pareeje bee njamndi mboɗeeri. 10O jo'ini loonde go haa wakeere haykaliiru nyaamre, haa fuunaaŋge walaadu fombina.
11Hiram waɗi payanɗe ngam ndoondi e pelji e pehe biccirɗe ƴiiƴam. Bana non o timminiri kuugal ngal laamiiɗo Suleymaanu umri mo huuwugo ngam haykaliiru Allah: 12Daŋraŋge ɗiɗi bee ko'e jooɗotooɗe dow daŋraŋge man e irin bamaaɗi bana zubaaji ngam suddugo ko'e gonɗe dow daŋraŋge go 13e suuraaji rummaanooje teemeɗɗe nayi (400) ngam bamaaɗi ɗiɗi go, waato teemeɗɗe ɗiɗi ngam taarnugo kala hoore fuu nde ɗiɗi, ngam suddugo ko'e ɗiɗi gonɗe dow daŋraŋge go. 14O waɗi boo jo'inirɗe e daarooje dow maaje 15e loonde go bee ga'i sappo e ɗiɗi ɗi loonde jooɗi les maare 16e payanɗe ngam ndoondi e pelji e tufirɗe. Kuuje ɗe Hiram-Abi waɗani laamiiɗo Suleymaanu ngam haykaliiru Jawmiraawo fuu, ɗe mbaɗaama bee njamndi mboɗeeri ɗelkanndi. 17Laamiiɗo umri ɓolingo ɗe haa waadiwol Urdun, hakkunde Sukkot bee Seredata nder lesdi loope. 18Suleymaanu waɗi ɗe ɗuuɗɗe masin, ngam man walaa annduɗo teddeeŋga njamndi mboɗeeri ndi ɓe kuuwtiniri.
19Suleymaanu waɗi boo kuuje gonɗe nder haykaliiru Allah fuu: Gulduɗum uurle bee kaŋŋeeri e taabe ngam tamseeje jo'inteeɗe 20e jo'inirɗe pittirlaaji e pittirlaaji maaji kuɓɓeteeɗi fodde umroore yeeso suudu ɓurndu senaago, ɗum fuu ɗum kaŋŋeeri laaɓndi 21e pinndi maaji e pittirlaaji e mekefje maaji, ɗum kaŋŋeeri ɓurndi laaɓugo 22non boo laɓe e taasahoy e taasaaje e pehe uurorɗe, ɗum fuu ɗum kaŋŋeeri laaɓndi. Pareeje haa dammugal suudu sakkitiindu e pareeje haa dammugal haykaliiru, kanje boo ɗe kaŋŋeeri.