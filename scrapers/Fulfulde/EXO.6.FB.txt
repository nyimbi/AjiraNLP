1Jawmiraawo jaabi Muusa: “Jonta a yi'an ko mi waɗata Firawna! Mi doolan mo bee juŋngo am semmbiɗŋgo, o yooftan Isra'iila'en, fakat mi doolan mo riiwugo ɓe diga lesdi maako.”
Jawmiraawo rimɗinan Isra'iila'en
2Fahin Jawmiraawo wolwani Muusa, wi'i mo: “Min woni Jawmiraawo. 3Mi waŋgani Ibrahiima e Isiyaaku e Yaakubu, mi Allah Baawɗo. Ammaa mi anndinaay hoore am haa maɓɓe bee innde am Jawmiraawo. 4Mi haɓɓi alkawal bee maɓɓe, mi iinani ɓe mi hokkan ɓe lesdi Kanaana, lesdi ndi ɓe koɗi nder muuɗum. 5Jonta mi nani uumaali Isra'iila'en, ɓe Misra'en ndooli huuwugo kuugal naawŋgal. Mi siftori alkawal am bee maɓɓe. 6Ngam maajum yeccu Isra'iila'en ni'i: Min woni Jawmiraawo, Mi hisnan on diga ɓillaare kuugal Misra'en caatuŋgal, mi wurtinan on maccuŋgaaku maɓɓe, mi rimɗinan on bee juŋngo am fortaaŋgo e kiitaaji am mawɗi. 7Mi laatinan on ummaatoore am, mi laatoto Allah mooɗon. On anndan min woni Jawmiraawo Allah mon, mo wurtini on diga kuugal Misra'en caatuŋgal. 8Mi yahran on nder lesdi ndi kuniimi hokkugo Ibrahiima e Isiyaaku e Yaakubu. Mi hokkan on ndi, ndi laatoto maral mooɗon. Min woni Jawmiraawo.” 9Muusa yecci ɗum Isra'iila'en, ammaa ɓe cali nanango mo ngam ɓerɗe maɓɓe nusi daliila kuugal caatuŋgal.
10Nden Jawmiraawo wi'i Muusa: 11“Yah haa Firawna, laamiiɗo Misra, wi' mo o yoofta Isra'iila'en ngurto lesdi maako.” 12Muusa wi'i Jawmiraawo: “Laar! Koo Isra'iila'en boo cali nanango yam. Noy Firawna waawrata nanango yam, min tedda-ɗemŋgaljo?” 13Nden Jawmiraawo wolwani Muusa e Haruna. O hokki ɓe umroore yahugo haa Isra'iila'en e haa Firawna, ngam wurtingo Isra'iila'en diga lesdi Misra.
Limgal baabiraaɓe Muusa e Haruna
14Ndaa limgal baaba-ci'e'en Isra'iila. Ɓiɓɓe Ruben, afo Isra'iila: Hanok e Pallu e Hesruunu e Karmi. Kamɓe ngoni baaba-ci'e'en nder lenyol Ruben. 15Ɓiɓɓe Simeyon, ɓe'e: Yemuwel e Yamin e Ohad e Yakin e Cohar e Sawulu, ɓii Kanaaniijo debbo. Kamɓe ngoni baaba-ci'e'en nder lenyol Simon. 16Ndaa inɗe ɓiɓɓe Lewi fodde gide maɓɓe: Gerson e Kahat e Meraari. Lewi yeeɗi duuɓi teemerre e cappanɗe tati e joweeɗiɗi (137). 17Ɓiɓɓe Gerson ngoni: Libni e Sim'i, fodde ci'e maɓɓe. 18Ɓiɓɓe Kahat ngoni: Amram e Yicehar e Heburuun e Uzziyel. Kahat yeeɗi duuɓi teemerre e cappanɗe tati e tati (133). 19Ɓiɓɓe Meraari ngoni: Mahali e Musi. Kamɓe ngoni baaba ci'e Lewi'en fodde danygol maɓɓe.
20Amram ɓaŋgi goggo mum Yokebet. O danyani mo Haruna e Muusa. Amram yeeɗi duuɓi teemerre e cappanɗe tati e joweeɗiɗi (137). 21Ɓiɓɓe Yicehar ngoni: Koora e Nefek e Zikiri. 22Ɓiɓɓe Uzziyel ngoni: Miisayel e Elicafan e Sitiri. 23Haruna ɓaŋgi Eliseba ɓii Amminadabu, deerɗiraawo Nahasunu debbo. O danyani mo Nadab e Abihu e Eli'azaaru e Itamar. 24Ɓiɓɓe Koora ngoni: Assir e Elkaana e Abiyasaf. Kamɓe ngoni baaba-ci'e'en Koora'en. 25Eli'azaaru ɓii Haruna ɓaŋgi gooto haa ɓiɓɓe Putiyel rewɓe. O danyani mo Pinehas. Kamɓe ngoni baaba-ci'e'en Lewi'en fodde ci'e maɓɓe. 26Ɗum Haruna e Muusa ɓen Jawmiraawo umri, wi'i ɓe: “Ngurtine honooɓe am, waato ummaatoore am Isra'iila diga lesdi Misra, fodde mooɓe maɓɓe nder wakkatiire woore.” 27Kamɓe mbolwani Firawna, laamiiɗo Misra, ngam wurtingo Isra'iila'en diga lesdi maako. Ɗum Muusa e Haruna.
Jawmiraawo hesɗitinani Muusa e Haruna iinawol mum
28Nyalaade nde Jawmiraawo wolwani Muusa nder lesdi Misra go, 29o wi'i mo: “Min woni Jawmiraawo. Yah yeccu Firawna, laamiiɗo Misra, ko mi wolwani ma fuu.” 30Ammaa Muusa jaabi Jawmiraawo: “Mi tedda-ɗemŋgaljo. Noy Firawna waawrata nanango yam?”