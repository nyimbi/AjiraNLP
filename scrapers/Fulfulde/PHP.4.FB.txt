Ceyore kawtal mon bee Jawmiraawo
1Onon deerɗam'en yiɗaaɓe, ngam man tabite bana non nder kawtal mon bee Jawmiraawo. Mi ɗon yenwa on masin, onon yiɗaaɓe am, on laati daliila seyo am e tedduŋgal am.
2Mi ɗon toro Ewodiya e Sintike haa ɓe narra daliila Jawmiraawo. 3An boo, kuuwdiɗɗiraawo am koolaaɗo, mi ɗon toro ma a walla rewɓe ɓe'e, ngam ɓe kawti bee am nder haɓre ngam Linjiila, kamɓe e Keleman e luttuɓe huuwdiɗɗiraaɓe am. Inɗe maɓɓe fuu mbinndaama nder deftere ngeendam.
4Ceye foroy ngam daliila Jawmiraawo. Mi wi'an ɗum fahin: Ceye!
5Sey munyal mon waŋgana yimɓe fuu. Jawmiraawo ɓadake wargo. 6Taa caklane koo ɗume, ammaa anndine Allah haaje mon fuu nder do'a e tornde, bee yettoore boo. 7Nden kam salaaman Allah ɓurka faamu neɗɗo fuu, aynan ɓerɗe mon e numooji mon nder kawtal bee Yeesu Almasiihu.
8Deerɗam'en, ndaa ko lutti wi'eego: Ko gooŋɗi fuu, ko haandi samɗineego fuu, ko laati adiliijum fuu, ko laaɓi fuu, ko he'i yiɗeego fuu, ko he'i teddineego fuu, ko fotti fuu e ko he'i maŋgteego fuu, kakkilane ɗum. 9Mbaɗe ko on ekkiti, ko on keɓi, ko on nani e ko on ngi'i haa am. Nden kam, Allah dokkoowo salaaman wondan bee mooɗon.
Yettoore ngam ballal
10Mi heɓi seyo ɗuuɗŋgo daliila Jawmiraawo, ngam on ngiɗi wallugo yam fahin. Koo naane maa, on ngelino ɗum, ammaa on keɓaayno laawol waɗugo ɗum. 11Mi wi'aay ɗum ngam daliila sooynde ngam mi ekkiti heƴnitaago bee ko keɓmi fuu. 12Mi anndi jooɗaago nder leestinaare bana no mi anndiri jooɗaago nder ɗuuɗeeŋga. Mi ekkiti heƴnitaago koo toy e koo noy, koo mi ɗon nder haarannde malla weelo, koo nder ɗuuɗeeŋga malla sooynde. 13Mi waawi waɗugo ɗu'um fuu, ngam Almasiihu ɗon semmbiɗinammi.
14Bee non fuu on mbaɗi booɗɗum bee hawtango yam nder ɓillaare am. 15Onon Filippi'en on anndi boo, saa'i min puɗɗi waazingo Linjiila, nde ngurtiimi Makedoniya, walaa jama'aare nuɗɗinɓe walli yam bee hokkugo huunde malla ngeenaari, sey onon tan. 16Ngam diga mi ɗonno haa Tessaloniiki maa, on neldi yam walliinde, naa nde woore tan. 17Taa nume dokke mi ɗaɓɓata. Ammaa mi yiɗi jawdi mooɗon heɓana on riba. 18Mi heɓi dokkal ngal nelduɗon bee juŋngo Epafrodit. Mi heɓi ko mi mari haaje fuu, haa ɗum ɓuri haaje am, mi ɗon nder jeynitaare. Ɗum laati bana dokkal uurdi mbelndi, kirsaaɗum ko Allah seyorto, yerdoto. 19Allah am humtanan on haajeeji mon fuu fodde risku muuɗum, nder tedduŋgal, bee Yeesu Almasiihu. 20Tedduŋgal laatano Allah, Baabiraawo men haa abada abadin. Aamiina!
Koofli
21Koofne senaaɓe fuu bee innde Yeesu Almasiihu. Deerɗiraaɓe wonduɓe bee am koofni on. 22Senaaɓe wonɓe haa ɗo fuu koofni on, sakkomaa yimɓe wonɓe nder saare Kaysara.
23Mo'ere Jawmiraawo men Yeesu Almasiihu wondu bee mooɗon fuu!