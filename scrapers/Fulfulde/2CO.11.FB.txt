Pol e fewooɓe wi'anɓe ɓe nelaaɓe
1Ko ngiɗmi kam, haa on munyanammi, koo to mi laatake paataaɗo seɗɗa. Useni munyaneeɗam. 2Mi yiɗi on bee yiide haajunde, iwnde haa Allah. Mi haɓɓani on bana paanyo debbo haa gorko gooto tan, waato Almasiihu. Mi yiɗi mi yahra on bana paanyo debbo laaɓɗo yeeso maako. 3Ammaa ciftore no mboodi estiri Hawwa bee ƴoyre mum. Nden mi ɗon hula ngam taa hakkiilooji mooɗon mbonno bana non, on acca yiɗugo Almasiihu bee laaɓeeŋga e ɓernde woore. 4Ngam to goɗɗo wari waazini on Yeesu feere mo min ngaazinaay malla haa njaɓon ruuhu ngu laataaki Ruuhu Ceniiɗo mo on njaɓi malla kubaruwol ngol laataaki Linjiila ka on njaɓi, on munyanan mo bee koyɗum.
5Mi anndi mi famɗanaay nelaaɓe wi'eteeɓe mawɓe ɓe'e. 6Teema mi laataaki wela-ɗemŋgaljo, ammaa marugo anndal kam ɗum huunde feere. Koo toy e koo noy fuu min mbaŋginani on anndal nga'al laaɓɗum tal.
7Nde ngaazumi on Linjiila Allah, mi waɗi ɗum caahu. Mi leesni hoore am ngam ɓaŋgtugo on. Kanjum ɗum aybe na? 8Mi ɓilli jama'aaje nuɗɗinɓe goɗɗe bee jaɓugo ngeenaari haa maaje ngam haa mi huuwana on. 9Yaake mi ɗonno wondi bee mooɗon, mi teddanaay goɗɗo koo nde mi ɓilliiɗo. Ngam deerɗiraaɓe warɓe diga Makedoniya kumtani yam haaje am fuu. Mi yiɗaano teddango on nder koo ɗume. Koo yeeso ɗo boo mi yiɗaa. 10Bee gooŋga Almasiihu ngonka nder ɓernde am mbi'anmi on: Walaa koo gooto nder lesɗe Akaya haɗatammi juro am ngo'o. 11Ngam ɗume mbi'mi ɗum? Ngam mi yiɗaa on na? Aa'a, Allah anndi mi yiɗi on!
12Mi tokkoto huuwugo bana no kuuwranmi jonta. Kanjum ngam taa mawnitittooɓe ɓe'e, wi'anɓe ɓe poti bee amin keɓa daliila juraago. 13Kamɓe ɓe laataaki nelaaɓe bee gooŋga, ɓe fewooɓe. Ɓe mbaɗi ko'e maɓɓe bana ɓe nelaaɓe Almasiihu. 14Walaa kaayeefiijum haa ton! Ngam Sayɗaanu boo ɗon waɗa hoore mum bana o malaa'ikaajo annoora. 15Ngam maajum saɗanaaki jagganiiɓe Sayɗaanu haa mbaɗa ko'e muuɗum'en bana ɓe huuwanooɓe adilaaku. Ammaa timmoode maɓɓe laatanto ɓe fodde kuuɗe maɓɓe.
Torraaji Pol
16Sey mi wi'ta ɗum fahin: Taa goɗɗo laarammi bana mi paataaɗo. Malla njaɓeeɗam bana mi paataaɗo ngam haa min boo mi heɓa mi juro seɗɗa. 17Ko mbolwanmi jonta, mi wi'ataa ɗum fodde ko Jawmiraawo yiɗi. Mi wolwan bana mi walaa hakkiilo. Fakat mi tabitini, mi woodi daliila juraago. 18Ngam ɗuuɗɓe ɗon njuro fodde ɗabiya yimɓe duniyaaru. Ngam maajum min boo mi fuɗɗan juraago.
19Fakat onon laatiiɓe hakkilɓe, on ɗon munyana faataaɓe bee seyo! 20On ɗon munyana koo ɓeye wartiranɓe on maccuɓe, naftortooɓe on, jaɓtanɓe jawdi mooɗon, yawotooɓe on, maaranɓe on. 21Mi ɗon semta wi'go ɗum: Nder kuuɗe bana ɗe'e, min tampuɓe masin!
Ammaa to woɗɓe ɗon njuro, min boo mi juroto – Jonta mi ɗon wolwa bana paataaɗo! 22Ɓe Ibraniŋke'en na? Min boo mi Ibraniŋkeejo. Ɓe Isra'iila'en na? Min boo mi Isra'iilaajo. Ɓe danygol Ibrahiima na? Min boo mi danygol Ibrahiima. 23Ɓe huuwanooɓe Almasiihu na? Sey mi wolwa bana mi ginnaaɗo: Mi ɓuri ɓe. Mi ɓuri ɓe huuwugo piw: Mi ɓuri ɓe nastineego nder cuuɗi fursina. Mi ɓuri ɓe ɓocceego. Mi ɓuri ɓe nastugo joote maayde. 24Nde jowi Yahuudu'en ɓocci yam ɓocci cappanɗe tati e joweenayi. 25Nde tati Roma'en paɗɗi yam bee cabbi. Nde woore yimɓe piɗi yam bee kaa'e. Nde tati koommbowal yooli bee am, nde woore mi jooɗi jemmaare e nyalawmaare nder ndiyam. 26Nder jahaale am ɗuuɗɗe bee kosɗe, mi ɗonno yeeso joote maayde daliila maaje, fasooɓe, yimɓe asŋgol am e heefeerɓe. Mi ɗonno yeeso joote maayde nder berniiji, nder gure, nder laɗɗe, nder mbeela e caka fewooɓe wi'anɓe ɓe deerɗiraaɓe boo. 27Mi maati comri e torra. Ndego mi heɓataa ɗaanaago, mi maati dolo e ɗomka. Nde ɗuuɗɗum mi heɓaay nyaamdu sam, jaaŋgol torri yam, mi sooyi limce boo. 28Taa mi limta luttuɗum fuu. Ammaa woodi ko ɓuri ɓillugo yam nyalɗe fuu: Ɗum suklanaago jama'aaje nuɗɗinɓe fuu. 29To goɗɗo maati tampere, min boo mi maatan nde. To goɗɗo do'ake, waɗi aybe, ɗum naawatam masin.
30To haani mi juro, nden kam mi jurorto tampere am. 31Allah, Baabiraawo Jawmiraawo Yeesu meeɗen anndi mi fewataa. Yettoore laatano mo haa foroy! 32Saa'i mi ɗonno haa Damas, ngomnaajo kuuwananɗo laamiiɗo Aretas jo'ini aynooɓe haa dammuɗe berniwol haa ɓe naŋngammi. 33Ammaa deerɗiraaɓe nastini yam nder silaawo, ndiirtini yam haa wurdere mahol taariiŋgol berniwol. Bana nii kisrumi juuɗe ngomnaajo oo.