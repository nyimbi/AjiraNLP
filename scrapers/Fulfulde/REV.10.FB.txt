Malaa'ikaajo bee deftel
1Nden mi yi'i malaa'ikaajo feere marɗo baawɗe ɗon jippo asama. O ɗon ɓorni ruuldere, timotimooŋgal ɗon taari hoore maako, yeeso maako ɗon yayna bana naaŋge, kosɗe maako nanndi bee moosli yiite. 2Nder juŋngo maako o jogi deftel maɓɓitaaŋgel. O jo'ini kosŋgal maako nyaamal dow mbeela, nanal boo dow lesdi, 3o wooki bee sawtu, o wooki bana ubbaaŋgo mbarooga. Nde o wooki bana nii, pelmaali joweeɗiɗi mbaɗi hoolo. 4Nde pelmaali joweeɗiɗi ɗi mbolwi, mi taaskani winndugo ɗum. Ammaa mi nani sawtu wolwani yam diga asama, wi'i: “Taa waŋgin ko pelmaali joweeɗiɗi ɗi'i mbolwi. Taa winndu ɗum.”
5Nden malaa'ikaajo mo mi yi'i ɗon dari dow mbeela e dow lesdi go ɓaŋgti juŋngo muuɗum nyaamo heedi asama, 6huni bee innde Allah, geeto haa abada abadin, tagɗo asama e lesdi e ko woni ton fuu, tagɗo mbeela e ko woni ton fuu, o wi'i: “Walaa wakkati fahin! 7Ammaa yaake nde yimɓe tammi nanugo sawtu malaa'ikaajo njoweeɗiɗaɓo, to o fuufi luwal maako, nden Allah timmitinan anniya muuɗum sirriiha, bana o anndinno jaggiiɓe maako, annabi'en.”
8Nden sawtu diga asama go, wolwani yam fahin, wi'i: “Yah, jaɓ deftel maɓɓitaaŋgel ngel diga juŋngo malaa'ikaajo dariiɗo dow mbeela e dow lesdi go.” 9Mi yehi haa malaa'ikaajo go, mi ƴami mo o hokkammi deftel go. O wi'i yam: “Hoo'u ngel, nyaam ngel, ngel haaɗan nder reedu maaɗa, ammaa nder hunnduko maaɗa, ngel dakman bana njumri.” 10Mi jaɓi deftel man diga juŋngo malaa'ikaajo go, mi nyaami ngel, ngel dakmi nder hunnduko am bana njumri. Ammaa nde mi moɗi ngel, ngel haaɗi nder reedu am.
11Nden goɗɗo wi'i yam: “Sey a waɗa annabaaku dow jama'aaje e ummaatooje e ɗemɗe e laamiiɓe ɗuuɗɓe fahin.”