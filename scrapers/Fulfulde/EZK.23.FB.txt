Deerɗiraaɓe rewɓe halluɓe ɗiɗo
1Ndaa Jawmiraawo wolwani yam, wi'i: 2“Ɓii-Aadama, woodino deerɗiraaɓe rewɓe ɗiɗo, daada gooto. 3Saa'i ɓe faanyɓe, ɓe ɗonno njooɗi haa Misra, ɓe mbaɗi daakaareeku, ɓe acci worɓe pijiri enɗi maɓɓe, karli ɓe. 4Innde mawniraawo, Ohola (ɗum Samariya). Innde minyiraawo boo, Oholiba (ɗum Urusaliima). Mi te'i ɓe ɗiɗo fuu, ɓe ndanyani yam ɓiɓɓe worɓe e rewɓe. 5Ohola te'aaɗo am tokki waɗugo daakaareeku. O heewi suuno ngam Assuura'en waaye'en maako. Kamɓe ɓe honooɓe, 6ɓorniiɓe limce carwinaaɗe, ngomna'en e wakiili'en, ɓe fuu ɓe suka'en wooɗɓe, wa'ooɓe pucci. 7O waɗi daakaareeku bee suɓaaɓe Assuura fuu, o suuni koo moy maɓɓe, o soɓni hoore maako bee sujidango labbi Assuura'en. 8O accaay daakaareeku maako ngu o fuɗɗuno haa Misra, saa'i ɓe pijiri enɗi maako diga o paanyo tawon, woɗɓe mbaaldi bee maako, mbaɗi mo bana daakaareejo. 9Ngam maajum mi hokki mo haa juuɗe Assuura'en, waaye'en maako ɓe o suuni. 10Kamɓe ɓorti mo, ɓe kooci ɓiɓɓe maako worɓe e rewɓe, nden kaŋko man boo ɓe mbari mo bee kaafahi. Koo toy fuu rewɓe nani habaru kiita maako.
11Oholiba deerɗiraawo maako yi'i ɗum fuu, ammaa suuno maako ɓuri ɗuuɗugo, o waɗi daakaareeku ngu ɓuri deerɗiiko. 12O suunaama ngomna'en e wakiili'en Assuura'en e honooɓe ɓorniiɓe limce booɗɗe e wa'iiɓe pucci, ɓe fuu ɓe suka'en wooɗɓe. 13Mi yi'i o coɓɗo, o tokki laawol ngol deerɗiiko tokki. 14Ammaa daakaareeku maako ɓuri ngu deerɗiiko. O yi'i suuraaji Kaldiya'en diidaaɗi haa mahi bee boɗeejum, 15worɓe bee taadorli e meetaleeji jilwanɗi fuu ngoodi jaati laamiiɓe, ɓe ɗon bana ɓiɓɓe Baabila, Kaldiya woni lesdi maɓɓe. 16Nde o yi'i suuraaji maɓɓe, o suuni ɓe, o neli nelaaɓe haa maɓɓe nder lesdi Kaldiya. 17Yimɓe Baabila ngari ngam waaldugo bee maako, ɓe mbaɗi daakaareeku bee maako, ɓe coɓni mo haa o wanyi ɓe. 18O waŋginani koo moy o daakaareejo, o holli koo moy temmbuki maako. O laatani yam nyidduɗo bana deerɗiiko. 19O ɗuɗɗini daakaareeku maako, o siftori saa'i nde o paanyono, yaake o waɗno daakaareeku nder lesdi Misra. 20O heewi suuno ngam daakaare'en mawna-jakari'en bana bamɗe, ɗuuɗa-mani'en bana pucci gorɗi. 21Oholiba, a accaay suuno paanyaaku ma, saa'i Misra'en pijiri enɗi ma.”
Kiita Allah dow deerɗiraaɓe go
22“Jonta kam, Oholiba, nan ko min Allah Jawmiraawo mi wi'ete: Waaye'en ma ɓe nganyɗa, mi umminan ɓe dow maaɗa, ɓe ngara ɓe taaro ma. 23Mi waddan Baabila'en e Kaldiya'en fuu, worɓe Pekoda e So'a e Ko'a, non boo Assuura'en fuu. Ɓe fuu ɓe suka'en wooɗɓe, ɓe fuu ɓe ngomna'en e wakiili'en, hoore'en e mawɓe, wa'iiɓe pucci. 24Ɓe ngaran dow maaɗa diga woyla, jama'aare konu ɗuuɗnde, bee mootaaji pucci, bee bawarɗe mawɗe e pamare e kufneeje njamndi ɓe taaroto ma. Mi hokkan ɓe baawɗe hiitaago ma, ɓe kiitoto ma fodde kiitaaji maɓɓe. 25Mi rufan tikkere kaajal am dow ma, ngam maajum accanmi ɓe ɓe kiito ma bee tikkere. Ɓe ta'an kine ma e noppi ma, ɓe mbaran danygol ma bee kaafahi. Ɓe koo'an ɓiɓɓe ma worɓe e rewɓe, ko luttani ma boo, ɓe ngulan ɗum bee yiite. 26Ɓe ɓortete, ɓe koocan fawne ma marɗe saman fuu. 27Bana non mi timminirta suuno ma e daakaareeku ma ɗum puɗɗuɗa waɗugo haa Misra. A meetataa rewugo labbi, a meetataa siftorgo lesdi Misra boo.”
28Ngam ndaa nii Allah Jawmiraawo wi'i: “Mi hokkete haa juuɗe yimɓe ɓe nganyɗa, laataniiɓe ma nyidduɓe. 29Ɓe nganyete. Ngam maajum ɓe koocan ngeenaari ma fuu, ɓe accete a temmbo. Temmbuki ma waŋginan cemtiniiɗum suuno ma e daakaareeku ma. 30Ɓe mbaɗante ɗum ngam a waɗi daakaareeku bee ummaatooje, a soɓni hoore ma bee sujidango labbi maaje. 31A tokki laawol deerɗa, ngam maajum njarnanmaami jardugel kiita maako.”
32Ndaa nii Allah Jawmiraawo wi'i: “A yaran nder jardugel kiita deerɗa lugguŋgel, jaasŋgel. Koo moy yawete, jancete, ngam ngel heewi kiita jur. 33Bone maagel wuykinte. Jardugel deerɗa Samariya, ɗum jardugel kultoreeŋgol e halkere. 34A yardan ngel, a fusan ngel bee nyii'e ma, a seekan enɗi ma bee keeɗe maagel. Ngam min Allah Jawmiraawo wi'i ɗum.”
35Ngam maajum, ndaa nii Allah Jawmiraawo wi'i: “A yejjiti yam, a wudini yam ɓaawo ma. Ngam maajum kiita suuno ma e daakaareeku ma ɗon dow maaɗa!”
36Nden Jawmiraawo wi'i yam: “Ɓii-Aadama, a hiitoto Ohola e Oholiba na? Sey a fela ɓe ngam kuuɗe maɓɓe nyidduɗe. 37Ngam ɓe mbaɗi njeenu, ƴiiƴam ɗon takki haa juuɗe maɓɓe. Ɓe mbaɗi njeenu bee tokkaago labbi, ɓe mbari ɓikkoy koy ɓe ndanyani yam. Ɓe lii'ani labbi ɓiɓɓe am. 38Naa kanjum tan woni aybe maɓɓe! Nyalaade man ɓe coɓni boo suudu am seniindu e nyalɗe ciwtorɗe ɗe ndarnumi. 39Ɓe kirsi ɓikkoy maɓɓe, ɓe lii'ani koy labbi maɓɓe, nden ɓe ngari nyalaade man nder suudu am seniindu, ɓe coɓni ndu. Bana nii ɓe mbaɗi nder suudu am.
40Ɓe neli nelaaɗo ngam ewnoygo worɓe warɓe diga daayiiɗum, nden ɓe ngari. Rewɓe ɗiɗo go ngiiwi, mbaɗi pinaari haa gite muuɗum'en, ɓorni fawne muuɗum'en. 41Nden ɓe njooɗi dow be'itte booɗɗe. Dow taabal yeeso be'itte ɓe njo'ini uurle e nebbam ɗi ndokkumi ɓe. 42Hoolo mooɓre seyiinde waɗi, worɓe woɗɓe diga ladde kawtani mooɓre man. Ɓe mbaɗi jawe haa juuɗe rewɓe go, ɓe meeti ɓe meetaleeji booɗɗi. 43Mi wi'i: Debbo mo njeenu tampini ɗum, jonta nasti waɗugo daakaareeku fahin. 44Ɓe tokki yahugo haa maako bana worɓe njahata haa debbo daakaareejo! Bana nii ɓe nastiri haa Ohola e Oholiba, rewɓe ɓe ngalaa semteende. 45Ammaa ndaa worɓe adili'en kiitoto ɓe kiita jeenooɓe e rufooɓe ƴiiƴam, ngam ɓe jeenooɓe, ƴiiƴam ɗon takki haa juuɗe maɓɓe boo.”
46Ngam ndaa nii Allah Jawmiraawo wi'i: “Mooɓte jama'aare dow maɓɓe, nde hulna ɓe, nde jaɓta ɓe! 47Jama'aare man fiɗa ɓe bee kaa'e, ta'a ɓe bee kaafaaje, mbara ɓiɓɓe maɓɓe worɓe e rewɓe, wula cuuɗi maɓɓe. 48Bana nii timminiranmi kuuɗe cemtiniiɗe diga lesdi, ngam taa ɓe mbaɗa sooynde semteende bana ɓeya. 49Onon deerɗiraaɓe ɗiɗo boo, kiita laatanto on ngam sooynde semteende mon e hakke dewki labbi mon. Nden kam on paaman min woni Allah Jawmiraawo.”