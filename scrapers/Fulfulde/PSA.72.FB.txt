Do'aare ngam laamiiɗo
1Yimre Suleymaanu.
Yaa Allah, ekkitin laamiiɗo kiita ngooŋɗuka,
hokku ɓii laamiiɗo oo adilaaku ma,
2haa o laamano yimɓe ma bee adilaaku,
laafuɓe ma boo fodde kiita ngooŋɗuka.
3Sey kooseeje ngaddana ummaatooje salaaman,
towndiije boo ngaddana ɗe adilaaku.
4Laamiiɗo gooŋɗina laafuɓe,
hisna ɓilliiɓe, halka toonyooɓe.
5O yeeɗa yaake naaŋge ɗon yayna bee lewru fuu,
haa abada abadin.
6O laatano yimɓe bana iyeende dow durduɗe,
bana waabiliije coofnanɗe lesdi.
7Gooŋgaaku ɓesdo nder balɗe maako,
hayru boo tabita haa foroy.
8O laamoto diga mbeela haa mbeela,
diga maayo Efratis haa yotto keeri duniyaaru.
9Jooɗiiɓe nder ladde tugganan mo koppi,
konne'en maako tahan mbulwuldi.
10Laamiiɓe Tarsis e duuɗe mbeela neldan mo jomorgol,
laamiiɓe lesɗe Saba e Seba ngaddanan mo dokke.
11Laamiiɓe fuu cujidanan mo,
ummaatooje fuu njagganto mo.
12O hisnan ɓilliiɗo gookananɗo mo,
non boo laafuɗo mo walaa balloowo.
13O enɗan tampuɗo e ɓilliiɗo,
o hisnan yoŋkiiji ɓilliiɓe.
14O rimɗinan ɓe diga toonyaare e ɓillaare,
o samɗinan yoŋkiiji maɓɓe.
15Laamiiɗo yeeɗa haa foroy!
Ɓe ndokka mo kaŋŋeeri lesdi Saba,
ɓe ndo'ano mo koo ndey fuu,
ɓe mbi'a Allah barkiɗina mo nyalaade fuu.
16Alkamaari ɗuuɗa nder lesdi, geereeje kooseeje keewa ƴaamle,
ɗe ɗuuɗa bana dow hooseere Libanon.
Yimɓe nder berniiji ɗuuɗa bana huɗo ladde.
17Innde maako tabita haa foroy,
tedduŋgal innde maako duumo bana naaŋge.
Yimɓe ummaatooje fuu laatoto barkiɗinaaɓe,
ɓe mbi'a o barkiɗinaaɗo.
18Yettoore laatano Jawmiraawo mo Allah Isra'iila.
Kaŋko feere maako ɗon waɗa kaayeefiiji.
19Maŋgtoore laatano innde maako teddunde haa foroy,
duniyaaru fuu heewa tedduŋgal maako. Aamiina. Aamiina!
20Kanjum woni timmoode do'aaje Daawuda ɓii Yessa.