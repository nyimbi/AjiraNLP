Umroore dow ceergal
1To goɗɗo te'i debbo, nden o wanyi mo ngam o tawi goɗɗum cemtuɗum haa maako. Nden kam o winndana mo ɗereewol ceergal, o hokka mo ngol, o wurtina mo saare maako. 2Debbo oo wurto saare maako, o dilla gorko feere te'a mo. 3Ammaa kaŋko boo, to o wanyi mo, o winndana mo ɗereewol ceergal, o hokka mo ngol, o wurtina mo saare maako. Malla to gorko ɗiɗaɓo oo maayi, 4nden kam, goriiko arano ceerunooɗo mo waawataa wartirgo mo haa o laato debbo maako ɓaawo o laari mo bana coɓɗo, ɗum nyidduɗum haa yeeso Jawmiraawo. Taa on mbaɗa hakke dow lesdi ndi Jawmiraawo, Allah mooɗon hokkata on ngam maron.
Umrooje ngam teeruɓe
5To goɗɗo te'i debbo, duuraay tawon, taa o nasta jama'aare konu, taa on njowana mo kuugal koo ngale. Acce mo o jooɗo bee debbo maako haa saare hitaande woore, o seyna debbo maako mo o ɓaŋgi.
6Taa hoocu namrude koo ɓiŋgerre ngam jeŋngina to a hokki goɗɗo nyamaande, ngam ɗum yoŋki maako koocuɗa.
7To a tawi goɗɗo wujji gooto caka banndiraaɓe mum Isra'iila'en, macciɗini ɗum malla soorri ɗum, nden kam o mbareteeɗo. Bana non ittirton halleende nde'e caka mooɗon.
8Kakkilane nyawu saɗawre, on mbaɗa ko liman'en Lewi'en ekkitinta on bana umrumi ɓe. 9Ciftore ko Jawmiraawo, Allah mooɗon waɗi Mariyama dow laawol, yaake on ngurti lesdi Misra.
10To a hokki keeddiɗɗa nyamaande, taa nastu suudu maako ngam hoocugo limce maako jeŋngina. 11Dara haa yaasi, mo a hokki nyamaande go, waddane ɗum haa yaasi. 12To o talakaajo, taa jogita jeŋngina maako haa jaŋngo. 13Sey a hokkita mo ɗum saa'i naaŋge ɗon muta, haa o waalo, o suddoro. Nden kam o barkiɗinte, a laatoto adiliijo yeeso Jawmiraawo, Allah maaɗa.
14Taa toonya talakaajo kuuwanɗo ngam ngeenaari, koo o banndiraawo ma malla o jananno nder lesdi mon, jooɗiiɗo nder gootol berniwol mon. 15Nyalaade fuu hokku mo ngeenaari maako hiddeko naaŋge muta. Ngam o woodi haaje ngeenaari man masin. To a yoɓaay mo, o wulloto ma haa Jawmiraawo, an boo ɗum laatanto ma hakke.
16Taa baabiraaɓe mbare daliila hakkeeji ɓikkoy muuɗum'en. Taa ɓikkoy boo mbare daliila hakkeeji baabiraaɓe muuɗum'en. Ammaa koo moy mbare ngam hakkeeji mum.
17Taa cottine gooŋga jananno malla atiimeejo yeeso kiita. Taa kooce limce debbo jurumɗo jeŋngina. 18Sey on ciftora no onon boo on laatino maccuɓe haa Misra. Ammaa Jawmiraawo, Allah mooɗon rimɗini on diga ton. Ngam maajum umrumi on huuwugo fodde wolde nde'e.
19To on ɗon coda ngesa mon, to on ngejjiti cammeeje goɗɗe haa ngesa, taa lorte ngam suɓtugo ɗe. Accane ɗe hoɗɓe jananɓe e atiime'en e rewɓe yurumɓe. Nden kam Jawmiraawo, Allah mooɗon barkiɗinan kuuɗe mon fuu. 20To on ɗon teɓa jaytunje mon, taa lorte ngam suɓtugo caamɗe ɓaawo mooɗon. Accane ɗe hoɗɓe jananɓe e atiime'en e rewɓe yurumɓe. 21To on ɗon teɓa inabooje mon boo, taa lorte suɓtugo luttuɗe. Accane ɗe hoɗɓe jananɓe e atiime'en e rewɓe yurumɓe. 22Taa ngejjite, onon bee ko'e mon naane on laatino maccuɓe haa Misra. Ngam maajum umrumi on huuwugo fodde wolde nde'e.