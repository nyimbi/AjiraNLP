Nyawu Hezekiya
(2 Laamiiɓe 20:1-11; 2 Habaruuji Nyalaaɗe 32:24-26)
1Nder wakkati man Hezekiya nyawi haa o ɓadake maayugo. Annabi Esaaya ɓii Amoosa wari laarugo mo, wi'i: “Ndaa nii Jawmiraawo wi'i: Saa'i waɗi, umru saare ma alkawal, ngam a yeeɗataa, a maayan.” 2Nden Hezekiya wayliti gal mahol. O tori Jawmiraawo, 3o wi'i: “Yaa Jawmiraawo, siftor no mi yeeɗiri yeeso maaɗa bee gooŋga e ɓernde woore, no kuuwrumi ko fottani ma.” Hezekiya woyi masin.
4Nden Jawmiraawo wolwani Esaaya, wi'i: 5“Yah, wi' Hezekiya: Ndaa nii Jawmiraawo Allah kaaka ma Daawuda wi'i: Mi nani tornde ma, mi yi'i gonɗi ma. Ndaa, mi ɓesdante duuɓi sappo e jowi. 6Mi hisnete, an bee berniwol ngo'ol diga juŋngo laamiiɗo Assuura. Mi aynan berniwol ngo'ol. 7Kanjum laatante alaama diga Jawmiraawo, haa o hebbina koŋngol ngol o wolwi: 8Ndaa, mi lornan ɗowdi ɓaawo bee jaaɓruɗe sappo dow jaaɓruɗe Akas saa'i naaŋge ɗon loro ɓaawo.” Naaŋge lorti bee jaaɓruɗe sappo dow jaaɓruɗe haa nge jippino.
9Ɓaawo Hezekiya, laamiiɗo Yahuuda yamɗiti e nyawu muuɗum, o winndi bolle ɗe'e: 10“Mi numi: Haa reeta balɗe am ngonmi, doole mi dilla, mi nasta dammuɗe joonde maayɓe, mi sooya duuɓi am luttuɗi. 11Mi numi mi meetataa yi'ugo Jawmiraawo nder lesdi yeeɗɓe. Mi meetataa laarugo yimɓe caka jooɗiiɓe nder duniyaaru. 12Jooɗorde am ittaama, nde yahraama daayiiɗum bana laymaaru waynaaɓe. Mi taggi yoŋki am bana cannyoowo taggirta limce. O ta'i yam e geesewol. Mi numi: Hakkunde nyalawma e jemma o timminan yoŋki am. 13Jemma fuu mi wooki, ngam o yewi i'e am fuu bana mbarooga. Mi numi: O timminan yoŋki am law. 14Mi siiki bana collel zawleeru, mi uumi bana poola. Gite am comi tijjaago dow. Yaa Jawmiraawo, mi ɓilliiɗo, yiidam! 15Ɗume mi wi'ata mo? Ngam o jaabi yam, kaŋko waɗi ɗum. Mi yeeɗan duuɓi am fuu bee mettamɓeram nder nafsu, mi jaŋkiniiɗo.
16Jawmiraawo ɗon wondi bee yimɓe muuɗum. Ɓe ngeeɗan e ruuhu maako yeeɗinan ko ɗon nder maɓɓe fuu. A nyawndatam, a yeeɗinan yoŋki am. 17Ndaa, mettamɓeram sannji warti salaaman. A yiɗi yam, a hisni yam diga ngaska halkere, a sakkini hakkeeji am fuu ɓaawo ma. 18Ngam joonde maayɓe yettataa ma, waade boo maŋgtataa ma. Nastuɓe nder ngaska tammortaako gooŋgaaku ma. 19Ammaa geeto yettete, sey geeto tan, sey kaŋko yettete bana am hannde. Baaba anndinan ɓikkoy gooŋgaaku ma. 20Jawmiraawo hisni yam! Sey en ngimana mo bee moolooji ngeendam men fuu nder haykaliiru Jawmiraawo.”
21Esaaya wi'i ɓe koo'a tamre ibbe joorɗe, ɓe takka ɗum dow ɓuudi, ngam haa laamiiɗo yamɗita. 22Ammaa Hezekiya ƴami: “Alaama kaye gooŋɗinta mi heɓan yahugo haa haykaliiru Jawmiraawo?”