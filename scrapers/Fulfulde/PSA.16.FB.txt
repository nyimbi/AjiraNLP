Tornde kooliiɗo Allah
1Yimre Daawuda.
Aynam, yaa Allah, ngam mi nyukkake haa maaɗa.
2Mi ɗon wi'a Jawmiraawo: “An woni Jawmam,
hayru am fuu iwi haa maaɗa.”
3Senaaɓe Jawmiraawo nder lesdi ndi'i, ɓe tedduɓe,
mi ɗon seyoro ɓe masin.
4Ɗakkotirɓe bee ɗowanteeɓe jananɓe njaran boneeji ɗuuɗɗi,
min mi rufantaa ɓe dokke ƴiiƴam,
hunnduko am ewnataa inɗe maɓɓe sam.
5Yaa Jawmiraawo, an woni geɗal am e maral am,
a ɗon tabitina hayru am.
6Maral ngal keɓmi wooɗi masin,
ngal ɗon fottanammi.
7Mi ɗon maŋgta Jawmiraawo ɗowoowo yam,
jemmaaje fuu ɓernde am ɗon reentinammi.
8Gite am ɗon tiiti Jawmiraawo tum,
nde nii o ɗon dari haa nyaamo am, mi dimmbataako.
9Ngam maajum ɓernde am ɗon seyo,
nafsu am ɗon welwelta,
ɓanndu am boo ɗon jooɗi nder de'ere.
10Ngam a accataa yoŋki am haa joonde maayɓe,
a accataa kooliiɗo ma nyola nder ngaska lugguka.
11A sappintam laawol ngeendam,
seyo ɗuuɗŋgo ɗon haa yeeso ma,
welwelooji duumiiɗi ɗon haa juŋngo ma.