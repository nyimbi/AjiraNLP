Deentinki
laamiiɗo
1Ndaa bolle wahayu ɗe daada laamiiɗo Lemu'iila anndini mo:
2“An woni ɓiɗɗo am giɗaaɗo
mo keɓrumi bee togayeeje ɗuuɗɗe.
3Taa halku semmbe ma e jawdi ma bee rewɓe,
taa wonnuɓe laamiiɓe kalke.
4Lemu'iila am, inaboojam e nguykinoojam haandanaay laamiiɓe.
5Ngam to ɓe nguyki, ɓe ngejjitan ko haandani ɓe,
ɓe kiitantaako laafuɓe kiita gooŋga.
6Nguykinoojam wooɗi ngam torriiɗo,
ɗam nafan laska-ɓerndeejo.
7O yara ɗam, o yejjita bone maako,
taa o siftora torra maako.
8An, wolwu haa pellel muuka'en
e ɓe ngalaa wallooɓe fuu.
9Waɗan ɓe kiita ngooŋɗuka,
hiitora ɓilliiɓe e talaka'en fuu bee gooŋga.”
Maŋgtoore debbo tiiniiɗo
10Debbo tiiniiɗo, moy heɓata ɗum?
Saman maako ɓuri luuluuje piw.
11Ɓernde goriiko ɗon hooli mo,
o sooyataa keɓal sam.
12Debbo oo waɗanan mo booɗɗum, naa kalluɗum,
balɗe ngeendam maako fuu.
13O ɗaɓɓan gaasa baali e hottollo,
o huuwan ɗum bee juuɗe tiiniiɗe.
14O nanndi bee koommbooje filooɓe,
diga daayiiɗum o waddoyan nyaamduuji maako.
15Diga weetaay, o ummoto, o waɗa nyaamdu saare maɓɓe,
o senndana horɓe maako kuugal.
16O numan haala ngesa, o soodan ka,
bee nafuuda juuɗe maako, o juboto ngesa inabooje.
17O baawɗo kuugal, o woodi semmbe,
o ɗon huuwa bee tiinaare.
18O anndi nafuuda kuuɗe maako,
o huuwan koo jemma, o accataa pittirla maako nyifa.
19Juŋngo maako jogoto kardumbal,
kooli maako naŋngan dorwere.
20O lii'anto laafuɓe juŋngo maako,
o hokkan talaka'en bee caahaaki.
21Jaaŋgol hulnataa mo,
ngam koo moy nder saare maɓɓe mari limce ɗiɗi.
22O waɗanan hoore maako godooje,
o ɗon haddo limce boɗeeje ɗelemɗe.
23To goriiko ɗon jooɗi caka ndotti'en haa dawriinde berniwol,
yimɓe ɗon teddina mo.
24O sannyan gude e taadorli,
o soorran ɗum filooɓe.
25O maran baawɗe e daraja,
haajeeji jaŋngo ɓillataa mo.
26O wolwan bee hikma,
wasuyeeji booɗɗi ɗon haa ɗemŋgal maako.
27O aynan ko laatoto nder saare maɓɓe fuu,
o nyaamataa nyaamdu mbaateendam.
28Ɓiɓɓe maako ummoto, mbarkiɗinan mo,
goriiko boo maŋgtan mo:
29“Woodi rewɓe ɗuuɗɓe tiiniiɓe,
ammaa an a ɓuri ɓe fuu!”
30Ngarol ɗum rikici, booɗki boo ɗum esto,
debbo kulɗo Jawmiraawo, kaŋko he'i maŋgteego.
31Ndokke mo mbarjaari tiinaare maako,
yimɓe berniwol fuu maŋgta mo ngam kuuɗe maako.