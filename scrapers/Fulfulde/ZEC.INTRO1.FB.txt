Nastuki
Deftere nde'e ɗon anndina bana noy tammunde ummaatoore Isra'iila'en tabitiniri ɓaawo loreeki maɓɓe diga daheeki.
Deftere nde'e woodi geɓe ɗiɗi:
1. Fasluuji 1—8: Ɗum waazuuji annabi Zekariya ngam wakkati duuɓi 520 haa 518 diga Almasiihu danyaaka tawon. Ɓurna maaji ngoni wahayuuji. Ɗi ɗon mbolwa haala bo'itineeki e nyiɓtol Urusaliima, haykaliiru Jawmiraawo, laɓɓinki yimɓe Allah e zamanuuru Almasiihu waranndu. Yeɓre nde'e ɗon wolwa boo dow Yosuwa, limanjo mawɗo (Esi 3:1). Jawmiraawo seni mo, o meeti mo. O laati alaama neɗɗo garanɗo, waato Almasiihu mo tammi laataago limanjo e laamiiɗo (6:1-15).
2. Fasluuji 9—14: Ɗum waazuuji dow bana noy Allah tammi mo'ango ummaatoore mum e dow goɗɗo mo tammi tabitingo laamu Allah. O laatoto laamiiɗo jaŋkiniiɗo e jaaliiɗo (9:9), gaynaako gudinaaɗo (13:7), o nelaaɗo mo ɓe tammi mbarugo (12:10). Alkawal kesal ɗon anndina laamiiɗo oo, ɗum Yeesu Almasiihu (Mat 21:5; 26:31; Yuh 19:37). Fasluuji ragareeji ɗon anndina caɗeele mawɗe ukkanto Isra'iila. Ammaa Jawmiraawo hisnan ummaatoore mum, hiitoto konne'en mum. Nden o laamanto duniyaaru fuu.
Tokkindirki haalaaji:
Wahayuuji joweetati 1:7—6:8
Yosuwa laati alaama limanjo garanɗo 6:9-15
Daliila daheeki e bo'itineeki Urusaliima 7—8
Ko tammi warango Isra'iila e ummaatooje: 9—14
1. Yahuuda jaaloto konne'en mum 9—11
2. Urusaliima laatoto laamorde sujidanki Jawmiraawo Allah ngam yimɓe fuu 12—14