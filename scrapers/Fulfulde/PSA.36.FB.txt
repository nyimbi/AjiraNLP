Mbooɗeeŋga Allah e halleende halluɓe
1Yimre Daawuda, jaggiiɗo Jawmiraawo. Ngam kaliifaajo gime.
2Mi ɗon siftora wolde nde kalluɗo wolwi nder tuurtol mum, o hulataa Allah sam.
3Ngam o ɗon manta hoore maako,
haa o waawataa anndititgo aybe maako,
o wanyataa nde.
4Ko o wolwata fuu, ɗum halleende e fewjere,
o acci ɗaɓɓititgo hikma, o meetataa waɗugo ko fotti bee hikma.
5Dow be'itte maako o ɗon nufo kuuje kalluɗe,
o ɗon tokko laawol kalluŋgol,
o senndirtaa bee halleende.
6Yaa Jawmiraawo, mbooɗeeŋga ma yottoto asamanji,
bana non boo gooŋgaaku ma.
7Adilaaku ma tabiti bana kooseeje towɗe,
kiitaaji ma nanndi bee mbeela lugguka.
Jawmiraawo, a ɗon hisna yimɓe e dabbaaji.
8Yaa Jawmiraawo, mbooɗeeŋga ma woodi saman masin,
ɓiɓɓe Aadama ɗuwoto haa ɗowdi bileeji ma.
9Ɓe kaaran nyaamduuji ɗuuɗɗi haa saare ma,
a yarnan ɓe haa njaramji ma ɗuuɗɗi belɗi.
10Ngam haa maaɗa seeɓoore ngeendam fuu iwi,
ngam daliila annoora ma min ɗon ngi'a annoora.
11Tokka waŋgingo mbooɗeeŋga ma haa annduɓe ma
e adilaaku ma haa gooŋɗa-ɓerɗe'en.
12Taa accu mawnitiiɓe njokkammi,
taa accu halluɓe ndiiwammi.
13Ndaa, waɗooɓe halleende ndo'ake,
ɓe njani, ɓe ummitittaako.