Lesdi lenyol Simeyon
1Kur'u ɗiɗaɓu waŋgini geɗal lenyol Simeyon bee geɓe maagol. Ɓe keɓi geɗal maɓɓe haa nder geɗal yimɓe Yahuuda. 2Ndaa ko laatani ɓe: Biirsaba e Sema e Molada 3e Hacar-Su'al e Baala e Ecem 4e Eltolat e Betula e Horma 5e Cikilak e Bayti-Markabot e Hacar-Susa 6e Bayti-Lebayot e Sarukeena, ɗum berniiji sappo e tati bee gure maaji.
7Woodi boo Ayin e Rimmon e Eter e Asan, ɗum berniiji nayi bee gure maaji. 8Ɓe mari gure taariiɗe berniiji ɗi'i fuu haa yotti Ba'alat-Biir – kanjum woni Rama-fombina. Kanjum woni geɗal lenyol Simeyon bee geɓe maagol. 9Ɓe ndoni geɗal yimɓe Simeyon nder geɗal yimɓe Yahuuda. Geɗal yimɓe Yahuuda ɗuuɗino, ɓuri haaje maɓɓe. Ngam maajum yimɓe Simeyon keɓi geɗal muuɗum'en haa nder geɗal yimɓe Yahuuda.
Lesdi lenyol Zabulon
10Kur'u tataɓu waŋgini geɗal lenyol Zabulon bee geɓe maagol. Keerol geɗal maɓɓe yotti Sariida. 11Nden ngol yehi hiirnaaŋge haa yotti Marhala, ngol meemi Dabbeseet, ngol yotti maayel tiitotirŋgel bee Yokne'am. 12Haa wakeere feere ngol fuɗɗi haa Sariida, ngol yehi fuunaaŋge haa keerol Kislot-Taboora, nden ngol yehi haa Daberat, ngol wa'i heedi Yafiya. 13Ngol tokki yahugo fuunaaŋge haa yotti Gat-Hefer e Et-Kasiina, ngol wayliti heedi Ne'a haa laawol Rimmona. 14Ton ngol wayliti, ngol yehi woyla haa Hannaton. Ngol haaɗi nder waadiwol Yiftah-El. 15Woodi boo Kattat e Nahalal e Simron e Yidala e Baytilaama, hawti berniiji sappo e ɗiɗi bee gure maaji. 16Kanjum woni geɗal lenyol Zabulon bee geɓe maagol, berniiji ɗi'i bee gure maaji.
Lesdi lenyol Issakar
17Kur'u nayaɓu waŋgini geɗal lenyol Issakar bee geɓe maagol. 18Ndaa berniiji gonɗi nder maagal: Yisre'el e Kesulot e Sunem 19e Hafarayim e Siiyon e Anakarat 20e nokkuure wi'eteende Rabbit e Kisiyon e Ebes 21e Remet e En-Gannim e En-Hadda e Bayti-Pacces. 22Keerol maɓɓe meemi boo Taboora e Sakasuuma e Bayti-Semes, ngol haaɗi haa maayo Urdun, ɗum berniiji sappo e joweego bee gure maaji. 23Kanjum woni geɗal lenyol Issakar bee geɓe maagol, berniiji ɗi'i bee gure maaji.
Geɗal lenyol Aser
24Kur'u njowaɓu waŋgini geɗal lenyol Aser bee geɓe maagol. 25Keerol maɓɓe hawti Helkat e Hali e Beten e Akisaf 26e Allammelek e Am'ada e Miseyal. Haa hiirnaaŋge ngol yotti hooseere Karmel e Sihor-Libnat. 27Haa wakeere feere ngol yehi fuunaaŋge haa Bayti-Daagon, ngol yotti Zabulon e waadiwol Yiftah-El haa woyla Bayti-Emek e Ne'iyel. Ngol dilli gal woyla Kabul 28e Abdon e Rehob e Hammon e Kana, haa yotti Sidon berniwol maŋngol. 29Nden keerol wayliti, yehi Rama e berniwol Tirus. Ton ngol wayliti fahin, ngol yehi Hosa, ngol haaɗi haa Mbeela. Woodi boo berniiji ɗi'i nder keerol man: Mahaleeba e Akizib 30e Umma e Afek e Rehob, ɗum fuu ɗum berniiji noogas e ɗiɗi bee gure maaji. 31Kanjum woni geɗal lenyol Aser bee geɓe maagol, berniiji ɗi'i bee gure maaji.
Geɗal lenyol Neftali
32Kur'u njoweego'oowu waŋgini geɗal lenyol Neftali bee geɓe maagol. 33Keerol maɓɓe fuɗɗi haa Helef, yehi haa lekki makki haa Sa'ananim, nden ngol yehi haa Adami-Nekeb e Yabneyel e Lakkum, ngol haaɗi haa maayo Urdun. 34Haa wakeere feere ngol yehi hiirnaaŋge haa Asnot-Taboora. Nden ngol yehi haa Hukoka. Haa fombina ngol yotti Zabulon, haa hiirnaaŋge boo Aser. Haa fuunaaŋge ngol yotti Yahuuda haa maayo Urdun. 35Berniiji maɓɓe cemmbiɗɗi ngoni: Ciddim e Ceer e Hammat e Rakkat e Kinneret 36e Adama e Rama e Hacoor 37e Keedes e Edirey e En-Hacoor 38e Yiron e Migdaliila e Horem e Bayti-Anat e Bayti-Semes, ɗum berniiji sappo e joweenayi bee gure maaji. 39Kanjum woni geɗal lenyol Neftali bee geɓe maagol, berniiji ɗi'i bee gure maaji.
Geɗal lenyol Dan
40Kur'u njoweeɗiɗaɓu waŋgini geɗal lenyol Dan bee geɓe maagol. 41Ndaa ko laati geɗal maɓɓe haa lesdi: Cor'a e Estawol e Ir-Semes 42e Sa'alabbin e Ayyalon e Yitila 43e Elon e Timna e Ekuruun 44e Elteke e Gibbeton e Ba'alat 45e Yehud e Bene-Barak e Gat-Rimmon 46e ndiyamji Yarkon e Rakkon bee lesdi haa wakeere Yafo. 47Nde lesdi he'aay yimɓe Dan, ɓe njehi, ɓe kaɓi bee berniwol Lesem. Ɓe kooci ngol, ɓe mbari yimɓe ton bee kaafaaje, ɓe njooɗi nder maagol. Ɓe mbi'i ngol Dan fodde innde kaaka maɓɓe. 48Kanjum laati geɗal lenyol Dan bee geɓe maagol, berniiji ɗi'i bee gure maaji.
Geɗal Yosuwa
49Nde Isra'iila'en timmini senndugo lesdi bee keeri mum, ɓe ndonni Yosuwa ɓii Nuuna geɗal lesdi caka maɓɓe. 50Fodde umroore Jawmiraawo ɓe ndokki mo berniwol ngol o ɗaɓɓi: Timnat-Seraha nder kooseeje Efrayim. O nyiɓti berniwol man, o jooɗi ton.
51Kanje ngoni mare ɗe Eli'azaaru limanjo e Yosuwa ɓii Nuuna e baaba-ci'e'en nder le'i Isra'iila'en ndonni Isra'iila'en lesdi. Ɓe mbaɗi kur'u yeeso Jawmiraawo haa Silo, haa dammugal laymaaru fottirde. Bana nii ɓe timminiri senndugo lesdi.