Yeremiya dilliraama haa Misra
1Nde Yeremiya timmini yeccugo yimɓe ummaatoore ko Jawmiraawo Allah maɓɓe neli mo anndingo ɓe fuu, 2Azariya ɓii Hosa'ya e Yohanan ɓii Kareha e worɓe elewɓe fuu mbi'i mo: “A ɗon fewa! Jawmiraawo Allah amin nelaay ma wi'ugo min, taa min njaha Misra ngam faɓɓoygo ton. 3Ammaa Baruku ɓii Neriya ummini ma dow amin, ngam hokkugo min haa juuɗe Kaldiya'en, haa ɓe mbara min malla ɓe ndaha min haa Baabila.” 4Bana non Yohanan e mawɓe konu fuu e ummaatoore fuu ɗowtanaaki Jawmiraawo umruɗo ɓe jooɗaago nder lesdi Yahuuda. 5Yohanan e mawɓe konu fuu koo'i luttuɓe Yahuuda fuu, njahri ɓe haa Misra. Ɓe koo'i yimɓe wartuɓe Yahuuda diga lesɗe haa ɓe caŋkitino fuu, 6worɓe, rewɓe, ɓikkoy e ɓiɓɓe laamiiɗo rewɓe, koo ɓeye ɓe Nebuzaradan, hooreejo aynooɓe laamiiɗo Baabila accino haa Gedaliya ɓii Ahikam ɓii Safan. Ɓe koo'i boo annabi Yeremiya e Baruku ɓii Neriya. 7Ɓe ɗowtanaaki umroore Jawmiraawo, ɓe njehi Misra, haa yotti berniwol Tahapanes.
8Haa Tahapanes Jawmiraawo wolwani Yeremiya, wi'i mo: 9“Hoo'u kaa'e mawɗe, nastin ɗe nder taŋkol yeeso nastirde suudu Firawna haa Tahapanes. Waɗ ɗum haa gite Yahuudu'en. 10Nden yeccu ɓe: Ndaa nii Jawmiraawo honooɓe asama, Allah Isra'iila wi'i: Mi nelan waddugo suka am Nabukodonosor, laamiiɗo Baabila, ngam mi jo'ina leeso laamu maako dow kaa'e ɗe nastinmi ɗo, kaŋko o we'itan laymaaru maako haa dow maaje. 11O waran o hippo lesdi Misra. Mo hoddirana maayugo, maayan. Mo hoddirana daheego, daheteeɗo. Mo hoddirana mbareego bee kaafahi, mbareteeɗo bee kaafahi. 12Mi huɓɓan yiite nder cuuɗi ɗowanteeɓe Misra. Laamiiɗo Baabila wulan ɗowanteeɓe Misra malla o yahran ɓe haa Baabila. O laɓɓinan lesdi Misra bana gaynaako ittirta tenɗi haa limce mum. Ɓaawo man o hoota jam. 13O yibbinan daŋraŋge cenaaɗe haa Bayti-Semes nder lesdi Misra, o wulan cuuɗi ɗowanteeɓe Misra.”