1Mi numi: Booɗɗum! Sey mi foonda ɓernde am bee seyo, nde maata ko woni belɗum. Ammaa ndaa, kanjum boo ɗum meere. 2Mi wi'i: Jaleeɗe ɗum nginnaaku, seyo boo ko nafata? 3Nden mi hoo'i anniya seynugo ɓanndu am bee inaboojam, ammaa ɓernde am tokkoto hikma. Mi hoo'i anniya boo tokkaago faataare, haa mi yi'a ko wooɗani ɓiɓɓe Aadama waɗugo les asama wakkati ngeendam muuɗum'en. 4Mi huuwi kuuɗe mawɗe: Mi nyiɓani hoore am cuuɗi, mi jubani hoore am gese inabooje. 5Mi waɗani hoore am jarne e cuuraaɗe ngam waancugo. Mi jubi ton leɗɗe dimooje feere feere. 6Mi waɗani hoore am okolooje ngam yarnugo lekkon njubaakon. 7Mi soodi maccuɓe e horɓe, mi marno boo jeyaaɓe danyaaɓe haa saare am. Mi marno na'i e dammooji ɗuuɗɗi ko ɓuri aartunooɓe yam nder Urusaliima fuu. 8Mi mooɓtani hoore am cardi e kaŋŋeeri e ndesaaje laamiiɓe e ndesaaje taƴe lesdi. Mi heɓani hoore am yimooɓe worɓe e rewɓe, non boo ko seynata ɓiɓɓe Aadama, waato rewɓe ɗuuɗɓe.
9Mi mawni ko ɓuri aartunooɓe yam nder Urusaliima fuu. Hikma am boo ɗon wondi bee am. 10Ko fottani gite am fuu, mi heɓi ɗum, mi salanaaki ɓernde am seyo koo ngoye. Ngam ɓernde am naftori torra kuugal am, kanjum woni geɗal am haa torra kuugal am fuu. 11Nden mi numti kuuɗe ɗe juuɗe am kuuwi e torra kuugal ngal kuuwmi: Ndaa, ɗum fuu ɗum meere, ɗum naŋngugo henndu. Walaa nafuuda haa ko kuuwmi nder duniyaaru.
12Nden mi numti haala hikma e nginnaaku e faataare. Kadi ɗume laamotooɗo ɓaawo laamiiɗo waɗata? Ko ɓe mbaɗi diga ɓooyma! 13Tawmi: Nafuuda hikma ɓuri ka faataare bana nafuuda jayŋgol ɓurdi ka nyiɓre. 14Hikmaajo anndi toy o yahata, ammaa paataaɗo ɗon yaha nder nyiɓre. Mi anndi boo hoddiroore woore ukkanto ɗiɗo fuu. 15Mi numi mi wi'i: Nde nii hoddiroore nde ukkanto paataaɗo, ɗon ukkano yam min boo, ko ɓurdal hikma am nafi? Ngam maajum mbi'mi: Kanjum boo ɗum meere. 16Ngam hikmaajo e paataaɗo poti kal, walaa mo siftorta ɓe haa foroy. Nder nyalɗe garanɗe, law ɓe ngejjitan ɓe ɗiɗo fuu. Kayya, hikmaajo maayan bana paataaɗo! 17Ngam maajum mi wanyi ngeendam. Ngam fodde numo am, ko huuwa haa duniyaaru fuu wooɗaay, ngam ɗum fuu ɗum meere e naŋngugo henndu. 18Mi wanyi torra kuugal am ngal kuuwmi haa duniyaaru fuu, ngam doole mi accana goɗɗo garanɗo ɓaawo am ko kuuwmi. 19Moy anndi to o laatoto hikmaajo malla paataaɗo? Alhaali boo, o maran baawɗe dow ko kuuwmi nder torra haa duniyaaru bee hikma! Kanjum boo ɗum meere.
20Ngam maajum torra kuugal ngal kuuwmi haa duniyaaru fuu nastini yam nder sooynde tammunde. 21Neɗɗo torroto bee hikma e anndal e goniiku, ammaa o hokkan geɗal maako haa goɗɗo mo torraaki. Kanjum boo ɗum meere e sarru maŋngu. 22Ɗume laatanto neɗɗo ngam torra kuugal mum ngal o sukli huuwugo haa duniyaaru fuu? 23Balɗe maako fuu, suklere maako waddanan mo metteeŋga e bone tan. Koo bee jemma ɓernde maako siwtataako. Kanjum boo ɗum meere.
24Walaa hayru ngam neɗɗo, sonaa nyaamugo e yarugo e seyoraago nafuuda torra mum. Mi faami, kanjum boo Allah hokkata ɗum. 25Ngam moy waawata nyaamugo e seyaago to Allah hokkaay mo ɗum? 26O hokkan neɗɗo pottananɗo mo hikma e anndal e seyo. Ammaa hakkeejo, Allah suklan ɗum bee mooɓtugo e sigaago kuuje, haa ɗum hokka ɗe pottananɗo Allah. Kanjum boo ɗum meere, ɗum naŋngugo henndu.