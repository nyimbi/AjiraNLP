Mardokay nufi hisnugo Yahuudu'en
1Nde Mardokay nani haala man fuu, o seeki limce maako, o ɓorni limce buhuuje, o rufi ndoondi dow hoore maako. Nden o yehi nder berniwol, o ɗon woya bee sawtu, 2haa o ɓadi yolnde laamiiɗo, ngam ɓorniiɗo limce buhuuje duŋanaaka nastugo nder maare. 3Nder lesdi koo ndiye, haa umroore laamiiɗo nde'e yotti fuu, suno maŋngo ukkani Yahuudu'en. Ɓe cuumi, ɓe mboyi bee gonɗi, ɗuuɗɓe mbaali dow buhuuje e doɗɗe.
4Horɓe e sortaaɓe Asta, debbo laamiiɗo ngari, anndini mo haala man. O sakli masin, o neldi Mardokay limce ngam haa o itta limce buhuuje maako, o ɓorno ɗe, ammaa o sali. 5Nden Asta ewni Hatak, gooto nder sortaaɓe mo laamiiɗo umri ɗum huuwango mo. O neli mo haa Mardokay ngam anndugo ko waɗi mo e ngam ɗume o waɗi bana non boo. 6Hatak yehi haa Mardokay, haa daldal berniwol yeeso yolnde laamiiɗo. 7Mardokay yecci Hatak ko heɓi ɗum fuu. O anndini mo boo limgal cardi ndi Hamman iinino waddugo nder ndesaari laamiiɗo ngam mbarugo Yahuudu'en. 8O hokki mo boo misaalu bataakewol umroore ngam nattingo Yahuudu'en, baŋgunooŋgol haa Suuza, ngam o holla ngol Asta, o umri mo o yaha haa laamiiɗo, o toro ɗum mo'ere, o seetto Yahuudu'en ummaatoore maako. 9Hatak warti haa Asta, yecci mo bolle Mardokay. 10Asta umri mo o lorto haa Mardokay, o wi'a mo: 11“Sukaaɓe laamiiɗo e yimɓe nder lesɗe laamiiɗo fuu anndi ɗu'um: Umroore haɗi koo moy gorko malla debbo nastugo daldal ɓadiiŋgal suudu laamiiɗo, sonaa to o ewnaama. Nastanɗo fuu o mbareteeɗo, sonaa to laamiiɗo forti sawru laamu ndu kaŋŋeeri dow maako hisni mo. Waɗi nyalɗe cappanɗe tati jonta, ɓe ewnaaki yam ngam haa mi yotto haa laamiiɗo.”
12Ɓe anndini Mardokay bolle Asta. 13Mardokay lorni mo bee jaawaabu ni'i: “Taa tamma an feere ma a hisan caka Yahuudu'en fuu ngam a ɗon nder saare laamiiɗo. 14To a jeeɗake nder saa'iire bana nde'e, ballal e kisndam iwanan Yahuudu'en haa nokkuure feere, ammaa an e saare baaba ma on kalkan. Moy anndi? Teema a heɓi nastugo saare laamu ngam saa'iire bana nde'e!” 15Asta neldi mo jaawaabu ni'i: 16“Yah, mooɓtu Yahuudu'en wonɓe haa Suuza fuu. Cuume ngam am, taa nyaame, taa njare nyalɗe tati, jemma bee naaŋge fuu. Min e horɓe am boo, min cuumoto. Nden mi yahan haa laamiiɗo, koo to ɗum luuti umroore. Koo to ɗum yahratam haa maayde boo, mi hasdi!” 17Mardokay yehi, waɗi ko Asta umri mo fuu.