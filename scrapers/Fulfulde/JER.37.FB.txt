Yeremiya reentini
Sedekiya
1Nabukodonosor, laamiiɗo Baabila laaminno Sedekiya ɓii Yusiya dow lesdi Yahuuda, haa pellel Koniya ɓii Yooyakim. 2Ammaa Sedekiya e suka'en mum e yimɓe lesdi ɗowtanaaki ko Jawmiraawo wi'i bee hunnduko annabi Yeremiya.
3Laamiiɗo Sedekiya neli Yehukal ɓii Selemiya e Sefaniya ɓii Ma'aseya, limanjo, haa annabi Yeremiya, ɓe mbi'a mo: “Useni tora Jawmiraawo Allah meeɗen ngam amin!”
4Saa'i man Yeremiya ɗon waanca caka yimɓe tawon, o siwaa nastineego nder fursina. 5Jama'aare konu Firawna wurtino Misra. Nde Kaldiya'en hippunooɓe Urusaliima nani haala ka'a, ɓe ndaayti Urusaliima.
6Jawmiraawo wolwani annabi Yeremiya: 7Ndaa nii Jawmiraawo, Allah Isra'iila wi'i: “Mbi'e laamiiɗo Yahuuda mo neli on ƴamugo yam: Jama'aare konu Firawna wurtiinde wallugo on, loroto haa lesdi Misra. 8Kaldiya'en loroto haa ɗo ngam honugo berniwol ngo'ol. Ɓe nyaaman ngol, ɓe ngulan ngol. 9Ndaa nii Jawmiraawo wi'i: Taa pewane ko'e mon bee wi'ugo: Kaldiya'en accan en, ndillan daayiiɗum bee meeɗen fakat! Ngam ɓe accaay en! 10Koo to on njaalake jama'aare Kaldiya'en honɓe on fuu, haa yuwaaɓe waaliiɓe nder cuuɗi laymaaji muuɗum'en tan luttani ɓe, fakat ɓe ummoto, ɓe ngulan berniwol!”
Naŋngeeki Yeremiya
11Jama'aare konu Kaldiya'en daayti, acci Urusaliima, daliila jama'aare konu Firawna. 12Saa'i man Yeremiya wurti Urusaliima, o yiɗi yahugo lesdi Benyamin ngam jaɓoygo geɗal babal ndonŋgu maako caka banndiiko'en. 13Ammaa nde o yotti Dammugal Benyamin, hooreejo aynooɓe ton, mo innde mum Yiriya ɓii Selemiya ɓii Hananiya, naŋngi annabi Yeremiya, wi'i mo: “A yiɗi hawtango Kaldiya'en.” 14Yeremiya wi'i: “Ɗum fewre! Mi yiɗaa hawtango ɓe.” Ammaa Yiriya nananaay mo. O jogiti Yeremiya, o yahri mo yeeso saraaki'en. 15Kamɓe ɓe tikkani Yeremiya, ɓe ɓocci mo e ɓe maɓɓi mo nder suudu Yonatan, binndoowo, ngam ɓe laatinno ndu fursina. 16Ɓe njolli mo nder ngaska, ton o jooɗi nyalɗe ɗuuɗɗe.
17Nden laamiiɗo Sedekiya neli ɗaɓɓitoygo mo. Nder saare maako o ƴami Yeremiya bee sirri: “Woodi wolde iwnde diga Jawmiraawo na?” Yeremiya jaabi: “Ooho, ndaa nde: A hokkaama haa laamiiɗo Baabila.” 18Nden Yeremiya ƴami laamiiɗo Sedekiya: “Aybewol ngole mbaɗmi dow maaɗa koo dow saraaki'en ma e ummaatoore ma haa on nastini yam nder fursina? 19Toy annabi'en mon waɗɓe on annabaaku, wi'ɓe: Laamiiɗo Baabila warataa honugo on e honugo lesdi ndi'i? 20Useni, barkaama, jaɓ tornde am. Taa lornitam haa suudu Yonatan, binndoowo, ngam taa mi maaya ton.” 21Laamiiɗo Sedekiya umri ɓe maɓɓa Yeremiya haa daldal saare laamiiɗo haa aynooɓe aynata. Ton ɓe ndokka mo nyalɗe fuu tamseere diga Laawol Tamsooɓe, sey to tamseeje timmidi nder berniwol. Bana nii Yeremiya jooɗori haa daldal saare laamiiɗo haa aynooɓe aynata.