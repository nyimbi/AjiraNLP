Tornde ngam aynol diga konne'en suuɗiiɓe
1Ngam kaliifaajo gime. Yimre Daawuda.
2Yaa Allah, heɗita siŋkuye am!
Mi ɗon hula konne'en am, hisnu yoŋki am!
3Hisnam dabareeji halluɓe
e mooɓre waɗooɓe zunuuba.
4Ɓe mbelni ɗemɗe maɓɓe bana kaafaaje,
bolle maɓɓe kaaɗɗe ɗon bana kuri ɗi ɓe taaskoto fiɗugo.
5Ɓe ɗon mbaali haa nyukkorɗe
ngam ɓe piɗa goɗɗo mo walaa aybe,
ɓe piɗan bee juhuki, ɓe kulataa.
6Ɓe ɗon tiɗɗina ɓerɗe maɓɓe waɗugo kalluɗum,
ɓe ɗon carwootira haa ɓe mbaɗata tuuforli,
ɓe ɗon mbi'a: “Moy yi'ata ɗi?”
7Ɓe ɗon nufo kuuje kalluɗe,
ɓe ɗon numa walaa mo heɓtata dabare maɓɓe.
Walaa mo waawata linyugo lugguɗum ɓernde neɗɗo.
8Ammaa Allah fiɗan ɓe bee juhuki.
Ndaa, kuri maako naawni ɓe.
9Bolle maɓɓe ndo'i ɓe.
Koo moy yi'i ɗum, dimmban hoore.
10Yimɓe fuu kultoran,
ɓe mbolwan ko Allah waɗi,
ɓe paaman kuuɗe maako.
11Adili'en ceyorto Jawmiraawo,
ɓe nyukkoto haa maako,
gooŋɗa-ɓerɗe'en fuu mantorto mo.