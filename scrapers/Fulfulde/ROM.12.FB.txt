Huuwango Allah
1Deerɗiraaɓe am, Allah waŋginani en enɗam mum ɗuuɗɗam. Ngam maajum mi ɗon toro on on lii'ano mo ko'e mon bana kirseteeɗi geeti, ceniiɗi, pottananɗi mo. Kanjum woni dewal ngal haandani mo. 2Taa tokke ko yimɓe zamanuuru ndu'u mbaɗata, ammaa acce Allah wayla ɓerɗe mon, hesɗitina hakkiilooji mon. Nden kam on anndan muuyo Allah, waato ko wooɗi e ko fottanta mo e ko woni timmuɗum.
3Daliila mo'ere nde Allah waɗani yam, mi ɗon umra koo moy mooɗon: Taa goɗɗo numana hoore mum maŋngu ɓuranŋgu no foti, ammaa koo moy laara hoore mum deydey geɗal nuɗɗinki ngal Allah hokki mo. 4Ndaare ɓanndu neɗɗo, ndu woodi terɗe ɗuuɗɗe, tergal fuu woodi kuugal maagal. 5Bana non enen boo, koo nde en ɗuuɗɓe, en laati ɓanndu wooru nder kawtal bee Almasiihu, en fuu en ɗon kawti bana terɗe haa ɓanndu wooru. 6Allah hokki en dokke feere feere fodde mo'ere muuɗum: Mo heɓi dokkal waazaago wolde Allah, sey o waazo ko Allah wi'i mo tan. 7Mo heɓi dokkal wallugo tampuɓe, sey o walla ɓe. Mo heɓi dokkal ekkitingo nuɗɗinɓe, sey o ekkitina ɓe. 8Mo heɓi dokkal de'itingo woɗɓe, sey o de'itina ɓe. Mo yiɗi senndugo risku mum bee woɗɓe, sey waɗa ɗum bee caahaaki. Mo heɓi kaliifaaku, sey o huuwa bee tiinaare. Mo woonanta woɗɓe, sey o waɗa ɗum bee seyo.
9Yiide mon laato laaɓnde, nde walaa faasikaare. Nganye halleende koo ndeye, taa acce waɗgo mbooɗeeŋga. 10Ngiɗindire ngam on deerɗiraaɓe nder Almasiihu. Sey koo moy samɗina deerɗum, ɓurna mo dow hoore mum. 11Taa laate mbaateendam'en, acce Ruuhu Allah tiɗɗina on, kuuwane Jawmiraawo bee tiinaare. 12Ceyore tammunde hayru mon, munyane ɓillaaje, tiine do'aago. 13Mballite nuɗɗinɓe laafuɓe bee jawdi mon ngam on deerɗiraaɓe, njaɓɓe hoɗɓe booɗɗum.
14Mbarkiɗine toonyiiɓe on. Mbarkiɗine, taa naale. 15Ceyode bee seyiiɓe, mboyde bee woyanɓe. 16Njooɗode on narruɓe. Taa ɗaɓɓe maŋngu nder jama'aare mon, ndikka on njaɓa kuuɗe leesɗe, jaŋkiniiɗe. Taa ndaare ko'e mon bana on marɓe anndal fuu.
17To goɗɗo waɗi on kalluɗum, taa mbaate. Kakkile haa on mbaɗana yimɓe fuu ko wooɗi. 18Onon kam, tiine no mbaawɗon fuu haa on njooɗodo jam bee koo moy. 19Soobiraaɓe am, to goɗɗo waɗi on aybe, taa mbaate, ammaa acce tikkere Allah waɗa ɗum, ngam Deftere wi'i: “Min waatoto, min warjoto ɓe. Nii Jawmiraawo wi'i.” 20Ammaa: “To konneejo ma dolaama, nyaamnu mo. To o ɗomɗaama, yarnu mo. To a waɗi bana nii a ɗon mooɓta ƴulɓe yiite dow hoore maako.” 21Taa accu halleende jaalo ma, ammaa jaalora nde bee mbooɗeeŋga.