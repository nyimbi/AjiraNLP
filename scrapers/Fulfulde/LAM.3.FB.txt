Torra e tuubu e tammunde
1Min woni goɗɗo mo maati torra piyɗe Jawmiraawo naawɗe.
2O ɗowi yam, o yahri yam nder nyiɓre nyiɓɓunde, ammaa naa nder jayŋgol.
3Nde weeti fuu o fiyatam.
4Kusel am e laral am ɗayli daliila maako, o yewi i'e am.
5O taarni yam bee metteeŋga e torra bana mahol.
6O jo'ini yam nder nyiɓre bana maayɓe diga ɓooyma.
7O taarni yam bee mahol, o haɗi yam wurtaago, o haɓɓi yam bee callalluuji.
8Mi wooki, mi tori ballal, ammaa o nanaay yam.
9O sukki laabi am bee kaa'e mawɗe, o selni ɗi.
10O waaltani yam bana ɓoodu, bana mbarooga haa nyukkorde mum.
11O selni yam laawol, o seeki yam, nden o acci yam.
12O tiri lagaawal, o fiɗi kuri maako fuu dow am.
13Kuri ɓaaru maako fuu, o ɗisi ɗi nder ɓooƴe am.
14Yimɓe am fuu ɗon njalammi, nde weeti fuu ɓe ɗon njancammi nder gimi.
15O haarni yam bee kuuje kaaɗɗe, o yarni yam kaaɗɗam.
16O dooli yam ƴakkugo kaa'e, o i'i yam nder ndoondi.
17Mi walaa jam, mi yejjiti ko woni hayru.
18Nden mbi'mi: Tedduŋgal am ittake, tammunde am dow Jawmiraawo jinni!
19Mi ɗon nder torra, mi toskaaɗo, to mi numti ɗum, ɗum ɗon haaɗani yam rok.
20Ammaa ɓernde am ɗon numa ɗum foroy, ɗum tampini yam.
21Ndaa ko njaɓanmi haa ɓernde, haa mi heɓta tammunde:
22Mo'e Jawmiraawo timmaay, mbooɗeeŋga maako boo walaa keerol,
23nde weeti fuu hinnuye maako hesɗitan, gooŋgaaku maako ɗon tabiti.
24Jawmiraawo woni geɗal am, ngam maajum mi ɗon tammori mo.
25Jawmiraawo woonanan koo moy koolotooɗo mo, ɗakkotirɗo bee maako.
26Booɗɗum to goɗɗo sirwake, reeni kisndam Jawmiraawo.
27Booɗɗum to goɗɗo jaɓi elto saa'i o derkeejo tawon.
28To Jawmiraawo yowani mo bone, sey o jooɗo feere maako, o sirwo.
29O turo, hunnduko maako meema mbulwuldi,
ngam teema tammunde ɗon tawon.
30O waylitana maaranɓe mo galaŋgal maako, o jaɓa toskaare fuu.
31Jawmiraawo wudintaa en haa foroy.
32Ɓaawo o sunni en, o hinnoto en boo fodde mo'e maako ɗuuɗɗe.
33O seyortaako torrugo ɓiɓɓe Aadama.
34To halluɓe njaaɓi haɓɓaaɓe lesdi, nami ɓe les kosɗe muuɗum'en,
35to ɓe cottini gooŋga goɗɗo yeeso Allah Ɓaŋiiɗo,
36to ɓe ɓilli goɗɗo yeeso kiita, kadi Jawmiraawo anndaa ɗum na?
37Moy umrata huunde laato, sonaa to Jawmiraawo taynori ɗum?
38Naa dow umroore Ɓaŋiiɗo hayru e sarru laatoto?
39Koni neɗɗo siŋkata? Sey koo moy siŋka ngam hakkeeji muuɗum.
40Sey ndaarten laabi men, linyen ɗi, nden en lorto haa Jawmiraawo.
41En ɓaŋgtu juuɗe men bee ɓerɗe men fuu heedi Allah mo asama:
42“Min mbaɗi hakke, min tuurti, an boo a yaafanaaki min.
43A moji tikkere, a tokki min, a mbari min bilaa enɗam.
44A suuɗi nder duule, haa torɗe amin njottaaki ma.
45A laatini min jiddere e kuuje nyidduɗe caka ummaatooje.
46Konne'en amin fuu ɗon njala min, ɗon kuɗa min.
47Kulol e kultoreeŋgol e yibbere e halkere ukkani min.
48Gite am ɗon keewi gonɗi, ngam daliila halkere ummaatoore am.
49Gite am ɗon ilna gonɗi, ɗi timmataa,
50haa to Jawmiraawo mo asama hakkilani en, laari en.
51Gite am ɗon naawa ngam bojji dow faanyɓe rewɓe berniwol am.
52Wanyɓe yam meere tokki loohaago yam bana sonndu.
53Ɓe nastini yam ngaska mi geeto, ɓe cakkini kaa'e dow am.
54Ndiyam towti dow hoore am, mi tammino mi maayan.
55Saa'i mi ɗonno haa ngaska lugguka, mi ewni ma, yaa Jawmiraawo.
56Nde mi tori ma ballal, a nani yam, a jaɓi tornde am!
57Nyalaade man a jaabi yam, a wi'i yam: Taa hul.
58An a jiŋngi yam, yaa Jawmiraawo, a hisni yoŋki am.
59A yi'i kalluɗum ko ɓe mbaɗi yam. Waɗanam kiita!
60A ɗon yi'a nganyaandi maɓɓe e dabareeji maɓɓe fuu.
61A nani no ɓe kuɗiri yam, yaa Jawmiraawo, a anndi dabareeji maɓɓe fuu.
62Foroy ɓe ɗon mbolwa dow am, ɓe ɗon ngurŋgurta dow am.
63Laar ko ɓe mbaɗata fuu. Foroy ɓe ɗon njancammi.
64Yaa Jawmiraawo, warja ɓe fodde kuuɗe maɓɓe.
65Saatin ɓerɗe maɓɓe, ukkan ɓe naaloore ma.
66Taasnu ɓe bee tikkere, nattin ɓe les asama maaɗa, yaa Jawmiraawo!”