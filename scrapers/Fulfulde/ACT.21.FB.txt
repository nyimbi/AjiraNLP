Pol yehi Urusaliima
1Nde min njaɓɓiti ɓe, min nasti koommbowal, min njehi cir haa Kos. Jaŋngo man min njotti Rodos. Diga ton min njehi Patara. 2Ton min tawi koommbowal yahugo Finikiya. Min nasti, min ndilli. 3Min mbakki Kiprus, min ɗon ngi'a ɗum, ammaa min caalori fombina man, min njehi Siriya. Min njippi haa Tirus, ngam haa ɓe njippina kuuje. 4Min tawi nuɗɗinɓe ton, min njooɗi bee maɓɓe asaweere woore. Bee baawɗe Ruuhu Ceniiɗo ɓe ngecci Pol taa o yaha Urusaliima. 5Ammaa nde asaweere man timmi, min ummi, min ndilli. Kamɓe e rewɓe maɓɓe e ɓikkoy fuu, ɓe ɗofti min haa yaasi berniwol. Min tuggi koppi haa fomoonde mbeela, min mbaɗi do'a. 6Nden min njaɓɓotiri, min nasti koommbowal, kamɓe boo ɓe kooti.
7Nde min ummi Tirus, min njehi Potolemayis. Min koofni deerɗiraaɓe wonɓe ton, nden min nyallidi bee maɓɓe. 8Jaŋngo man min ndilli, min njotti Kaysariya. Ton min njehi saare Filip gaazoowo, min njippi haa maako. O gooto nder suɓaaɓe njoweeɗiɗo haa Urusaliima. 9O woodi ɓiɓɓe rewɓe nayo ɓe te'aaka, ɓe ɗon mbaɗa annabaaku. 10Nde min paɓɓi haa ton balɗe seɗɗa, annabiijo bi'eteeɗo Agabus iwi Yahudiya, 11wari haa amin. O hoo'i taadorgol Pol, o haɓɓi kosɗe maako e juuɗe maako bee maagol, o wi'i: “Ndaa ko Ruuhu Ceniiɗo wi'i: Yahuudu'en haa Urusaliima kaɓɓan marɗo taadorgol ngo'ol bana nii, ɓe ndokkan mo haa juuɗe yimɓe ummaatooje goɗɗe.” 12Nde min nani ɗum, minin bee yimɓe ton fuu, min tori Pol, taa o yaha Urusaliima. 13Ammaa Pol jaabi: “Koni on mboyata? On ngiɗi sunugo yam na? Min kam, naa haɓɓeego haa Urusaliima tan, ammaa mi ɗon taaskani maayugo maa, ngam daliila Jawmiraawo Yeesu.” 14Min mbaawaay faasitingo anniya maako. Nden min acci mo, min mbi'i: “Muuyo Jawmiraawo laato.”
15Ɓaawo man, min taaski, min ndilli Urusaliima. 16Nuɗɗinɓe Kaysariya woɗɓe njahdi bee amin. Ɓe njahri min haa min mbeerata haa saare Manason iwɗo Kiprus, nuɗɗinɗo diga ɓooyma.
Pol yehi laarugo Yaakuba
17Nde min njotti Urusaliima, deerɗiraaɓe njaɓɓi min bee seyo. 18Jaŋngo man Pol yahdi bee amin haa Yaakuba. Ndotti'en jama'aare nuɗɗinɓe fuu boo ngari ton. 19Pol hoofni ɓe, yecci ɓe koo ɗume ko Allah waɗi bee kuugal maako caka ummaatooje goɗɗe. 20Nde ɓe nani ɗum, ɓe maŋgti Allah. Nden ɓe mbi'i Pol: “Deerɗiraawo, a yi'i no Yahuudu'en ujine ɗuuɗɗe nuɗɗini, ammaa ɓe fuu ɓe ɗon tiini tokkaago tawreeta. 21Ɓe nani a ɗon ekkitina Yahuudu'en jooɗiiɓe lesɗe ummaatooje goɗɗe fuu ɓe acca tawreeta Muusa, ɓe acca boo juulnugo ɓikkoy maɓɓe e tokkaago al'aada Yahuudu'en. 22Noy mbaɗeten? Ngam fakat ɓe nanan a wari. 23Ngam maajum waɗ ko min mbi'ete. Woodi yimɓe nayo haa ɗo, waɗɓe togayeere. 24Yahdu bee maɓɓe, sen hoore ma bee maɓɓe fodde al'aada cenki. Yoɓ ceede haa ɓe laɓa ko'e maɓɓe. To a waɗi ɗum, yimɓe fuu paaman ko ɓe nani dow ma fuu, naa ɗum gooŋga, ammaa an bee hoore ma a ɗon tokko tawreeta Muusa. 25Ammaa min neldi bataakewol haa yimɓe ummaatooje laatiiɓe nuɗɗinɓe, min ndawri, min mbi'i ɓe ɓe ndeenta e kusel kirsanaaŋgel labbi e ƴiiƴam e ko hirsaaka e daakaareeku.” 26Ngam maajum Pol yahdi bee yimɓe nayo go. Jaŋngo man o hawti bee maɓɓe waɗugo al'aada cenki. Nden o nasti haykaliiru, o anndini nyannde nde cenki man timmata, waato nyannde nde ɓe lii'oto kirseteeɗi ngam koo moy maɓɓe baɗɗo togayeere go.
Ɓe naŋngi Pol nder haykaliiru
27Nde balɗe joweeɗiɗi ɓadake timmugo, Yahuudu'en warɓe diga lesdi Asiya ngi'i Pol haa haykaliiru. Ɓe ummini ɓerɗe mooɓre fuu, ɓe naŋngi mo. 28Ɓe kooli, ɓe mbi'i: “Isra'iila'en, mballe min! Ndaa gorko oo, o ɗon hallina jama'aare Isra'iila e tawreeta Muusa e haykaliiru fuu, o ɗon anndina ɗum koo moy e koo toy. Fahin boo o nastini heefeerɓe woɗɓe nder haykaliiru, o soɓni nokkuure seniinde nde'e!” 29Ɓe mbi'i ɗum ngam ɓe ngi'i Torofimus mo Efesus, bee Pol nder berniwol, ɓe tammino Pol nastini mo nder haykaliiru.
30Haala ka'a saŋkiti nder berniwol fuu haa yimɓe maagol fuu mooɓti. Ɓe naŋngi Pol, ɓe ndasi mo yaasi haykaliiru. Nden law ɓe maɓɓi dammuɗe maaru. 31Mooɓre yiɗi mbarugo Pol, ammaa habaru man yotti ardiiɗo dow sooje'en Roma ujineere, ɓe mbi'i mo: “Berniwol Urusaliima fuu ɗon nder fitina.” 32Law o hoo'i sooje'en bee ardiiɓe dow sooje'en teemerre, ɓe ndoggi, ɓe njehi haa mooɓre. Nde yimɓe ngi'i ardiiɗo dow sooje'en ujineere e sooje'en ngari, ɓe acci fiyugo Pol. 33Nden ardiiɗo dow sooje'en ujineere go ɓaditi Pol, naŋngi mo, umri ɓe kaɓɓa mo bee callalluuji ɗiɗi. Nden o ƴami: “Ɗum moye? Ɗume o waɗi?” 34Koo moy ɗon wolwa ko o yiɗi bee sawtu. Daliila haraka, ardiiɗo oo heɓaay jaawaabu laaɓŋgu, nden o umri ɓe njahra Pol haa saŋngeere sooje'en. 35Nde ɓe njotti haa ba'orɗe, sooje'en efti mo ngam fitina mooɓre saati masin, 36ngam yimɓe fuu ɗon tokki mo, ɓe ɗon koola: “Mbare mo! Mbare mo!”
Pol hokki hujja muuɗum
37Nde sooje'en ɓadi nastingo mo nder saŋngeere muuɗum'en, Pol wi'i ardiiɗo dow sooje'en ujineere: “Mi foti wolwango ma na?” Ardiiɗo man ƴami: “A anndi Yunaniŋkeere na? 38Asee! Naa an woni Misraajo tuurtuɗo, jahruɗo tuurtooɓe ujine nayo, mbarooɓe ko'e haa ladde nyalɗe ɗe'e na?” 39Pol jaabi: “Min mi Yahuuduujo, danyaaɗo haa Tarsus nder Silikiya, mi ɓii berniwol maŋngol. Mi tori ma, duŋanam wolwango mooɓre.” 40O duŋani mo. Nden Pol wa'i ba'orɗe, ɓaŋgti juuɗe mum ngam haa yimɓe njeeɗo. Nde ɓe njeeɗi siriw, o wolwani ɓe bee Ibraniŋkeere, o wi'i: