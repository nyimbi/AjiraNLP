Laamiiɗo mo Allah suɓi ɗum
1Koni ummaatooje umminta haala,
koni jama'aaje nufoto numooji meereeji?
2Laamiiɓe duniyaaru ɗon taaski waɗugo fitina,
tedduɓe boo ɗon kaɓɓa dabare
dow Jawmiraawo e laamiiɗo mum mo o moyti.
3Ɓe ɗon mbi'a: “Sey en ta'a kaɓɓorli maɓɓe,
en cakkina ɓoggi maɓɓe daayiiɗum!”
4Ammaa jooɗiiɗo haa asama ɗon jala ɓe,
Jawmiraawo ɗon janca ɓe.
5Nden o wolwanan ɓe bee tikkere,
o hulnan ɓe bee ɓernuki maako, o wi'an:
6“Min mi laamini laamiiɗo am
dow Siyona, hooseere am seniinde.”
7Mi wooynan ko Jawmiraawo taynori.
O wi'i yam: “An woni ɓiɗɗo am,
hannde mi danyi ma.
8Ƴamam,
mi hokkete ummaatooje duniyaaru haa yotto keeri maaru fuu, a rona ɗe.
9A ɗiggina ɗe bee sawru njamndi,
a sampita ɗe bana payanɗe loope.”
10Jonta kam, onon laamiiɓe, laate hikma'en!
Onon hiitooɓe duniyaaru, njaɓe feloore!
11Njaggane Jawmiraawo bee kulol,
ngone nder seyo e diwŋgol!
12Kebbe Ɓiɗɗo oo, ngam taa o ɓerna, nden on kalka haa laawol mon.
Ngam nii seɗɗa o ɓernan.
Seyo laatani nyukkotooɓe haa maako.