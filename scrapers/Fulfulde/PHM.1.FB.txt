Koofŋgol
1Min Pol, kaɓɓaaɗo ngam daliila Yeesu Almasiihu e Timote, deerɗiraawo men, yahugo haa Filemon, giɗaaɗo e kuuwdiɗɗiraawo amin 2e haa Afiya, deerɗiraawo meeɗen debbo e Arkippus, kawtiɗɗiraawo meeɗen nder haɓre e nuɗɗinɓe mooɓtotooɓe nder saare ma: 3Allah Baabiraawo men e Yeesu Almasiihu Jawmiraawo men ndokka on mo'ere e salaaman.
Yiide Filemon e nuɗɗinki muuɗum
4Deerɗam Filemon, koo ndey mi toroto Allah, mi ɗon siftore, mi ɗon yetta mo, 5ngam mi ɗon nana no a yiɗiri senaaɓe Allah fuu, no nuɗɗinki ma wa'i nder Yeesu Almasiihu boo. 6Mi ɗon toro Allah, haa kawtal meeɗen nder nuɗɗinki laatina en nafooɓe bee waɗugo mbooɗeeŋga ngam daliila Almasiihu. 7Yiide ma seyni yam e suusɗini yam masin, a de'itini boo ɓerɗe yimɓe Allah fuu.
Pol tori Filemon ngam Onesimus
8Ngam maajum, koo to mi ɗon bee ndimu nder Almasiihu ngam umrugo ma ko haani, 9ammaa ngam daliila yiide mi ɗon toro ma, min Pol, ndottiijo, jonta boo mi kaɓɓaaɗo ngam Yeesu Almasiihu: 10Mi ɗon toro ma ngam Onesimus, laatiiɗo ɓiŋngel am haa ɗo nder fursina, ngam min mi nastini mo nuɗɗinki. 11Naane o nafaayno ma, ammaa jonta o nafete, o nafatam min boo.
12Jonta mi ɗon lorna mo haa maaɗa. Kaŋko, o laati giɗaaɗo am masin. 13Mi ɓuranno yiɗugo o jooɗodo bee am mbattudi ma haa o wallammi jonta nder fursina ka ngonmi ngam daliila Linjiila. 14Ammaa mi yiɗaa waɗugo ɗum bilaa yerduye ma, ngam taa mi doole huuwugo kuugal booɗŋgal nga'al. Huuw ngal bee ngiɗa ma.
15Teema Onesimus seedi bee ma ngam wakkati seɗɗa ngam haa keɓta mo ngam foroy, 16taa o laato maccuɗo ma tan fahin, ammaa mo ɓuri maccuɗo, waato deerɗiraawo ma giɗaaɗo nder nuɗɗinki. Min mi yiɗi mo masin, ammaa mi tammi an a ɓuratam yiɗugo mo piw, naa fodde ɗabiya neɗɗo tan, ammaa fodde nuɗɗinki nder Almasiihu boo.
17Ngam maajum, to a laari fakat mi kawtiɗɗiraawo ma, nden kam jaɓɓa mo bana no a jaɓɓorto yam, min boo. 18To o waɗino ma kalluɗum, to woodi ko tokkiiɗa mo, min a ƴamata. 19Ndaa, mi winndi bee juŋngo am: Min Pol, mi yoɓete. A anndi to mi yiɗino, mi waawanno tokkaago ma ngam yoŋki ma. 20Useni, deerɗam, waɗanam ɗum ngam yiide Jawmiraawo. De'itin ɓernde am ngam daliila kawtal meeɗen nder Almasiihu!
21Mi ɗon winndane ngam mi anndi fakat a ɗowtanto yam. Mi anndi a waɗan ko ɓura. 22Jonta boo, taaskitanam weerde, ngam mi tammi Allah jaɓan torɗe mooɗon, o lornatam haa mooɗon.
Koofli ragareeji
23Epafras gonduɗo bee am nder fursina ngam daliila Yeesu Almasiihu hoofni ma. 24Markus e Aristarkus e Demas e Luka huuwdiɗɗiraaɓe am boo koofni ma.
25Mo'ere Jawmiraawo meeɗen Yeesu Almasiihu wonda bee mooɗon fuu.