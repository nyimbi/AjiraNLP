Haɓre bee Amaleki'en
1Samuyila wari haa Sawulu, wi'i mo: “Naane Jawmiraawo nelino yam ngam haa mi moyte haa a laato laamiiɗo yimɓe maako Isra'iila'en. Ngam maajum nan umroore maako jonta. 2Ndaa nii Jawmiraawo honooɓe asama wi'i: Mi yiɗi waataago ko yimɓe Amalek mbaɗi Isra'iila'en, no ɓe kaɗiri ɓe laawol yaake ɓe ngurti Misra. 3Yah, haɓu bee Amaleki'en jonta, nattin ɓe kamɓe e ko ɓe mari fuu, taa enɗa ɓe sam. Mbare worɓe e rewɓe, derke'en e musinankoy, na'i e dammooji e geelooɗi e bamɗe fuu.”
4Sawulu ewni yimɓe mum ɓe ngara haa Telayim. O limi ɓe ton: Honooɓe ujine teemeɗɗe ɗiɗo (200.000), non boo worɓe Yahuuda ujine sappo (10.000). 5Ɓe njahdi bee maako haa berniwol Amaleki'en, ɓe mbaɗi baaltol nder waadiwol kommbi berniwol man. 6Sawulu neldi habaru haa Keni'en, wi'i ɓe: “Ndille, ngurte caka Amaleki'en, ngam taa mi halka on bana maɓɓe. Ngam saa'i Isra'iila'en ɗonno ngara diga Misra, onon on kolli ɓe mbooɗeeŋga.” Keni'en cenndiri bee Amaleki'en. 7Nden Sawulu ukkani Amaleki'en, jaali ɓe diga Hawila haa yotti Sura haa fuunaaŋge Misra. 8Sawulu e yimɓe mum nattini ɓe fuu bee kaafahi, ammaa ɓe naŋngi Agag, laamiiɗo Amaleki'en. 9Ɓe acci mo o geeto, kaŋko e ɓurɗum wooɗugo haa dammooji e na'i e borti e ko mari saman fuu. Ɓe nattini dabbaaji tampuɗi e ɗi mbooɗaay tan.
10Jawmiraawo wi'i Samuyila: 11“Ɓernde am ɗon naawa ngam mi laamini Sawulu, o wayliti, o acci yam, o ɗowtanaaki umrooje am.” Kanjum ɗum naawi Samuyila, o woyani Jawmiraawo jemmaare man fuu. 12Jaŋngo maajum o dawi cub, o yehi ngam fottugo bee Sawulu. O nani Sawulu warno haa Karmel, darnani hoore mum hayre maandorde, dilli haa Gilgal. 13Nde Samuyila yotti ton, Sawulu hoofni mo, wi'i: “Jawmiraawo barkiɗine. Mi waɗi ko Jawmiraawo umri yam.” 14Ammaa Samuyila ƴami mo: “Ko mi nanata ɗo, naa ɗum bojji dammooji e boodaali na'i na?” 15Sawulu jaabi: “Yimɓe koo'i na'i e dammooji ɓurɗi wooɗugo haa Amaleki'en ngam lii'anaago ɗi Jawmiraawo Allah maaɗa kirseteeɗi. Ammaa luttuɗi fuu min nattini ɗi.”
16Samuyila wi'i Sawulu: “He'i kam! Haa mi yecce ko Jawmiraawo wi'i yam jemmaare saaliinde.” Sawulu wi'i: “Mi ɗon heɗito.” 17Samuyila wi'i mo: “Wakkati a maraayno saman, a laati ardiiɗo le'i Isra'iila, Jawmiraawo suɓi ma a laato laamiiɗo maaji. 18O neli ma, o umri ma a haɓa bee Amaleki'en hakke'en ɓe'e haa a nattina ɓe. 19Koni a ɗowtanaaki mo? Koni a yaawɗi ɓoftugo keɓal konu? A waɗi ko haanaay yeeso Jawmiraawo.” 20Sawulu jaabi: “Na mi ɗowtani umroore Jawmiraawo? Mi yehi bana o wi'i yam, mi halki Amaleki'en fuu. Mi naŋngi Agag, laamiiɗo maɓɓe, mi waddi mo haa ɗo. 21Ammaa yimɓe am nattinaay ɓurɗum wooɗugo haa keɓal konu, waato na'i e dammooji booɗɗi, ngam haa ɓe lii'ano ɗi Allah Jawmiraawo maaɗa haa Gilgal ɗo.”
22Ammaa Samuyila wi'i: “Ɗume ɓuri fottango Jawmiraawo, guleteeɗi e kirseteeɗi na malla to goɗɗo ɗowtanake umroore maako? Fakat, ɗowtaare ma ɓuran seynugo mo dow kirseteeɗi jawɗi payɗi fuu. 23Luutugo umroore maako halli bana kaaramaaku, tuurtango mo boo halli bana rewugo labbi. An a wudini umroore Jawmiraawo, ngam maajum o wudini ma, o ɓorti ma laamu.”
24Sawulu jaabi: “Gooŋga, mi waɗi hakke. Mi luuti umroore Jawmiraawo e anndinol maaɗa, ngam mi huli yimɓe am, mi waɗi ko ɓe ngiɗi. 25Ammaa jonta yaafanam hakke am, yahdu bee am haa Gilgal, haa mi sujidana Jawmiraawo.” 26Samuyila wi'i mo: “Aa'a, mi yahdataa bee ma. A wudini umroore Jawmiraawo, kaŋko boo o wudini ma, a laamantaako Isra'iila fahin.”
Samuyila seedi bee Sawulu
27Samuyila wayliti haa dilla. Ammaa Sawulu naŋngi gawargal limce Samuyila haa ngal seeki. 28Samuyila wi'i: “Bana nii Jawmiraawo seekiri laamu Isra'iila dow maaɗa hannde, hokki ngu goɗɗo feere ɓurɗo ma fottugo. 29Jawmiraawo Allah Isra'iila, o tedduɗo, o fewataa, o mimsitittaa boo, ngam naa o neɗɗo.” 30Sawulu wi'i: “Mi waɗi hakke. Ammaa teddinam jonta yeeso ndotti'en yimɓe am e yeeso Isra'iila'en, yahdu bee am haa mi sujidana Allah Jawmiraawo maaɗa.”
31Samuyila jaɓi, yahdi bee maako haa Gilgal. Nde Sawulu timmini sujidango Jawmiraawo, 32Samuyila umri: “Ngaddaneeɗam Agag, laamiiɗo Amaleki'en.” Agag wari haa maako o de'itɗo ngam o numi: “Jonta kam joote maayde ittake.” 33Ammaa Samuyila wi'i mo: “Kaafahi ma sooyni rewɓe ɗuuɗɓe ɓikkoy muuɗum'en. Bana nii daada ma boo sooyan ɓiyum jonta.” Nden o ta'i Agag geɓe geɓe yeeso Jawmiraawo haa Gilgal.
34Ɓaawo maajum Samuyila yehi haa Rama. Sawulu boo hooti saare mum haa Gibiya. 35Samuyila jooɗi nder suno ngam ɓernde Jawmiraawo metti daliila Sawulu mo o laaminino dow Isra'iila. O meetaay yi'ugo Sawulu haa nyalaade maayde maako.