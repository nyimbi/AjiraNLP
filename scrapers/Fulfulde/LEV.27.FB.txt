Joɓki togayeeje
1Jawmiraawo umri Muusa, 2o wi'a Isra'iila'en ni'i: “To goɗɗo toganake Jawmiraawo hokkugo mo neɗɗo, o waawan soottugo neɗɗo man bee coottaari deydey saman ka a ta'ata, 3-7fodde teddeeŋga ceede suudu seniindu:
Ngam gorko mo duuɓi noogas haa yotto cappanɗe joweego: Ceede cardi cappanɗe jowi,
ngam debbo: Ceede cardi cappanɗe tati,
ngam derkeejo gorko mo duuɓi jowi haa yotto noogas: Ceede cardi noogas,
ngam derkeejo debbo: Ceede cardi sappo,
ngam ɓiŋngel gorgel ngel waɗaay duuɓi jowi tawon: Ceede cardi jowi,
ngam ɓiŋngel deyel: Ceede cardi tati,
ngam nayeejo gorko mo ɓuri duuɓi cappanɗe joweego: Ceede cardi sappo e jowi,
ngam puldebbo: Ceede cardi sappo.
8To togiiɗo o talakaajo mo waawaay yoɓugo coottaari man, sey o yahra neɗɗo go yeeso limanjo. Limanjo boo usta coottaari deydey ko togiiɗo waawi yoɓugo fodde saman ta'aaɗum.
9To togayeere laatake dow ndabbaawa potanŋga hokkeego Jawmiraawo, nden kam dokkal ngal goɗɗo hokki Jawmiraawo fuu, ɗum cenaaɗum. 10Togiiɗo sannjataa nga bee ndabbaawa ngoɗŋga, o hokkataa kalluŋga mbattudi mbooɗŋga malla mbooɗŋga mbattudi kalluŋga. To o waɗi ɗum, ɗiɗi fuu laatanto Jawmiraawo. 11Ammaa to togayeere laatake dow ndabbaawa coɓŋga nga fotaay lii'aneego Jawmiraawo, sey o yahra nga haa limanjo. 12Limanjo ta'a saman maaga fodde wooɗugo maaga malla aybeeji maaga, saman man tabiti. 13To goɗɗo yiɗi soottugo nga, sey o ɓesda yeɓre woore nder geɓe jowi dow saman darnaaɗum.
14To togayeere laatake dow suudu, sey limanjo laara ko wooɗi haa maaru, ko wooɗaay boo. Nden o ta'a saman maaru, saman man tabiti. 15To togiiɗo suudu yiɗi soottugo ndu, o ɓesda yeɓre woore nder geɓe jowi dow saman darnaaɗum, o marta suudu maako.
16To togayeere laatake dow tayre ngesa haa maral maako, sey on darna saman maaka fodde ɗuuɗeeŋga aawdi aaweteendi nder maaka: Ceede cardi cappanɗe jowi ngam buhuure sa'iiruuri fuu. 17To o togake ngesa man nder nduuɓu ɓaawo hitaande dimɗineeki, saman darnaaɗum tabiti. 18Ammaa to o togake wakkati feere, waato ɓaawo hitaande dimɗineeki, sey limanjo ta'a saman maaka fodde limgal duuɓi luttanɗi hitaande dimɗineeki yaalugo, o usta saman maaka bana non. 19To togiiɗo ka yiɗi soottugo ka, o ɓesda yeɓre woore nder geɓe jowi dow saman darnaaɗum, nden o marta ka. 20To o soottaay ka, ammaa o soorri ka goɗɗo feere, nden kam o heɓataa soottugo ka sam. 21To hitaande dimɗineeki yaalti, ngesa man laatoto maral Jawmiraawo, bana kuuje lii'anaaɗe Jawmiraawo haa foroy. Ka laatanto liman'en.
22To goɗɗo soodi ngesa, toganake ka Jawmiraawo, 23sey limanjo ta'a saman maaka fodde limgal duuɓi luttanɗi hitaande dimɗineeki yaaltugo. Sey o yoɓa saman man nyalaade man, ceede ɗe'e Jawmiraawo jeyi. 24Nder hitaande dimɗineeki, marnooɗo ngesa malla danygol mum heɓtan ka.
25Sey saman fuu ta'e fodde etirgal suudu seniindu, suleyje teemerre fuu waɗan baakin kilo gootel.
26Goɗɗo togantaako Jawmiraawo afi dabbaaji mum, ngam Jawmiraawo mari ɗi fodde umroore mum. To ɗum ɓii nagge malla ɓii ndammoowa, Jawmiraawo mari ɗum. 27Ammaa to on ngiɗi, on coottan afi dabbaaji karminaaɗi, on njoɓa saman ta'aaɗo, on ɓesda dow maajum yeɓre woore nder geɓe jowi boo. To on coottaay ɗi, limanjo fotan soorrugo ɗi fodde saman ta'aaɗo.
28Ko goɗɗo lii'ani Jawmiraawo haa foroy fuu, koo neɗɗo koo ndabbaawa koo ngesa maral maako, o fotaay soorrugo ɗum malla soottugo ɗum. Lii'aaɗum ɗu'um fuu laati ɓurɗum senaago, ɗum laatake maral Jawmiraawo. 29Neɗɗo lii'anaaɗo Jawmiraawo boo soottataake, o mbareteeɗo fakat.
30 Zakka ƴaamle gese e ɓiɓɓe leɗɗe fuu, Jawmiraawo jeyi, ɗum cenaaɗum ngam maako. 31To goɗɗo yiɗi soottugo ɗum, sey o yoɓa saman maajum, o ɓesda dow maajum yeɓre woore nder geɓe jowi boo. 32Nder dabbaaji saare sappo fuu, sappoowa man Jawmiraawo jeyi, nga cenaaŋga ngam maako. 33Taa jawmiiji senndindira booɗɗi bee ɗi mbooɗaay, taa o sannja ɗi boo. To o sannji ngoɗŋga bee ngoɗŋga, ɗiɗi fuu laatoto cenaaɗi ngam Jawmiraawo. Jawmiiji fotaay soottugo ɗi.”
34Kanjum woni umrooje ɗe Jawmiraawo umri Muusa dow hooseere Sina ngam Isra'iila'en.