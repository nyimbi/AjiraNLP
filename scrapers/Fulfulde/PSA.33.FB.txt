Hoolaare heedi Allah jawmu kisndam
1Onon adili'en, maŋgte Jawmiraawo bee gookaali seyo,
ɗum pottuɗum gooŋga'en fuu ngimana mo gettooje.
2Maŋgte Jawmiraawo bee moolooru,
ngimane mo bee hoodu marndu ɓoggi sappo.
3Ngimane mo yimre hesre,
piye kuuje gimruɗe ɗe'e booɗɗum ngam maŋgtugo mo bee sawtu.
4Ngam wolde Jawmiraawo nde darnunde,
kuuɗe maako fuu ɗe koolniiɗe.
5O yiɗi adilaaku e kiita ngooŋɗuka,
mbooɗeeŋga Jawmiraawo heewi duniyaaru.
6Jawmiraawo tagri asamanji bee wolde mum,
koode fuu bee poofɗe mum.
7O mooɓti ndiyamji mbeela fuu bana diŋiwol,
o ɗon loowa ndiyamji lugguɗi nder cigorɗi.
8Sey duniyaaru fuu hula Jawmiraawo,
yimɓe maaru fuu ndiwna yeeso maako!
9Ngam ko o wolwi fuu laati.
Ko o umri fuu waɗi.
10Jawmiraawo ɗon wila nufayeeje ummaatooje,
o ɗon nattina anniyaaji jama'aaje.
11Ammaa nufayeeje Jawmiraawo ɗon tabiti haa foroy,
anniyaaji maako duumoto haa gide fuu.
12Barka laatano ummaatoore nde Jawmiraawo woni Allah mum,
jama'aare nde o suɓi haa o mara nde!
13Diga asama Jawmiraawo ɗon laara ɓiɓɓe Adaama fuu,
o ɗon yi'a ɓe.
14Diga nokkuure nde o jooɗi,
o ɗon laara yimɓe duniyaaru fuu.
15Kaŋko tagi ɓerɗe maɓɓe fuu,
o ɗon hakkilana kuuɗe maɓɓe fuu.
16Walaa laamiiɗo mo hisata bee jama'aare konu ɗuuɗnde,
walaa konoowo cuusɗo mo hisata bee ɗuuɗeeŋga semmbe mum.
17Hoolaago baawɗe pucci ngam heɓugo jaalorgal,
ɗum huunde meere,
no semmbe maaji ɗuuɗiri fuu, ɗi mbaawataa hisnugo.
18Ammaa Jawmiraawo ɗon ayna hulɓe ɗum,
o ɗon ayna hoolotooɓe mbooɗeeŋga maako.
19O hisnan yoŋkiiji maɓɓe e maayde,
o wuurnan ɓe nder wakkati weelo.
20En ɗon tammoro Jawmiraawo,
kaŋko woni balloowo meeɗen, o wawarde meeɗen.
21Ngam en ɗon ceyoro mo,
en ɗon koolo innde maako seniinde.
22Nde min ɗon kooli ma, yaa Jawmiraawo,
mbooɗeeŋga ma wonda bee amin!