Kirseteeɗi ngam kawtal yimɓe bee Allah
1“To goɗɗo yiɗi lii'aago kirseteeŋga ngam kawtal yimɓe bee Allah, sey o hoo'a ngaari ndi walaa aybe malla nagge nge walaa aybe. 2Sey o yowa juŋngo maako dow hoore ndabbaawa man, o hirsa nga haa dammugal laymaaru fottirde. Liman'en danygol Haruna mbicca ƴiiƴam maaga haa bakeeje hirsirde man nayi fuu. 3Nden ɓe lii'ano Jawmiraawo geɗal guleteeŋgal haa kirsaaŋga ngam kawtal yimɓe bee Allah: Ɓellere suddunde kuuje reedu e ɓellere wonnde dow teteki fuu 4e ɓooƴe bee ɓellere wonnde dow maaje e ɓellere dow heŋre. 5Liman'en ngula ɗum nder yiite hirsirde, hawtaade bee guleteeɗi. Uureeŋgol man belŋgol fottanan Jawmiraawo.
6To goɗɗo yiɗi lii'anaago Jawmiraawo ndammoowa ngam kawtal yimɓe bee Allah, sey o hoo'a ngorga malla ndewa, nga walaa aybe. 7To mbaalu woni dokkal maako, sey o yahra ngu yeeso Jawmiraawo. 8O yowa juŋngo maako dow hoore maagu, o hirsa ngu haa dammugal laymaaru fottirde. Liman'en danygol Haruna mbicca ƴiiƴam maagu haa bakeeje hirsirde nayi fuu. 9Nden ɓe lii'ano Jawmiraawo geɗal guleteeŋgal haa kirsaaŋga ngam kawtal yimɓe bee Allah: Waato ɓellere e wicco ta'aaŋgo haa seŋgorde e ɓellere suddunde kuuje reedu e ɓellere wonnde dow teteki fuu 10e ɓooƴe bee ɓellere wonnde dow maaje e ɓellere dow heŋre. 11Limanjo wula ɗum fuu dow hirsirde, ɗum nyaamdu wuleteendu ngam Jawmiraawo.
12To dokkal maako woni mbeewa, sey o yahra nga yeeso Jawmiraawo, 13o wallina juŋngo maako dow hoore maaga, o hirsa nga haa dammugal laymaaru fottirde. Liman'en danygol Haruna mbicca ƴiiƴam maaga haa bakeeje hirsirde nayi fuu. 14Nden ɓe lii'ano Jawmiraawo geɗal kirsaaŋga man guleteeŋgal, waato ɓellere suddunde kuuje reedu e ɓellere wonnde dow teteki fuu 15e ɓooƴe bee ɓellere wonnde dow maaje e ɓellere dow heŋre. 16Limanjo wula ɗum fuu dow hirsirde, ɗum nyaamdu wuleteendu ngam Jawmiraawo, uureeŋgol man belŋgol fottanan mo. Ɓellere fuu Jawmiraawo jeyi. 17Taa on nyaama ɓellere e ƴiiƴam sam. Koo toy njooɗoton fuu, ɗum laati farilla nduumiika haa gide mon fuu.”