Daawuda nani kubar maayde Sawulu
1Ɓaawo maayde Sawulu, Daawuda jaalinooɗo Amaleki'en warti Cikilak, o faɓɓi ton nyalɗe ɗiɗi. 2Nyannde tataɓre goɗɗo iwi diga saŋngeere konu Sawulu, wari haa Daawuda, limce maako ɗon ceeki, mbulwuldi ɗon dow hoore maako. O tuggi koppi, o waali, o hippi yeeso Daawuda. 3Daawuda ƴami mo: “Diga toy ngarɗaa?” O jaabi: “Mi daɗi, mi wari diga saŋngeere konu Isra'iila.” 4Daawuda ƴami mo: “Noy kubar? Yeccam ɗum!” O wi'i: “Jama'aare Isra'iila doggi, ɗuuɗɓe nder yimɓe men boo maayi. Sawulu e ɓiyum Yonatan, kamɓe boo ɓe maayi.”
5Daawuda ƴami mo fahin: “Noy anndirɗa Sawulu e ɓiyum Yonatan maayi?” 6O jaabi: “Mi ɗonno dow hooseere Gilbo'a. Mi yi'i Sawulu ɗon tuggi dow labbo mum, mootaaji pucci Filisti'en e wa'iiɓe pucci ɗon taasna mo, ɓe ndaayaaki sam. 7O wayliti, o yi'i yam, o ewni yam. Mi nooti: Na'am. 8O ƴami yam: An moy? Mi jaabi: Mi Amalekiijo. 9O wi'i yam: Ɓadita, mbaram! Giilol naŋngi yam, ammaa poofɗe am ta'aay tawon. 10Mi anndi o yeeɗataa ɓaawo konne'en njaali mo. Ngam maajum mi ɓaditi mo, mi mbari mo. Mi hoo'i woronnde laamu wonnde dow hoore maako e jawo haa juŋngo maako. Ndaa, mi waddani ma ɗum, barkaama.”
11Daawuda seeki limce mum, kaŋko e worɓe wonduɓe bee maako fuu. 12Ɓe mboyi, ɓe nyalli suumaago ngam daliila Sawulu e ɓiyum Yonatan e Isra'iila'en, ummaatoore Jawmiraawo, mbaraaɓe haa konu fuu.
13Daawuda ƴami suka gadduɗo kubar go: “Toy iwɗaa?” O jaabi: “Mi ɓii Amalekiijo koɗo nder Isra'iila.” 14Daawuda telɓani mo, wi'i: “Asee, a hulaay mbarugo cuɓaaɗo Allah!” 15Daawuda ewni goɗɗo nder suka'en mum, umri mo mbarugo Amalekiijo. Suka fiyi mo, o maayi. 16Daawuda wi'i Amalekiijo: “Aybe maayde ma ɗon dow hoore ma. Bolle ma kaɓɓi ma, ngam a wi'i a mbari laamiiɗo mo Jawmiraawo suɓino.”
Daawuda woyi Sawulu e Yonatan
17Daawuda waɗi gimol boyki dow Sawulu e ɓiyum Yonatan, 18o inndi ngol “Gimol Lagaawal”, ngol ɗon winndi nder Deftere Gooŋgaajo. Daawuda umri yimɓe Yahuuda ndurso ngol. Ndaa nii o yimi:
19“Yaa Isra'iila, honooɓe ma ɓurduɓe semmbe ndo'ake dow kooseeje ma,
honooɓe ma maŋgtaaɓe boo maayi.
20Taa anndine ɗum haa Gaat,
taa ngooyne ɗum haa laabi Askalon,
ngam taa rewɓe Filisti'en ceyo,
taa ɓiɓɓe saadooni'en rewɓe mbelmbelta.
21Onon kooseeje Gilbo'a,
taa saawawre waɗa dow mooɗon,
taa iyeende boo toɓa dow mooɗon,
taa gese dimooje cudda on.
Ngam bawarɗe semmbiɗɓe ngudinaama ton,
wawarde Sawulu soɓi haa foroy.
22Lagaawal Yonatan woofaay sam,
kaafahi Sawulu lortaaki meere,
ammaa ki heewi ƴiiƴam mbaraaɓe,
ki simti ɓellere semmbiɗɓe.
23Sawulu e Yonatan, welɓe e yiɗaaɓe,
ɓe ceedaay nder ngeendam e maayde fuu.
Ɓe ɓurduno dute jaawal,
barooɗe boo semmbe.
24Onon rewɓe Isra'iila'en, mboye Sawulu!
Kaŋko o jaagniri on limce boɗeeje,
kaŋko o fawniri on kaŋŋeeri.
25Honooɓe ɓurduɓe semmbe maayi,
ɓe mbaraama nder haɓre.
Yonatan boo maayi,
o ɗon waali haa towndiije.
26Kayto deerɗiraawo am Yonatan,
ɓernde am ɗon naawa ngam maaɗa.
An wonno soobaajo am giɗaaɗo,
yiide ma ɓurani yam wooɗugo
dow yiide rewɓe fuu.
27Ayye! Honooɓe ɓurduɓe semmbe maayi!
Balmi maɓɓe natti, meetataa nafugo!”