Laamu Hezekiya haa Yahuuda
(2 Habaruuji Nyalaaɗe 29:1-2)
1Nder nduuɓu laamu Hose'a ɓii Ela laamiiɗo Isra'iila tataɓu, Hezekiya ɓii Akas laami haa Yahuuda. 2O woodi duuɓi noogas e jowi, saa'i o laamo. O laami haa Urusaliima duuɓi noogas e joweenayi. Innde daada maako, Abi ɓii Zekariya. 3O waɗi ko fottani Jawmiraawo, bana ko kaaka maako Daawuda waɗno fuu. 4O yibbini nokkuuje towɗe, o fusi daŋraŋge labbi, o fe'i suuraaji Asera, o fusi mboodi njamndi mboɗeeri ndi Muusa waɗno, ngam haa wargo nyalɗe ɗe'e, Isra'iila'en ɗon ngula uurle yeeso maari, ɓe mbi'i ndi Nehustan. 5Hezekiya hooli Jawmiraawo Allah Isra'iila, ɓuri laamiiɓe Yahuuda aartuɓe mo malla laamiiɓe ɓaawo maako fuu. 6O ɗakki Jawmiraawo, o selaay laawol tokkaago mo, o ɗowtani umrooje ɗe Jawmiraawo umruno Muusa. 7Jawmiraawo wondi bee maako. Ko o waɗi fuu waɗi nafuuda booɗɗum. 8O jaali Filisti'en haa yotti lesdi Gaaza, diga cuuɗi aynorɗi haa berniiji cemmbiɗɗi.
Do'ere Samariya
9Nder nduuɓu laamu Hezekiya nayaɓu, waato nduuɓu laamu Hose'a ɓii Ela laamiiɗo Isra'iila joweeɗiɗaɓu Salmanasar laamiiɗo Assuura wari haa berniwol Samariya, hippi ngol. 10Ɓaawo duuɓi tati, o nyaami ngol. Ɗum laati nder nduuɓu laamu Hezekiya njoweego'oowu e nder nduuɓu laamu Hose'a njoweenayaɓu. 11Laamiiɗo Assuura dahi Isra'iila'en, o jo'ini ɓe haa Halah e baŋnge maayo Habor nder lesdi Goojan e nder gure Medi'en. 12Ɗum waɗi non ngam Isra'iila'en cali nanango Jawmiraawo Allah maɓɓe nder ko o umrino ɓe, ɓe kakkilanaay alkawal maako. Ɓe ɗowtaay e ɓe kuuwaay fodde umrooje ɗe Muusa jaggiiɗo Jawmiraawo anndinno ɓe.
Konu Sanherib
(2 Habaruuji Nyalaaɗe 32:1-19; Esaaya 36)
13Nder nduuɓu laamu Hezekiya sappo e nayaɓu, Sanherib, laamiiɗo Assuura ukkani berniiji Yahuuda cemmbiɗɗi fuu, o nyaami ɗi. 14Hezekiya laamiiɗo Yahuuda neli haa laamiiɗo Assuura haa Lakis, wi'ugo mo: “Mi waɗi aybe. Accam, taa ukkanam, mi yoɓan ko a yowantammi fuu.” Laamiiɗo Assuura yowani Hezekiya cardi kilo ujine joweenayi e kaŋŋeeri kilo teemeɗɗe joweenayi. 15Hezekiya hoo'i cardi ngonndi nder haykaliiru Jawmiraawo e ngonndi nder ndesaaje saare laamu fuu, hokki mo. 16Wakkati maajum Hezekiya sampiti kaŋŋeeri haa pareeje e darduɗe nder haykaliiru Jawmiraawo, o hokki ndi laamiiɗo Assuura. Hezekiya laamiiɗo Yahuuda, kaŋko bee hoore maako sudduno ɗe bee kaŋŋeeri man naane. 17Diga Lakis, laamiiɗo Assuura neli mawɗo ardiiɗo honooɓe e mawɗo saraaki'en e mawɗo yarnooɓe mo bee mooɓre konu mawnde haa Urusaliima, haa laamiiɗo Hezekiya. Nde ɓe njotti, ɓe mba'i, ɓe ndari haa ildugol weendu ɓaŋgiindu, haa buuwol Lootirde. 18Ɓe ewni ngam haa laamiiɗo wara. Eliyakim ɓii Hilkiyya, kaliifaajo laamorde e Sebna, binndoowo e Yo'ak ɓii Asaf, hunndukoojo laamiiɗo, ngurti, njehi haa maɓɓe.
19Mawɗo yarnooɓe laamiiɗo Assuura wi'i ɓe: “Mbi'e Hezekiya: Laamiiɗo mawɗo, laamiiɗo Assuura wi'i: Hoolaare laaɓnde ndeye marɗa? 20A tammi bolle meere ɗum sawari e baawɗe ngam konu na? Moy kooluɗa haa a tuurtani yam? 21Ndaa, a ɗon hooli Misra, kewal gewaaŋgal. To goɗɗo tuggorake ngal, ngal sumpitan mo juŋngo. Bana non Firawna, laamiiɗo Misra wa'i haa hoolotooɓe mo fuu. 22Ammaa to a wi'i yam: Min ɗon kooli Allah Jawmiraawo amin, naa ɗum kaŋko Hezekiya itti nokkuuje muuɗum towɗe e kirsirɗe muuɗum na? Nden o wi'i yimɓe Yahuuda e Urusaliima: Yeeso hirsirde wonnde haa Urusaliima tan cujiditton! 23Kadi, narru bee jaagorɗo am, laamiiɗo Assuura. Mi hokkete pucci ujine ɗiɗi, to a woodi wa'otooɓe ɗi. 24Noy a lornirta koo ngomnaajo ɓuranɗo leesugo caka maccuɓe jaagorɗo am? Ammaa a ɗon hoolo Misra ngam daliila mootaaji pucci e wa'otooɓe ɗi. 25Kadi, to mi wari halkugo lesdi ndi'i, ɗum laataaki bee muuyo Jawmiraawo na? Jawmiraawo wi'i yam mi nasta lesdi ndi'i, mi halka ndi.”
26Nden Eliyakim ɓii Helikiya e Sebna e Yo'ak mbi'i mo: “Useni wolwan min bee Aramiyaare, min nanan nde. Accu wolwango min bee Ibraniŋkeere, ngam yimɓe wonɓe dow mahol ɗon nana en.” 27O wi'i ɓe: “On tammi jaagorɗo am neli yam haa jaagorɗo mooɗon e haa mooɗon tan na? Naa ɗum laarani boo jooɗiiɓe dow mahol ɓe'e na? Kamɓe boo naa ɓe nyaaman bu'e maɓɓe, ɓe njaran cille maɓɓe, kal-kal bee mooɗon!” 28Nden o dari, hooli bee Ibraniŋkeere bee semmbe, o wi'i: “Nane wolde laamiiɗo mawɗo, laamiiɗo Assuura! 29Ndaa nii o wi'i: Taa Hezekiya sakla on, ngam o waawataa hisnugo on juŋngo laamiiɗo. 30Taa Hezekiya de'itina on bee Jawmiraawo, o wi'a: Jawmiraawo hisnan en sike, o hokkataa berniwol ngo'ol haa laamiiɗo Assuura. 31Taa nanane Hezekiya, ngam laamiiɗo Assuura wi'i: Culhotire bee am, ngarte haa am. Nden koo moy mooɗon nyaaman inabooje muuɗum e ibbi muuɗum, koo moy yaran ndiyam ɓulndu muuɗum, 32haa mi wara, mi yahra on haa lesdi feere bana ndi mooɗon, lesdi marndi alkamaari e inaboojam ɓennduɗam e tamseere e gese inabooje e jaytunje e njumri, ngam haa ngeeɗon, taa maayon. Ammaa taa nanane Hezekiya, to o esti on, o wi'i: Jawmiraawo hisnan en. 33Kadi ɗowanteeɓe ummaatooje goɗɗe meeɗi hisnugo lesɗe muuɗum'en diga juŋngo laamiiɗo Assuura na? 34Toy ɗowanteeɓe Hamat e Arpad? Toy ɗowanteeɓe Sefarwayim e Hena e Iwwa? Ɓe kisni Samariya diga juŋngo am na? 35Ɓeye caka ɗowanteeɓe lesɗe ɗe'e fuu kisni lesɗe maɓɓe diga juŋngo am, haa Jawmiraawo hisna Urusaliima diga juŋngo am?”
36Ammaa yimɓe njeeɗi, njaabaaki mo koo wolde. Ngam laamiiɗo umruno: “Taa njaabe mo.” 37Nden Eliyakim ɓii Hilkiyya, kaliifaajo laamorde e Sebna, binndoowo e Yo'ak ɓii Asaf, hunndukoojo laamiiɗo, ngarti haa Hezekiya bee limce ceekaaɗe, ɓe anndini mo bolle mawɗo yarnooɓe go.