Allah hiitoto halluɓe e waɗooɓe zunuuba
1Yaa Jawmiraawo, an woni Allah baatoowo!
Waŋgin ɓernuki ma, yaa Allah baatoowo!
2An woni kiitoowo duniyaaru,
umma, warja kuuɗe mawnitiiɓe!
3Haa ndey seyo halluɓe tokkoto, yaa Jawmiraawo?
Haa ndey ɗum duurata?
4Ɓe ɗon ɓula bolle mawnitiiɗe,
waɗooɓe zunuuba fuu ɗon mawnito.
5Ɓe ɗon nama ummaatoore ma, yaa Jawmiraawo,
ɓe ɗon toska yimɓe laatiiɓe maral ma.
6Ɓe ɗon mbara rewɓe yurumɓe e hoɗɓe, non boo atiime'en.
7Nden ɓe mbi'a, Jawmiraawo yi'ataa ɓe,
Allah Isra'iila hakkilantaa ɗum.
8Onon humaki'en nder ummaatoore, nume booɗɗum!
Onon faataaɓe, ndey keɓoton hakkiilo?
9Allah hokki en noppi. Kadi o nanataa na?
O tagani en gite. Kadi o yi'ataa na?
10Kaŋko eltoowo ummaatooje. Kadi o he'aay hiitaago na?
Naa kaŋko ekkitinta yimɓe fuu anndal na?
11Fakat Jawmiraawo anndi numooji yimɓe, ɗi meereeji.
12Yaa Jawmiraawo,
barka laatanto neɗɗo mo a eltata ɗum,
mo ekkitinta ɗum tawreeta ma.
13O jooɗoto nder de'ere to saklere ukkanake mo,
ammaa halluɓe kam, yenaande wasete ngam maɓɓe.
14Ngam Jawmiraawo wudintaa ummaatoore mum,
o accataa yimɓe laatiiɓe maral maako.
15Gooŋga wartan haa nokkuuje kiita,
gooŋɗa-ɓerɗe'en fuu tokkoto ka.
16Moy seetti yam, nde halluɓe ngulli yam?
Moy walli yam, nde waɗooɓe zunuuba ukkani yam?
17To Jawmiraawo wallaayno yam,
mi nastanno law nder joonde maayɓe.
18Koo to mi wi'i mi do'ake,
mbooɗeeŋga ma, yaa Jawmiraawo ɗon jogi yam.
19To cakle ɗuuɗanake yam,
a de'itinan ɓernde am, a seynatam.
20Ɗume hawti ma bee hiitortooɓe fewre?
Ɓe ɗon kuuwtinira tawreeta ngam toonyaago yimɓe.
21Ɓe ɗon kawta ngam hippaago adili'en,
ɓe ɗon njowana laaɓɓe kiita mbareego.
22Ammaa Jawmiraawo woni hisrude am townde,
Allah am woni tapaare hisrude am.
23O hiitoto ɓe ngam halleende maɓɓe,
o halkan ɓe ngam zunuuba maɓɓe.
Jawmiraawo Allah men nattinan ɓe!