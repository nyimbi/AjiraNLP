1Jawmiraawo wi'i Muusa e Eli'azaaru ɓii Haruna limanjo: 2“Lime yimɓe jama'aare Isra'iila fuu fodde ci'e muuɗum'en, ɓe duuɓi noogas e ko ɓuri, waawanɓe hoo'ugo balmi konu fuu.” 3Muusa e Eli'azaaru maatini ɓe yaake ɓe ɗonno haa ladde Mo'ab baŋnge maayo Urdun haa fuunaaŋge Yeriko, ɓe mbi'i: 4Mbinnde worɓe ɓe duuɓi noogas e ko ɓuri fuu bana Jawmiraawo umruno Muusa. Ndaa Isra'iila'en wurtiiɓe lesdi Misra:
5Lenyol Ruben afo Isra'iila: Ci'e Hanok, Pallu, 6Hesruunu e Karmi. 7Limgal maɓɓe fuu, worɓe ujine cappanɗe nayo e tato e teemeɗɗe njoweeɗiɗo e cappanɗe tato (43.730). 8Danygol Pallu: Eliyabu 9e ɓiyum'en: Nemuwel, Datan e Abiram. Datan e Abiram laatino ardiiɓe jama'aare. Kamɓe njokkirno bee Muusa e Haruna, hawtaade bee mooɓre Koora, saa'i ɓe tuurtani Jawmiraawo. 10Lesdi seeki les maɓɓe, moɗi ɓe. Ɓe maaydi bee Koora e mooɓre mum, saa'i yiite nyaami worɓe teemeɗɗe ɗiɗo e cappanɗe njowo (250). Ɗum laati barriya ngam Isra'iila'en. 11Ammaa ɓiɓɓe Koora maayaay. 12Lenyol Simeyon fodde ci'e mum: Nemuwel, Yamin, Yakin, 13Zeraha e Sawulu. 14Limgal maɓɓe fuu, worɓe ujine noogas e ɗiɗo e teemeɗɗe ɗiɗo (22.200). 15Lenyol Gada fodde ci'e mum: Cefon, Haggi, Suni, 16Ojini, Eri, 17Aroodi e Areeli. 18Limgal maɓɓe fuu, worɓe ujine cappanɗe nayo e teemeɗɗe njowo (40.500). 19-21Lenyol Yahuuda fodde ci'e mum: Sela, Peres, Zeraha e ɓiɓɓe Peres: Hesruunu e Hamul. Eer e Oonan kam maayi nder lesdi Kanaana. 22Limgal maɓɓe fuu, worɓe ujine cappanɗe njoweeɗiɗo e njoweego e teemeɗɗe njowo (76.500). 23Lenyol Issakar fodde ci'e mum: Tola, Puwa, 24Yasuba e Simron. 25Limgal maɓɓe fuu, worɓe ujine cappanɗe njoweego e nayo e teemeɗɗe tato (64.300). 26Lenyol Zabulon fodde ci'e mum: Seret, Elon e Yahaleyel. 27Limgal maɓɓe fuu, worɓe ujine cappanɗe njoweego e teemeɗɗe njowo (60.500). 28Ɓiɓɓe Yusufu fodde ci'e muuɗum'en: Manassa e Efrayim. 29Danygol Manassa: Ci'e Makir e Gile'at. Makir woni baaba Gile'at. 30Ndaa ci'e iwɗe haa Gile'at: I'ejer, Helek, 31Asriyel, Sikem, 32Semida e Hefer. 33Celofhad ɓii Hefer walaa ɓiɓɓe worɓe, sey ɓiɓɓe rewɓe tan. Inɗe maɓɓe: Mahala, No'a, Hogila, Milka e Tirsa. 34Limgal maɓɓe fuu, yimɓe ujine cappanɗe njowo e ɗiɗo e teemeɗɗe njoweeɗiɗo (52.700). 35Lenyol Efrayim fodde ci'e mum: Sutelaha, Beker e Tahan. 36Sutelaha danyi Eran. 37Limgal maɓɓe fuu, worɓe ujine cappanɗe tato e ɗiɗo e teemeɗɗe njowo (32.500). 38Lenyol Benyamin fodde ci'e mum: Bela, Asbeel, Ahiram, 39Sefufam e Hufam. 40Ci'e Arda e Na'aman boo iwi haa Bela. 41Limgal maɓɓe fuu, worɓe ujine cappanɗe nayo e njowo e teemeɗɗe njoweego (45.600). 42Lenyol Dan fodde ci'e mum: Susam e danygol mum. 43Limgal maɓɓe fuu, worɓe ujine cappanɗe njoweego e nayo e teemeɗɗe nayo (64.400). 44Lenyol Aser fodde ci'e mum: Yimna, Yisuwi e Beri'a. 45Ci'e Heber e Malkiyel boo iwi haa Beri'a. 46Innde ɓii Aser debbo, Seraha. 47Limgal maɓɓe fuu, worɓe ujine cappanɗe njowo e tato e teemeɗɗe nayo (53.400). 48Lenyol Neftali fodde ci'e mum: Yahaciyel, Guni, 49Yejer e Sillem. 50Limgal maɓɓe fuu, worɓe ujine cappanɗe nayo e njowo e teemeɗɗe nayo (45.400). 51Limgal worɓe Isra'iila fuu ujine teemeɗɗe njoweego e go'o e teemeɗɗe njoweeɗiɗo e cappanɗe tato (601.730).
52Nden Jawmiraawo wi'i Muusa: 53“Senndan le'i ɗi'i lesdi ndi'i haa ɗi mara ndi, fodde limgal maaji: 54Lenyol maŋngol heɓan maral maŋngal, lenyol pamarol boo heɓan maral pamaral. Lenyol fuu heɓan maral mum fodde limgal mum. 55Senndu ndi bee waɗugo kur'u. Ɓe keɓan maral maɓɓe fodde le'i maɓɓe.” 56Kur'u senndan maral hakkunde ɗuuɗɓe e famarɓe.
57Ndaa lenyol Lewi fodde ci'e mum: Gerson, Kehat, Meraari, 58Libni, Heburuun, Mahali, Musi e Koora. Kehat woni baaba Amram. 59Innde debbo Amram, Yokebet ɓii Lewi, o danyaaɗo haa Misra. O danyani Amram, Muusa e Haruna, non boo Miriyam, deerɗiraawo maɓɓe debbo. 60Haruna danyanaama Nadab, Abihu, Eli'azaaru e Itamar. 61Ammaa Nadab e Abihu maayi, yaake ɓe lii'anino Jawmiraawo yiite nge senaaka. 62Limgal Lewi'en diga mo lewru e ko ɓuri fuu waɗi ujine noogas e tato (23.000). Kamɓe ɓe limdaaka bee Isra'iila'en woɗɓe, ngam ɓe keɓaay maral lesdi nder Isra'iila.
63Muusa e Eli'azaaru limanjo mbaɗi binndol, limi Isra'iila'en fuu, saa'i ɓe ɗonno nder laɗɗe Mo'ab baŋnge maayo Urdun, haa fuunaaŋge Yeriko. 64Yimɓe ɓe Muusa e Haruna limno nder ladde Sina fuu maaydi, walaa koo gooto maɓɓe lutti, 65ngam Jawmiraawo wi'no ɓe: “Fakat on fuu on maayan nder ladde, sonaa Kaaleb ɓii Yefunna e Yosuwa ɓii Nuuna tan.”