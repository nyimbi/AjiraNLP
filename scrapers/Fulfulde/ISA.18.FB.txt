Wahayu dow Etiyopiya
1Kayto! Lesdi hoolo bileeji, lesdi gaɗa maaje Etiyopiya, 2nelanndi nelaaɓe dow mbeela nder koommbooje kuuwraaɗe kewe. Onon nelaaɓe yaawɗotooɓe, koote haa ummaatoore yimɓe juutɓe, ɓorowɓe, yimɓe huleteeɓe koo toy, marɓe semmbe, jaalotooɓe woɗɓe, ɓe maaje ceeki lesdi muuɗum'en.
3Onon yimɓe duniyaaru fuu, onon wonɓe dow lesdi, to ɓe ndarni tuutawal dow kooseeje, on ndaaran. To ɓe puufi luwal konu, on nanan. 4Ngam ndaa nii Jawmiraawo wi'i yam: “Mi ɗon jooɗi haa nokkuure am, mi ɗon laara mi de'itɗo bana nguli mbelndi haa jayŋgol naaŋge, bana saawawre nder nguleeŋga ƴaamnde.” 5Ngam hiddeko ɓe itta inabooje, to pinndi saami, rimi ɓiɓɓe ɓenndanɗe, Jawmiraawo halkan ɓe bana goɗɗo ta'irta lice kese e lice bilitanɗe. 6O accan ɓalli maɓɓe ngam jigaaje kooseeje e dabbaaji ladde. Ton jigaaje e dabbaaji ladde boo keɓoyta nyaamdu wakkati fuu.
7Wakkati man, yimɓe juutɓe ɓorowɓe, huleteeɓe koo toy, marɓe semmbe, jaalotooɓe woɗɓe, jooɗiiɓe lesdi ceekaandi bee maaje, yimɓe ɓe'e ngaddanan Jawmiraawo honooɓe asama dokke haa hooseere Siyona, nokkuure innde maako.