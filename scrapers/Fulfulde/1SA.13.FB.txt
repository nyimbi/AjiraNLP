Haɓre bee Filisti'en
1Sawulu woodi duuɓi … saa'i o laamo. O laamani Isra'iila'en duuɓi ɗiɗi.
2Sawulu suɓi worɓe ujine tato (3.000) nder Isra'iila'en, wi'i luttuɓe ɓe koota. Ujine ɗiɗo ɗon ngondi bee maako haa Mikmas e dow kooseeje kommbi Baytila. Ujineere boo ɗon ngondi bee Yonatan, ɓiyiiko, haa Gibiya-Benyamin. 3Yonatan mbari aynooɓe Filisti'en haa Geba, Filisti'en nani habaru maajum. Sawulu umri fuufugo luwal konu nder lesdi fuu, wi'i: “Sey Ibraniŋke'en fuu nana ɗum!” 4Isra'iila'en fuu nani haala man, mbi'i: “Sawulu mbari aynooɓe Filisti'en, ummini nganyŋgu maɓɓe.” Ngam maajum worɓe Isra'iila fuu mooɓti haa Sawulu haa Gilgal.
5Filisti'en boo mooɓti ngam haɓre bee Isra'iila'en. Ɓe ngoodi mootaaji pucci ujine cappanɗe tati (30.000), wa'iiɓe pucci ujine njoweego (6.000) e honooɓe woɗɓe ɗuuɗɓe bana njaareendi maayo. Ɓe ngari, ɓe caŋngini haa Mikmas, haa fuunaaŋge Baytawiina. 6Nde Isra'iila'en ngi'i ɓe ɗon yeeso joote ngam konne'en ɓaditi ɓe masin, ɓe nyukki nder lowi, nder kooraaje, caka tapaaje, nder cuuɗi gasaaɗi e nder ɓulli. 7Woɗɓe maɓɓe ndoggi haa gaɗa maayo Urdun, haa lesdi Gada e Gile'at.
Ammaa Sawulu ɗonno haa Gilgal, yimɓe wonduɓe bee maako ndiwni ngam kulol. 8Samuyila wi'no mo o reena nyalɗe joweeɗiɗi. Ammaa nde Samuyila waraay tawon, yimɓe puɗɗi saŋkitaago. 9Ngam maajum Sawulu umri waddugo dabbaaji ngam nguleteeŋga e kirseteeɗi ngam kawtal yimɓe, nden o lii'i nguleteeŋga. 10Nde o timmini lii'aago nguleteeŋga, Samuyila wari. Sawulu yehi haa fotta bee maako, hoofna mo. 11Samuyila ƴami mo: “Ko mbaɗɗa ɗo?” Sawulu jaabi: “Yimɓe puɗɗi saŋkitaago ngam a waraay nder saa'iire ta'aande. Filisti'en boo ɗon mooɓi haa Mikmas. 12Ngam maajum mi numi: Jonta Filisti'en ukkanto yam haa Gilgal, min boo mi toraaki yerduye Jawmiraawo tawon. Kanjum mi tiɗɗini ɓernde am, mi lii'ani mo nguleteeŋga.” 13Samuyila wi'i mo: “Kay, a waɗi faataare! Koni a ɗowtanaaki umroore Allah Jawmiraawo maaɗa? O tabitinanno laamu ma dow Isra'iila haa foroy, 14ammaa jonta ngu tabitittaa. Jawmiraawo suɓani hoore mum goɗɗo ɓurɗo fottango mo dow maaɗa, haa o waɗa mo ardiiɗo yimɓe maako ngam a ɗowtanaaki ko Jawmiraawo umri.” 15Nden Samuyila ummi haa Gilgal, yehi haa Gibiya nder lesdi Benyamin. Sawulu limi yimɓe mum, ɓe ɗon baakin worɓe teemeɗɗe njoweego. 16Sawulu e Yonatan ɓiyum e wonduɓe bee muuɗum'en caŋngini haa Geba nder lesdi Benyamin. Ammaa Filisti'en ɗon caŋngini haa Mikmas. 17Filisti'en neli mooɓe honooɓe tati ngam wilugo e jaɓtugo: Mooɓre arannde yehi haa Ofra nder lesdi Su'al, 18mooɓre ɗiɗawre haa Baytihurun e mooɓre tataɓre boo haa kooseeje dow Waadiwol-Pobbi haa sera ladde.
19Wakkati maajum walaa kilaajo nder lesdi Isra'iila fuu, ngam Filisti'en ngiɗaano Isra'iila'en mbaɗa kaafaaje malla labbe. 20Ɗum dooli Isra'iila'en yahugo haa Filisti'en ngam welnugo baaneeje e gasirɗe e pe'irɗe e bafɗi. 21Ngam welnugo fe'irde malla ngam wo'itingo seɓatto sawru gaynaako, sey ɓe njoɓa suleyre. Ngam welnugo baaneewo malla wafdu boo suleyje ɗiɗi. 22Ngam maajum nyalaade haɓre walaa kaafahi malla labbo haa juuɗe Isra'iila'en, sey Sawulu e Yonatan ɓiyum ngoodi balmi, kamɓe tan.
23Filisti'en neli mooɓre honooɓe ngam haa ɓe ayna laawol Mikmas.