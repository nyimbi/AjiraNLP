Jaawaabu Pol haa felanɓe mo dow kuugal maako
1Min Pol, mi ɗon toro on barka yaŋkinaare Almasiihu e mbooɗeeŋga muuɗum – Woɗɓe ɗon mbi'a mi leesɗo saa'i mi ɗon wondi bee mooɗon, ammaa mi caatuɗo dow mooɗon saa'i mi daayiiɗo! 2Mi ɗon toro on: Taa ndooleeɗam hollugo on dartaare am to mi yottake caka mooɗon. Ɓe ɗon numa min ɗon kuuwa fodde gikku duniyaaru. Haa maɓɓe kam, mi hollan ɓe caatal am kadi. 3Fakat, minin min ɗon nder duniyaaru, ammaa min kaɓataa fodde ɗabiya duniyaaru. 4Nder haɓre amin, min kuuwtinirtaa balmi iwɗi haa ɗabiya duniyaaru. Ɗum balmi Allah cemmbiɗɗi, baawɗi yibbingo mahi cemmbiɗɗi. Min ɗon kalka numooji kalluɗi, 5min ɗon ngibbina ko dartanto anndal Allah nder mawnitaare mum fuu. Min ɗon njahra numooji yimɓe haa ɗi ɗowtano Almasiihu. 6To ɗowtaare mooɗon timmidi, min taaskiiɓe hiitaago geddal fuu.
7Ndaare ko waŋganta gite mooɗon. To goɗɗo limi hoore mum nder yimɓe Almasiihu, sey o numta kadi: Ngam minin boo min yimɓe Almasiihu. 8Mi semtirtaa baawɗe ɗe Jawmiraawo hokki min ngam semmbiɗingo on, naa ngam halkugo on, koo to mi maŋgtori ɗum haa ko ɓura. 9Mi yiɗaa mi laato bana mi ɗon hulna on bee bataakeeji am. 10Ngam woɗɓe ɗon mbi'a: “Bataakeeji Pol ɗi tedduɗi e caatuɗi. Ammaa to o tawaama bee hoore maako caka amin, o tampuɗo, bolle maako boo ɗe meereeje.” 11Goɗɗo mo numi non, sey o faama: Bana no bataakeeji amin mba'i saa'i min daayiiɓe, bana non kuuɗe amin boo mba'ata saa'i min ngondata bee mooɗon.
12Fakat, min numataa maa fotnugo ko'e amin bee mananɓe ko'e muuɗum'en. Kamɓe ɓe ɗon poondira ko'e maɓɓe bee poondirɗum maɓɓe, ɓe ɗon potnira ko'e maɓɓe bee ko'e maɓɓe boo. Kayto, ɓe faataaɓe! 13Minin kam min ɓurnataa keerol haa min mantoro, ammaa min ɗon tokko keerol ngol Allah waɗani min. O yottini min bee Linjiila Almasiihu haa mooɗon. Kanjum woni keerol juro amin. 14Nde min njotti haa mooɗon, min caalaaki keerol ngo'ol. Ngam fakat minin aarti yottaago haa mooɗon bee Linjiila Almasiihu. 15Min ɓurnataa keerol haa min mantoro daliila kuugal yimɓe woɗɓe. Min ɗon tammo nuɗɗinki mooɗon ɓesdoto, kuugal amin boo mawnan caka mooɗon. 16Nden min mbaawan yahrugo Linjiila nder lesɗe gonɗe gaɗa mooɗon. Ammaa min njurortaako kuugal ngal goɗɗo feere aarti huuwugo nder ngesa muuɗum.
17Deftere wi'i: “To goɗɗo yiɗi mantaago, sey o mantoro ko Jawmiraawo waɗi.” 18Naa mananɗo hoore muuɗum woni gerdaaɗo, ammaa sey mo Jawmiraawo mani ɗum.