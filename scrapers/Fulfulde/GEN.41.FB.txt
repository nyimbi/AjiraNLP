Koyɗi Firawna
1Ɓaawo duuɓi ɗiɗi Firawna hoyɗi. O yi'i o ɗon dari dow fomoonde maayo Niil. 2O yi'i na'i joweeɗiɗi ngurti maayo, ɗi booɗɗi, payɗi. Ɗi puɗɗi durugo haa fomoonde man. 3Ɓaawoɗon na'i goɗɗi joweeɗiɗi ngurti maayo. Ɗi nyidduɗi e pooyɗi. Ɗi ndari kommbi na'i arani go dow fomoonde maayo. 4Na'i nyidduɗi pooyɗi nyaami booɗɗi payɗi joweeɗiɗi go. Nden Firawna fini. 5O ɗaaniti kadiboo, o hoyɗi nde ɗiɗawre. Ndaa, cammeeje mawɗe booɗɗe joweeɗiɗi ngurti e ƴommbal gootal. 6Ɓaawo maaje, cammeeje joweeɗiɗi goɗɗe puɗi, ɗe cewɗe, henndu fuunaaŋge yoorni ɗe. 7Cammeeje cewɗe moɗi mawɗe, keewɗe joweeɗiɗi go. Firawna fini, tawi ɗum koyɗol.
8Nde weeti, hakkiilo maako sakli. O ewnoyi hiila'en e hikma'en Misra fuu. O yecci ɓe koyɗol maako, ammaa walaa koo gooto mo fassitirani mo ngol.
9Nden dokkoowo laamiiɗo njaramji go wi'i Firawna: “Barkaama, sey mi anndita aybe am hannde. 10Nyalaade woɗnde a tikkani huuwanooɓe ma masin, a maɓɓi yam nder suudu mawɗo aynooɓe, min bee hooreejo tamsanooɓe ma tamseeje. 11Min koyɗi min ɗiɗo fuu jemmaare woore. Ammaa maana koyɗol ngole fuu feerotiri bee ngola. 12Woodino sukaajo Ibraniŋkeejo maccuɗo mawɗo aynooɓe bee amin. Min ngecci mo koyɗi amin, o fassitiri maana koyɗol koo moy fuu. 13Bana o fassitirani min, non ɗum laatani min boo: A lorni yam haa pellel am, oya boo ɓe ɓili ɗum.”
Yusufu fassitiri koyɗol Firawna
14Firawna umri ɓe ngadda Yusufu. Law ɓe ngurtini mo fursina. Yusufu laɓi, ɓorni limce laaɓɗe, o wari yeeso Firawna. 15Firawna wi'i mo: “Mi hoyɗi, walaa baawɗo fassitirgo ngol. Ammaa mi nani a waawi fassitirgo koyɗi ɗi ɓe anndinte.” 16Yusufu jaabi Firawna: “Naa ɗum min! Ɗum Allah hokkata fassaruuye haandunde haa Firawna.” 17Firawna wi'i Yusufu kadi: “Nder koyɗol am, tawmi mi ɗon dow fomoonde maayo Niil. 18Ndaa, na'i joweeɗiɗi payɗi, booɗɗi ngurti maayo. Ɗi puɗɗi durugo haa fomoonde man. 19Ɓaawo maaji, goɗɗi joweeɗiɗi ngurti. Ɗi nyidduɗi, pooyɗi masin. Mi meeɗaay yi'ugo ɓurɗi ɗi'i nyiddugo nder lesdi Misra fuu. 20Na'i nyidduɗi pooyɗi nyaami na'i joweeɗiɗi payɗi arani go. 21Ammaa ɓaawo ɗi nyaami ɗi, walaa keɓtuɗo ɗum, ngam nyiddeeŋga maaji ɗonno bana naane non. Nden mi fini. 22Mi hoyɗi koyɗol goɗŋgol fahin: Ndaa, cammeeje keewɗe booɗɗe joweeɗiɗi ngurti e ƴommbal gootal. 23Ɓaawo maaje, cammeeje cewɗe goɗɗe joweeɗiɗi puɗi, henndu fuunaaŋge yoorni ɗe. 24Cammeeje cewɗe moɗi cammeeje booɗɗe joweeɗiɗi go. Mi yecci ɗum hiila'en, ammaa walaa mo waawi fassitirango yam ɗum.”
25Yusufu wi'i Firawna: “Koyɗi ma ɗiɗi ɗi'i, ɗi gooti, barkaama. Allah anndini ma ko o tammi waɗugo. 26Na'i booɗɗi joweeɗiɗi ngoni duuɓi joweeɗiɗi, cammeeje booɗɗe joweeɗiɗi boo ngoni duuɓi joweeɗiɗi. Ɗum koyɗol gootol. 27Na'i nyidduɗi pooyɗi joweeɗiɗi, gurtiiɗi ɓaawo, ɗum duuɓi joweeɗiɗi. Non boo cammeeje cewɗe joweeɗiɗi, ɗe henndu fuunaaŋge yoorni, ɗum duuɓi joweeɗiɗi bee weelo. 28Bana mbi'maami, barkaama, Allah anndini ma ko o tammi waɗugo. 29Ndaa, duuɓi joweeɗiɗi garanɗi, haarannde ɗuuɗnde waɗan nder lesdi Misra fuu. 30Ɓaawo maaji, weelo waɗan duuɓi joweeɗiɗi, haa yimɓe ngejjita haarannde laatunoonde nder Misra. Weelo tampinan lesdi. 31Yimɓe ngejjitan ɗume wonno haarannde nder lesdi, ngam weelo ngo'o saatan masin. 32Nde koyɗol man tokkiti waɗi nde ɗiɗi haa Firawna, ɗum yiɗi wi'go haala ka'a tabiti haa Allah, Allah ɗon yaawɗina waɗugo ɗum. 33Barkaama, jonta kam, ɗaɓɓitit goɗɗo kakkilɗo, marɗo hikma. Darnu mo dow lesdi Misra. 34Waɗ ɗum, ɓesdu aynooɓe lesdi boo. Kamɓe ɓe koo'a yeɓre woore nder jowi haa nyaamle lesdi Misra fuu nder duuɓi joweeɗiɗi ɗi haarannde. 35Ɓe mooɓta nyaamduuji duuɓi joweeɗiɗi garanɗi booɗɗi ɗi'i fuu. Ɓe mbaɗa ɗum dow ardaaŋgal ma, barkaama! Ɓe mooɓta alkamaari ngam nyaamdu nder gure, ɓe ayna ɗum. 36Nyaamdu maajum laatoto ndesaari lesdi ngam duuɓi joweeɗiɗi bee weelo, ngo tammi waɗugo nder Misra. Bana nii weelo nattidittaa yimɓe lesdi ndi'i.”
Yusufu laati ɗiɗaɓo nder laamu Misra
37Haala ka'a fottani Firawna e saraaki'en mum fuu. 38Firawna wi'i ɓe: “Gorko moy keɓeten bana oo, mo Ruuhu Allah wondi bee muuɗum?” 39Nden o wi'i Yusufu: “Nde Allah anndini ma ɗum fuu, walaa kakkilɗo, marɗo hikma bana maaɗa. 40An laatoto dow saare am, yimɓe am fuu tokkoto umrooje ma, sey bee leeso laamu tan ɓurdanmaami.” 41Firawna wi'i Yusufu: “Ndaa, mi darni ma dow lesdi Misra fuu.” 42Firawna itti halagaare haa hoondu mum, waɗi nde haa hoondu Yusufu. O ɓorni mo limce ɓurɗe ɗiggugo, o waɗani mo koɗoy kaŋŋeeri haa daande. 43O wa'ini mo dow moota pucci, tokkotooŋga nga laamiiɗo, ɓe kooli yeeso maako: “Kakkile! Laawol!” Bana non Firawna darniri mo dow lesdi Misra fuu. 44Firawna wi'i Yusufu: “Min woni Firawna. Goɗɗo nder lesdi Misra fuu ɓaŋgtataa juŋngo mum malla kosŋgal mum bilaa duŋayeere ma.” 45Firawna inndi Yusufu innde Jafnat-Paneyak, te'ani mo Asnat ɓii Poti-Fera, limanjo haa Oon. Nden Yusufu wurti, taari lesdi Misra fuu.
46Yusufu woodi duuɓi cappanɗe tati, saa'i o fuɗɗa huuwango Firawna, laamiiɗo Misra. Yusufu ummi, dilli taaroyaago lesdi Misra. 47Nder duuɓi joweeɗiɗi, lesdi rimrimni ɗuuɗɗum masin. 48Yusufu mooɓti nyaamdu lesdi Misra fuu nder duuɓi joweeɗiɗi go. O sigi nyaamdu nder gure, nder wuro koo ngoye, o sigi nyaamdu gese taariiɗe wuro maajum. 49Yusufu sigi alkamaari ɗuuɗndi masin bana njaareendi maayo, haa ɓe acci etugo, ngam ɗum limataako.
50Aarti hitaande nde weelo fuɗɗa, Asnat ɓii Poti-Fera limanjo haa Oon, debbo Yusufu danyani ɗum ɓiɓɓe worɓe ɗiɗo. 51Yusufu inndi hammiraawo: Manassa, o wi'i: “Allah yejjitini yam torra am e saare baaba am fuu.” 52Minyiraawo boo o inndi ɗum: Efrayim. O wi'i: “Allah hokki yam danygol nder lesdi ɓillaare am.”
53Duuɓi joweeɗiɗi ɗi haarannde nder lesdi Misra timmi. 54Duuɓi joweeɗiɗi ɗi weelo ngari, bana Yusufu wi'no. Weelo waɗi nder lesɗe fuu, ammaa nder Misra fuu nyaamdu ɗon. 55Nde yimɓe nder lesdi Misra nani weelo, ɓe ngookani Firawna ngam heɓugo nyaamdu, ammaa Firawna wi'i Misra'en fuu: “Njehe haa Yusufu, mbaɗe ko o wi'ata on.” 56Nde weelo waɗi nder lesdi fuu, Yusufu maɓɓiti cigorɗi alkamaari, o soorrani ndi Misra'en, ngam weelo saati nder lesdi Misra masin. 57Yimɓe koo toy nder duniyaaru fuu ngari haa Misra, haa Yusufu, coodi alkamaari, ngam weelo ngo'o saati masin nder duniyaaru fuu.