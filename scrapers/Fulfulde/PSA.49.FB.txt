Hoolaago risku ɗum faataare
1Ngam kaliifaajo gime. Gimol ngol ɓiɓɓe Koora.
2Nane ɗu'um, onon ummaatooje fuu!
Keɗite, onon yimɓe duniyaaru fuu,
3mawɓe e leesɓe,
riskuɓe e talaka'en fuu!
4Hunnduko am wolwan bolle hikma.
Ɓernde am numan numooji kakkilɗi.
5Mi heɗititto balndol,
mi waŋginan ko saawi nder annditanamwol am,
saa'i mi ɗon fiya moolooru.
6Ngam ɗume kulanmi nder nyalɗe sarru,
to halleende waɗooɓe yam rikici taarake yam?
7Kamɓe ɓe ɗon ɓaaroro jawdi maɓɓe,
ɓe ɗon mantoro risku maɓɓe ɗuuɗŋgu.
8Ammaa walaa mo waawata soottugo goɗɗo,
walaa mo waawata yoɓugo Allah coottaari yoŋki mum.
9Ngam coottaari yoŋki maako saɗi masin,
koo ndey ndi heɓataako.
10Ndi hisnataa mo ngaska lugguka,
haa o tokko yeeɗugo haa foroy.
11Ɓe ɗon ngi'a koo hikma'en boo maayan
bana humaki'en e faataaɓe fuu,
ɓe accanan woɗɓe jawdi maɓɓe.
12Ɓe ɗon numa joole maɓɓe tabitan haa foroy,
ɓe njooɗoto ton haa abada.
Ɓe inndi lesɗe mawɗe inɗe maɓɓe.
13Ammaa neɗɗo bee maŋngu muuɗum fuu, duurataa,
o halkan bana dabbaaji kalkirta.
14Ndaa nii laawol e faataare hooliiɓe ko'e muuɗum'en mba'i,
ndaare timmoode seyortooɓe bolle muuɗum'en mawnitiiɗe:
15Ɓe yahreteeɓe haa joonde maayɓe bana baali,
waade duran ɓe.
Fajiri gooŋga'en ndamman ɓe, jaati maɓɓe wonnoto,
joonde maayɓe laatoto saare maɓɓe.
16Ammaa Allah hisnan yoŋki am diga joonde maayɓe,
ngam o hoocatam.
17To goɗɗo riski, to tedduŋgal saare maako ɗon ɓesdo,
taa hul,
18ngam to o maayi, o hoocataa koo ɗume bee maako,
tedduŋgal maako tokkataako mo nder yenaande.
19Koo to o maŋgtuno hoore maako saa'i o geeto,
koo to woɗɓe teddinno mo ngam o heɓi hayru,
20fakat o hawtoyan bee kaakiraaɓe maako nder joonde maayɓe,
ɓe fuu ɓe meetataa yi'ugo naaŋge haa foroy.
21Neɗɗo bee maŋngu muuɗum fuu, o walaa faamu,
o halkan bana dabbaaji kalkirta.