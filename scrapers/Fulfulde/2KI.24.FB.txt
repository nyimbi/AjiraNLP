1Nder zamanu maako, Nabukodonosor laamiiɗo Baabila wari hippi lesdi Yahuuda. Yooyakim leestani mo duuɓi tati. Ɓaawo maajum, o tuurtani mo. 2Nden Jawmiraawo neli mooɓe hippooɓe: Kaldiya'en e Siriya'en e Mo'abi'en e Ammooni'en dow Yooyakim, ngam halkugo laamu Yahuuda fodde wolde nde o wi'no bee kunnduɗe annabi'en maako. 3Ɗum laati fodde wolde Jawmiraawo dow yimɓe Yahuuda ngam wudingo ɓe daayiiɗum bee maako, daliila hakkeeji ɗi laamiiɗo Manassa waɗi fuu, 4o mbari yimɓe ɗuuɗɓe ɓe ngoodaa aybe, o hebbini berniwol Urusaliima bee ƴiiƴam maɓɓe haa Jawmiraawo yiɗaa yaafaago fahin.
5Luttuɗum haala Yooyakim e kuuɗe mum fuu, ɗum winndaama nder Deftere Habaruuji Nyalaaɗe nde Laamiiɓe Yahuuda. 6Nde Yooyakim maayi, ɓiyiiko, Yooyakin laami haa pellel maako. 7Ammaa laamiiɗo Misra meetaay wurtaago lesdi muuɗum, ngam laamiiɗo Baabila nyaamno maral laamiiɗo Misra diga maayel Misra haa maayo Efratis.
Yooyakin e yimɓe muuɗum ndahaama haa Baabila
(2 Habaruuji Nyalaaɗe 36:9-10)
8Yooyakin woodi duuɓi sappo e joweetati, saa'i o laamo. O laami haa Urusaliima lebbi tati. Innde daada maako, Nehusta ɓii Elnatan mo Urusaliima. 9O waɗi kalluɗum yeeso Jawmiraawo, kal-kal bee ko kaakiraaɓe maako mbaɗno. 10Saa'i maajum honooɓe Nabukodonosor laamiiɗo Baabila ngari haa Urusaliima, ɓe maɓɓi berniwol. 11Nabukodonosor laamiiɗo Baabila bee hoore mum wari hippi berniwol, saa'i honooɓe ɗonno taari ngol. 12Nden Yooyakin laamiiɗo Yahuuda, wurti berniwol, yehi haa laamiiɗo Baabila, kaŋko e daada maako e jaggiiɓe maako e mawɓe e saraaki'en maako. Laamiiɗo Baabila naŋngi ɓe. Ɗum laati nder nduuɓu laamu Nabukodonosor joweetataɓu. 13Nabukodonosor hooci ndesaaje haykaliiru Jawmiraawo e ndesaaje saare laamu fuu. O sampiti kuuje kaŋŋeeri ɗe Suleymaanu laamiiɗo Isra'iila waɗno nder haykaliiru Jawmiraawo ngam dewal, bana Jawmiraawo wi'no. 14O dahi yimɓe ummaatoore Urusaliima, mawɓe e honooɓe semmbiɗɓe fuu, limgal maɓɓe waɗi ujine sappo. O dahi boo marɓe sanaa'aaji e kila'en fuu. Walaa mo lutti sonaa laafuɓe nder yimɓe lesdi man. 15O dahi laamiiɗo Yooyakin e daada muuɗum e rewɓe muuɗum e saraaki'en muuɗum e semmbiɗɓe muuɗum diga Urusaliima e mawɓe Yahuuda e 16mawɓe ujine njoweeɗiɗo e marɓe sanaa'aaji e kila'en ujineere, bee suusɓe, waawɓe konu fuu, laamiiɗo Baabila yahri ɓe haa Baabila. 17O laamini Mattaniya, bappa Yooyakin, haa pellel Yooyakin. O sannji innde maako, o inndi mo Sedekiya.
Laamu Sedekiya haa Yahuuda
(2 Habaruuji Nyalaaɗe 36:11-16; Yeremiya 52:1-3)
18Sedekiya woodi duuɓi noogas e go'o, saa'i o laamo. O laami haa Urusaliima duuɓi sappo e go'o. Innde daada maako, Hamutal ɓii Yeremiya mo Libna. 19O waɗi kalluɗum yeeso Jawmiraawo, kal-kal bana Yooyakim waɗno. 20Ɗum waɗi non ngam Jawmiraawo tikkani Urusaliima e Yahuuda haa o riiwi ɓe daayiiɗum bee maako.
Sedekiya boo tuurtani laamiiɗo Baabila.