Koŋngol dow Mo'ab
1Ndaa koŋngol dow Mo'ab. Jemmaare woore ngol natti. Ar-Mo'ab wilaama non boo Kir-Mo'ab. 2Jooɗiiɓe haa Bayit e haa Dibon ɗon mba'o haa nokkuuje towɗe ngam woyugo ton. Yimɓe Mo'ab ɗon mboya berniiji Nebo e Medeba. Ko'e maɓɓe fuu pemmbaama, bakkuɗe fuu laɓaama. 3Dow laabi Mo'ab ɓe ɗon ɓorno limce buhuuje. Dow soorooji e haa babe fuu, ɓe ɗon mboya, ɓe ɗon ilna gonɗi. 4Jooɗiiɓe haa Hesbon e El'ale ɗon ngooka, hoolo maɓɓe ɗon yotto Yahas. Ngam maajum jogiiɓe balmi nder Mo'ab ɗon koola, ɓerɗe maɓɓe ɗon ndiwna nder maɓɓe.
5Ɓernde am ɗon woya dow lesdi Mo'ab. Ngam dogguɓe maari ɗon ndogga haa yotti Co'ar e Egilat-Silisiya. Ɓe ɗon mba'o wa'orde Luhit bee bojji. Dow laawol Horonayim ɓe ɗon mbaɗa gookaali daliila halkere. 6Ndiyamji Nimrim ɓeeɓi. Huɗo ɗayli, haako jinni, walaa keccum sam. 7Ngam maajum ɓe njahran jawdi maɓɓe e ndesaaje maɓɓe haa lekki kommbi maayo. 8Gookaali ɗon nane haa keeri Mo'ab fuu. Bojji maɓɓe ɗon njotto Egilayim e Biir-Elim. 9Ndiyamji Dimoon keewi ƴiiƴam, ngam Allah ukkanan Dimoon sarru ngoɗŋgu: Mbarooga hippoto daɗɓe Mo'ab e luttuɓe nder lesdi.