Yeesu yamɗitini waata-terɗeejo
(Markus 2:1-12; Luka 5:17-26)
1Yeesu nasti koommbowal, ta'i weendu, warti wuro muuɗum. 2Ɓe ngaddani mo waata-terɗeejo, ɓe ɗon ndoondi mo dow be'itte. Nde Yeesu yi'i nuɗɗinki maɓɓe, o wi'i waata-terɗeejo: “Ɓiŋngel am, tiɗɗin ɓernde ma, hakkeeji maaɗa njaafaama.” 3Moodiɓɓe tawreeta woɗɓe numi: “Gorko oo ɗon wolwa kalluka dow Allah.” 4Yeesu anndi numooji maɓɓe, o wi'i: “Koni numoton numooji kalluɗi? 5Ko ɓuri hoygo? Wi'go mo: Hakkeeji maaɗa njaafaama naa malla wi'go mo: Umma, yah? 6Ammaa ngam haa mi faamtina on Ɓii-neɗɗo woodi baawɗe yaafaago hakkeeji nder duniyaaru…” Nden o wi'i waata-terɗeejo go: “Umma, hoocu be'itte ma, hootu saare ma.”
7O ummi, o hooti saare maako. 8Nde yimɓe ngi'i ɗum, ɓe kultori, ɓe teddini Allah ngam o hokki ɓiɓɓe Adaama baawɗe bana ɗe'e.
Yeesu ewni Matta
(Markus 2:13-17; Luka 5:27-32)
9Yeesu ummi nokkuure man, dilli. Nden o yi'i bi'eteeɗo Matta ɗon jooɗi haa baariki jomorgol. Yeesu wi'i mo: “Tokkam.” Matta ummi, tokki mo.
10Nde Yeesu ɗon nyaamda bee pukara'en muuɗum haa saare Matta, jomnooɓe woɗɓe e hakke'en ngari nyaamdi bee maɓɓe. 11Farisa'en ngi'i ɗum, ƴami pukara'en Yeesu: “Koni moodibbo mooɗon ɗon nyaamda bee jomnooɓe e hakke'en?” 12Yeesu nani ko ɓe mbi'i, nden o wi'i ɓe: “Yamɓe ngalaa haaje kurgoowo, sey nyawɓe. 13Ndille, ekkite ko saawi nder bolle ɗe'e: Enɗam ngiɗmi, naa dabbaaji kirsaaɗi. Mi waraay ewnaago adili'en, ammaa hakke'en.”
Ƴamol dow suumaye
(Markus 2:18-22; Luka 5:33-39)
14Nden pukara'en Yuhanna ngari haa Yeesu, ƴami mo: “Ngam ɗume minin bee Farisa'en min ɗon cuumo, ammaa pukara'en maaɗa cuumataako?” 15Yeesu jaabi ɓe: “Kadi on tammi ewnaaɓe haa ɓaŋgal cunoto saa'i ɓe ɗon ngondi bee ɓaŋɗo na? Naa non sam! Wakkati waran ɓaŋɗo tawataake bee maɓɓe, saa'i maajum ɓe cuumoto.
16Walaa mo takkata leppel kesel dow limce kiiɗɗe, ngam leppel kesel fooɗan limce kiiɗɗe, nden ceekgol man tullitan. 17Walaa mo loowata inaboojam kesam nder kanyakanyaaji kiiɗɗi boo. Ngam inaboojam kesam seekan ɗi, ɗam rufa, kanyakanyaaji boo mbonnoto. Ammaa ɓe loowan inaboojam kesam nder kanyakanyaaji kesi, nden kam walaa ko wonnoto.”
Yeesu ummitini ɓiŋngel soojeejo mawɗo e yamɗitini debbo ilanɗo ƴiiƴam
(Markus 5:21-43; Luka 8:40-56)
18Saa'i Yeesu ɗon wolwana ɓe bolle ɗe'e, mawɗo feere wari haa maako, tuggi koppi, wi'i mo: “Ɓiŋngel am deyel maayi jonta nii. Ammaa useni, war, wallin juŋngo maaɗa dow maagel, nden ngel yeeɗitan.” 19Yeesu ummi, kaŋko bee pukara'en maako, ɓe tokki mo.
20Woodi debbo torraaɗo nyawu ilugo ƴiiƴam waɗi duuɓi sappo e ɗiɗi. O ɓaditi gal ɓaawo Yeesu, o meemi gawargal limce Yeesu, 21ngam o numno: “To mi meemi koo limce maako tan, mi yamɗitan.” 22Yeesu yeesiti, laari mo, wi'i mo: “Tiɗɗin ɓernde ma, ɓiŋngel am, nuɗɗinki maaɗa hisni ma.” Debbo man yamɗiti saa'i man nden.
23Nde Yeesu yotti saare mawɗo go, o yi'i fuufooɓe ciide e mooɓre ɗon waɗa hoolo, 24o wi'i: “Ngurte ɗo, ngam ɓiŋngel maayaay, ammaa ngel ɗon ɗaani.” Ammaa ɓe njanci mo. 25Nde ɓe ngurtini mooɓre nde'e fuu yaasi, Yeesu nasti suudu, naŋngi juŋngo ɓiŋngel, nden ngel ummi. 26Habaru man saŋkiti nder lesdi man fuu.
Yeesu wumtini wumɓe ɗiɗo
27Nde Yeesu ummi nokkuure man, ɗonno dilla, wumɓe ɗiɗo tokki mo, ɓe ɗon mbi'a bee sawtu: “An Ɓii Daawuda, enɗu min!” 28Nde Yeesu nasti saare, wumɓe go ɓaditi mo. O ƴami ɓe: “On nuɗɗini mi woodi baawɗe waɗugo ɗum na?” Ɓe njaabi mo: “Ooho, Jawmiraawo, a woodi baawɗe man.” 29Nden Yeesu meemi gite maɓɓe, wi'i: “Ɗum laatano on bana on nuɗɗini.” 30Law gite maɓɓe mbumti. Nden Yeesu barri ɓe, wi'i: “Taa goɗɗo koo gooto nana haala ka.” 31Ammaa kamɓe ɓe njehi, ɓe caŋkiti habaru Yeesu nder lesdi man fuu.
Yeesu yamɗitini muukaajo
32Saa'i ɓe ɗon ndilla, yimɓe ngaddani Yeesu goɗɗo mo waawataa wolwugo sam, ngam o marɗo ginnawol. 33Yeesu riiwi ginnawol man, muukaajo fuɗɗi wolwugo. Mooɓre hayɗini, wi'i: “Huunde bana nii meeɗaay yi'eego nder Isra'iila sam.” 34Ammaa Farisa'en mbi'i: “Bee baawɗe laamiiɗo ginnaaji o riiwrata ginnaaji!”
Yeesu yurmini mooɓe
35Yeesu yiiloyi berniiji e gure fuu. O ekkitini yimɓe nder cuuɗi dewal Yahuudu'en, o waazi ɓe kubaruwol belŋgol ngol laamu asamanji, o nyawndi yimɓe diga nyawuji feere feere fuu. 36Nde Yeesu yi'i mooɓe, o yurmini ɓe, ngam ɓe tampuɓe, ɓe sakliiɓe bana baali ɗi ngalaa gaynaako. 37Nden o wi'i pukara'en maako: “Ƴaamle ɗuuɗi, ammaa sodooɓe ɗuuɗaay. 38Tore Jawmu ƴaamnde o ɓesda nelugo sodooɓe haa ƴaamnde maako.”