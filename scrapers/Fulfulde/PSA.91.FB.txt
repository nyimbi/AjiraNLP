Allah woni aynoowo ɗakkotirɓe bee maako
1Jooɗotooɗo haa suuɗirde Ɓaŋiiɗo,
siwtoto les aynuki Baawɗo,
2wi'an Jawmiraawo:
“An woni hisrude am e suudu am semmbiɗndu,
an woni Allah am, mi ɗon hoolo ma.”
3Fakat, o hisnete e tuuforli,
o hisnete nyawu kalluŋgu ndaaɓoowu boo.
4O suddete bee bileeji maako,
a nyukkoto les maaji.
Hoolaare maako faddete bana wawarde faddirta.
5A hulataa kuuje kulniiɗe bee jemma
malla kuri piɗaaɗi nyalawma.
6A hulataa nyawu kalluŋgu ngiilotooŋgu nder nyiɓre
malla nyawuji mbarooji caka nyalawma.
7To yimɓe ujineere ndo'ake kommbi ma,
koo ujine sappo boo, an kam a naawnataako.
8A yi'an bee gite ma
no Allah warjorto halluɓe.
9Yaa Jawmiraawo, an woni hisrude am!
To a hoolake Allah Ɓaŋiiɗo woni aynoowo ma,
10nden kam a fottataa bee sarru,
masiibo ɓaditittaako saare ma.
11Ngam Allah umran malaa'ika'en muuɗum ngam maaɗa,
ɓe ayne dow laabi ma fuu.
12Ɓe taɓɓo ma bee juuɗe maɓɓe,
ngam taa kosŋgal ma fergo hayre.
13A yaaɓan dow barooɗe e poosokje,
a damman barooɗe cemmbiɗɗe
e kuuje kulniiɗe nder mbeela.
14Nde o ɗakkotiri bee am,
mi rimɗinan mo,
mi aynan mo nde o anndi yam.
15To o torake yam, mi jaaboto mo.
mi wondan bee maako nder ɓillaare,
mi hisnan mo, mi teddinan mo.
16Mi juttinan balɗe maako,
o saftan duuɓi, mi waŋginanan mo kisndam am.