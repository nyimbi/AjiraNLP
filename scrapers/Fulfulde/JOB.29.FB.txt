Ayuba siftori hayru muuɗum naane
1Ayuba tokkitini haala muuɗum, wi'i:
Ayuba
2To mi laatakeno bana naane,
bana nyalɗe ɗe Allah ɗonno ayna yam,
3saa'i pittirla maako ɗonno yaynana yam,
mi ɗonno saaloro nyiɓre bee jayŋgol man,
4bana laatiimino nder balɗe sukaaku am,
saa'i Allah ɗonno woonana saare am,
5saa'i Baawɗo ɗonno wondi bee am,
saa'i ɓiɓɓe am fuu ɗonno taari yam,
6saa'i kosam ɗonno ɗuuɗi haa na'i am,
nebbam ɗuuɗɗam ɗonno wurto jaytunje am.
7Nde dawrooɓe ɗonno mooɓto nder wuro am,
caka maɓɓe mi woodino joonde am,
8saa'i suka'en ngi'no yam, ɗonno lorto,
non boo ndotti'en ɗonno ummo ndaro.
9Koo ardiiɓe boo naŋgtino e yeewtugo,
ɓe ɗonno mballina juŋngo dow hunnduko.
10Mawɓe tedduɓe fuu accino wolwugo,
ɗemɗe maɓɓe ɗonno takko nder kunnduɗe.
11Koo moy nanino yam, maŋgtino mbooɗeeŋga am.
Koo moy yi'no yam, mantino yam.
12Ngam nde laafuɗo wooki, mi wallino mo,
non atiime'en sooyɓe walliinde boo.
13Mi heɓino barka haa yimɓe torriiɓe fuu,
mi seynino rewɓe yurumɓe boo.
14Mi ɓornino adilaaku bana limce am,
meetaleewol e jaage, non gooŋgaaku am.
15Bana gite laatinoomi haa bumɗo fuu,
bana kosɗe laatinoomi haa boosɗo fuu.
16Baabiraawo laatinoomi haa talaka'en,
kiita yimɓe jananɓe, mi linyino ka.
17I'al galaŋgal kalluɗo mi sampiti,
ko o naŋngi bee nyii'e boo, mi hisni.
18Non mi tammi: Mi maayan nder saɓɓo am,
balɗe am ɗuuɗan bana njaareendi,
19heedi ndiyam mi juttina ɗaɗi am,
jemma fuu saawawre dow lice am,
20koo ndey fuu tedduŋgal hoore am hesɗita,
tum lagaawal nder juŋngo am semmbiɗa.
21Yimɓe nanɓe yam fuu ɗon keɗito,
ɓe ɗon njeeɗi ngam nanugo sawariiji am.
22Ɓaawo mbolwumi, walaa mo waaboto sam,
bana toɓo dow maɓɓe, non bolle am.
23Yimɓe keppani yam bana nduŋngu non,
yimɓe ceyori yam bana iyeende ɓaawoore.
24Nde ɓe ngalaa hoolaare, mi moosani ɓe,
koo ndey yeeso am yayni, ɓe nde'iti.
25Min mi suɓani koo moy fuu laawol mum,
bana laamiiɗo jooɗiiɗo nder mooɓre mum.
Min mi tiɗɗini ɓerɗe ta'aaɗe.