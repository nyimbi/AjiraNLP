Gayliteeki Yeesu
(Markus 9:2-13; Luka 9:28-36)
1Ɓaawo nyalɗe joweego, Yeesu hoo'i Piyer e Yaakuba e Yuhanna deerɗu Yaakuba, o dillidi bee maɓɓe dow hooseere townde, ɓe ɗon ton feere maɓɓe. 2Jaati maako wayliti haa gite maɓɓe, yeeso maako yayni bana naaŋge, limce maako laati daneeje tal bana annoora. 3Nden Muusa e Eliya mbaŋgani ɓe, ɗon mbolida bee Yeesu. 4Piyer wi'i Yeesu: “Yaa Jawmiraawo, ɗum booɗɗum en ngona haa ɗo! To a yiɗi, mi waɗanan on bukkaaji tati, wooru ngam maaɗa, wooru ngam Muusa, wooru boo ngam Eliya.” 5Nde o ɗon wolwa tawon, ndaa ruuldere ɗelkannde wari, suddi ɓe, sawtu iwi haa ruulde man, wi'i: “Oo woni Ɓiɗɗo am giɗaaɗo, mi ɗon seyoro ɗum. Nanane mo.” 6Nde pukara'en nani ɗum, ɓe kultori masin, ɓe ndo'i, ɓe kippi geese maɓɓe. 7Yeesu ɓaditi ɓe, meemi ɓe, wi'i: “Umme, taa kultore.” 8Ɓe ɓaŋgti gite maɓɓe, ɓe ngi'aay goɗɗo feere, sey Yeesu tan.
9Nde ɓe ɗon njippo hooseere go, Yeesu wi'i ɓe: “Taa mbi'e koo moy ko on ngi'i, haa to Ɓii-neɗɗo ummitake diga maayde.” 10Nden pukara'en ƴami mo: “Ngam ɗume moodiɓɓe tawreeta ɗon mbi'a sey Eliya aarta wargo tawon?” 11O jaabi ɓe: “Gooŋga Eliya aartan wargo, o mo'itina kuuje fuu. 12Ammaa mi ɗon wi'a on Eliya wari timmi, yimɓe annditaay mo, ɓe mbaɗi mo ko ɓe ngiɗi, ɓe torran Ɓii-neɗɗo boo bana non.”
13Pukara'en paami o wolwani ɓe haala Yuhanna baɗoowo baptisma.
Yeesu yamɗitini ɓiŋngel marŋgel ginnawol
(Markus 9:14-29; Luka 9:37-43)
14Nde ɓe njotti haa mooɓre, goɗɗo wari haa Yeesu, tuggani mo koppi, 15wi'i: “Yaa Jawmiraawo, enɗu ɓiŋngel am! Ngel ɗon bee paɗɗe, o torraaɗo masin, nde ɗuuɗɗum o ɗon do'o nder yiite malla nder ndiyam. 16Mi waddi ngel haa pukara'en maaɗa, ammaa ɓe mbaawaay yamɗitingo ngel.” 17Yeesu wi'i: “Hey yimɓe sooya-nuɗɗinki'en, wonniiɓe! Haa ndey tokkotoomi wondugo bee mooɗon e munyango on? Ngaddaneeɗam ɓiŋngel ngel!” 18Yeesu telɓani ginnawol, ngol wurti ɓiŋngel, ngel yamɗiti saa'i man nden.
19Ɓaawoɗon pukara'en Yeesu ngari haa maako feere maɓɓe, ƴami mo: “Ngam ɗume min mbaawaay wurtingo ginnawol ngo'ol?” 20Yeesu jaabi ɓe: “Ngam nuɗɗinki mooɗon famɗi. Gooŋga mbi'anmi on: To on ngoodi nuɗɗinki koo seɗɗa bana gawel citta, on mbi'an hooseere nde'e sotta ɗo, yaha to, nde sottoto, walaa ko salorta on sam. [21Ammaa irin ginnawol ngo'ol wurtintaake sonaa bee do'aago e suumaago.]”
Yeesu waŋgini maayde muuɗum e ummitineeki muuɗum ɗiɗawre
(Markus 9:30-32; Luka 9:43-45)
22Pukara'en Yeesu kawti haa lesdi Galiili. Yeesu wi'i ɓe: “Ɓe tammi hokkugo Ɓii-neɗɗo haa juuɗe yimɓe, 23yimɓe man mbaran mo, ammaa nyannde tataɓre o ummititto diga maayde.” Nde pukara'en nani ɗum, ɓe cuni masin.
Jomorgol haykaliiru
24Nde Yeesu bee pukara'en muuɗum njotti Kafarnahum, jomnooɓe jomorgol haykaliiru ngari haa Piyer, ƴami mo: “Moodibbo mooɗon yoɓataa jomorgol haykaliiru na?” 25Piyer jaabi: “O ɗon yoɓa.” Saa'i Piyer nasti suudu, Yeesu aarti wolwango mo, wi'i: “Ko numɗa, Simon? Ɓeye njoɓata jomorli malla garaama ngam laamiiɓe duniyaaru ndu'u? Ɓiɓɓe lesdi naa malla jananɓe?” 26Piyer jaabi: “Ɗum jananɓe njoɓata.” Yeesu wi'i: “Nden kam ɓiɓɓe lesdi njoɓataa. 27Ammaa ngam taa en mettina ɓe ɓerɗe, yah haa weendu, sakkin ngalum nder ndiyam, liiŋgu ngu a aartata naŋngugo, hoocu ngu, maɓɓitu hunnduko maagu, a tawan ceede cardi ton. Hoocu, yoɓ ɓe ngam am e ma.”