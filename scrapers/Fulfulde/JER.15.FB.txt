Walaa tammunde ngam Yahuuda
1Nden Jawmiraawo wi'i yam: “Koo to Muusa e Samuyila ndarake yeeso am, torake yam, mi enɗataako yimɓe ummaatoore nde'e. Riiw ɓe yeeso am, ɓe ndilla! 2To ɓe ƴami ma: Toy min ndillata? Jaaba ɓe: Ndaa nii Jawmiraawo wi'i: Mo hoddirana maayrugo bee kaafahi, haa kaafahi o dillata. Mo hoddirana maayrugo bee weelo, haa weelo o dillata. Mo hoddirana daheeki bee kaɓɓorli, haa kaɓɓorli o dillata. 3Mi ta'ani ɓe masiibooji nayi: Kaafahi ngam mbarugo ɓe, dawaaɗi ngam seekugo ɓe, colli e dabbaaji ngam nyaamugo ɓe e ngam nattingo ɓe. 4Mi laatinan ɓe nyidduɓe haa laamuuji duniyaaru fuu ngam daliila kuuɗe ɗe Manassa ɓii Hezekiya, laamiiɗo Yahuuda waɗi haa Urusaliima.
5Onon yimɓe Urusaliima, moy yurminta on? Moy enɗoto on? Moy yaaloto on ngam ƴamugo njamu mooɗon? 6Onon on ngudini yam, on ngaylitani yam ɓaawe mooɗon. Ngam maajum portanmi juŋngo am dow mooɗon ngam halkugo on. Mi somi yurmingo on. 7Nder gure lesdi fuu njaartumi on. Mi halkan ummaatoore am, mi mbaran ɓikkoy mooɗon, ngam on accaay laabi mooɗon kalluɗi. 8Mi ɗuɗɗini rewɓe yurumɓe haa mooɗon ko ɓuri njaareendi haa maayo. Mi neli kalkoowo dow daadiraaɓe honooɓe suka'en, bee juhuki ukkumi kultoreeŋgol maŋngol. 9Daada marɗo ɓiɓɓe njoweeɗiɗo faɗɗaama, o maaynaama. Naaŋge maako muti caka nyalawma, o toski, o semti. Luttuɓe mooɗon, mi hokki ɓe haa juuɗe konne'en mooɗon, ɓe mbara on bee kaafahi.” Non Jawmiraawo wi'i.
10Yeremiya wi'i: “Bone laatanto yam! Koni daada am danyimmi? Min laatiiɗo jokkiroowo e fitinamaajo ngam lesdi fuu! Mi hokkaay nyamaande, mi nyaamaay nyamaande, ammaa koo moy ɗon naalammi.” 11Jawmiraawo wi'i: “Fakat mi hisni ma haa keɓa hayru. Mi huni konne'en ma torete saa'i ɓe ɗon nder ɓillaare e bone. 12Walaa gewanɗo njamndi ɓaleeri, sakkomaa iwndi lesdi woyla! Walaa boo gewanɗo njamndi mboɗeeri!
13Mi nelan konne'en haa ɓe njaɓta jawdi e ndesaaji yimɓe am, ngam daliila hakkeeji ɗi ɓe mbaɗi koo toy nder lesdi. 14Mi laatinan ɓe maccuɓe konne'en maɓɓe nder lesdi ndi ɓe anndaa, ngam tikkere am saatunde dow maɓɓe ɗon wula bana yiite.”
15Yeremiya wi'i: “Yaa Jawmiraawo, a anndi kuuje fuu. Siftoram, yiidam, waata toonyooɓe yam. Taa juttin munyal maaɗa, ngam taa ɓe mbarammi. Anndu, mi ɗon munyana kuudi daliila ma. 16Mi jaɓi bolle ɗe a wolwani yam. Ɗe laatani ɓernde am seyo e welwelo, ngam an, yaa Jawmiraawo Allah honooɓe asama, innde maaɗa ɗon dow am. 17Mi meeɗaay jooɗodaago bee jalanɓe haa mi welwita bee maɓɓe. Mi maati juŋngo maaɗa dow am, ngam maajum njooɗiimi feere am, mi keewɗo tikkere. 18Ngam ɗume naaworla am jinnataa? Ngam ɗume huuduure am nyawndataako? Ngam ɗume nde sali hurgaago? A laatani yam bana maayel ngel hoolataake ngam ndiyam maagel ɓeeɓan!”
19Ngam maajum Jawmiraawo jaabi yam: “To a lortake, mi jaɓete fahin, a laatoto suka am fahin. To a wolwi nafoojum, naa meereejum, nden kam a laatoto annabiijo am fahin. Yimɓe tokkoto ma, ammaa naa an tokkoto ɓe. 20Heedi yimɓe ɓe'e kam, mi laatinte bana mahol cemmbiɗŋgol ngol njamndi mboɗeeri. Ɓe kaɓan bee maaɗa, ammaa ɓe njaalataako ma. Ngam min mi ɗon wondi bee maaɗa ngam rimɗingo ma e hisnugo ma. 21Mi rimɗinte e juuɗe halluɓe e toonyooɓe.” Non Jawmiraawo wi'i.