Wookaandu kulol e yimre yettoore
1Ngam kaliifaajo gime fodde daande “Lelwa wakkati baɓɓol”.
Yimre Daawuda.
2Yaa Allah am, yaa Allah am, ngam ɗume a wudini yam?
Mi wooki ngam haa a hisnammi, ammaa a daayotiri bee am!
3Yaa Allah am, mi ɗon wookane nyalawma, a jaabataako.
Mi ɗon wooka jemma boo,
ammaa mi heɓataa siwtaare!
4Alhaali boo, an woni Ceniiɗo, a ɗon jooɗi dow leeso laamu ma,
Isra'iila'en fuu ɗon ngimane maŋgtooje.
5Kaakiraaɓe amin ɗonno kooli ma,
ɓe kooli ma, an boo a hisni ɓe.
6Ɓe ngookani ma, a hisni ɓe ɓillaare,
ɓe kooli ma, an boo a semtinaay ɓe.
7Ammaa min mi ngilŋgu, naa mi ɓii-Aadamaajo.
Yimɓe fuu ɗon kuɗammi, ɗon meeriɗinammi.
8Yi'ɓe yam fuu ɗon njancammi,
ɗon njalammi, ɗon ndimmbina ko'e.
9Ɓe ɗon mbi'a: “Naa o hooli Jawmiraawo!
Nden kam, o hisna mo kadi,
nde nii o yiɗi mo!”
10An wurtini yam reedu daada am,
an ayni yam jam diga mi ɗonno musina tawon.
11A ɗon jogi yam diga danyeeki am,
diga reedu daada am, an woni Allah am.
12Taa daaytu bee am, ngam ɓillaare ɓadake,
walaa goɗɗo wallatammi!
13Konne'en semmbiɗɓe bana ga'i kalhali taari yam,
mooɓre maɓɓe ɓiɗɗotiri dow am
bana dabbaaji lesdi Baasan cemmbiɗɗi.
14Ɓe ɗon maɓɓita kunnduɗe maɓɓe bana barooɗe,
ɓe ɗon ubba, ɓe ngiɗi seekugo yam.
15Semmbe am jinni,
majji bana ndiyam ndufaaɗam haa lesdi.
I'e am fuu cokkitake,
ɓernde am ɓolwi nder reedu am bana taari.
16Kondondol am yoori bana fayannde loope yoornde,
ɗemŋgal am ɗon takko nder hunnduko am,
a wallini yam nder mbulwuldi bana maayɗo.
17Halluɓe taari yam,
ɓe ɓiɗɗotiri dow am bana dawaaɗi.
Ɓe cumpiti juuɗe am e kosɗe am.
18Mi foo'i, mi waawi limugo i'e am fuu,
konne'en am ɗon cutammi, ɗon purkitammi.
19Ɓe ɗon cennda limce am hakkunde maɓɓe,
ɓe ɗon mbaɗa kur'u ngam heɓtugo
mo hoosata limce am.
20Ammaa an, yaa Jawmiraawo, taa daayu bee am!
An woni semmbe am, yaawɗa wallugo yam!
21Hisnam, taa kaafahi mbarammi!
Hisnu yoŋki am diga dawaaɗi ɗi'i!
22Hisnam hunnduko mbarooga,
hisnam diga luwe bani!
A jaabi yam!
23Mi wooynan innde ma caka deerɗiraaɓe,
mi maŋgtan innde ma nder mooɓtorde maɓɓe.
24Onon hulɓe Jawmiraawo, maŋgte mo!
Onon danygol Yaakubu fuu, teddine mo!
Onon danygol Isra'iila fuu, ndiwne yeeso maako!
25Ngam o yawaaki laafuɗo, o yawnaay laafere mum.
O wiirnanaay mo gite,
nde o wookani mo, o jaabi mo boo.
26Yaa Jawmiraawo, haa maaɗa maŋgtooje am nder mooɓtorde mawnde iwi,
yeeso hulɓe ma kebbinanmi togayeeje am.
27Yaŋkiniiɓe nyaaman, kaaran.
Ɗakkotiranɓe bee Jawmiraawo maŋgtan mo,
ɓe ngeeɗa haa foroy!
28Ummaatooje keeri duniyaaru fuu ciftoran Jawmiraawo,
ɓe lortoto haa maako,
le'i ummaatooje fuu cujidanan mo.
29Ngam Jawmiraawo woni laamiiɗo,
o ɗon laamano ummaatooje.
30Marɓe baawɗe duniyaaru fuu nyaaman, ɓe cujidanan mo boo,
maayanɓe fuu tugganan mo koppi,
ɓe mbaawataa juttingo balɗe maɓɓe.
31Danygol maɓɓe jagganto Jawmiraawo.
Yimɓe anndinan yidere warannde haala maako.
32Ɓe anndinan ummaatoore nde siwaa danyeego
kuuɗe adilaaku ɗe o huuwi.