Ko heɓata kalluɗo
1Nden Bildad Suhiijo wi'i:
Bildad Suhiijo
2Haa ndeye a accata hoolo bolle ɗe'e?
A jeeɗo, a numa, ngam haa min mbolwane.
3Kadi a ɗon nanndina min bee dabbaaji na?
Koni ndaarata min bana min faataaɓe?
4Bee tikkere ma, a ɗon naawna hoore ma.
A tammi ngam maaɗa duniyaaru ferwan na,
hooseere sottan haa pellel muuɗum na?
5Fakat, Allah nyiɓɓinan jayŋgol kalluɗo,
nden yiite haa saare maako meetataa yaynugo.
6Jayŋgol haa suudu maako laatoto nyiɓre,
ngam pittirla ngonka dow maako nyifan.
7Palanɗe maako cemmbiɗɗe puɗɗan rammugo,
dabare sawari maako do'an mo.
8O tokkoto laawol, o nasta zubaawol,
o waancan haa yaasi, o meema piɗitol.
9Nder tuuforgol, teppere maako jomoto,
zubaawol boo yiifoto mo.
10Haa lesdi ɓoggol naŋnganŋgol mo suuɗoto,
haa laawol maako tuuforgol maako nyukkoto.
11Bakeeje fuu kuuje kulniiɗe kulnan mo,
koo toy ɗe ɗon tokko palanɗe maako fuu.
12Laatinooɗo cemmbiɗɗo go, ndaa, o beelaaɗo,
sarru taari mo bakeeje fuu,
13sarru nyaaman laral maako,
nde nyaaman juuɗe e kosɗe maako.
14Ɓe ndiiwan mo diga saare nde o wonno nder de'ere,
ngam yahrugo mo haa laamiiɗo waade.
15Nder saare maako, jananɓe njooɗoto,
kibiriita ɓe camminta haa saare maako fuu.
16Haa les, ɗaɗi maako fuu puɗɗi yoorugo,
haa dow, lice maako boo puɗɗi ɗaylugo.
17Haa lesdi fuu ciftorki maako nattidan,
haa saare e haa wuro, o walaa innde sam.
18O wurtinte jayŋgol, o nasta nyiɓre,
ɓe ndiiwan mo daayiiɗum diga duniyaaru.
19O accataa danygol nder ummaatoore sam,
walaa luttanɗo bee yoŋki haa saare maako.
20Hiirnaaŋge'en ndiwnan ngam nyalaade maako nde'e,
jooɗiiɓe fuunaaŋge boo, kulol naŋngan ɓe.
21Ndaa, kanjum ɗum ukkanto goɗɗo kalluɗo,
non kiita keɓanka caliiɗo Allah.