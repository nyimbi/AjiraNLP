Juulɗe
1Jawmiraawo umri Muusa, 2o wi'a Isra'iila'en ni'i: “Ndaa nyalɗe juulɗe ɗe mooɓtoton mooɓtorde senaande ngam Jawmiraawo: 3On kuuwa kuuɗe mon nyalɗe joweego. Nyannde joweeɗiɗawre woni siwtorde. Nder maare taa on kuuwa sam, ammaa on mooɓta mooɓtorde senaande. Nyalaade siwtorde, Jawmiraawo jeyi, koo toy on njooɗoto fuu. 4Ndaa nyalɗe juulɗe ɗe ngooynoton mooɓtorde nder saa'iije ta'aaɗe, ngam on mooɓta mooɓtorde senaande.”
Juulde Paska e tamseeje ɗe ufnaaka
5“Nyannde sappo e nayaɓre nder lewru aranndu, to naaŋge muti, on mbaɗana Jawmiraawo juulde Paska. 6Nyannde sappo e jowaɓre maaru, laato juulde tamseeje ɗe ufnaaka ngam Jawmiraawo. Nyalɗe joweeɗiɗi, sey tamseeje ɗe ufnaaka tan nyaamoton. 7Nyannde arannde, mbaɗe mooɓtorde senaande. Taa kuuwe kuugal naawŋgal sam. 8Nder nyalɗe joweeɗiɗi, lii'ane Jawmiraawo guleteeɗi. Nyannde joweeɗiɗawre, mbaɗe mooɓtorde senaande. Taa kuuwe kuugal naawŋgal sam.”
9Fahin Jawmiraawo umri Muusa, 10o wi'a Isra'iila'en ni'i: “To on nasti lesdi ndi Jawmiraawo hokkata on, to on mba'i alkamaari mon, sey on ngaddana limanjo haɓɓere alkamaari arannde. 11Kaŋko o ɓaŋgta nde yeeso Jawmiraawo, ngam haa Jawmiraawo yerdo on. Sey o waɗa ɗum nyannde tokkotoonde siwtorde. 12Nyannde lii'otooɗon haɓɓere maajum, lii'e boo jawgel mbaalu ngel walaa aybe, ngel nduuɓu, ngel guleteeŋgel ngam Jawmiraawo. 13Hawtaade bee maagel lii'e dokkal nyaamdu: Kuroori ɗiggundi kilo joweego, jiiɓaandi bee nebbam. Uureeŋgol man belŋgol fottanan Jawmiraawo. Ɓesde boo dokkal dufeteeŋgal: Inaboojam liitir bee reeta. 14Taa nyaame ƴaamle mon koo tamseeje, koo gabbe kecce malla ca'aaɗe boo, sey to on ngaddani Allah mon dokkal man. Koo toy njooɗoton fuu, ɗum laati farilla nduumiika haa gide mon fuu.”
Juulde asaweeje
(Limle 28:26-31)
15“Ɓaawo nyannde tokkotoonde siwtorde man, waato nyannde lii'antooɗon Jawmiraawo haɓɓere alkamaari go, sey on lima asaweeje joweeɗiɗi. 16Nyannde tokkotoonde siwtorde joweeɗiɗawre, waato nyannde cappanɗe jowaɓre, lii'ane Jawmiraawo dokkal nyaamdu kesal. 17Saare fuu wadda tamseeje ɗiɗi, ɓaŋgta ɗe yeeso Jawmiraawo. On mbaɗa tamseere fuu bee kuroori ɗiggundi kilo tati tati, bee ufnirɗum boo. Dokkal nga'al laatano Jawmiraawo diga ƴaamle mon aartuɗe. 18Hawtaade bee maaje, sey jama'aare lii'o njawkoy baali njoweeɗiɗoy koy nduuɓu e gaggel e jawɗi baali ɗiɗi, ɗum fuu ɗum walaa aybe. Ɗum guleteeɗum ngam Jawmiraawo, hawtaade bee dokkal nyaamdu e dokkal dufeteeŋgal. Uureeŋgol man fottanan Jawmiraawo. 19Sey on lii'o boo njawdiri mbeewa kirseteendi ngam ittuki hakkeeji e njawkoy baali ɗiɗoy koy nduuɓu, kirseteekoy ngam kawtal yimɓe bee Allah. 20Limanjo ɓaŋgta kirseteeɗi ɗi'i yeeso Jawmiraawo, hawtaade bee tamseeje go e njawkoy ɗiɗoy. O lii'ano Jawmiraawo dokke ceniiɗe ɗe'e ngam liman'en. 21Nyannde man taa on kuuwa kuugal naawŋgal, ammaa on ngooyna mooɓtorde senaande. Koo toy njooɗoton fuu, ɗum laati farilla nduumiika haa gide mon fuu.
22To on ɗon mba'a alkamaari mon, taa mba'e ngondi haa sera ngesa, taa lorte lawnditaago luttundi boo. Accane ndi talaka'en e jananɓe. Jawmiraawo woni Allah mon.”
Juulde mawnde nder hitaande
(Limle 29:1-6)
23Jawmiraawo umri Muusa, 24o wi'a Isra'iila'en ni'i: “Nyannde go'oore nder lewru joweeɗiɗaɓru laatano on siwtorde. Sey on mooɓta mooɓtorde senaande bee fuufugo luwe. 25Nyannde man taa on kuuwa kuugal naawŋgal sam, ammaa on lii'ano Jawmiraawo nguleteeŋga.”
Nyalaade ittuki hakkeeji
(Limle 29:7-11)
26Jawmiraawo ɓesdi wi'ugo Muusa: 27“Nyannde sappoore nder lewru joweeɗiɗaɓru woni nyalaade ittuki hakkeeji. Nyannde man taa on nyaama sam. Sey on mooɓta mooɓtorde senaande, on lii'ano Jawmiraawo nguleteeŋga. 28Taa kuuwe kuugal koo ngale, ngam ɗum nyalaade ittuki hakkeeji, ngam keɓon yaafuye haa Jawmiraawo Allah mon. 29Koo moy nyaami nder nyannde man, o gurtinteeɗo diga jama'aare maako. 30Koo moy huuwi kuugal koo ngale nder maare, Jawmiraawo nattinan mo caka yimɓe maako. 31Taa on kuuwa sam, ɗum laati farilla nduumiika haa gide mon fuu, koo toy njooɗoton. 32Nyalaade man laatano on siwtorde, diga maŋngariba nyannde joweenayaɓre haa maŋngariba nyannde sappoore. Taa on nyaama koo ɗume nder maare.”
Juulde bukkaaji
(Limle 29:12-39)
33Jawmiraawo umri Muusa, 34o wi'a Isra'iila'en ni'i: “Nyannde sappo e jowaɓre nder lewru joweeɗiɗaɓru ɗum fuɗɗoode juulde bukkaaji, nyalɗe joweeɗiɗi ngam Jawmiraawo. 35Nyannde juulde man arannde, sey on mooɓta mooɓtorde senaande, taa on kuuwa kuugal naawŋgal koo ngale. 36Nyalɗe joweeɗiɗi fuu lii'ane Jawmiraawo guleteeɗi. Nyannde joweetataɓre mooɓte fahin mooɓtorde senaande, lii'ane Jawmiraawo nguleteeŋga. Ɗum nyannde mooɓtorde juulde, taa on kuuwa kuugal koo ngale nder maare.
37Kanje ngoni juulɗe ɗe Jawmiraawo umri on jogaago, ngam on mooɓta mooɓtorde senaande, on lii'ano Jawmiraawo kirseteeɗi e guleteeɗi e dokke nyaamdu e kirseteeɗi ngam kawtal mon e dokke dufeteeɗe, nyalaade koo ndeyeere fodde umroore maare. 38Dow maajum woodi nyalɗe ciwtorɗe goɗɗe e dokke umraaɗe e dokke ɗe kebbinton togayeeje mon bee muuɗum'en e dokke caahiiɗe ngam Jawmiraawo.”
39“Ammaa nyannde sappo e jowaɓre nder lewru joweeɗiɗaɓru, to on timmini mooɓtugo ƴaamle gese mon, mbaɗe juulde nde'e nyalɗe joweeɗiɗi. Nyannde maare arannde ɗum siwtorde, non boo nyannde joweetataɓre. 40Nyannde arannde koo'e ɓiɓɓe leɗɗe booɗɗe e lice dibinooje e lice leɗɗe cukkuɗe e leɗɗe goɗɗe, ngam on ceyo yeeso Jawmiraawo Allah mon nyalɗe joweeɗiɗi. 41Mbaɗe juulde man nyalɗe joweeɗiɗi ngam Jawmiraawo, nder lewru joweeɗiɗaɓru. Kanjum woni farilla nduumiika haa gide mon fuu. 42Nyalɗe joweeɗiɗi ɗe'e, Isra'iila'en fuu njooɗo nder bukkaaji. 43Bana non danygol mon anndiran Jawmiraawo acci Isra'iila'en njooɗo nder bukkaaji, saa'i o wurtini ɓe lesdi Misra. Kaŋko woni Jawmiraawo Allah mon.”
44Bana non Muusa anndiniri Isra'iila'en haala juulɗe ngam Jawmiraawo.