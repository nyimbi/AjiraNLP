1Jawmiraawo wi'i: “Mi yiɗi mi heɓa hoɗorde nder ladde bana dillooɓe jahaaŋgal, haa mi acca yimɓe ummaatoore am, mi daayto ɓe. Ngam ɓe fuu maɓɓe ɓe jeenooɓe, ɓe laati mooɓre zammbotooɓe. 2Foroy ɓe ɗon taaski fewugo. Ɓe kuuwtinirtaa gooŋga ngam laamanaago lesdi, ammaa fewre. Ɓe ɗon ɗuɗɗina kuuɗe kalluɗe, ɓe njaɓaay yam boo. 3Sey koo moy reento e soobaajo mum, taa o hoolo koo deerɗiiko boo. Ngam koo moy, deerɗum ɗon fewja ɗum, koo moy ɗon waɗa soobaajo mum tufle. 4Ɓe ɗon mbaɗindira rikici, walaa mo wolwata gooŋga. Ɓe mboowni ɗemɗe maɓɓe fewugo, ɓe ɗon mbaɗa hakke, ɓe cali tuubugo. 5Toonyaare dow toonyaare, rikici dow rikici! Ɓe cali anndugo yam.” Nii Jawmiraawo wi'i. 6Ngam maajum Jawmiraawo honooɓe asama wi'i: “Mi foondan ɓe, mi ɓolinan ɓe bana njamndi haa mi laara to ɓe gooŋga'en malla naa non. To naa non, noy mbaɗanmi ummaatoore am fahin? 7Ɗemɗe maɓɓe nanndi bee kuri mbarooji, ɗe ɗon mbolwa fewjere. Koo moy ɗon wolwana keeddiɗɗum haala jam, ammaa ɓernde maako ɗon tuufana mo tuuforli. 8Kadi mi hiitataako yimɓe ɓe'e na? Mi waatataako irin ummaatoore nde'e na?” Non Jawmiraawo wi'i.
9Yeremiya wi'i: “Mi woyan, mi uuman dow kooseeje, mi yiman gimol bojji ngam durduɗe nder ladde, ngam ɗe ngulaama, walaa caalotooɗo ton. Ubbaaŋgo ga'i woodaa, colli e dabbaaji ladde fuu ndoggi, ndilli.” 10Jawmiraawo wi'i: “Mi laatinan Urusaliima waagaare kaa'e e lowol cuuli. Mi laatinan gure Yahuuda ladde meere nde walaa jooɗiiɓe ton.” 11Hikmaajo moy faami kuuje ɗe'e? To Jawmiraawo wolwani mo, nden kam sey o anndina ɗum woɗɓe! Ngam ɗume lesdi halki, wulaama bana ladde meere nde goɗɗo saalataako ɗum? 12Jawmiraawo jaabi: “Ngam yimɓe am acci tawreeta am ka ekkitinmi ɓe. Ɓe nananaay yam, ɓe tokkaaki yam. 13Ammaa ɓe tokki ɓerɗe maɓɓe caatuɗe, ɓe ɗowtani Ba'alji bana baabiraaɓe maɓɓe ekkitiniri ɓe. 14Ngam maajum min Jawmiraawo honooɓe asama, Allah Isra'iila mbi'anmi: Mi nyaamnan yimɓe am kaaɗɗum, mi yarnan ɓe ndiyam mbaroojam. 15Mi saŋkitan ɓe caka ummaatooje ɗe ɓe anndaa, koo kamɓe, koo kaakiraaɓe maɓɓe. Mi ukkanan ɓe konu haa to mi nattini ɓe.”
Gookaali yimɓe Urusaliima ngam ballal
16Ndaa nii Jawmiraawo honooɓe asama wi'i: “Kakkile, ewne rewɓe woyooɓe e annduɓe gimi cunooji ɓe ngara.” 17Yimɓe mbi'i: “Sey ɓe njaawa, ɓe ngima yimre suno dow meeɗen! Sey gite men ndufa gonɗi, haa lare gite men ilna ndiyam!” 18Nane uumaali iwɗi Siyona: “Kayto! Ɓe mbili min, mbustu ɗon sudda min! Ɓe ndiiwi min diga lesdi amin, ɓe ngibbini cuuɗi amin.” 19Yeremiya wi'i: “Onon rewɓe, nane ko Jawmiraawo wi'i, keɗite koŋngol maako: Ekkitine ɓiɓɓe mon rewɓe uumugo, sooba'en mon boo yimugo gime cunooje! 20Ngam waade nasti gal burɗe cuuɗi men e laamorɗe men. Nde wifti ɓikkoy e laabi, suka'en boo e luuɓe. 21Ɓalli maayɓe mbaaloto haa ngesa bana koonal, bana ƴommbe ɓaawo codoowo, walaa mooɓtanɗo ɗe. Kanjum Jawmiraawo anndini yam.”
22Ndaa nii Jawmiraawo wi'i: “Hikmaajo, taa mantoro hikma mum. Cemmbiɗɗo, taa mantoro semmbe mum. Diskuɗo boo, taa mantoro risku mum! 23To goɗɗo yiɗi mantaago, sey o manto ngam o woodi hikma, o anndi yam boo. Ngam min Jawmiraawo mi ɗon waɗa haa duniyaaru fodde mbooɗeeŋga e kiita ndarnuka e adilaaku. Kanjum mi yerdoto.” Non Jawmiraawo wi'i.
24Jawmiraawo wi'i: “Saa'i ɗon wara haa mi hiito koo ɓeye juulnaaɓe fuu haa ɓalli muuɗum'en, 25waato yimɓe Misra e Yahuuda e Edoom e Ammoon e Mo'ab e yimɓe ladde laɓa-taarna'en fuu. Yimɓe ɓe'e fuu njuulnaay e yimɓe Isra'iila boo ɓerɗe muuɗum'en njuulnaaka.”