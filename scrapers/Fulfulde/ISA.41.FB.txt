Allah semmbiɗini Isra'iila
1“Onon duuɗe, njeeɗe haa on nanammi. Sey ummaatooje kesɗitina semmbe muuɗum'en, ɗe ɓadito, ɗe mbolwa. Ɓadotiren haa mbaɗen kiita. 2Moy ummini jaalotooɗo haa fuunaaŋge, hokki mo jaalorgal koo toy o yahata fuu? Moy hokki mo ummaatooje, leestinani mo laamiiɓe? Kaafahi maako ɗon wartira ɗe collaaje, lagaawal maako ɗon wartira ɗe nyaande nde henndu ruuynata. 3O ɗon taasna ɗe, o ɗon saalo jam dow laawol ngol kosɗe maako meeɗaay tokkaago. 4Moy waɗi ɗum? Moy waɗi ɗum, sonaa min, ewniiɗo gide yimɓe diga fuɗɗam? Min Jawmiraawo mi arano, mi wonan boo bee ɓaawo'en! 5Duuɗe ngi'i ɗum, ɗe kuli. Keeri duniyaaru ndiwni, ɓaditi, ngari.
6Yimɓe ɗon mballotira, koo moy ɗon wi'a keeddiɗɗum: Semmbiɗiɗ! 7Baɗoowo sanaa'a ɗon semmbiɗina ɓolinoowo, tappoowo kaŋŋeeri ɗon semmbiɗina kilaajo tappoowo dow daada-kilaaru. O ɗon wi'ana takkuki njamndi: Ki wooɗi. Nden o tiggan lawru bee suufuuje ngam taa ndu dimmbo.
8Ammaa an, Isra'iila, suka am, Yaakubu mo cuɓmi ɗum, danygol soobaajo am Ibrahiima, 9mi jogi ma diga keeri duniyaaru, mi ewni ma diga nokkuuje maaru ɓurɗe daayaago, mi wi'i ma: An woni suka am, mi suɓi ma, mi wudinaay ma! 10Taa hul, ngam mi ɗon wondi bee ma! Taa laar koo toy bee kulol, ngam min woni Allah maaɗa. Mi semmbiɗinte, mi yiidete, mi jogoto ma bee nyaamo am jaalotooŋgo.
11Ndaa, tikkananɓe ma fuu cemtan, toskoto. Jokkiranɓe bee ma laatoto meere, ɓe kalkan. 12A ɗaɓɓitan wanyɓe ma, ammaa a tawataa ɓe. Honɓe ma laatoto huunde meere. 13Ngam min Jawmiraawo Allah maaɗa mi ɗon jogo nyaamo ma, min bi'ɗo ma: Taa hul, mi yiidete.”
14Jawmiraawo wi'i: “Taa hul, an ngilŋgel Yaakubu! An peetum Isra'iila, mi yiidete! Min Ceniiɗo Isra'iila, mi coottoowo ma. 15Ndaa, mi waɗi ma bana corɓirɗum ceeɓɗum, kesum, marɗum nyii'e ɗuuɗɗe. A sorɓan kooseeje, a naman ɗe, a wartiran towndiije bana nyaande. 16A jaartan ɗe, haa henndu wifa ɗe, henndu saatundu saŋkita ɗe. Ammaa an a seyorto Jawmiraawo, a jurorto Ceniiɗo Isra'iila.
17Laafuɓe e yurumɓe ɗon ɗaɓɓita ndiyam, ɗam woodaa. Ɗemɗe maɓɓe ɗon njoora ngam ɗomka. Min Jawmiraawo mi jaɓanan ɓe tornde maɓɓe. Min Allah Isra'iila mi accataa ɓe. 18Mi ɓulnan maaje dow towndiije cooke, ceeɓooje boo caka waadiiji. Mi wartiran ladde weendu ndiyam, lesdi njoorndi boo ceeɓooje ndiyam. 19Nder harde njo'inanmi leɗɗe cemmbiɗɗe e leɗɗe gaware e asuraaje e jaytunje. Nder ladde njubotoomi leɗɗe booɗɗe e irin leɗɗe booɗɗe mawɗe e pamare 20ngam haa ɓe ngi'a ɓe annda, ɓe ndaara, ɓe paama ɓe fuu, min Jawmiraawo waɗi ɗum, min Allah Ceniiɗo Isra'iila tagi ɗum.”
Ngaaba Jawmiraawo bee labbi
21Jawmiraawo, laamaniiɗo danygol Yaakubu wi'i: “Onon labbi ummaatooje, anndine wullaandu mon, mbaŋgine hujjaaji mon! 22Mbaŋgine ɗi, anndine min ko tammi laataago! Paamtine min kuuje ɓooymaaje no ɗe mba'i, haa min kakkilana ɗe, min annda no ɗe laatorto. Malla ngecce min kuuje garanɗe. 23Mbi'e min ko warata ɓaawoɗon, nden min anndan on ɗowanteeɓe. Kadi mbaɗe booɗɗum malla kalluɗum, haa min kayɗina, min kula. 24Ndaa, on laatake huunde meere, kuugal mooɗon boo ɗum meereejum koros. Mo suɓi on, laati nyidduɗo.
25Mi ummini goɗɗo woyla, o wari. Haa fuunaaŋge ewniimi innde maako. O yaaɓan mawɓe bana loope, bana mahoowo payanɗe yaaɓirta loope kecce. 26Moy caka mooɗon anndini ɗum diga fuɗɗam, haa min annda ɗum? Moy wi'i ɗum diga wakkati ɓooyma, haa min mbi'a: Gooŋga! Walaa anndinɗo ɗum, walaa geccuɗo ɗum, walaa nanɗo bolle mon. 27Aartuɗo yottaago haa Siyona wi'i: Ndaa, ndaa ɓe! Mi ɗon hokka Urusaliima gaazoowo habaru seyo. 28Mi ɗon laara ɗowanteeɓe ɓe'e, ammaa mi yi'ataa koo moy. Walaa carwoowo caka maɓɓe. Walaa jaabotooɗo to mi ƴami. 29Ndaa, ɓe fuu maɓɓe ɓe huunde meere. Kuuɗe maɓɓe ɗe meere. Labbi maɓɓe ɗi henndu sookru.”