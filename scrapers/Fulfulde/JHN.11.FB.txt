Maayde Laazarus
1Woodino goɗɗo mo innde muuɗum Laazarus, o nyawi. Wuro maako, Baytaniya. Ɗum wuro ngo Mariyama e Marta deerɗum debbo ngoni haa muuɗum. 2Mariyama o debbo mo rufino uurdi dow kosɗe Jawmiraawo, mo yiggino ɗe bee gaasa muuɗum. Laazarus nyawɗo oo, ɗum deerɗiiko. 3Deerɗiraaɓe rewɓe ɗiɗo ɓe'e neli goɗɗo haa Yeesu, ngam o wi'a mo: “Jawmiraawo, soobaajo maaɗa nyawɗo.” 4Nde Yeesu nani ɗum, o wi'i: “Nyawu ngu'u maaynataa mo, ammaa ngu waŋginan tedduŋgal Allah, ngam haa Ɓiɗɗo Allah teddine daliila man.”
5Yeesu yiɗi Marta e Mariyama e Laazarus. 6Nde o nani Laazarus nyawɗo, o faɓɓi nyalɗe ɗiɗi fahin haa nokkuure nde o wonno. 7Nden o wi'i pukara'en: “En lorto haa lesdi Yahudiya.” 8Pukara'en mbi'i mo: “Moodibbo, neeɓaay Yahuudu'en ɗonno ɗaɓɓa fiɗugo ma bee kaa'e, nden a yiɗi loraago ton?” 9Yeesu jaabi: “Naa woodi saa'iiji sappo e ɗiɗi nder nyalawmaare? To goɗɗo ɗon yaha bee nyalawma, o fergataako, ngam o ɗon yi'a annoora duniyaaru ndu'u. 10Ammaa to goɗɗo ɗon yaha bee jemma, o fergoto, ngam o walaa annoora nder maako.” 11Ɓaawo wolwango ɓe bolle ɗe'e, o ɓesdi wi'ugo ɓe: “Soobaajo meeɗen Laazarus ɗaanake, ammaa mi yahan findingo mo.” 12Pukara'en njaabi mo: “Jawmiraawo, to o ɗaanake, o yamɗitan.” 13Yeesu ɗonno wolwa dow haala maayde Laazarus, ammaa pukara'en tammino o ɗon wolwa haala ɗoyŋgol bee gooŋga. 14Nden Yeesu wi'i ɓe bee laaɓɗum: “Laazarus maayi. 15Ammaa ngam daliila mooɗon mi ɗon seyo ngam mi walaa ton, ngam haa on nuɗɗina. Jonta kam, ndillen haa maako.” 16Tomas bi'eteeɗo Ciwto wi'i pukara'en woɗɓe: “Ndillen ton enen boo, ngam en maayda bee maako.”
Yeesu woni ummitinoowo e geeɗinoowo maayɓe
17Nde Yeesu yotti Baytaniya, o tawi ɓe nastini ɓanndu Laazarus nder yenaande, waɗi nyalɗe nayi. 18Baytaniya ɓadi bee Urusaliima, baakin kilomeetir tati. 19Yahuudu'en ɗuuɗɓe ngari haa Marta e Mariyama, ngam de'itingo ɓe ngam maayde deerɗiraawo maɓɓe.
20Nde Marta nani Yeesu wari, o dilli fottoygo bee maako, ammaa Mariyama jooɗi haa saare. 21Marta wi'i Yeesu: “Jawmiraawo, to a ɗonno ɗo, deerɗam maayataano. 22Ammaa mi anndi, koo jonta boo, Allah hokkete ko a toroto mo fuu.” 23Yeesu wi'i mo: “Deerɗa ummititto.” 24Marta jaabi mo: “Mi anndi o ummititto saa'i ummitineeki maayɓe, nyalaade darŋgal.”
25Yeesu wi'i mo: “Min woni ummitinoowo e geeɗitinoowo. Koo moy nuɗɗini yam yeeɗan, koo to o maayi boo. 26Koo moy geeto, nuɗɗinɗo yam, maayataa sam. A nuɗɗini ɗum na?” 27Marta jaabi mo: “Ooho, Jawmiraawo, mi nuɗɗini an, a Almasiihu, Ɓiɗɗo Allah, garanɗo nder duniyaaru.”
Yeesu ilni gonɗi
28Ɓaawo bolle ɗe'e, Marta lori haa deerɗum Mariyama, wi'i mo bee sirri: “Moodibbo wari, o ɗon ewne.” 29Nde Mariyama nani ɗum, o ummi law, o yehi haa Yeesu. 30Yeesu nastaayno wuro tawon, o ɗon haa nokkuure nde Marta fottuno bee maako. 31Yahuudu'en wondunooɓe bee Mariyama nder suudu ngam de'itingo mo ngi'i o ummi law, o wurti, ɓe tokki mo. Ɓe tammi o yahan haa yenaande ngam woyugo ton.
32Nde Mariyama wari haa nokkuure nde Yeesu woni, o yi'i mo, o hofi les kosɗe maako, o wi'i mo: “Jawmiraawo, to a ɗonno ɗo, deerɗam maayataano.” 33Nde Yeesu yi'i o ɗon woya, Yahuudu'en warduɓe bee maako boo ɗon mboya, ɗum ummini ɓernde maako. 34O wi'i: “Haa toy on uwi mo?” Ɓe njaabi mo: “Jawmiraawo, war laar.” 35Yeesu ilni gonɗi. 36Yahuudu'en mbi'i: “Kay, ndaare no o yiɗiri mo!” 37Ammaa woɗɓe caka maɓɓe mbi'i: “Kaŋko mo wumtini wumɓe, o waawataano hisnugo Laazarus maayde na?”
Laazarus yeeɗitinaama
38Ɓernde Yeesu ummi fahin, o yehi haa yenaande. Ɗum lowol maɓɓaaŋgol bee hayre. 39Yeesu wi'i: “Cottine hayre.” Marta, deerɗu maayɗo wi'i: “Jawmiraawo, o haccan, ngam o waɗi nyalɗe nayi nder yenaande.” 40Yeesu wi'i mo: “Mi wi'aayno ma, to a nuɗɗini, a yi'an tedduŋgal Allah na?” 41Ɓe cottini hayre go. Yeesu tijji asama, wi'i: “Yaa Baabiraawo, mi yetti ma ngam a nanani yam. 42Min kam, mi anndi a ɗon nanammi foroy, ammaa mi wi'i ɗum ngam mooɓre yimɓe dariiɓe haa ɗo, ngam haa ɓe nuɗɗina an neli yam.” 43Nde o wolwi bolle ɗe'e, o hooli bee sawtu: “Laazarus, wurta!” 44Maayɗo wurti, kosɗe e juuɗe maako ɗon taari bee leppi, yeeso maako boo saawaaŋgo bee leppol. Yeesu wi'i ɓe: “Piiste mo, acce mo o dilla.”
Dabare naŋngugo Yeesu
(Matta 26:1-5; Markus 14:1-2; Luka 22:1-2)
45Yahuudu'en ɗuuɗɓe warɓe haa Mariyama ngi'i ko Yeesu waɗi, ɓe nuɗɗini mo. 46Ammaa woɗɓe caka maɓɓe njehi haa Farisa'en, ngecci ɓe ko Yeesu waɗi. 47Farisa'en e mawɓe liman'en ndawridi, mbi'i: “Ɗume en mbaɗata? Ngam gorko oo ɗon waɗa kaayeefiiji ɗuuɗɗi. 48To en acci mo o ɗon waɗa bana nii, yimɓe fuu nuɗɗinan mo. Nden mawɓe Roma'en nastanɓe haala man, kalkan haykaliiru meeɗen e ummaatoore meeɗen!” 49Gooto caka maɓɓe, mo innde muuɗum Kayafas, kaŋko woni hooreejo liman'en hitaande man, wi'i ɓe: “Onon walaa ko on paamata. 50On paamataa to goɗɗo gooto maayi ngam jama'aare fuu, ɗum ɓuran wooɗugo dow halkere ummaatoore fuu na?” 51O wolwaay bolle ɗe'e bee ngiɗa maako. Ammaa nde o hooreejo liman'en hitaande man, o waɗi annabaaku, o wi'i Yeesu maayan ngam ummaatoore Yahuudu'en fuu, 52naa ngam ummaatoore maajum tan, ammaa ngam o hawta ɓiɓɓe Allah saŋkitiiɓe fuu boo.
53Diga nyannde man, mawɓe Yahuudu'en koo'i anniya mbarugo Yeesu. 54Ngam man Yeesu meetaay waancugo bee baŋguɗum caka Yahuudu'en. O dilli haa nokkuure kommbi ladde, haa wuro wi'eteeŋgo Efrayim, ton o faɓɓidi bee pukara'en maako.
55Juulde Yahuudu'en wi'eteende Paska ɓadake, yimɓe gure feere feere njehi Urusaliima diga juulde man siwaa, ngam ɓe cena ko'e maɓɓe. 56Ɓe ɗonno tefa Yeesu, ɓe ɗonno ƴamƴamtira hakkunde maɓɓe nde ɓe ɗonno ndari nder haykaliiru: “Ɗume numɗon? O warataa juulde sam na?” 57Mawɓe liman'en e Farisa'en umrino, to goɗɗo anndi haa Yeesu woni, sey o fefta mo ngam ɓe naŋnga mo.