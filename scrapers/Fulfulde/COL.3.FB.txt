1Ngam maajum, nde nii on ummitake bee Almasiihu, ngele kuuje gonɗe haa asama, haa Almasiihu jooɗi haa nyaamo Allah. 2Tokke numtugo kuuje gonɗe ton, naa kuuje duniyaaru. 3Ngam on maayi, ngeendam mooɗon ɗon suuɗi bee Almasiihu haa Allah. 4Almasiihu woni ngeendam mooɗon. To o waŋgi, onon boo on mbaŋgan bee maako nder tedduŋgal.
Ngeendam naane e ngeendam kesam
5Sey on mbara kuuje duniyaaru gonɗe nder terɗe mooɗon, bana daakaareeku e coɓki e yiide kuuje cemtiniiɗe e kalluɗe e suuno, suuno ɗum rewugo lawru. 6Ngam daliila suunooji ɗi'i, ɓernuki Allah ɗon wara dow tuurtanɓe dow maako. 7Naane onon boo on tokkino irin suunooji ɗi'i, on ɗonno ngeeɗa nder maaji.
8Ammaa jonta, onon boo ngudine kuuje ɗe'e fuu: Ɓernuki e tikkere e nganyaandi e tufle e bolle laakiije, taa ɗum wurto kunnduɗe mooɗon. 9Taa pewpewtire, ngam on ɓorti neɗɗo mon ɓooymaajo bee kuuɗe mum, 10on ɓorni neɗɗo keso mo ɗon hesɗito fodde jaati tagoowo mo, haa o yotto anndal timmuŋgal. 11Ngam man, walaa Yahuudu'en malla yimɓe ummaatooje goɗɗe, juulniiɓe malla ɓe njuulnaaki, bilki'en e tullidiɗɓe e maccuɓe e rimɓe, sey Almasiihu feere muuɗum, o ɗon nder maɓɓe fuu.
12Onon laatiiɓe suɓaaɓe Allah, senaaɓe e yiɗaaɓe, mare enɗam, mbaɗe mbooɗeeŋga, laate yaŋkiniiɓe, ɗelma-gikku'en e munyɓe. 13Munyindire, to goɗɗo mon woodi daliila wullaago deerɗum, sey ɓe njaafotira. Njaafotire bana no Jawmiraawo yaafori on. 14Dow ɗum fuu, ɓesde yiide, ngam kayre tabitinta kawtal timmuŋgal. 15Almasiihu ewni on nder salaaman haa on laato ɓanndu wooru. Salaama ka laamo nder ɓerɗe mooɗon. Ngette mo tum. 16Acce wolde Almasiihu jooɗo nder ɓerɗe mooɗon bee risku maare fuu. Ngaajindire bee hikma fuu, ndeentindire. Ngimane Allah bee yettoore nder ɓerɗe mon. Ngimane mo maŋgtooje e gime ɗe Ruuhu maako hokkata. 17Ko mbaɗoton fuu e ko mbolwoton fuu laato bee innde Jawmiraawo Yeesu. Ngam daliila maako, ngeendam mooɗon fuu laato yettoore haa Allah Baabiraawo.
Umrooje dow kawtal Masiihiŋke'en
18Onon rewɓe, leestane worɓe mon, bana no ɗum haandani nuɗɗinɓe Jawmiraawo.
19Onon worɓe, ngiɗe rewɓe mon, taa caatane ɓe.
20Onon ɓikkoy, ɗowtane saaro'en mon nder koo ɗume fuu, ngam ɗum pottuɗum yeeso Jawmiraawo.
21Onon baabiraaɓe, taa tikkine ɓikkoy mon, ngam taa ɓerɗe maɓɓe caklo.
22Onon jeyaaɓe, ɗowtane jaagorɓe mon haa duniyaaru nder koo ɗume fuu. Taa kuuwane ɓe dow gite maɓɓe tan, ngam yerdingo ɓe, ammaa ɗowtane ɓe bee ɓernde laaɓnde ngam on hulɓe Jawmiraawo. 23Ko kuuwoton fuu kuuwe ɗum bee ngiɗa mon, bana Jawmiraawo kuuwanton, naa yimɓe. 24On anndi fakat on keɓan ndonŋgu ngu Jawmiraawo warjorto on. Ngam ɗum Almasiihu, Jawmiraawo kuuwanton. 25Baɗɗo halleende heɓan ngeenaari halleende muuɗum boo, ngam Allah kam senndindirtaa yimɓe.