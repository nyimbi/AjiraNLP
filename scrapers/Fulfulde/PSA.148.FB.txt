Asama e lesdi maŋgta Jawmiraawo
1 Halleluya!
Maŋgte Jawmiraawo haa asamanji!
Maŋgte mo nder ɓaŋgiiɗum!
2Maŋgte mo, onon malaa'ika'en maako!
Maŋgte mo, onon honooɓe maako ɓe asama!
3Maŋgte mo, onon naaŋge e lewru!
Maŋgte mo, onon koode jaynanɗe!
4Maŋgte mo, onon asamanji ɓurɗi towugo
e ndiyamji gonɗi dow asamanji!
5Ɗi fuu ɗi maŋgta innde Jawmiraawo,
ngam o tagi ɗi bee umroore maako.
6O tabitini ɗi haa abada abadin,
ɗi luutataa umroore maako sam.
7Maŋgte Jawmiraawo haa lesdi,
onon ndiyamji lugguɗi fuu e kuuje kulniiɗe nder beeli,
8ma'e e mallimallooje e ndiyamji ɗi peewol saatini e duule,
keni caatuɗi baɗooji muuyo maako,
9kooseeje e towndiije fuu,
leɗɗe dimooje ɓiɓɓe e leɗɗe cemmbiɗɗe fuu,
10kuuje ladde e dabbaaji saare fuu,
ladooji e colli!
11Maŋgte mo, onon laamiiɓe nder duniyaaru e ummaatooje fuu,
mawɓe e ardiiɓe nder duniyaaru fuu,
12suka'en e faanyɓe rewɓe,
ndotti'en e derke'en!
13Ɓe fuu ɓe maŋgta innde Jawmiraawo!
Ngam innde maako ɓuri inɗe fuu mawnugo,
daraja maako ɓuri asama e lesdi.
14O hokki ummaatoore maako baawɗe.
Ngam maajum hoolaaɓe maako fuu maŋgtan mo.
O semmbiɗini Isra'iila, ummaatoore ɓadiinde mo.
Halleluya!