Ayuba seedi maŋngu Allah
1Ayuba jaabi:
Ayuba
2Kay! A anndi no kisnirta laafuɗo,
no a wallirta juŋngo tampuŋgo.
3Kay! A anndi sarwango cooyɗo hakkiilo mum,
A ɗon waŋgina anndal lugguŋgal!
4Moy mbolwanɗa bolle ɗe'e?
Moy loŋngi ma bolle ɗe'e?
5Yimɓe maayɓe ɗon ndiwna les lesdi,
non ndiyamji e kuuje nder maaji boo.
6Joonde maayɓe suuɗanaaki Allah,
pellel halkere suddaaki yeeso maako.
7Allah we'iti woyla dow cookum tan,
kaŋko ɓili duniyaaru haa ko walaa sam.
8Allah saawan ndiyamji nder duule mum,
ammaa duule ceekataa daliila teddeeŋga man.
9Leeso laamu ɗon wiirni e gite fuu,
ngam o we'iti ruulde dow maago.
10Sera mbeela o diidi taariiŋgol ɗum,
keerol cennduŋgol jayŋgol e nyiɓre tum.
11To o telɓani daŋraŋge asama,
ɗe ndimmboto, ngam ɗe ɗon kultora.
12Allah seeki mbeela bee semmbe mum.
Allah fusi Rahab bee faamu mum.
13Poofɗe maako ɗon laɓɓina asama.
Juŋngo maako boo sumpiti mboodi ndoggoori.
14En ngi'aay kuuɗe maajum, sey sera man,
ko en nani, ɗum woni sofndaaŋgo tan.
Baawɗe maako fakat kam, neɗɗo anndaa sam.