Wa ê tɔk yel e duk rê fongol Dagwi Darwey ɛ?
Lwɛlɛ̂ Davit
1Vwel na kayɛ pyɛ de ya sé e ji hɛ ba sé vê Dagwi Darwey.
Jey na mwa vemo de ba sé sangal e yɛ ba sé bemɛ.
2Yɛ wɛ de a yong jey o, a tɛ̀ yɛ e ra rak begbɔng berep,
a lasha yɛ e ra rak nshi.
3Wa de bê simo a yɛ, na a tút e raku de Dagwi Darwey a ga kasa ɛ?
Wa de ê kyɛm a re a yɛ fongol e ji lɔ mɛ ɛ?
4E womo de yey mɛ ya sé haalal, de vit a hɛ nà nɛn,
e womo de e re a pyɛ̂ sekwit fongol kɛ e sira na bɔs wɛt.
5Dagwi Darwey ê sey ɛ,
ê tɛ̀ a yɛ nerat, ê nɔng ɛ pyɔlɔ ryat.
6E yerê bemat a vemo de be vɛ̀sɛ na Dagwi wo Yakɔp,
e yɛn de be re a yɛ fongol.
7Wunta hin ri kwɔ̂n rê fongol kuk o hwɔng,
yaga na gbɔng gwɔ̀m wo nerey mwa a yel ɛ!
8E wa wɛ à gbɔng gwɔ̀m wo nerey mwa wane mo ɛ?
Yɛ wɛ à Dagwi Darwey de a vɔk gap na reto.
Dagwi Darwey, de e di wɛng e como.
9Wunta hin ri kwɔ̂n rê fongol kuk o hwɔng,
yaga na gbɔng gwɔ̀m wo nerey mwa a yel ɛ!
10E wa wɛ à gbɔng gwɔ̀m wo nerey mwa wane mo ɛ?
Yɛ wɛ à Dagwi Darwey Da Jey Mwa.
Yɛ wɛ à gbɔng gwɔ̀m wo nerey mwa mo.