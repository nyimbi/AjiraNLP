Tom yaga bemat-raa
1Hwo gyong mwakuk wɛt, ko dura a yɛ pyɛ́ na nehywɛ sede a sé da mō. Tē na bewen sede begwa mō, 2ko na beha bekunat sede beneng mō, ko na beha bepas sede begwa mō e negwɔn de na jam.
3Nɔ̂ng bekuma nerey, na hwo sɛlɛ hɛn, yɛn vemo de ba tik ɛn nju mɛn. 4Ko ka sede kuma mo a vɔk nèy kɛ nèy nèy mɛ ayi, tik na nèy o ne tānga masa wɔgɔ, a sé pyɛ de ya jam na bemat-raa be sɛlɛ belɔ mɛn. Yi na ra ano, yɛn a sé talsâ beda na beneng mɛn tanga beda mɛn bekunat pyɛ́ de yɛn á kana ra a yɛn yimo yɛn nèy. Pyɛ́ yemo de ye yong a Dagwi yey. 5Kuma de a sé nju mɛ, womo de vit a mwat de e bɛrɛng hɛ, a ga sɛt yey mɛ e ra Dagwi. E re nuyel na râ won nagwi na naturuk, na a rangsal hɛ na a sɛlɛ hɛ. 6Ko kuma de e raa netâ jey a sé sede a ga ku, mwa ano de a rɔngɔl na neken. 7Nɔng ɛn nu e ra pyɛ́ yemo, yaga na bemat be kwon sɛ̀ pyɛ vyes cak e ra yɛn wɛt. 8Ko ka sede mwat hwak a kyɛ́ ɛ nà bɛrɛng cang mɛ, a kat mɛ̀ belɔ mɛ, yɛ a ga tono pyɛ́ de wot a sey tsak o na yɛ̄, ko a dal womo de a sé mwat-raa wɛt na neves.
9Hwo jɛk rezâ kuma hwak e ji bazâ bekuma wɛt sɛ̌ neshey mɛ na dal kuru batyiimin (60) e ngyen. Tik na a sè hwā de á kana ra jɛ̀m wɛt, 10ko tik na bemat be ha há e ra tomong rat mɛ wɔgɔ, a ras nèy mɛ naka, e sey bekɛnɛt e lɔ mɛ, ko e to kus bol bemat-raa arɔng; e sɛlɛ vemo de ba sé e ji reyɔm, ko e nɔng tó mɛ mwa yaga râ kagwɛ fwom rwat.
11Hwo jɛk bazâ bekuma de ba rɔngɔl bepas wɛt. Yaga jeng de simô rebek mɛn rê tɛ̀ ɛn be tik pyɛ́ de yɛn a ga kana ye, yɛn a rɔda ra yaga Kristi, ko yɛn a rɔda simo be ra weneng. 12Yi na ra ano, ba rɔda ha e ra yɛn wɔgɔ, yɛn a ga tùt pyɛ ye yel de yɛn á kana sira e ra yɛ na Kristi. 13Ko a sé hane zɔng wɛt; yɛn a tɔ́k ɛn na neriri, ko be kyě gwɔsɔ nelɔ zɔng. Ko a sé neriri zɔng wɛt; be ra ryɔgɔt arɔng, be yeles e ji pyɛ́ de ya sé myɛn wɛt, ko be ha e ra pyɛ́ de ya sé naka na yɛn a ha e ra yɛ̄ wɛt. 14Yaga ano, me simo bekuma de ba rɔngɔl bepas be ra weneng, na be tɔs nèy, na be to bɛrɛng nelɔ mɛn naka. Yi ano, yɛn ê nɔ̂ng bemât repugu mot kwɔn na be ha há ves e ra wot wɛt. 15Bekuma mo behak ba ga kana hàla gwong na be raa Shetan. 16Tik na kawɛ hwa-raa de a vɔk bekuma e lɔ mɛ a bɛrɛng hɛn; a tik a ekilisiya nedirik o wɛt, yaga na ekilisiya wo bɛrɛng vemo de ba hàla hɛn nju mɛn.
17Tik na be nɔ̂ng bemakuk, de be bɛrɛng fwôm ekilisiya naka pyɔlɔ mɛn badak o baba, a kat mɛ̀ vemo de ba nɔng gap e ra sharâ reha tanga bása arɔng. 18Yaga bà jɛk e Bwok-basa Dagwi wɔgɔ, “Jeng de hywàrak wa sé ra a hwo fwom, hwo bang nû wɛ wɛt.” Bà to jɛk wɔgɔ, “Tāla mwât fwom pyɛ de ya sé tyɛng na fwom de a ra.” 19Hwo wet betong na sekun de ba vey mɛ̀ e ra mwakuk hwak wɛt, sɛ̌ ba vɔk ɛ̀ bemât nuha beba kɛ betat ayi. 20Ko vemo de be ra banɛn, gyong ɛn e ji bemât mwa, yaga na a sè a bwang o pyɛ tabak.
21E nuyêl Dagwi, na Kristi Yɛsu, tanga betom-lagwi de a kasa, ma sé nɔng o nu na gap: Gyeng badu vemo. Hwo ra a mwat pyɛ cak yaga hwà tɔk ɛ zɔng, kɛ yaga hwà kasa hɛ wɛt. 22Gyam na hwo tɛ̀ vɔ mō e ra mwat hwak, na a ra fwôm Dagwi, ko hwo bɛrɛng yɛɛlɛl e ngyen. Pyɛ mō cak ye sè e ji banɛn de behak be ra wɛt. Tik tó mo jɛrɛ.
23A jam na hwo sɔ nshi zɔng wɛt, ko tik na hwo sɔ nshî anap tyɔng, na ne sɛlɛ jim mō, sede remo de nerɔ ne dopse royo hwo.
24Be di banɛ̂n bemat behak kyɛrɛng gyam na be ra a yɛn shɔt; ko be de di banɛ̂n bemat o behak e bama mo zɔng. 25Ano kwong, be di tomong rat ve bemat behak kyɛrɛng; ko vemo de ba ka di vɛ wɛt, be tɔk re nuyel na lɛrɛ̂ vɛ wɛt.