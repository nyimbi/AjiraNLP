Lwɛlɛ pwas yaga Dagwi
1Rá in a Dagwi Darwey lwɛlɛ pwas!
Rá in a Dagwi Darwey lwɛlɛ, à yin bemât jey mwa!
2Rá in a Dagwi Darwey lwɛlɛ, somo hin hɛ!
Kahɛ tuk, mok in yɛgɛt yat wɔgɔ, “A ga séy ot!”
3Há in e ji yére bemât jey mwa gbɔng nerey mɛ,
mok in e ji bemasi mwa pyɛ̂ bes mɛ!
4Dagwi Darwey a sé gbɔng o,
a vey na be nɔng ɛ nerey ding-ding,
be sap ɛ e ra cī mwa.
5Mwa yére dyuk yé re a pyɛ́ de ba yong fongol,
ko Dagwi Darwey yɛ wɛ a yong lagwi.
6Gbɔng nerey na nedyɛt gbɔng nerat mɛ ne gwɔrɔ hɛ,
reto na gbɔng nerat ne sila duk re a yɛ fongol.
7À yin yére bemât jey mwa,
somo hin gbɔng nerey na retô Dagwi Darwey!
8Nɔng in hɛ nerey de na jam yaga yɛ!
Vey in na nenɔrɔ min, yel in mɛ e lalâ Gbɔng Duk mɛ!
9Yɛ a sé wo jɛrɛ. Ré in a yɛ fongol
jeng de ê dura nedyɛt gbɔng nerat mɛ!
Vow in e nuyel mɛ, à yin bemât jey mwa!
10Mok in a yére bemât jey mwa wɔgɔ,
“Dagwi Darwey a sé gbɔng gwɔ̀m!
Jey ya tumal gak, vit a pyɛ cak de ye dikta yɛ.
E gas a bemât jey shɔt e tē.”
11Tik lagwi wo vɔk yey pyɛng,
tik jey ye rɛ̌ na nzem,
tik gworep na kayɛ pyɛ e ji gwɛ be wus!
12Tik hiri na kayɛ pyɛ de ye ras e ji vɛ be mok lwɛlɛ.
Ano, batîn cɔ́gɔt rehwot bê ra biibi,
13yaga Dagwi Darwey e kyè vey!
E vey re negwɔm e ra jey,
ê gas a bemât jey shɔt e tē, vit a garigim.