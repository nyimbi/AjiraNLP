Sangâl bepiris
1Dagwi Darwey a yâng Mose, a ha a nèy Aharon bepiris, neha nemo ngan: Hwak e ji mɛn a kwon tɛ̀ tó mɛ ligis yaga revîn cang mɛ wɛt, 2sɛ̌ cang mɛ ye bagat sede neng mɛ, kɛ da mɛ, kɛ hwey mɛ wen kɛ hwong, tanga gwà mɛ wen wo jim mɛ. 3Ko yaga gwà mɛ hwong de a rɔngɔl sana sogo hɛ, ê tɔk tɛ̀ to mɛ ligis arɔng. 4Ko a tɛ̀ tó mɛ ligis e jeng rekû vemo de weneng ha man ɛ na yɛn wɛt. 5A kwon wula bak setôt rato mɛ, kɛ a tɛt negyɛk mɛ, kɛ a yɛt rebek mɛ wɛt, na a dura mɛ, ba ra reku.
6Tik na bepiris be sè jaram yaga me, Dagwi mɛn, be tɛ̀ a reza hom rekyen wɛt. E yɛn vɛ de be nása nenɔrɔ̂ pyɛ̂ re vey na me, yaga ano, yɛn a sè jɛrɛ. 7Hwak a kwon ra wenêng hwā de a ga lashe hɛ na râ nedeneves, kɛ hwā de rwas mɛ a ga gas ɛ na yɛ, yaga ba ga tik piris o jaram yaga me. 8Tik na BeIsrayɛl bē tē naka na bepiris hom, yaga ma tik ɛn jaram yaga me. E yɛn de be nása nenɔrɔ̂ pyɛ̂ re vey na me. Me, Dagwi Darwey, ma sé jɛrɛ, ko ma ga tik BeIsrayɛl jaram, na be sè bemat hom vê jɛrɛ. 9Ka sede hwey hwong hê piris ha tɛ̀ a tô hɛ rekyen na râ nedeneves, a sé e dâ hɛ de ha tɛ̀ a yɛ rekyen, ko be wey na hɛ na kya.
10Yɛ womo de ba ga tɛ̀ ɛ darwêy bepiris e ji begwa mɛ, e yɛ de ba ga shushu hɛ na něy, ko ba ga tik ɛ jaram, na a tɛ̀sɛ berugû darwêy bepiris. A tik setot mɛ jagam wɛt kɛ a hama berugu mɛ, na a dura mɛ, ba ra reku. 11A wɔ́ bagat na revin wɛt, yaga ê tɛ̀ to mɛ ligis kɛ a ka sé revîn da mɛ kɛ neng mɛ ayi. 12Gbak de revin ra sé e ji lɔ mɛ, ko ê wɔ e lɔ wɛt. A rɔda nàra e kwɔ̂n re a me fongol, yaga na a tɛ̀ hɛ ligis wɛt, yaga ba ga shushu hɛ na něy shushu ne jɛrɛ. E me wɛ à Dagwi Darwey. 13-14Yɛ a ra wenêng hwong de a ga tɔk rwas wɛt. A kwon ra wenêng kuma, kɛ hwā de ba ga gas ɛn na rwas mɛ, kɛ hwā de a ga lashe hɛ na râ nedeneves. Ko ê ra wenêng hwong yi e yére bepiris zɔng. 15Ka ano wɛt, ko ê sɛ̀ nèy ligis e ji yere mɛ. E me wɛ à Dagwi Darwey, ko ma ga tik ɛ jaram, na a sè darwêy bepiris hom.
Pyɛ̂ dul piris nà ra fwom
16-17Dagwi Darwey a yang Mose, a ha a Aharon neha nemo ngan: Hwak e ji yére mō de a sé yɛt wɛt a nára nɔrɔ̂ pyɛ̂ re vey na me wɛt. Hemo ha sé redu vɔk e bezamang min. 18Vit a mwat de a sé yɛt wɛt de ê nára nɔrɔ, kɛ a sé bwok, kɛ gbɛrɛk, kɛ a nusu mwasi mo yɛt wɛt, kɛ dem mɛ hak ha sé tyɛng wɛt, 19kɛ vwɔ kɛ bwol mɛ gwa sé cik wɛt, yaga a ga kana kwɔrɔ gwɛ, 20kɛ a vɔk gûng ma, kɛ a sé bɔgɔ̂m mwat, kɛ a vɔk rɔ̂ bayis kɛ rɔ̂ rehwô rebek hak, kɛ a sé rɛmɛt. 21Mwa mwat de a sé e ji yére Aharon, piris hom, de a sé yɛt wɛt, ko a nára pyɛ̂ re vey na me, Dagwi wɛt. 22Yerê mwat wane ê tɔk re pyɛ́ de ba nára nɔrɔ vey na me, pyɛ́ de ya sé jɛrɛ tanga yemo de ya dal na nejɛrɛ arɔng. 23Ko yaga a sé yɛt wɛt, a yel e bûk sangâl Dagwi wɛt, kɛ a wɔ́ bagat na gàgbang rangâs yas arɔng wɛt. A tɛ̀ nekwɔn jɛrɛ nemo ligis wɛt. E me wɛ à Dagwi Darwey de ma ga tik bepiris jaram yaga me.
24Ano de Mose a ha a Aharon na nèy mɛ tanga BeIsrayɛl mwa arɔng.