Ba tik Gbɔng Duk Re Fongol jaram yaga Dagwi
(1Gwɔ̀m 8:62-66)
1Jeng de Gbɔng Gwɔ̀m Sɔlɔmɔn a ga yɛnɛ râ won, kya ha gyirik yi e lagwi, ko ha re nɔrɔ̂ yas na nenɔrɔ̂ rangas o. Ano arɔng nedyɛt gbɔng nerât Dagwi Darwey na sila Gbɔng Duk Re Fongol o. 2Bepiris ba tɔk yel e Gbɔng Duk o wɛt, yaga nedyɛt gbɔng nerat Dagwi Darwey na sila wɛ. 3Sede mwa BeIsrayɛl ba di kya ha gyirik, na nedyɛt gbɔng nerat Dagwi e Gbɔng Duk o, yɛn a gaba gup e ra gàgbang, yɛn a re fongol, ko yɛn a somo Dagwi Darwey, ba ye:
“Yaga a sé wo nerat,
E tɛ̀ yey na bemat mɛ nesheneshey.”
4Ano kwong, gbɔng gwɔ̀m na mwa bemat o ba nása nenɔrɔ̂ rangas vɔk na Dagwi Darwey. 5Gbɔng Gwɔ̀m Sɔlɔmɔn a nára sede nɔrɔ̂ yas, berɔndɔng gu kuru baba na vɛ baba (22,000), na tyīmit gu naga na gu kuru baba (120,000). Ano de gbɔng gwɔ̀m na bemat o ba tik Gbɔng Duk o jaram yaga Dagwi. 6Bepiris ba tumal e nekwɔn tom mɛn, mwa na BeLevi na pyɛ̂ lwɛlɛ mɛn vɔk na Dagwi Darwey, yemo de Gbɔng Gwɔ̀m Davit á kana yong yaga somô Dagwi Darwey — yaga e tɛ̀ yey na bemat mɛ nesheneshey — kayɛ jeng de Davit a somo Dagwi na yɛ̄. E gura mo gworo, bepiris be pɛsɛl bezing, ko mwa BeIsrayɛl be sogo e tumal.
7Ano arɔng, Sɔlɔmɔn a tik jaram bak rwa tē wo majêy nuyêl Gbɔng Duk o, yaga a sé e hwomo de a rangas ɛ̀ nenɔrɔ̂ yas burang, na nê sebwêp wunâ nesa, a remo de gàgbang rangas nɔrɔ̂ yas wo dyam pama de Sɔlɔmɔn a yong wa tɔk jut nenɔrɔ̂ yas rangas burang, na nɔrɔ̂ nemuk, tanga hê sebwep wɛt.
8E jeng o Sɔlɔmɔn na mwa BeIsrayɛl ba ra nzem o nepɔlɔ netaama, yɛn á sè gbɔng regyɛng yi e Lebo-Hamat vɔk e Nɛk Misra. 9E tuk hê rwit, yɛn a ra gbɔng tula, yaga yɛn a ga gyeng tîk gàgbang rangâs yas nepɔlɔ netaama ko nzem o nepɔlɔ netaama arɔng. 10E tuk hê kuru baba na hɛ tat, hê pwɛl gwô netaama, a tɛ̀ bemat o e gwong vɔk e nelɔ mɛn, na feng, na yey pyɛng e ra nerat de Dagwi Darwey a kana dura a Davit na Sɔlɔmɔn tanga bemat mɛ BeIsrayɛl.
11Ano Sɔlɔmɔn a yɛnɛ Gbɔng Duk Re Fongol wo Dagwi Darwey, na lɔ gwɔ̀m. Kayɛ pyɛ de Sɔlɔmɔn a kana yong na a ra e Gbɔng Duk o tanga e lɔ mɛ, a yɛnɛ yɛ mwa naka gyat.
Dagwi a to dura tó mɛ na Sɔlɔmɔn
(1Gwɔ̀m 9:1-9)
12A vane ano, Dagwi Darwey a to dura tó mɛ na Sɔlɔmɔn naturuk, a yang ɛ, “Ma ga wok won mo, ko ma ga kasa kwɔn hemo yaga tó hom sede lɔ̂ nása nenɔrɔ̂ detidetu. 13Jeng de ma bang lagwi de bê sɛ̀ rwak wɛt, kɛ me nɔng nu na rawal wo re pyɛ̂ vwel o mwa, kɛ me tomo tumbang e ra bemat hom, 14Ka sede bemat hom de be yila hɛn na reza hom, be dyɛng bato mɛn, be ra won, be jama me, na be doyo yi e gwòng ves mɛn, ko ma rɔda wok yi e lagwi, mê hala a yɛn banɛn mɛn, ko mê toyo a yɛn na nerât vwel mɛn. 15A remo, bayis hom bê sè pyot, ko mê wet betong hom na won de be ra e dem hemo. 16Yaga a remo ma ga kasa, ko ma ga tik Gbɔng Duk womo jaram, na reza hom re sè ɛ̀ gbak-gbak. Bayis hom na yey hom ba rɔda sè e hwomo kayɛ jeng. 17Ko di yin à, ka sede yin a kyè e nuyel hom, sede remo de da min Davit á kyè, yin ragas tyɛng na nu de ma nɔng in, na yin a gyenges badu hom na pyɛ́ de ma ha a yin, 18ko mê tɛ̀ lɔ̂ negwɔm min hē sè tiing, sede remo de ma wuna me na sira na da mo Davit wɔgɔ, ‘Hwô sang bidɛ mwât re negwɔm e ra Israyɛl wɛt.’
19“Ko ka sede yin a doyo e hagat, na yin a wuba badu hom, na pyɛ́ de ma tɛ̀ e nuyel min, na yin a kyè, yin wɔ̀ ra a bedagwi beduk fwom, na yin a re a yɛn fongol, 20ko mê lut in yi e vwel de ma ga nɔng in o, ko Gbɔng Duk womo de ma ga tik jaram yaga reza hom mê kyini wɛ, ko wô tɛ́ ɛ cinat ha na pyɛ berem e ji bemât mwa. 21Ko e ra Gbɔng Duk rwat womo, kawɛ mwat de a kwey ê langat hɛ, ê ye cwɛ̀ɛp. A rɔda ye, ‘Yaga sɛ́ de Dagwi Darwey a ra ano na sevwel semo tanga Gbɔng Duk Re Fongol womo ɛ? 22Ano bemat ba rɔda toyo na ha wɔgɔ, BeIsrayɛl ba tik nà raa Dagwi Darwey, Dagwi mɛn, de a nusu na bedabeda mɛn yi e Misra. Yɛn a nɔng tó mɛn vɔk na cī, ba re a yɛ fongol, yaga ano de Dagwi Darwey a ga vey na mwa rezot remo e ra yɛn.’ ”