Dagwi Darwey e gas shɔt e tē
Sesîn Davit de a ra vɔk na Dagwi Darwey, jeng de Kush, WoBɛnyamin, a tɛ̀ sekun mɛ
1À Dagwi Darwey, Dagwi hom, me jama kwɔ̂n dal na hwo,
hywit me, sey me yi na vemo de be jama bol hom.
2Ka ano wɛt, bê ye dùlang sede gukum, bê hama me cɛk o cɛk o,
vit a mwat de ê tɔk sey me.
3-4À Dagwi Darwey, Dagwi hom,
me, ma ga sey wo repugu hom sana tala.
Ko mwa ano, be tē, ma ga buru.
Ka sede ma ra ano,
ko ma ga row sa hom.
5Tik bemât repugu hom be jama bol hom, be wɔ ye kap a me,
be bɔrɔs me sɛ̌ ma ku,
be hala revin o e vwel!
6Ka ano wɛt, à Dagwi Darwey, sogo, tɛ̀ shom e ra yɛn!
Bemât repugu hom be tē puu, dul ɛn!
Sogo na hwo sɛlɛ me! Tɛ̀ be gas shɔt e tē.
7Tɛ̀ mwa yére bemât jey ye tula hɛn, ye gwɔrɔ hwo,
ko hwo yɛrɛ a yɛ shɔt yi e hwomo e lagwi!
8Hwà sé mwât shɔt mwa yére bemât jey.
Yɛrɛ a me shɔt, na hwo dura,
ma vɔk tsak o, vit a me na nɛn.
9Hwà sé Dagwi de hwo rigim shɔt wɛt,
hwó ngyɛgɛt neyey mot, hwà tɔk bare mot.
Bemat beves be ragas neves.
Dul ɛn, ko gwɛ̌ a bemat de be gyeng ha mō gap.
10À Dagwi, hwà sé a me sede ruga.
Hwó sey vemo de neyey mɛn na sé yɛt.
11Hwà sé mwat de hwó yɛrɛ shɔt e tē,
ko hwó tabak vê neves kayɛ jeng.
12Ka ba sege begwong mɛn wɛt, hwô lɔ̌ wal mō,
hwô ye naw a gbang mō, hwô rene hɛn mɛ,
13hwô jut pyɛ̂ como vyes,
hwô tɛ̀ kya e nenu ket mō, na hwo tabas mɛ.
14Di, bemat beves be yongos pyɛ́ vyes e neyey mɛn,
bé kyě tɔrɔng e ra yɛ̄,
ko e tala mo, bê ra yɛ̄.
15Bé cing vɔng ciwil,
ko bê gaba ɛ pyɛ mɛn.
16Ano de pyɛ́ vyes mɛn yê hwo e ra yɛn,
ko sogô nehywɛ mɛn hê vey a yɛn na baram.
17Me feng a Dagwi, yaga e gas badu e tē.
Me ra a Dagwi Darwey lwɛlɛ na yom,
yɛ Dagwi De A Dal Na Reto Mwa.