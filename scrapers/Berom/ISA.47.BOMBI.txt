Shɔt e ra Babilɔn
1Dagwi Darwey a ye:
Gyirik na hwo sangal e fongol,
à zing-hwông Babilɔn!
Sangal e vwel sana gwofwa negwɔm,
à zing-hwông BeBabilɔn!
Yaga bê to sang ye hwà sé
hywɛ na mɛrɛk wɛt.
2Jut vwɔ̂ fwa na hwo hwongo mɛ pyɛ́,
pat kerugû bâng to mo,
hywɛrɛm hwo, hala bol mo pyot,
ye dɔ à nerɔt o.
3Bê bɛrɛng nekpimit mo,
ko bê di rekyen mo,
mê tala hwo neves mo,
ko mê tik hwak e ji mo wɛt.
4Wo viri mot — Dagwi Darwey, Dâ Jey Mwa, à reza mɛ —
yɛ à Wo Jɛrɛ, wo Israyɛl.
5Sǎ yuu, na hwo lɛrɛ tó mo e lwil,
hwo hwông BeBabilɔn!
Yaga bê to yila hwo
à gbɔng gwɔ̀m hwâ segwɔm wɛt.
6Ma tɛ̀ shom na bemat hom,
ma kyini vê nedanelɔ hom,
ma nára hɛn e vɔ mo,
hwà wok nemwishish mɛn wɛt.
E ra vemo de ba ga kwopos,
hwà tɛ̀ pyɛ̂ nedirik e ra yɛn.
7Hwà ye, “Mê sè gbɔng gwɔ̀m hwā nesheneshey,
ano hwá tɛ̀ pyɛ́ de yê vey e yey mo
kɛ hwá bare yɛnɛ̂ yɛ wɛt.
8“A remo, wok, hwo de hwà kat simô neta,
hwó sangal gyat, hwó tē e yey mo,
‘E me wɛ, ko vit a hwak sede me.
Mê sè kuma kɛ mê tɔk rekû nèy wɛt.’
9Pyɛ́ bya yemo yê hwo e ra hwo,
e kejeng tyɔng, e tuk hining:
Rekû nèy na nekuma
yê hwo e ra hwo kyip,
mwa na yerê bes mo
na gbɔng retô vyoshon mo.
10“Á sè a hwo gyat e de neves mo,
hwá ye, ‘Vit à mwat de e bɛɛ me.’
Netsitsɛng mo ná tɔ́k mo
ná tɛ̀ hwo ye rɛng,
ko hwá ye e yey mo,
‘E me wɛ, ko vit a hwak sede me.’
11Sana tɔk neves nê hwo e ra hwo
nemo de hwô tɔk ra hwâl nɛ̀ wɛt.
Gawey hê hwo e ra hwo,
hemo de hwô tɔk gang e jey wɛt,
ko reyɔm rê hwo e ra hwo hák,
de hwà tɔk pyɛ cak e ra rɛ wɛt.
12“Ci na tô bes mo,
na nepyak balów mo,
de hwá pɛngɛ hwo e ra yɛ yi e newen mo,
gyeng hwô kyɛm hwo di wɛng,
gyeng hwô shisa hɛn mɛ.
13A sé a hwo gbɛrɛk
na nepyak vôs badu mo,
tik vemo de be ngyɛgɛt lagwi
be sogo na be sey o,
vemo de be bɛrɛng netangacɛn,
ko e kagwɛ pwɛl pwas
be ha pyɛ de yê té na hwo.
14“Di, yɛn a sé de cugul,
kya he re ɛn,
be tɔk sey bato mɛn
yi e retô balêm kya mo wɛt.
Ha sé kyâ wôk nemɔɔ wɛt,
e kyâ sangal bagat na hɛ wɛt!
15Ano de bevwoshon o bê sè a hwo,
yɛn de yin á pɛngɛ hîn fwom na yɛn yimo newen min,
kawɛ a ga kaba gwong mɛ,
vit a winde ê sey o.”