Ye dɔ a Gbɔng Rep Sere
1Dagwi Darwey a yâng Mose, 2“Há a BeIsrayɛl, be to ɛn vɔk e bama, na be tɛ̀ kwɔ̂n ye ngyɔk wɔ̀ bɛrɛng Pi-Hahirɔt, e tê Migdɔl na gbɔng rep bagat na Baal-Zɛfɔn. Bê tɛ̀ kwɔ̂n ye ngyɔk e hwomo tyɛng na be bɛrɛng mɛ gbɔng rep. 3Farawo a rɔda bare, ba ga dɔnɔ BeIsrayɛl e vwel o, ko hey ha ga gwɔrɔ hɛn, vit a gwông nusu. 4Ko me ma rɔda tɛ̀ yêy Farawo kashalang, a rɔda raa bol min. Ko ma rɔda dura reto hom yi na gbɔng wɛng de mê di e ra Farawo na regyɛng bemât como mɛ. Ano de BeMisra ba rɔda tɔk, mɛ wɛ à Dagwi Darwey.” Ano de BeIsrayɛl ba sege gwông kwɛngɛl mɛn.
5Sede ba ha a gbɔng gwɔ̀m Misra, bemat o ba ga tele, ko yɛ tanga bemât badu mɛ ba sege bare mɛn e ra bemat o, ba ye, “E sɛ́ de wot a ra ɛ? Wot a ga hàla BeIsrayɛl be kyè, yɛn de ba sé besam mot.” 6Ano kwong, a vɛ̌ tɛ̀, be yong kyɛkyɛ̂ bedwa mɛ, na be tula bemât como mɛ. 7A sogo a kyè na mwa bekyɛkyɛ̂ bedwa Misra, wuna tanga bemɛ naga betyiimin (600) de ba sé berat. Kawɛ kyɛkyɛ mo wa vɔk ɛ bemat betat, gwining e ji mɛn a se mwât nuyêl como. 8Dagwi Darwey a tɛ̀ yêy Farawo kashalang, a vɛ̌ hwo raa bol BeIsrayɛl de ba sé kyè bɛs na yey ting. 9Bemât comô Misra, vê bekyɛkyɛ̂ bedwa na besuga tanga vê bol, ba raa bol BeIsrayɛl, ko ba wɔ̀ vo ɛn e kwɔn de ba ye ɛ̀ ngyɔk e hagat gbɔng rep, bagat na Pi-Hahirɔt, de wɔ́ bɛrɛng wɔ̀ sɛ̀ Baal-Zɛfɔn.
10Sede Farawo a gwɛ̌ wɔ bagat, BeIsrayɛl ba ye ganga, ko — ányé yēè! — ba di BeMisra ba sé kyè vey hwo e ra yɛn! Ba tɛ̀ bengyip ding-ding, ko ba tosho vɔk na Dagwi Darwey, na a sɛlɛ hɛn. 11Ko ba yâng Mose, “A sé yaga vit a besak e Misra de hwà vey na wot, na wot ba wey e hey arɛt? Di, pyɛ de hwà ra a wot, hwà ká hwo nusu na wot yi e Misra! 12Pyɛ ma yemo de wot á kana ha a hwo e Misra, jeng de wot á ye, hwo tik zɔng, wot ê ra a BeMisra fwom! Nduga, wot ra a yɛn fwom, de wot ba wey e hey ngan zɔng!”
13Ko Mose a yang ɛn, “Yin wok bengyip wɛt! Tumal hin gak, ko yin a rɔda di pyɛ de Dagwi Darwey ê ra, na a sey in mɛ yunung. BeMisra vemo de yin e bɛrɛng yunung, yin a rɔda to ba di ɛn wɛt gbak-gbak. 14Dagwi Darwey ê to como yaga yin! Dyɛng in nehywɛ min zɔng.”
15Ko Dagwi Darwey a yâng Mose, “Yaga sɛ́ de hwó tosho vey na me ɛ? Yâng BeIsrayɛl, be kyè vɔk e nuyel. 16Ko hwo, jut gwele mō, na hwo nára gwɛ e ra gbɔng rep, na nshi ne gas ɛn. Ano de BeIsrayɛl ba rɔda ye dɔ e ra vwel e ji gworep o. 17-18Me kwong, ma rɔda tɛ̀ neyey BeMisra kashalang, na yɛn a bin dopɛ e yin. Ko ma rɔda dura reto hom yi na gbɔng wɛng de mê di e ra Farawo na regyɛng bemât como mɛ, na bekyɛkyɛ̂ bedwa mɛ tanga besuga mɛ mwa. Jeng de mê di wɛng, BeMisra mo ba rɔda tɔk, me wɛ à Dagwi Darwey.”
19Tom-lagwî Dagwi de a kana sé kyè e nuyêl regyɛng BeIsrayɛl a toyo, a vɔk e bama mɛn, ko rele arɔng ra toyo yi e nuyel mɛn vɔk e bama, 20ra vɛ̌ tumal e tê BeMisra na BeIsrayɛl. Rele mo ra vɛ̌ tɛ̀ lwīl e bak BeMisra, ko negbey e bak BeIsrayɛl. Ano kwong, vit a hwak de a wɔ́ bagat na mumwɛ mwa à turuk o.
21Ko Mose a nára vwɔ mɛ e ra gbɔng rep, ko Dagwi Darwey a tɛ̀ gûl rak gwo pɛsɛl na gap mwa turuk, gwa gangas nshî gbɔng rep o, gwa gas nɛ zang ba, gwa tik vwel e tē mo. 22Nshi na tɛ̀ sede bedwâ duk e vwɔ yege tanga mwɛlɛng, ko BeIsrayɛl ba kwey e tê gworep o e ra vwel.
23BeMisra arɔng ba vey, ba raa bol mɛn vɔk e tê gworep o, ba raa na bedwa na bekyɛkyɛ̂ bedwa tanga besuga mɛn mwa. 24E rwa hwol gasi, Dagwi Darwey a di regyɛng bemât comô BeMisra yi e rele de ra lolo kya, ko a tɛ̀, a sè a yɛn kpɛɛ yaga bengyip. 25A tɛ̀, bol bekyɛkyɛ̂ bedwa mɛn bè sè veng, bè tɔk doysa washak wɛt. Ko BeMisra ba ye, “Dagwi Darwey a sé tó como yaga BeIsrayɛl e ra wot. Wot shara hot!”
26Ko Dagwi Darwey a yâng Mose, “Nára vwɔ mō e ra gbɔng rep, na nshi mo ne to ɛn e ra BeMisra, mwa na bekyɛkyɛ̂ bedwa mɛn na besuga mɛn.” 27Mose kwong a nára vwɔ mɛ e ra gbɔng rep o, nshi na to ɛn e dem nɛ e rwa gasi tyɛng sede yimo. BeMisra ba hwo tele, na be hywit ɛn jeng de ba di nɛ ba pom, ko Dagwi Darwey a wey na yɛn e tê gworep o. 28Nshi na toyo, na kyiri bekyɛkyɛ tanga besuga, mwa na bemât comô Farawo de ba raa bol BeIsrayɛl e ji gbɔng rep; gwining e ji mɛn a tɛt ɛ wɛt. 29Ko BeIsrayɛl ba ga kana kwey e ji gbɔng rep o e ra vwel, nshi na ga kana tɛ̀ a yɛn sede jwa-duk e vwɔ yege na mwɛlɛng mɛn.
30Ano de Dagwi Darwey a sey BeIsrayɛl e tuk hane yi na BeMisra. Sede BeIsrayɛl ba bɛrɛng bavin mɛn tɔɔlɔl e ra rekwogôm gbɔng rep o, 31ba tɔk, Dagwi Darwey a ga wey na BeMisra yi na gbɔng reto mɛ. Hemo ha tɛ̀ ɛn, yɛn a wok bengyip mɛ, ko ba tɛ̀ gap mɛn e ra yɛ tanga mwât fwom mɛ Mose.