Behwong Beba Begwa
1Dagwi Darwey a ha na me, a ye, 2“À mwasi, behwong behak beba bá sè de neng mɛn á sè gwining. 3Jeng de yɛn á rɔngɔl bebot o, e sangal e Misra yɛn á hwo ra nedeneves, bá mɔgɔm nenu bavasal mɛn, ko bá kyě wusum bavasâl neyorom mɛn. 4Rezâ hwong kunat o à Ohola ko rê gwà mɛ mo à Oholiba. Yɛn á sè benang, ko yɛn á tɔs á me nèy bewen na behwong. E ra baza mɛn, Ohola yɛ̀ wɛ à Samariya ko Oholiba à Yɛrusalɛm. 5Ohola á ra nedeneves, mwa ano de á sè nwang, á vɔk cwey bemât yey mɛ, yɛn BeAsirya. 6Yɛn á sè bemât como de yɔ̀m fwom mɛn yá sè zwey, yɛn á sè bemât badu gwɔ̀m, na begbɔng bemat como arɔng, yɛn á sè bewen berat e bɛrɛng, ko ba sè bemat como bedwa. 7Á ra nedeneves na mwâ hɛn, yɛn begbɔng BeAsirya, ko á tɛ́ ɛ ligis na mwa cī kawɛ e ji mɛn de á sè wo yey mɛ. 8Á hala nedeneves de á pɛrɛ e Misra wɛt. Jeng de á sè rɔ̌ hwong, bemat bá kyě dyɛngɛs na yɛ, ko bá kyě wusum ragey neyorom mɛ, na be kwɔshɔ cwey gwot mɛn e ra yɛ. 9Yi ano, ma nára hɛ e vɔ bemât yey mɛ, yɛn BeAsirya de á vɔk cwey mɛn. 10Yɛn á hywɛrɛm hɛ kpimit, bá sey ɛ nèy mɛ bewen na behwong, ko e bama mo yɛn á mɔrɔ hɛ na wal. A tɛ́ ɛ pyɛ cinat ha e ji beha, yaga shɔt de ba yɛrɛ a yɛ.
11“Gwa mɛ Oholiba á bɛrɛng pyɛ́ de yá té, ko mwa ano á sè jwang o a dal gwa mɛ na cwey beras ko nedeneves o nemɛ ná shɛsh ne gwa mɛ. 12Á vɔk cwey BeAsirya — yɛn bemât badu gwɔ̀m, na begbɔng bemat como, na bemat como de bá tɛ̀ yɔ̀m mɛn tanga bemat como bedwa, mwa hɛn bá sè bewen berat e bɛrɛng. 13Ma di de a ga tɛ̀ to mɛ ligis arɔng, hwak á radɛ mumwɛ na neves o wɛt. 14Ko Oholiba a shɛsh gwa mɛ e nedeneves o. A di bazinâ beras de ba wɔrɔ e vwara duk, ba sé vê BeBabilɔn de ba mɔmɔ na būm swinang de gwa nɛp. 15Bemat o ba tɔrɔ hɛn na gyindi e rawit, na betoro berat de gul gwo pɛsɛl nenu mo e bato mɛn. Mwa hɛn ba sé sede besuga, bazina mo ba sé vê BeBabilɔn vê sevwêl Babilɔn. 16Ras de a di ɛn, a wok cwey mɛn, ko a tomo betom vɔk na yɛn e vwel Babilɔn. 17Ko BeBabilɔn o ba vey sɛ̀ ɛ e gwât yey mɛ, yɛn a tɛ̀ ɛ ligis na gwot mɛn, ko e bama de a ga tɛ̀ tó mɛ ligis na yɛn, a yang ɛ byɛm-byɛm na yɛn, ko a ye zak à hɛn. 18A re nuyel na nedeneves mɛ kyɛrɛng, a dura a mwa bemat nekpimit mɛ, ko ma doyo ma ye zak à hɛ, sede remo de ma kana doyo me hala gwa mɛ. 19Mwa ano, á gwɛ re nuyel na nedeneves mɛ, e bare na jeng nehwong mɛ, de á ra nedeneves e Misra. 20Á vɔk cwey bemat gwot tyɔng wɛt, ko bemat o bá vɔk gwot yerê hê bemadung, ko bá vɔk nshî jwat gàlum sede berâs dwa. 21Ano de á vɔk cwey nedeneves ne nehwong mɛ jeng de BeMisra ba kyě wusum ragey mɛ, ko ba kyě mɔgɔm bavasal mɛ de ba ga tɛ̀ gbuk.”
Shɔt Dagwi e ra hwong swɛl
22“Ko hwo, à Oholiba, Darwey Dagwi Darwey a ye, ‘Mê tɔgɔs mwa bemât yey mo mó e ra hwo, mwa ano de hwà ga byɛs ɛn, ko mê tɛ̀ yɛn a hwo e ra hwo yi e kawɛ bak, 23yɛn BeBabilɔn, na mwa vê vwêl Babilɔn, vê Pekot, na vê Showa, na vê Kowa tanga mwa vê Asirya. Mê tula mwa bewen berat e bɛrɛng de ba sé bemât badu gwɔ̀m, na vê nuyel bemat como mwa hɛn, na mwa begbɔng bemat fwom gwɔ̀m, ko mwa hɛn e ra bedwa. 24Yɛn ê vey hwo e ra hwo yi e rwa bato na bekyɛkyɛ bedwa, na bekyɛkyɛ̂ hashê pyɛ́, tanga gbɔng regyɛng bemat. Yɛn ê tɛ̀ a hwo dúra como e kawɛ bak, na be tó como na hwo, ko yɛn ê tɛ̀ rugû dyam bâng ragey, na rùga tanga bong dyam. Mê nɔng ɛn nu be ra a hwo shɔt, ko yɛn ê sila hâ shɔt o tyɛng na badu mɛn. 25Mê tɛ̀ shom hom ye hwo e ra hwo, ko yɛn ê teshe na hwo na yol. Yɛn ê yɛrɛ wol na betong mo, ko bwang vemo de ba pɔl à hwo bê mɔbɔs hɛn na bewal. Yɛn ê vos nèy mo bewen na behwong, ko bwang vemo de ba pɔl a hwo bê dak kya e ra yɛn. 26Yɛn ê hywɛrɛm hwo, ko bê hashe berugu na yɔ̀m dyéngere ryat mo. 27Mê tɛ̀ kwɔk gwot mo na nedeneves mo de hwà yi mɛ e vwel Misra, hwô to wok cwey yɛ, kɛ hwo to bare na Misra ko tyɔng wɛt.’ ”
28“Yaga me Darwey Dagwi Darwey ma ye: Mê nára hwo e vɔ bemat de hwà kyɛ́ o hɛn zakzak, e vɔ vemo de hwà to vɔk simo hak na yɛn wɛt. 29Yɛn ê teshe na hwo na repugu, yɛn ê hashe mwa pyɛ̂ nedanerey de hwà ga yɔ́m o e ra yɛ, be hywɛrɛm hwo kpimit. Ano de bê wunta wɛshɛrɛk gwot mo sana rekyen, na negwɔn banɛn mo tanga nedeneves mo. 30Pyɛ yemo yê té na hwo ano yaga hwà ga ra nedeneves na yére bemat jey, ko hwà ga tɛ̀ to mo ligis na cī mɛn de ya sé vyes. 31A remo de hwà raa nekyɔ̌n bol gwa mo, yaga ano, mê nɔng o keshi tabak yerê kemɛ na hwo sɔ.”
32Darwey Dagwi Darwey a ye:
“Hwô sɔ shǐ tabâk gwà mo,
ha sé rey ko ka sé ciwil,
bê shɛgɛsh hwo ko bê dùsa hwo,
shi mo ha sila na shom hom.
33Hwô sila hwo na sefeng na lashe yey,
shi bengyip, na he gawey,
hɛ̀ à hê gwa mo hwong, Samariya.
34Hwô sɔ hɛ, hwo ye fip,
hwô mɔrɔ hɛ cɛk o cɛk o,
hwô kyě yɛt bavasal mo na yɛ̄.
Me Darwey Dagwi Darwey ma ha ano.”
35Ko di, Darwey Dagwi Darwey a ye: “À remo de hwà ga ye bam à me, hwà ga doyo a me ma, hwô sɔ rezôt gwot mo na hê nedeneves mo.”
Shɔt Dagwi e ra behwong o
36Dagwi Darwey a yang me, “À mwasi, hwà ga yong o na hwo ra a Ohola na Oholiba shɔt a? Tɛ̀ kun mɛn e ra pyɛ̂ byɛm-byɛm de ba ga ra. 37Yɛn a ga ra nejwang, ko nemi bemat de yɛn a ga mɔbɔs na sé riishish e vɔ mɛn. Yɛn a ga ra nejwang tanga sekwit, ko ba ga mɔbɔs nèy de yɛn a tɔs a mɛ, yɛn a ga nára nèy bewen o sede nɔrɔ̂ yas vɔk na cī. 38Ko yɛnɛ ma hemo wɛt, yɛn a ga tɛ̀ Gbɔng Duk Re Fongol hom ligis, ko yɛn a ra jɔgɔ na Negasi Shábat hom. 39Tuk de yɛn a mɔbɔs nèy hom sede nɔrɔ̂ yas vɔk na cī, yɛn a vey e Gbɔng Duk Re Fongol hom ko ba tɛ̀ wɛ ligis!
40“Yɛn a sǎ e de tomsal betom na be wɔ̀ rini a yɛn bemat vey na yɛn yi e bavwel yikyik, ko bemat o ba vɛ̀sɛ. Behwong beba mo ba kús ɛn, ba mɔmɔ hɛn na tyǐ e bayis, ko ba tɔrɔ hɛn na yɔ̀m dyéngere ryat yaga bemat mo. 41Yɛn a wɔ̀ sangal e ra pyɛ̂ sangal ryat, ko ba tik tebut e tē na nedirî pyɛ́ ryat, mwa na pyɛ̂ nesang hyɔɔlɔl tanga něy pwat de ma kana nɔng ɛn. 42Duk mɛn o wà sila na regyɛng bemat nzem tanga jɔngɔl bemât sefeng de ba yi e bak hey. Bemat o ba tɛ̀sɛ á beha mo nerwěy e vɔ, na bekpin negwɔm berat sizɔng e bato mɛn. 43Ma bare, ‘Hwā mó a ga tɛ́ ɛ gbɛrɛk na nejwang! Yɛn ê to ra nejwang na yɛ̀ gbak a?’ 44Ko yɛn a wɔ̀ yel na yɛ sede remo de be yel na kawɛ devwes. Ano arɔng, yɛn a yel na Ohola na Oholiba na yɛn a ra nejwang na yɛn. 45Mwa ano, bemat de ba sé cik bê ra a yɛn shɔt sede remo de be ra a behâ nejwang, na behâ mɔbɔs bemat, a remo de yɛn a sé bedebeves ko vɔ mɛn ba sé riishish na nemi.
46“Yaga ano, Darwey Dagwi Darwey a ye, ‘Vey in na regyɛng bemat como na be hwo e ra yɛn, na be nɔng ɛn bengyip, na be jugu hɛn arɔng. 47Tik na regyɛng o re tó ɛn na beta, na be hwo ɛn na bewal, be mɔbɔs nèy mɛn, na be dak kya e nelɔ mɛn. 48Ano de mê tɛ̀ kwɔ̂k ragas neves e vwel o, yaga na a sè a mwa beha pyɛ túsa, na yɛn a kwon ragas nejwang sede remo de yin á ragas wɛt. 49Yɛn ê tala hin byɛ̂ ragas nejwang min, ko yin ê sey pyɔlɔ̂ banɛ̂n re a cī fongol. Ano de yin ê tɔk, me wɛ̀ a Darwey Dagwi Darwey.’ ”