Pyɛ de Dagwi e simo na bemat mɛ
Lwɛlɛ̂ Asaf.
1Dagwi wo nerey, Dagwi Darwey a hanat,
a yila mwa jey yi e rwa rak wɔ e ta.
2E dura tó mɛ e ji nedyɛt nerat mɛ
e repomô Siyɔn de nerat na sila hɛ.
3Dagwi mot e kyè vey, ko ê sǎ yuu wɛt.
Kya he re e nuyel mɛ,
jey ya sé gyibit-gyibit, ko yɛ e tê yɛ.
4Jeng de ê ra a bemat mɛ shɔt,
e yila lagwi tanga jey, na be nɔng nuha.
5E tē, “Tula hin a me bemat de ba sé pang na me!
Yɛn a nára a me nɔrɔ,
ko wot a wuna hot na sira.”
6Ko lagwi wo ha wɔgɔ, Dagwi e gas shɔt e bē,
yɛ wɛ e ra a bemat shɔt pyɛ mɛ.
7“À bemat hom, wok in, me kyè wɔ ha!
À BeIsrayɛl, wet in betong, mê vey na sekun min.
E me wɛ à Dagwi, Dagwi min.
8Yin e vɛ̀sɛ a me na nenɔrɔ,
ko ma vɔk pyɛ cak de mê ha e ra nɛ wɛt.
Yin e nása a me nenɔrɔ̂ yas burang kayɛ jeng,
9ko me simo nɛ wɛt, kɛ bemus min kɛ begam min ow.
10Mwa ngyāma e bahwot ya sé nyang,
berɔndɔng de be re hwey e berahwol de vit a basa
ba sé benang.
11Mwa benon beraku ba sé benang,
na mwa pyɛ́ cen de ya sé e hey.
12“Ka ma sé wok vyong, ko me kyè wo ha a yin wɛt,
yaga jey na mwa pyɛ́ de ya sé e ji yɛ ya sé nyang.
13Me re banamâ bemus,
kɛ me sɔ nemî vyēl arɛt?
14E pyɛ̂ re de me simo wɛt, ko me simo,
yin a feng a me e negya!
Ma sé Dagwi De A Dal Na Reto Mwa.
Nɔng in me pyɛ́ de yin a ga vo a me nu.
15Ano kwong, jeng de reyɔm re vey a yin, yila hin me.
Ma rɔda sey in, ko yin ê somo me.”
16Ko Dagwi e tâng bemat beves,
“Yin a sé beva de yin e há a bemat badu hom ɛ?
Yaga sɛ́ de yin e ha e ra sira de ma wuna tanga yin ɛ?
17Yin e kyɛ́ in gyong hom,
yin e kyɛ́ in redu de ma nɔng in.
18Yin e tɛ́ in sâ kawɛ gbik,
ko yin e wuna bato min na bemât ragas nejwang.
19“Yin e ha sede kya he re hey,
nenu min na ga tɔ́k ɛn na nebɔs.
20Yin e sangal, yin e hwara bemin,
yin e to lashe nezâ begwa jim min mwa arɔng.
21“Yin a ga ra pyɛ́ yemo mwa, ko mê tùt ɛ nu wɛt a?
Yin e jut me sede yin a?
Di a remo, ma sé vey na sekun min,
ko mê basa a yin pyɛ̂ sekun min o.
22“À yin de yin e ra sede ma sé wɛt,
wok in, tē in naka!
Ka ano wɛt, mê wey na yin,
ko vit a mwat hwak de ê sey in.
23Sede be feng a me,
hɛ a nɔrɔ de he nɔng me nerey.
Ko yɛn vemo de be gyeng ha hom,
bê sɛ̀ sɛlɛ hom.”