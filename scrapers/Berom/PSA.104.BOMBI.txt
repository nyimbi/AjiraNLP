Lwɛlɛ̂ somô Dagwi de a yong jey
1Me somo Dagwi Darwey na yey hom mwa.
À Dagwi Darwey, Dagwi hom,
hwà sé gbɔng o sedesi!
Sede mwat a tɛ̀ gworugu,
ano de hwà tɛ̀ gbɔng nerey na nedyɛt gbɔng nerat,
2hwà tɔrɔ hwo na negbey.
Hwà lasha lagwi sede buk,
3hwà lɔk lɔ mō e ra rak o.
Hwó ra fwom na bale sede kyɛkyɛ̂ bedwa,
hwó ra fwom na gul sede bafabak.
4Gùl vɛ à betom mō,
bemât fwom mō à balêm kya.
5Hwà bomo retîs jey,
bê tɔk ye yɛk-yɛk a yɛ wɛt.
6Hwà tɛ̀ gworep gwa kyiri jey sede gworugu,
nshi mo na kyiri beraku arɔng.
7Jeng de hwà gyong nɛ nà pere tele,
na hwo tele, jeng de nà wok tákla fwɔ mō.
8Na gyiris yi e beraku vɔk e benɛk
vɔk e kwɔn de hwà ga yong yaga nɛ.
9Hwà tɛ̀ a nɛ yɛnɛ̂ kwɔn de nê tɔk kwey wɛt,
hwà dul nɛ nà to kyiri jey.
10Hwà tɛ̀ jɔ̄t nshi ye tá, ye tele e nerɔt,
ye tele e sarâng beraku.
11Ye nɔngɔs kayɛ ngyama nshî sɔ,
bemadung ba kwɔshɔ mɛ yey.
12E bakwogom yɛ, benon lagwi be sɛ̀ mɛ kwɔ̂n sangal,
be dak lɛlɛ e ra nelang cɔ́gɔt.
13Yi e hwomo e kwɔ̂n sangal mō,
hwó tɛ̀sɛ rwak wo rop e ra beraku,
vwel ha sila na pyɛ́ de hwó tɛ̀ ye tabas.
14Hwó tɛ̀sɛ sɔng gwo ras yaga berɔndɔng,
na nedirî pyɛ́ de bemat be how.
Ano, yɛn e sɛ̀ pyɛ́ re yi e vwel, yɛ à,
15nshî anap de ne tɛ̀ mwat a vɔk yey pyɛng,
něy pwat de ne tɛ̀ bwang bayis mɛ vwɛshɛk,
na pyɛ̂ re de ye nɔng ɛ gap.
16Batîn cɔ́gɔt barey o ba vɔk nshi de na vey a vɛ,
vɛ à cɔ́gɔt sida ye Lɛbanɔn de hwà tus pyɛ mō.
17E hwomo de benon be lɔk ɛ barɛngɛ̂ vɛ,
larwat wa vɔk ɛ rɛngɛ e ra tɛ̂t cɔgɔt o.
18Beraku berey o ba sé kwɔ̂n dal hê vyēl shi hey,
nesɔ̌s beta na sé kwɔ̂n dâl shonong.
19Hwà yong pwɛl na be bara mɛ jeng.
Gwi gwo gaba tyɛng e jeng gwɛ,
20hwó tɛ̀ lwil, turuk a hane,
ngyāma ye nusu yi e nedem yɛ.
21Bebōt begukum be lulum jeng de ba sê jama,
be jama pyɛ̂ re yi na hwo, à Dagwi.
22Jeng de gwi gwo ta,
be toyo wɔ̀ dyɛng e tara mɛn.
23A remo, bemat be nusu wɔ̀ ra fwom mɛn,
be ra gwɛ vɔk e nawiri.
24À Dagwi Darwey, hwà yong nezap pyɛ́ pyak!
A sé na netsitsɛng de hwà yong pyɛ́ mwa,
jey ya sila na pyɛ́ de hwà yong.
25Di gworep de ba tɔk yɛnɛ̂ gwɛ wɛt.
Pyɛ́ cen ryey o na shɛl o de bê tɔk bara yɛ wɛt
ye kyě kyè e ji gwɛ.
26Bedwa-nshi berey be kyè e ra gwɛ,
gwalwel de hwà yong, gwo ra ɛ jɔgɔ e ji mo arɔng.
27Pyɛ́ cen o mwa ye bɛrɛng a hwo,
na hwo nɔ̂ng yɛ pyɛ̂ re e jeng de ya sé tyɛng.
28Hwó nɔ̂ng yɛ pyɛ́ mo, ye tula yɛ,
na vwɔ mō, hwó nɔ̂ng yɛ pyɛ́ de ya vey a yɛ.
29Ko jeng de hwó doyo yi na yɛ, ye lingsit,
Jeng de hwó jut nesong yɛ, ye ku, ye to ɛ fongol.
30Jeng de hwó pɛl nesong, zamang pas he nusu,
ko hwó to turu jey.
31Tik na nerey Dagwi Darwey ne nàra nesheneshey!
Tik yey mɛ ye pɛngɛ na pyɛ́ de a yong!
32Jeng de e ye ganga à jey, ko ye digis.
E rá beraku, ko be tugus kyeng.
33Mê ra a Dagwi Darwey lwɛlɛ gbák de ma sé kwen,
gbák de ma sé kwen, mê somo Dagwi hom na yom.
34Tik na lwɛlɛ hom gwomo gwo pɛngɛ a yɛ yey,
yaga me pyɛ hom ma vɔk yey pyɛng na yɛ.
35Tik hwo wey na bemât ragâs banɛn yi e jey,
tik bemat beves be to sè e negbúm o wɛt!
Me somo Dagwi Darwey na yey hom mwa!
Somo hin Dagwi Darwey!