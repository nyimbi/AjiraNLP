Shɔt Dagwi Darwey e ra BeFilisti
1Gyam na Farawo gbɔng gwɔ̀m Misra a hwo Gaza na como, Dagwi Darwey a ha na Yirmiya e ra BeFilisti. 2A ye,
“Di! Nshi na sé sogo e rwa bato,
ko nê yi na gap sede rɔt de ha tɛ̀ tɛmɛ.
Nê bang vwel o na kayɛ pyɛ de ya sé e ji hɛ,
na gbɔng repomo tanga bemat de ba sangal e hwomo.
Bemat bê dak sekun yaga sɛlɛ,
kawɛ mwat e jey ê tosho ding-ding.
3Yɛn ê wok wus bekwok bol bedwa,
na lwɛ́lɛ bekyɛkyɛ bedwa, na nèngyágarak bol bekyɛkyɛ mo.
Beda bê toyo yaga nèy mɛn wɛt,
vɔ mɛn bê sè pang e bahagat mɛn.
4Jeng ya ga vey
na be wey na BeFilisti
na be dul yi e Tur na Sidɔn
mwa mwat sɛlɛ de a tɛt ɛ.
Me Dagwi Darwey, mê wey na BeFilisti,
na bwang vê bakwogom Kaftor.
5Gbɔng lashe yey ha ga vey a bemat Gaza,
ko bemat Ashkɛlɔn ba nàra yuu.
Bwang BeFilisti yerê vê hwɔ̀k,
vɔk e yɛ̌ jeng de yin ê yɛt babek min ɛ?
6Yin ê tosho yin tē, ‘Wal como Dagwi Darwey!
Hwô sǎ e de tow bemat vɔk e yɛ̌ jeng ɛ?
To o vɔk e fwal mo,
sangal e hwomo, na hwo pɔng!’
7Ko wô pɔng e rɛ,
remo de ma ga nɔng wɛ fwom na wo ra ɛ?
Ma ga nɔng wɛ nu na wo hwo e ra Ashkɛlɔn,
na bemat de ba sangal e vwa gworep.”