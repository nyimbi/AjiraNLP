Vo a gbɔng gwɔ̀m redu
1Neha siitit ne Gbɔng Gwɔ̀m Lɛmwɛl a nemo ngan,
nemo de neng-gwɔ mɛ a basa a yɛ:
2E sɛ́ a hwey hom ɛ? E sɛ́ de hwó ra, a hwêy lāgey hom ɛ?
À hwey de ma ra won na Dagwi ɛ!
3Hwo kwon lashe gap mō na beha wɛt!
Ba ga wey na begbɔng begwɔ̀m.
Hwo kwon wey na dyam mō e ra yɛn wɛt!
4À Lɛmwɛl, a jam na begbɔng begwɔ̀m be sɔ nshi anap
kɛ begwɔ̀m be vɔk cwey siring wɛt!
5Ka ba sɔ bê ye bam na badu,
ko bê doyo tsak o, be midra a bepɛng.
6Hala siring na vemo de ba sé e gwong reku,
ko nshi anap na vemo de be wok reyɔm.
7Tik na yɛn a sɔ na be ye bam à nepɛng mɛn,
ko bê bare na reyɔm mɛn wɛt.
8Hanat na hwo sɛlɛ vemo de vit a lêm há,
yaga pyɛ vemo de ba hala hɛn gbingiring.
9Hanat na hwo gas badu na necik,
gyeng pyɛ́ de ya sé yê pwɛng na vê bidɛ.
Somô hwā rwat
10A sé negban na be sɛ̀ hwâ negwɔn nerat!
A dal dyéngere ryat.
11Rwas mɛ e tɛ̀ gap mɛ e ra yɛ,
ê bidɛ pyɔlɔ wɛt.
12Hwā mo e ra a yɛ pyɛ́ ryat, ko vyes wɛt,
mwa neyɛnɛ neken mɛ.
13E jama wuulu na toro,
ko e ra fwom mɛ na yey pyɛng.
14A sé sede bedwa-nshi ve nejik,
e vɛ̀sɛ na pyɛ̂ re mɛ yikyik.
15E sogo bwang túruk gwo sé rɔngɔl,
e nɔ̂ng belɔ mɛ pyɛ̂ re,
ko e gas a behwóng mɛ fwom.
16E bɛrɛng cap naka ko a sey yɛ,
ko dyām de e sɛ̀, e yong mɛ bwî anap.
17E rɔgɔs wit mɛ na gap,
ko e lɔk bato-vɔ mɛ.
18A tɔk pyɛ̂ nejik mɛ ya vɔk pyɔlɔ,
kywa-kya mɛ gwo ku wɛt mwa turuk.
19E tabas shwêy wuulu mɛ pyɛ mɛ,
e lɔk berugu na vɔ mɛ.
20E viri vwɔ mɛ vɔk na bepɛng,
vɔ mɛ be wul na vê jama sɛlɛ.
21E ka sap neyɔɔtɔt yaga belɔ mɛ wɛt,
yaga mwa belɔ mɛ ba vɔk berugû gul.
22E yóng a tó mɛ pyɛ lasha e gwat,
e tɛ̀sɛ berugû linen de ba sé zwey.
23Be tɔk rwas mɛ e ruhûp repomo,
de e sangal e ji bemakuk vwel o.
24E lɔkɔs berugû linen ko a rɛsɛl vɛ,
e tomsal na begyindi wɔ na bejik.
25E tɛ̀ gap na nerey sede berugu mɛ,
e ba shɛgɛsh e jeng de ye kyè vey.
26E ha neha netsitsɛng,
ko e basa tsak tɛ̂ yey.
27E tē naka na begwông belɔ mɛ,
ko e re pyɛ́ naka, a sé rɛs wɛt.
28Nèy mɛ ne sogo ko ne yang ɛ, à wò wɛng,
rwas mɛ e somo hɛ arɔng, e tē:
29“Beha pyak ba ga ra naka sizɔng,
ko hwà dal ɛn mwa.”
30Hwɔtɔ̂ nehywɛ he kwɛlɛng, ko nezɛrɛ na sé yapyi,
ko sómo hé jama hwā de e sap Dagwi Darwey.
31Be nɔng ɛ nèy cɔ́gɔt ré, nè fwôm vɔ mɛ,
tik be somo hɛ e ruhup repomo yaga fwom de a ra!