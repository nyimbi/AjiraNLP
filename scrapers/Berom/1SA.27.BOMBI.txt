Davit a sangal na BeFilisti
1Davit a hwo bare e yey mɛ, a ye, “Tuhak, ma rɔda ba wey e vwɔ̂ Saul. Pyɛ de ya dal, na me ra, ma rɔda tele, me wɔ̀ dal e vwêl BeFilisti. Sede Saul a di me wɛt, ko a rɔda ye bam, a tik jama hom e vwêl Israyɛl, ko ma rɔda hywit me yi e vwɔ mɛ.” 2Ano kwong, yɛ tanga bemât raa mɛ naga betyiimin (600) ba kyè, ba wɔ̀ wuna hɛn na Akish, hwêy Mawɔk, gwɔ̀m repomô Gat. 3Yɛ na bemat mɛ ba sangal e hwomo e Gat, kawɛ e ji mɛn a sangal tanga belɔ mɛ, Davit arɔng tanga beha mɛ vane beba, Abinowam wo Yɛzrɛɛl tanga Abigɛl, hwâ kwɔ̌ Tɔ́n yi e Karmɛl. 4Jeng de ba ha a Saul wɔgɔ, Davit a ga tele vɔk e Gat, a to re nuyel na raa mɛ wɛt.
5Tuhak, Davit a yâng Akish, “Ka sede a jam a hwo na me, ko tik na hwo nɔng me kwɔn e kerepomo kehak e jey, na me sangal ɛ. Yaga sɛ́ de me, mwât fwom mō, ma rɔda sangal tanga hwo, gwɔ̀m, e ji gbɔng repomo mō ɛ?” 6Tuk hane mo, Akish a hwo nɔng ɛ repomô Ziklak na a sangal ɛ. Yaga ano de repomô Ziklak ra tɛ́ ɛ rê begbɔng begwɔ̀m Yuda vey e yunung. 7Davit a sangal e yɛnɛ̂ sevwêl BeFilisti shey hining na pɛl naas.
8E jeng yane mo, Davit tanga bemat mɛ, be sangal be nunus wɔ̀ jugû BeGeshur, na BeGirzi tanga BeAmalɛk, bemât vwarâ yerê Yuda, vemo de ba sangal e bebak vane yi e Tɛlɛm vɔk e hêy gbingiring hê Shur pere wɔ̀ wul mɛ vwêl Misra. 9Sede Davit a wɔ̀ jugu bemât bebak wane mo, e wey na yɛn mwa, e ka tɛt ɛ rwas kɛ hwā wɛt, ko e hashe berɔndɔng, na vyēl, na bemadung, na bemaryat tanga berugu.
Kayɛ jeng de a toyo vey na Akish, 10ko e rangal hɛ, “Hwà wɔ̂ jugu mo e gwa yunung ɛ?” Ko tuhak Davit e yang ɛ wɔgɔ, a yi e bak batin e vwêl Yuda, tuhak e yang ɛ, a yi e bak batin e vwêl BeYɛramɛyɛl, tuhak arɔng e yang ɛ, a yi e bak batin e vwêl BeKeni. 11Davit e tɛt ɛ mwat hwak kwen, na a vey na yɛ sam de ba vo e como wɛt, yaga sam o ê kwon ha e Gat hâ pyɛ́ de Davit a ra. A ragas netsitsɛng nane mwa jeng de á sangal e vwêl BeFilisti. 12Ko Akish a tɛ̀ gap mɛ e ra Davit. A bare, e yey mɛ wɔgɔ, Davit a ga tɛ̀, bemat mɛ BeIsrayɛl ba kyɛ́ ɛn hɛ; yaga ano ê tɛ́ ɛ mwât fwom mɛ mwa neken mɛ.