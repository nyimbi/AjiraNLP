Won na BeIsrayɛl be di wɛng e ra vê repugu mɛn
Lwɛlɛ̂ Asaf.
1À Dagwi, hwo man nu, hwo wey ɛ yuu wɛt!
Hwo ye jaram wɛt!
2Di, bemât repugu mō ba ga doyo e ra hwo,
vemo de be kyɛ́ ɛn hwo ba ga sogo a hwo nehywɛ.
3Bé yong begwông repugu wɔ̀ sɛ̀ mɛ bemat mō,
be wuna nu mɛn, na be yong begwong beves
e ra vemo de ba sé pyɛ̂ yey mō.
4Yɛn e tē, “Tik wot a wey na BeIsrayɛl hywiri,
ko bê to wok reza mɛn wɛt!”
5Yɛn e ra badu, ko myak a hɛn
ba simo be wuna to e ra hwo.
6Yɛn vɛ a BeƐdɔm na BeIshmayɛl,
BeMowap na BeHagar,
7BeGebal, BeAmɔn, BeAmalɛk, BeFilisti,
tanga bemât repomô Tur.
8BeSirya ba wuna hɛn tanga yɛn,
na be gwɛ̌ a BeAmɔn na BeMowap, vɛ a yerê Lɔt, gap.
9À Dagwi, rá a yɛn sede hwà ra na BeMidyan,
sede hwà ra na Sisera tanga Yabin e Rɔt Kishɔn.
10Ba wey na yɛn e Ɛn-Dɔr,
ba tik bavin mɛn be bɔsɔ e hey.
11Rá a begbɔng bemat mɛn sede bá ra a Ɔrɛp tanga Zeep,
sede bá ra a Zeba na Zalmuna.
12Yɛn mwa ba ye, “Tik na wot a sey ɛ vwel
de ha sé hê Dagwi, na he tɛ́ ɛ mot.”
13À Dagwi hom, tɛ̀ ɛn be tɛ́ ɛn sede berang de wula wa rung,
sede byɛmɛ de ye raa gul.
14Sè a yɛn sede kya de he re rehwot,
sede nebelem kya de ne lolo e beraku.
15Ró ɛn na gwogul rwak mō,
tɛ̀ ɛn, be ye lot na sombabos mō!
16À Dagwi Darwey, tik be tē det na rekyen,
na be hwo jāma hwo.
17Tik ɛn be sɔ rekyen,
be sangal e de tē lot neshey gbak-gbak,
tik be wey e ji rekyen.
18Tik yɛn a tɔk, hwo nju mo zɔng de reza mō à Dagwi Darwey,
hwo nju mo à Dagwi De A Dal Na Reto Mwa e jey.