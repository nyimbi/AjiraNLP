1Tomo na byot tyīmit vɔk na gwɔ̀m vwel o,
yi e Sela, e hêy gbingiring,
vɔk e Raku Siyɔn.
2E kwɔ̂n ye dɔ̂ Rɔt Arnɔn, behâ Mowap bê sè
sede benon de be kyě rini,
sede nenon de ba ga ro nɛ e barɛngɛ mɛn.
3Bê tē, “Vo a wot hin redu,
gas a wot hin badu e tē,
Tɛ̀ necam mo e ra wot sede naturuk e tê-gwi,
lɛrɛ vemo de ba ga ro ɛn e jey,
hwo row vemo de be kyě tele kpɛɛ wɛt.
4Tik vê Mowap de be kyě tele kpɛɛ,
be sangal na yin,
sè kwɔ̂n lɛrɛ yaga yɛn,
yi na vê wey na yɛn.”
Jeng de mwât tak a yɛn a to sé wɛt,
ko ba ga tik wey na yɛn,
jeng de bemât wey na yɛn ba ga hala vwel o.
5Ano bê tɛ̀ gwofwa negwɔm gwo tsak tɛ̂ yey, e bûk Davit,
ko mwât shɔt wo tsak o ê sangal e ra gwɛ,
ê gas badu e tē
ê ra pyɛ́ de ya sé cik dey-dey.
6Wot a ga wok dâk kaa Mowap — e dak kaa tyɔng wɛt!
Wot a ga wok dâk gèy, na dâk kaa, na dúsa mɛ,
tôs to mɛ ha sé hê bɔs zɔng.
7Yaga ano tik na Mowap wo dak sekun,
tik kawɛ e ji mɛn a dak kun yaga Mowap.
Be tosho, be lashe yey,
yaga bagàt regwi Kir-Hareset de ba shumung bê to sè wɛt.
8Hirî anap Hɛshbɔn
na batîn anap Sibma ba ga hworok,
Nshî anap mɛn ná vos bedaberêy
yére bemât jey.
Batîn anap o bá nǎ vɔk e Yazɛr raane,
ko bá wɔ̀ wul hêy gbingiring,
nelang o ná shara hɛn kpɛɛ
nè wɔ ye dɔ à gworep.
9Ano mê tosho yaga batîn anap Sibma,
sede remo de me tosho yaga Yazɛr.
Mê vɔ́n in na nemwishil hom,
à yin Hɛshbɔn na Ɛlɛyalɛ,
yaga lwɛ́lɛ bemât bwâl nèy anap min,
na gwô vê bwâl pyɛ̂ yeneng min gwa ga wɛrɛ yuu.
10Yey pyɛng na shɛgɛsh ba to sé
e hirî pyɛ́ min rat wɛt,
ko e hirî anap min be ra lɛlɛ wɛt,
be to wok gbɔ̂ bemat wɛt,
be to farang nèy anap e nekwɔn farang o wɛt,
tâ lwɛ́lɛ bemât bwal ha ga yɛnɛ hɛ.
11Yaga ano, yey hom ye dak sede yòm yaga Mowap,
simo hom mwa arɔng yaga Kir-Hareset.
12Jeng de BeMowap bê kyese e nekwɔn sekwit
mɛn ne rahwol,
ko be yel e kwɔ̂n rê fongol mɛn na be ra won,
ko yɛn ê sɛ̀ nerat nehak wɛt.
13Hâ Dagwi Darwey à hemo e ra Mowap raane. 14Ko a remo Dagwi Darwey a ye, e ji neshey netat, sede neshey mwât fwôm byɛ, gbɔng nerât Mowap nê tɛ́ ɛn pyɛ byɛs, mwa na nepyak bemat mɛ, ko vemo de ba tɛt ɛ, bê sè tyɔng zɔng, vit à gap.