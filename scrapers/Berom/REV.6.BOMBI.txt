Ketyimit ka paa negang e ra bwok-basa
1E bama mo, ma di Ketyimit kane mo, ka hwo pat negang ne kwɔn hê mɛsɛng hê bwok-basa de ba man gwɛ e nekwɔn netaama. Ko ma wok fwɔ̂ gwining e ji pyɛ́ cen nyaas o, gwa lumla sede gbara, gwa ye, “Vey!” 2Ko ma di rɔgɔ hwak wa nusu. Mwât laga wɛ a vɔk gbàng, ko ba nɔng ɛ kpîn negwɔm. A nusu sede mwat de a ga kana re como, ko a to sé kyè wɔ̀ gwɛ̌ re yɛ gbak.
3Ano arɔng, Ketyimit o ka to pat negang ne kwɔn hê neba. Ko ma wok fwɔ̂ wo neba e ji pyɛ́ cen o, gwa ye, “Vey!” 4Ko zàa swinang wa nusu. Ba nɔ̂ng mwât laga wɛ reto na a tɛ̀ bemat be tik nà sangal tyang na bemɛn e jey, na be mɔbɔs bemɛn. Ba to nɔng ɛ wal rwey o.
5E bama mo, Ketyimit o ka to pat negang ne kwɔn hê netat. Ko ma wok fwɔ̂ wo netat e ji pyɛ́ cen o, gwa ye, “Vey!” Ko ma di rigi hwak wa nusu. Mwât laga wɛ a vɔk pyɛ masâ nedirik e vwɔ mɛ. 6Ko ma wok fwɔ hwak sede gwô mwat, gwa nusu yi e tê pyɛ́ cen nyaas o, gwa ye, “Ba rɔda jut dyâm fwôm tuk hining, na be sey mɛ̀ rebit shǐ cun; ko ba rɔda to sey shǐ hining na rebit o hê géy na dyām jining o arɔng. Ko hwo kwon ra pyɛ de yê tɛ̀, be bidɛ něy na nshî anap.”
7Ano arɔng, Ketyimit o ka to pat negang ne kwɔn hê nenaas. Ko ma wok fwɔ̂ wo nenaas e ji pyɛ́ cen o, gwa ye, “Vey!” 8Ko ma di dwa hwak pùrúru de wa sé rwat e bɛrɛng ko tyɔng wɛt, wa nusu. Ba tâng mwât laga wɛ, à Reku, ko mwat de a sé e tô kwɔ̂n bevuvwel a raa hɛ e bama. Ba gas jey zang naas, ko ba nɔng ɛn reto e ra bak gwining, yaga na yɛn a mɔbɔs bemat o na como, na vyong, tanga nerɔ detidetu, na be to tɛ̀ ngyāma vyes ye wey na bemat arɔng.
9E bama mo, Ketyimit o ka to pat negang ne kwɔn hê netungun. Ko ma di begabîk bemat vane de bá kana mɔbɔs hɛn, yaga yɛn á shara rehâ Dagwi, ko yɛn á to nɔng nuha e ra rɛ na neyey mɛn mwa. Begabik vane mo ba sé e nɛ̂n gàgbang rangâs pyɛ́ vɔk na Dagwi. 10Yɛn a gbɔ na gbɔng fwɔ wɔgɔ, “À Darwey Wo Retô Mwa, hwà sé jɛrɛ, ko há mō ha sé tsak o! Wot ê sangal e de gyeng o vɔk e yɛ̌ jeng, na hwo yɛrɛ a bemât jey shɔt, na hwo tabak hɛn, yaga yɛn a mɔbɔs hot arɛt?” 11Ko ba nɔ̂ng kawɛ e ji mɛn gworugu gwopwɛng. Ba to yang ɛn, “Yin a ka gwɛ̌ pɔnglɔ tyɔng na yin a gyeng sɛ̌ nepyak min na sila e ngyen. Yaga begwa min de be ra a Dagwi fwom sede yin ba rɔngɔl e hwomo e ji jey; ba rɔda mɔbɔs hɛn, tyɛng sede remo de ba ga kana mɔbɔs hin.”
12Ko ma di Ketyimit o, ka to pat negang ne kwɔn hê netyiimin. Ko vwel ha hwo digis na gap sedesi. Gwi gwa siri sede cɛ̌k rugu shì, ko pwɛl arɔng de gwa ga kana biring hɛ gwa senge sede nemi. 13Netangacɛn na gabsa e vwel, tyɛng sede pwat gwo gabsa e vwel jeng de gul gwo pɛsɛl na gap. 14Lagwi wa ye bit sede be gunung gwoput, ko ba gang kawɛ raku na karɛ rezik yi e nekwɔn mɛn. 15Ko begbɔng begwɔ̀m jey, na begbɔng bemat, na begwɔ̀m bemât como, na bedaberey, na vemo de ba vɔk reto, tanga kawɛ mwât mwa, kɛ sam kɛ tɔ̂ lɔ ayi, ba lɛsɛ hɛn e tara tanga e ji nesarâng beta e beraku. 16Ko yɛn a dɛrɛ beraku na beta mo, ba tâng vɛ, “Gaba hin e ra wot, na yin a bang ot, yaga na yɛ womo de e sangsal e ra gwofwa negwɔm a kwon di ot wɛt, na wot a bin to lɛrɛ hot nà di shôm Ketyimit o! 17Gbɔng tuk de yɛn a rɔda dura shom mɛn a hemo! E wǎ de a rɔda tɔk tumal ting na a di hɛ arɛt?”