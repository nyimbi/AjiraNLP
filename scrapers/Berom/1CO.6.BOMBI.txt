Bemat-raa bē kyese shɔt na bemɛn wɛt
1Ka sede mwat hwak e ji min a vɔk há hak na gwa mɛ mwat-raa, ko ê yi e rɛ̌ na a wɔ́ na há mo e nuyêl bemât shɔt de ba tɔk Dagwi wɛt, na a tik bemât Dagwi arɛt? 2Yin a tɔk, a sé e bemât Dagwi de ba rɔda ba ra a jey shɔt wɛt arɛt? Ko ka sede yin a rɔda ba ra a jey shɔt, ko mwin, yin ê kyɛm yin ra a bemin shɔt e ra pyɛ́ shɛl o wɛt arɛt? 3Yin a tɔk, wot a rɔda ba ra a betom-lagwi shɔt wɛt arɛt? Ka ano, yi e rɛ̌ de pyɛ̂ jey yemo ya rɔda dal ot ɛ? 4Ka sede yin a vɔk há e ra pyɛ́ yemo, ko yin e tɛ̀sɛ bemat de ba sé pyɛ cak wɛt e ji ekilisiya be sè bemât râ shɔt min arɛt? 5Ma sé ha ano, yaga na yin a vo rekyen. Yin e tɔk sɛ̀ mwat gwining e ji min de a vɔk netsitsɛng na a ra shɔt e ra há hak de ha sé e tē min wɛt arɛt? 6Ko di, mwat-raa e kyese shɔt na mumwɛ; ko yɛn e kyese yɛ na vemo de ba sé bemat-raa wɛt!
7A remo de yin e kyese shɔt na bemin, hemo he dura, yin a ga radɛ hin hywiri. Ê dal naka na be buru a yin e ra pyɛ cak wɛt arɛt? Ê dal naka na be mɔt in e negya wɛt a? 8Ko di, yin pyɛ min yin e buru a bemin, yin e to mɔt bemin, ko mwin, yin e ra a begwa min bemat-raa pyɛ́ yemo mo. 9Mwin, yin a tɔk, bemat beves ba rɔda ba yel e kwɔn de Dagwi a rɔda ba re ɛ̀ negwɔm wɛt. Yin kwon kwɛlɛng bato min wɛt: Bemat de be ra nejwang, kɛ vemo de be sap cī, kɛ vemo de be ra jɛ̀m, kɛ beras de be dyɛngɛs na bemɛn, 10kɛ begbik, kɛ vemo de be vɔk gananâng pyɛ́, kɛ vemo de be feng siring, kɛ vemo de be ha há ves e ra bemat, kɛ vemo de be mɔt bemat ba rɔda ba yel e kwɔn de Dagwi a rɔda ba re ɛ̀ negwɔm wɛt. 11Behak e ji min bá kana sè yerê bemat vane mo. Ko ba ga kana kus in yi e banɛn min, ba ga tik in jaram na yin a sè vê Dagwi, ba ga to tɛ̀ na yin a sè cik e bayis mɛ yi na rezâ Darwey Yɛsu Kristi tanga yi na Gabik Dagwi mot.
Nɔng în Dagwi nerey na rebek min
12Mwat hwak ê ye, “Ba simo a me na me ra kayɛ pyɛ.” Ey, ko a sé e kayɛ pyɛ de ya vɔk a hwo nerat wɛt. Me yâng tɔk ye, ba simo a me na me ra kayɛ pyɛ; ko me simo na me sè sam pyɛ cak wɛt. 13Ko hwak arɔng ê ye, “Pyɛ̂ re ya sé yaga jim, ko jim arɔng ya sé yaga pyɛ̂ re.” Ey, ko Dagwi a rɔda ba wey na yɛ̄ mwa. Ba yong rebek yaga ragâs nejwang wɛt, ko ba yong rɛ, yaga na be ra a Darwey mɛ̀ fwom. Ko Darwey o a sé wo rebek o arɔng. 14Dagwi a sene Darwey yi e reku, ano arɔng, yɛ a rɔda ba sene hot yi na reto mɛ. 15Yin a tɔk, babek min ba sé nedem rebêk Kristi. Ko a rɔda jam na me jut dem rebêk Kristi, na me wuna hɛ na devwes arɛt? Tyɔng tyɔng wɛt! 16Yin a tɔk, mwat de a wuna hɛ na devwes a ga tɛ́ ɛ gwining na yɛ e rebek mɛ. Yaga bà jɛk, “Yɛn beba mo ba rɔda tɛ́ ɛn rebek rining.” 17Ko mwat de a wuna hɛ na Darwey a sé gwining na yɛ e yey mɛ.
18Pyɛ min cak ye sè na ragâs nejwang wɛt. Mwa bwang banɛn de mwat e ra be ra rebek mɛ e ji mo wɛt; ko mwat de e ra nejwang e ra renɛn de re lashe rebek mɛ. 19Mwin, yin a tɔk, rebek min ra sé sede duk de Gabik Dagwi he sangal ɛ̀. Dagwi a ga nɔng in Gabik mɛ, hemo de ha sé e ji min. Yin a sé vê bato min pyɛ min wɛt. 20Dagwi a ga sey in, ko a ga tala byɛ pyak. Yaga ano, rá in fwom na rebek min o e gwong de gwô nɔ̂ng Dagwi nerey.