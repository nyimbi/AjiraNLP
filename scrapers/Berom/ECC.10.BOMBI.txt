1Bavîn cíng be tɔk lashe něy nesang nerat na nè sè fwirting,
ano de netɔn hyet ne tɔk lashe gbɔng nerat netsitsɛng.
2Yêy wo netsitsɛng ye tɛsɛ hɛ e raa pyɛ́ ryat,
ko yêy tɔn ye wɔ na yɛ e pyɛ́ vyes.
3Ey, ka tɔn a sé kyè e gwong, netsitsɛng ne vey a yɛ wɛt,
ko e dura kawɛ mwat a sé tɔn.
4Sede shom gwɔ̀m ya sogo e ra hwo, hwo hala kwɔn o wɛt,
dyɛ̂ng to hé vey na halsa banɛn.
5Neves na sé de ma di e jey,
buru de he yis yi na begwɔ̀m:
6be nɔngɔs betɔn gbɔng nerey,
ko bedâ dyām e nedem nesɛl o.
7Ma ga di besam e ra bedwa,
ko nèy lɔ gwɔ̀m ne kyè e bol sede besam.
8Mwat de a cing gwovɔng nengyas e gaba e ji gwɛ,
ko mwat de a gang vwarâ duk, gwɔ̄m wô rɔt ɛ.
9Mwat de e dak beta, vɛ̀ bê mǎ hɛ,
mwat de e vugus cɔ́gɔt a sé e ji kya.
10Ka sede tyem mo ya sé tilis, ko hwà lɔ̌ ye wɛt,
gbing-gbing hwo gwɛ̌ pat gap,
ko netsitsɛng né sɛlɛ mwat a di wɛng.
11Mwât mɛlɛ̂m gwɔ̄m e tɔk ra pyɛ cak wɛt,
jeng de gwɔ̄m wa rɔt ɛ.
12Neha nû wo netsitsɛng ne sɛ̀ a yɛ nemi nepɛng,
be bɛrɛk nu tɔn bê wey na yɛ.
13Pɛ́rɛ neha mɛ na sé netɔn, yɛnɛ ha mɛ ha sé neves tanga lolong.
14Tɔ́n a kat neha, ko mwat a tɔk pyɛ de ye té wɛt,
ko wa e tɔk há a yɛ pyɛ de yé té e bama mɛ ɛ?
15Fwôm tɔn gwo tɛ̀ ɛ a ruru,
e pere dun gwong wɔ e ji pomo.
16Gawey e ra vwel de gwɔ̀m hɛ a sé hwey,
ko bemat nuyel hɛ ba sê nzem rê neta yimo gasi.
17Wo wɛng a vwel de gwɔ̀m hɛ a sé yi e lɔ ting,
ko bemat nuyel hɛ be re tyɛng e jeng,
vemo de be simo be sirik vit a sefeng.
18Yi na neriri sɔrɔ̂ duk he gaba,
ko yi na nerɛ̌s lɔ he tele nshi.
19Be yong pyɛ̂ re na be wok neta, nshi anap na ne nɔng yêy dyɛngɛ,
dyām à hwâl kayɛ pyɛ.
20Hwo kwon dusa gwɔ̀m ka e ji yey mō,
hwo dusa mwat dyām wɛt ka de hwà sé e duk pɔlɔ mo,
yaga non lagwi ke kyè na fwɔ mo,
kɛ pyɛ cen ye bafabak yé wɔ kulu ha mo.