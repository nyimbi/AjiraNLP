Cī tanga Dagwi wo neken
1À yin BeIsrayɛl, wok in ha de Dagwi Darwey a vɔk yaga yin, 2a ye ngan:
“Yin raa begwông yere bemat jey behak wɛt,
yin tɛ̀ bengyip na pyɛ́ dyuk de yin ê di e lagwi wɛt,
mwa ano de yére bemat jey cak yê wok bengyip yɛ.
3Yaga negwɔn bemat o na sé yapyi zɔng.
Yɛn e tara cɔgɔt e rehwot
ko mwat fwom cɔ́gɔt e tsep yɛ na shùbuk mɛ.
4Yɛn e tɔrɔ yɛ na dyam pyɛng tanga dyam shinang,
ko yɛn a manas yɛ na remos tanga bekpɛk,
yaga na ye kwon shara hɛ wɛt.
5Pyɛ̂ sekwit yane ya sé sede pyɛ réne pyɛ e bwi bàbe,
ko ye tɔk ha wɛt.
Be kyě hashe yɛ zɔng,
yaga ye tɔk kyè wɛt.
Hwo wok bengyip yɛ wɛt, yê tɔk mǎ hwo wɛt,
ko yê tɔk ra a hwo pyɛ cak ryat arɔng wɛt.”
6À Dagwi Darwey, vit a mwat hwak sede hwo.
Hwà vɔk reto sizɔng, ko reza mo ra sé rerey.
7E wa de ê tik nà nɔng o nerey, à hwo gbɔng gwɔ̀m yére bemat jey ɛ?
A sé tyɛng na be nɔng o nerey.
Vit a hwak sede hwo, e ji ve netsitsɛng ve yére bemat jey,
na e ji segwɔm mɛn mwa, vit à hwak sede hwo.
8Mwa hɛn ba sé betɔn sana netsitsɛng.
Yɛn ê tɔk masa sɛ́ na cī de ba yong na cɔgɔt ɛ?
9Ba lolom yɛ na dyam pyɛng yi e Tarshish,
na dyam shinang yi e Ufas.
Mwa ya sé pyɛ̂ bemat sekwɛl, na yê vwɔ zu dyam shinang,
ba tɔrɔ yɛ na gworugu gwoswinang, na gwozwey
de bemat sekwɛl ba lɔk.
10Ko hwo, Dagwi Darwey, à Dagwi wo mwin.
Hwà sé Dagwi wo neken, na gbɔng gwɔ̀m gbak-gbak.
Jeng de hwó vo shom, ko jey mwa ye vow,
yere bemat jey ye tɔk nàra na shom mo wɛt.
11À yin bemat, ha in a yɛn, bê wey na bedagwi de ba tɔk yong jey na lagwi wɛt. Yɛn ê wey e jey na e nɛ̂n lagwi mwa.
Lwɛlɛ somo Dagwi
12Dagwi Darwey a yong jey na reto mɛ,
a yong jey na netsitsɛng mɛ,
ko a shara lagwi mwa na tɔ́k mɛ.
13Nshi larwak ne lulum ras de a nɔng nɛ nu,
e vɛ̀sɛ na bale yi e neyɛnɛ jey.
E tɛ̀ gbara wo tē dɛbɛt e ji rwak,
ko e tomsal na gul yi e gban mɛ.
14Sede bemat bé di ano, be bɛrɛng bato mɛn sede betɔn, sana netsitsɛng,
bezu dyam shinang be vo rekyen pyɛ́ mɛn o,
yaga pyɛ́ mo ya sé bɔs zɔng, vit a nesong e ji yɛ.
15Ya vɔk nerat nehak wɛt, ya sé pyɛ byɛs zɔng,
bê wey na yɛ, jeng de Dagwi Darwey ê tabak yɛ.
16Dagwi Darwêy Yakɔp a sé sede yɛn wɛt.
E yɛ wɛ de a yong kayɛ pyɛ,
ko a ga kasa BeIsrayɛl na be sè bemat mɛ pyɛ mɛ.
Reza mɛ à Dagwi Darwey, Da Jey Mwa.
Jeng sesam de ye kyè vey
17À yin bemat Yɛrusalɛm, tula hin pyɛ́ min,
ba ga rɔnɔ hin na como.
18Dagwi Darwey a ye:
“Mê lagam hin yin bemât vwel hemo e jeng yemo,
ko mê vey na rezot e ra yɛn yaga na yɛn a wok nepep o.”
19Bemat Yɛrusalɛm ba ye,
“Yaa kukuuk!
Ba ga mǎ hot tyɔng wɛt!
Baram mot bê vel wɛt!
Mwin tabak mot à hemo,
ko wot ê niri na hɛ.
20Ba ga wey na bǔk mot,
rǐk rɔgɔs o ba ga tuyu hɛn.
Mwa nèy mot na ga kyè,
ko hak ha tɛt ɛ wɛt.
Vit à winde ê to tɛ̀ buk hom,
na a to tɛ̀ berugû bang gwɛ.”
21Ma ye, “Bemat nuyel mot ba sé betɔn,
yɛn e rangal Dagwi Darwey pyɛ wɛt,
yaga ano yɛn a tɔk sɛ̀ pyɛ wɛt,
ko bemat mot sede tyīmit ba ga shara hɛn.
22Wet in betong! Lwɛ́lɛ gwo kyè vey,
gbɔng sogo nehywɛ yi e vwel rwa bato,
na be tɛ̀ bapomo Yuda hey gbingiring,
kwɔn sangal nevu-hey.”
23À Dagwi Darwey, ma tɔk begwong mwat ba sé e vwɔ mɛ wɛt,
vit à mwat de a vɔk reto e ra neken mɛ pyɛ mɛ.
24À Dagwi Darwey, yong buru bemat mo,
tyɛng na gap mot, hwo tabak hot e ji shom wɛt,
yaga hwô wey na wot hywiri.
25Doyo shom mo e ra yére bemat jey de ye re a hwo fongol wɛt,
na e ra vemo de ba kyɛ́ ɛn nà yila e ra reza mo.
Yaga yɛn a ga wey na Yakɔp,
yɛn a ga wey na yɛ pere wɔ̀ yɛnɛ hɛ,
ko yɛn a ga wey na kwɔn sangal mɛ arɔng.