Wal shɔt Dagwi e ra Yɛrusalɛm
1Dagwi Darwey a yang me, 2“À mwasi, sɛt bayis mo vɔk e Yɛrusalɛm na hwo ha e ra nekwɔn re fongol mɛn. Zarap e ra vwel Israyɛl, 3ko hwo yang vwel o, Dagwi Darwey a ye, ‘Ma sé kyè vey hwo e ra hwo. Mê hwɔltɔ wal hom yi e fwal o, ko me mɔbɔs hin mɛ mwa, vê cik na beves. 4A remo de mê wey na vê cik mwa na beves o, mê hwolto wal hom e ra kawɛ mwat de a sé kwen, yi e rwa batin vɔk e rwa bato, 5ko kawɛ mwat ê tɔk, me Dagwi Darwey ma ga hwɔltɔ wal hom yi e fwal o, ko mê to gyira wɛ wɛt.’
6“À mwasi, rus, rus e bayis mɛn sede yey mo yé kyè wɔ takla na rezot. 7Sede yɛn a rangal hwo, ba ye, ‘Yaga sɛ́ de hwó rus ano ɛ?’ Ko hwo toyo a yɛn, ‘Yaga reha pyɛ de ye kyè wɔ̀ té.’ E jeng o, neyey mɛn nê dak na bengyip, vɔ mɛn bê tɛ́ ɛn gbɛrɛk, yɛn ê to vɔk yey ting wɛt, ko bakwot mɛn bê vow. Jeng o ya sé kyè vey a remo, á yemo! Me Darwey Dagwi Darwey ma ha ano.”
Wal shɔt Dagwi wô hwo e ra BeIsrayɛl
8Dagwi Darwey a yang me, 9“À mwasi, zarap na hwo ye: Darwey a yang me na me ye:
“ ‘Wal, wal de ba ga lɔ̌,
ba ga tugut wɛ arɔng.
10Ba ga lɔ̌ wɛ yaga mɔbɔs bemat,
ba ga tugut wɛ na wo tē dɛrɛp sede gbara!
Yi e rɛ̌ de wot e ra nzem ɛ?
Yin a ga byɛs tusa, na vô byǎ.
11Ba nɔng wal o na be tugut,
na be yong wɛ yaga fwom.
Ba ga lɔ̌, ko ba tugut wɛ,
na be nára a mwat mɔbɔs bemat wɛ.
12À mwasi, tosho na hwo dak sekun,
yaga wal o wa sé yaga mɔbɔs bemat hom,
na mwa bemat nuyel Israyɛl.
Bê mɔbɔs hɛn na bwang bemat hom mwa.
Ányeé yeèy! Tɛ̀ in vɔ e to!
13Ma sé masa bemat hom,
ko ka sede yɛn a byɛs gwele mo,
pyɛ mo yê té wɛt a?
Me Darwey Dagwi Darwey ma ha ano.
14Ano, à hwo mwasi, zarap,
na hwo dak vɔ mo.
Tik wal wo hwo e ra yɛn zang tat,
wà sé wâl mɔbɔs bemat.
Wa sé wâl gbɔng mwat,
wô nɔng ɛn bengyip e kawɛ bak.
15Yaga ano neyey ne dak,
ko pyak be tē bugurɛk.
E mwa rùhup mɛn ma ga tɛ̀ wal.
Ányeyêy! Be tâng wɛ dɛbɛt,
ba ga tugut wɛ yaga mɔbɔs bemat.
16Hwo ɛn e vwɔ yege!
Tow ɛn e vwɔ mwɛlɛng!
E kawɛ bak de hwà doyo ɛ.
17Me arɔng mê dak vɔ hom,
mê tɛ̀ shom hom yɛ ye rɔ̀s.
Me Dagwi Darwey ma ha ano.’ ”
Wal gbɔng gwɔ̀m Babilɔn
18Dagwi Darwey a to ha na me, a ye, 19“À mwasi, dura gwòng ba de gbɔng gwɔ̀m Babilɔn ê tɔk vey na wal como mɛ. Mwa gwòng o bê nusu yi e vwel hining o. Yong pyɛ dura na hwo tɛ̀ yɛ e gasang gwong de gwo kyè wɔ e gbɔng repomo. 20Dura gwong de wal o wô kwey ɛ vɔk e Raba wo BeAmɔn, kɛ vɔk e Yuda, na vɔk e Yɛrusalɛm de ba rɔnɔ na jwa. 21Yaga gbɔng gwɔ̀m a sé e tumal e gasang gwòng o. E gasang gwòng ba mo, ê bɛrɛng na bes, ê zugut zing ket mɛ, ê rangâl cī mɛ gwong o, ko a bɛrɛng yɛɛlɛl yêy yas de a ga kana nára nɔrɔ̂ yɛ. 22Vwɔ yege mɛ gwô hwɔtɔ kwɛt de gwa dura Yɛrusalɛm. Ano bê tɛ̀ pyɛ gang jwa-pomo, a nɔng nû mɔbɔs bemat, a tɛ̀ sekun como e ra hɛ, a tɛ̀ pyɛ̂ gang rùhup o, na be tula gwofongol vɔk e jwa-pomo mo, tanga na be yong na be tút e ra tyɔ́n jwa-pomo mo arɔng. 23Ko na yɛn bemât Yɛrusalɛm, yɛn ê sey tsak o na ha mo wɛt, yaga yɛn a ga kana wuna hɛn na sira na yere bemât gap, ko mwa ano, ha mo hê bare a yɛn na banɛn mɛn, ko ê re ɛn e como.
24“Yaga ano, me Darwey Dagwi Darwey ma ye: Yin a ga to bare na buru min, a remo de ba ga wunta banɛn min dɛdɛrɛng, e kavɛ tomong min, ba di banɛn min wɛshɛrɛk, a remo yin e de bare, yaga ano bê re in e como.
25“Ko di hwo, hwey gwɔ̀m Israyɛl
de hwà sé vwes sizɔng,
hwo de jeng mo ya ga pom,
jeng tabak mo hê yɛnɛ mo.”
26Darwey Dagwi Darwey a ye:
“Pat in toro rato mó, mwa na kpin negwɔm o,
pyɛ́ yê nàra sede raane wɛt.
Bê nɔ̂ng womo de be byɛs nerey,
ko wo nerey bê gyirik hɛ.
27Gawey, gawey, gawey!
Ey mê tɛ̀ a yɛ gawey!
Pyɛ ya ga sang té ano wɛt.
Sɛ̌ dâ pyɛ mo a vey,
ko mê nɔng ɛ pyɛ mɛ.”
Wâl shɔt Dagwi e ra Amɔn
28Ko di hwo, à mwasi, zarap na hwo ye, “Darwey Dagwi Darwey a ha e ra BeAmɔn na e ra dusa mɛn ngan:
“ ‘Wal, wal! Ba ga hwɔltɔ wɛ yaga mɔbɔs bemat,
ba ga tugut wɛ na wo re, wɔ tē dɛrɛp sede gbara.
29Be dúsa a yin negwi-ywey ne bɔs,
yin e bɛrɛng na bes hê kwɛlɛng,
be tē yin ê di wɛng e ra vê repugu min,
bemât yol, vê ragas neves,
be tē jeng mɛn ya ga vey,
jeng tabak mɛn hê yɛnɛ mo.
30Toyo na wal o e fwal wɛ!
E kwɔn de bá kana tɔ in ɛ,
E vwel de yin á yi ɛ,
mê ra a yin shɔt.
31Mê shusha shom hom e ra yin,
na kyâ lashe yey hom,
mê pɛsɛl hɛ e ra yin.
Mê nára hin e vɔ bemat beves,
vemo de ba vɔk sekwɛl mɔbɔs bemat.
32Yin ê sè sede cɔ́gɔt kya,
nemi min nê yel e vwel.
Bê to bare na yin ko tyɔng wɛt,
yaga me Dagwi Darwey ma ha ano.’ ”