Siyɔn, gbɔng repomô Dagwi
Lwɛlɛ̂ yaga ruhûp Kora
1Dagwi Darwey a sé gbɔng wo nerey!
Bē nɔng ɛ nerey ding-ding e ji repomo de ra sé remɛ.
Raku de a tik jaram yaga yɛ
2wa sé rwat, wa sé lwis vɔk e rak o.
Wo vey a jey mwa na yey pyɛng.
Raku Siyɔn wɛ a rakû Dagwi wo mwin o,
kwɔn a hane de repomô gbɔng gwɔ̀m ra sé ɛ.
3Dagwi a sé e ji repomo mo, na a dul rɛ,
a ga dura, yɛ wɛ à kwɔ̂n dâl bemât repomo mo.
4Begbɔng begwɔ̀m ba wuna hɛn,
mwa hɛn ba hwo e ra repomo mo.
5Ko jeng de yɛn a di rɛ, a yang ɛn kpɔrɔk,
bengyip ba vo ɛn, a sé a yɛn kpɛɛ.
6Ba vow sedesi
sede hwā e ra bakwot,
7sede bemat e ji begbɔng bedwa-nshi
jeng de gûl gap gwo kangat vɛ.
8Wot a ga kana wok hâ pyɛ́ yemo mwa,
ko a remo, wot a ga di yɛ̄ e ji repomô Dagwi mot,
yɛ Dagwi Darwey, Dâ Jey Mwa.
Yɛ ê gyeng repomo mo tyang neshey gbak-gbak.
9À Dagwi, e ji Duk Re a Hwo Fongol,
wot e tɔrɔng e ra nerat de hwó dura a wot.
10E kagwa, bemat be somo hwo,
hwà vɔk za e jey mwa.
Hwó di wɛng na vwɔ̂ gap mō.
11Tik na bemât Raku Siyɔn be vɔk yey pyɛng!
Tik na bemât bapomô Yuda be rɛ̌ na nzem,
yaga hwó gas badu e tē!
12Rɔnɔ hin Siyɔn, kyě gwɔsɔ hin wɛ,
bara hin betyon wɛ,
13bɛrɛng hin yɛɛlɛl bejwa-duk na nekwɔn dal o.
Ano kwong, yin ê tɔk ha a nezamang min ne véy:
14“Yàa! Dagwi wo reto a womo!
A sé Dagwi mot gbak-gbak,
ko ê kyè na wot kayɛ jeng.”