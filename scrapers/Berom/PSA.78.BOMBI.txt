Ha de ba ha na BeIsrayɛl — bē ye bam wɛt
Lwɛlɛ̂ Asaf de gwo rɔgɔm.
1À bemat hom, wok in basa hom,
wet in betong na ha hom!
2Ma rɔda ha na cīnat neha,
ma rɔda kulu pyɛ́ de ya sé e lɛrɛ yimo raane.
3Ya sé pyɛ́ de wot a wok, wot a tɔk yɛ,
yaga bedabeda mot ba ha a wot yɛ,
4ko wot ê lɛrɛ a nèy mot yɛ wɛt.
Wot ê ha a nezamang de ne kyè vey retô Dagwi Darwey,
wot ê ha a nɛ tomong de ba vey be somo hɛ,
tanga pyɛ̂ bes de a ra.
5Dagwi à kana basa a BeIsrayɛl basa mɛ,
à nɔ̂ng yerê Yakɔp badu.
Ko à nɔ̂ng bedabeda mot nu, be basa a nèy mɛn.
6Yi ano, nezamang de ne kyè vey,
nèy de bê tɔs nê tɔk pyɛ́ mo,
ko nê to ba basa a nèy mɛn.
7Ano kwong, yɛn ê sɛt yey mɛn e ra Dagwi, bê gyeng badu mɛ,
ko bê ye bam a gbɔng tomong mɛ wɛt.
8Yɛn ê sè sede bedabeda mɛn wɛt,
vemo de bá sè gbàrak bá sogso nehywɛ,
bá tumal ting wɛt, ko bá kyɛ́ ɛn bak Dagwi.
9Bemât Ɛfrayim ba vɔk bemât tabâs begbang,
ko tûk como ba tele.
10Yɛn a kwɔrɔ sira de Dagwi a wuna na yɛn,
ba kyɛ́ ɛn nà raa basa mɛ,
11ba ye bam a tomong de a ra,
na pyɛ̂ bes de a dura a yɛn.
12E sevwêl Misra, e bak vwêl Zowan,
Dagwi a ra pyɛ̂ bes e dî bedabeda mɛn:
13A gas gworep, a kwey ɛ na yɛn,
a tɛ̀ nshi mo na tumal sede vwarâ duk.
14Nagwi a tɛ̀ rele re kyè e nuyel mɛn,
na a dura a yɛn mɛ gwong,
ko naturuk a ra fwom na negbey kya.
15A mɔbɔs bègbɔng beta e hey,
ko a nɔng ɛn nshî sɔ polos sede yi e berep.
16A tɛ̀ nerɔt ne nusu yi e gwofwa,
nshi na tele ɛ̀ sede ne bègwɔrɔt.
17Ko e hêy gbingiring, yɛn a re nuyel na ragas a Dagwi banɛn,
yɛn a sogo a Yɛ De A Dal Na Reto Mwa nehywɛ.
18Jeng de yɛn a simo pyɛ̂ re de ya ta a yɛn,
yɛn a mara Dagwi na negaren.
19Yɛn a ragas hɛ, ba tē,
“Dagwi ê tɔk nɔng ot pyɛ́ e hey arɛt?
20Mwin, á rusu gwofwa, ko nshi na tele sede ne nerɔt.
Ko ê to kyɛm a nɔ̂ng bemat mɛ pyɛ̂ re kɛ banama bɛ̀?”
21Sede Dagwi Darwey a wok,
a tɛ̀ shom ding-ding na yerê Yakɔp,
a tɛ̀ kya e ra BeIsrayɛl,
22yaga yɛn a tɛ̀ gap e ra yɛ wɛt,
ba tó yey e ra reto de a vɔk na a sey ɛn.
23Mwa ano, a nɔ̂ng larwak nu,
a wunta ri duk lagwi,
24ko a rop a yɛn pyɛ̂ yéneng,
yemo de ba yila yɛ à Mana.
25Dagwi a tomo a yɛn na yɛ̄ pyak,
ko kawɛ mɛn a re pyɛ̂ rê betom-lagwi yemo mo.
26E bama mo, a tɛ̀ gul rwa rak yi e lagwi,
a gang gûl rwa batin na reto mɛ.
27A rop a yɛn banama sede fongol,
benon ba gyirik pyak sede bazɛ̂k rep.
28A tɛ̀ vɛ̀ be gyirik e kwɔ̂n yê ngyɔk mɛn,
na gwɔrɔ mwa bûk sangal mɛn.
29Bemat o ba re ba siris.
Dagwi a ga nɔng ɛn pyɛ de yɛn a simo mo.
30Ko cwey banama ya rɔngɔl a yɛn.
Yɛn á sè rɔɔ tangal pyɛ́ mo,
31ko Dagwi a pere sogo shom e ra yɛn.
A wey na vê gap e ji mɛn,
ba tɛt nepyak bewên BeIsrayɛl.
32Ko bwang mɛn ba re nuyel na ragas banɛn.
Mwa ano de Dagwi a ra pyɛ̂ bes,
ko ba ka tɛ̀ gap mɛn e ra yɛ wɛt.
33Ano, a tɛ̀ nepɔlɔ mɛn nà tala hɛn sede nesong,
a tɛ̀ reyɔm re vo neshey mɛn fút.
34Kayɛ jeng de Dagwi a wey na behak mɛn,
bwang mɛn ba hwo jama hɛ,
ko ba to toyo wɔ na yɛ.
35Yɛn a bare, Dagwi a sé a yɛn kwɔ̂n dal,
Yɛ De A Dal Na Reto Mwa a sey ɛn.
36Mwa ano, yɛn a dak a yɛ rwak nu,
yɛn a vɛ́sɛ a yɛ bɔs.
37Yɛn á sè e bak mɛ wɛt,
bá gyeng sira de a wuna na yɛn wɛt.
38Ko Dagwi a tosho reyɔm mɛn, a hala buru mɛn,
a wey na yɛn wɛt.
A yɛksɛl shom mɛ e jeng e jeng,
a tik yɛ, ye hwo mwa wɛt.
39A bare, yɛn a sé bemasi zɔng,
sede gul de gwa ga kwey,
gwa ga kyè, vit à toyo.
40Jeng de bá sè e hey,
ba sogo nehywɛ mɛ zang pyak,
ba tɛ̀ ɛ a lashe yey mɛ.
41Ba sǎ e de masâ Dagwi,
ko ba ragas hɛ, mwa ano de a sé Dagwi mɛn.
42Yɛn a ye bam na reto mɛ,
de a viri hɛn mɛ yi e vwɔ̂ vê repugu mɛn.
43Yɛn a ye bam na jeng de a ra pyɛ̂ durâ reto mɛ e Misra,
na pyɛ̂ bes e bak vwêl Zowan:
44A tɛ̀ nshî nerɔt mɛn ne tɛ́ ɛn nemi,
ko BeMisra ba tɔk sɔ nɛ wɛt.
45A tɛ̀ cíng de ya tak a yɛn,
na bebót de ba lashe pyɛ́ mɛn.
46A tɛ̀ bekǔt tangapurus be re pyɛ̂ cāp mɛn,
rawal wa lashe pyɛ̂ hiri mɛn.
47A wey na batîn anap mɛn na fwala,
na batîn regwi mɛn na neyɔɔtɔt.
48A wey na berɔndɔng mɛn na fwala,
na karâ vyēl mɛn na gbara.
49A tɛ̀ shom mɛ ye yē puu, ye bɔgɔs e ra yɛn,
a tɛ̀ be yel e ji reyɔm pep,
a tomo regyɛng betom-lagwi vê weres e ra yɛn.
50A yɛklɛ shom mɛ wɛt,
a to ka dul ɛn yi e reku wɛt,
a wey na yɛn na tumbang.
51E ji nelɔ BeMisra, yerê Ham,
a mɔrɔ kahɛ hwey wen hê mɛsɛng o,
nèy de ba tɔs e ji newen mɛn.
52E bama mo, a pat bemat mɛ yi e Misra,
a kyè na yɛn e hey sede kwarâ vyēl.
53A kyè na yɛn tyang, vit a bengyip,
ko bemât repugu mɛn — gworep gwa wey na yɛn.
54Dagwi a kyè na yɛn vɔk e vwel de a tik jaram yaga yɛ,
vɔk e raku de a ga re na como.
55A raa na rô yére bemât Kanaan o,
a gas a yére BeIsrayɛl sevwel o pyɛ̂ nedanelɔ,
ko a nɔng ɛn nelɔ mɛn.
56Mwa ano, yɛn a sogo nehywɛ Dagwi De A Dal Na Reto Mwa,
ko ba kyɛ́ ɛn nà gyeng badu mɛ.
57Yɛn a hala bak mɛ tyɛng sede bedabeda mɛn.
Ba ye waa a hɛ,
bá sè sede gbang de wa dûn ye net.
58Ba tɛ̀ ɛ, a ra shom yaga nekwɔn cī mɛn,
a bɛɛ hɛn ves, yaga pyɛ̂ sekwit de ba yong.
59Dagwi a di ano, ko a tɛ̀ shom,
a ye zakzak a BeIsrayɛl.
60A hala buk mɛ de gwa sè e Shilo,
buk de a kana sangal e gwɛ e ji bemat.
61A tik bemât repugu be kyè na Kundung Wuna-na-Sira
de gwa dura reto, na gbɔng nerey, na nerat mɛ.
62A ra shom na bemat mɛ,
ko a tik vê repugu mɛn be mɔbɔs hɛn.
63Como ya wey na bewen mɛn,
behwóng mɛn ba bidɛ bewên weneng.
64Ba mɔbɔs bepiris na bewal,
ko beha mɛn ba tɔk ra lwɛlɛ̂ sesin wɛt.
65E tala mo, Darwey a sogo
sede mwat de a sene yi e de nevwa,
sede mwât gap de a ga yî wɔ̀t.
66A hǎl bemât repugu mɛ e balus,
a tɛ̀ ɛn, be tē det na rekyen neshey gbak-gbak.
67A kyɛ́ ɛ yerê Yɔsɛf,
a tik ná yerê Ɛfrayim ye se vê nuyel wɛt.
68Ko a kasa yerê Yuda na Raku Siyɔn,
raku de a tɛ̀ yey na wɛ.
69E hwomo, a lɔk ɛ Gbɔng Duk Re Fongol mɛ,
a lɔk wɛ e tɛt o sede lagwi,
tîs wɛ ha vɔk gap sede jey de a kana tɛ̀ yɛ gbak-gbak.
70A kasa Davit na a sè sam mɛ.
A jut ɛ yi e kwara,
71yi e de gyêng vyēl a vey na yɛ,
na a tɛ́ ɛ lwêk bemat mɛ, BeIsrayɛl,
yɛn vɛ à yerê Yakɔp.
72Davit a bɛrɛng hɛn na yey rining,
a tɔ̄k kyé na yɛn.