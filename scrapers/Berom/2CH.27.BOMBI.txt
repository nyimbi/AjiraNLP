Yɔtam, gbɔng gwɔ̀m Yuda
(2Gwɔ̀m 15:32-38)
1Yɔtam a vɔk neshey kuru baba na nɛ netungun (25) jeng de a hwo re negwɔm. A re negwɔm neshey kuru na nɛ netyiimin yi e Yɛrusalɛm. Neng-gwɔ mɛ à Yɛrusha Zadɔk. 2A ra pyɛ́ de ya jam a Dagwi Darwey, tyɛng sede da mɛ Uziya a kana ra, ko a wɔ̀ yel e Kwɔ̂n Jɛrɛ̂ Dagwi Darwey wɛt. Mwa ano, bemat o ba re nuyel na raà begwong beves.
3E Yɔtam de a to lɔk Ruhup Bato gwô lalâ Gbɔng Duk Re Fongôl Dagwi Darwey, ko a kyě yongos bebak jwâ-pomo e bak Ɔfɛl de ba ga kana gabsa. 4Ano arɔng, a lɔk bapomo e berahwôl Yuda, na nelɔ bemât como tanga tyɔ́n e bahwôt Yuda. 5A tó como na gbɔng gwɔ̀m BeAmɔn na bemat mɛ ko a rɛ ɛn. A tɛ̀ BeAmɔn be talsa pyɔlɔ kahɛ shey yaga neshey netat. Ba talsa tɔ̂n benaas vê dyam pyɛng, na kilo gu baba na naga beba (2,200) vê alkama tanga kilo gu baba na naga beba (2,200) vê baale arɔng. 6Yi ano, nerêy negwɔm mɛ na gwɛsɛ hɛn yaga a gyenges hâ Dagwi Darwey, Dagwi mɛ na yey rining. 7Bwang pyɛ́ de Yɔtam a ra, na cōmo de a tó tanga begwông kyé na tom mɛ, ba jɛk yɛ e Bwok-basâ Pyɛ̂ Bare yê Begwɔ̀m Israyɛl na Yuda. 8Yɔtam á vɔk neshey kuru baba na nɛ netungun (25) jeng de á hwo re negwɔm, ko á re nɛ neshey kuru na nɛ netyiimin yi e Yɛrusalɛm. 9E bama mo, a ku, ko ba lɛrɛ hɛ e gbɔng repomô Davit, ko sɔ mɛ Ahas a re negwɔm o e to mɛ.