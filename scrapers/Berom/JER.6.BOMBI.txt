Bemat repugu ba gwɔrɔ Yɛrusalɛm
1“À yin BeBɛnyamin, tele hin vɔk e kwɔn dal
yi e tê Yɛrusalɛm.
Pɛl in durum e Tekowa,
na yin tɛ̀ sekyeng pyɛ dura e Bet-Hakɛrɛm.
Rezot re lulum e rwa bato,
na gbɔng gawey arɔng.
2Ma ga tyɛngrɛ Siyɔn
na kwɔn sehwey de ha dal mwa na nerat.
3Belek na kara vyēl mɛn bê vey hwo e ra kwɔn o,
yɛn ê tɛ̀ bǔk mɛn bē gwɔrɔ mɛ hɛ,
kawɛ e ji mɛn ê ye ngyɔk e dem de a simo.
4Yong in yaga como e ra hɛ,
sogo hin na wot a hwo hɛ e tê-gwi!
Gawey e ra wot, gwi gwa ga wɔ̂ wɔ,
ko necam nahywegelek na sé gwɛ̌ tɛ́ ɛn nelis.
5Sogo hin, na wot a hwo hɛ naturuk,
na wot a wey na nelɔ begwɔ̀m mɛn!”
6Dagwi Darwey, Da Jey Mwa, a ye:
“Tow in batin cɔ́gɔt hɛ!
Yong in pyɛ gang jwa gbɔng repomo Yɛrusalɛm.
E hɛ de wot ê tabak,
bé mɔt bemat zɔng e ji hɛ.
7Sede remo de hwes gwo gyeng nshî gwɛ naka,
ano de Yɛrusalɛm wo gyenges neves wɛ arɔng.
Be wokos reha yol na wey na pyɛ́ e ji hɛ,
nerɔ na baram ba sé e ji hɛ kayɛ jeng.
8À bemat Yɛrusalɛm, wok in túsa,
ka ano wɛt mê kyini hin,
me tɛ̀ pomo mó he tɛ́ ɛ gbingiring,
dem de vit a mwat de ê sangal ɛ.”
BeIsrayɛl ba sogo nehywɛ
9Dagwi Darwey, Da Jey Mwa a ye:
“Kyě jama hin bagbat BeIsrayɛl
sede remo de be jama bagbat nèy anap.
Rá sede mwat vos nèy anap
de e to raa na vɔ mɛ, nelang de a ga kana vos.
10Mê ha na me tusa beva
na yɛn a bin wok ɛ?
Di betong mɛn ba sé rip,
yɛn e tɔk wet vɛ wɛt.
Hâ Dagwi Darwey ha sé a yɛn pyɛ byɛs,
yɛn e wok nerat hɛ wɛt.
11Yey hom ya sila na shom Dagwi Darwey,
ko me tɔk re nuyel na vɔk yɛ wɛt.
Shusha yɛ e ra nèy e nehyok,
na e ra netula bewen arɔng.
Bê hashe beras na beha,
mwa na bemakuk kpushuk.
12Bê nɔng bemat behak nelɔ mɛn,
hiri mɛn tanga beha mɛn arɔng.
Mê nára vwɔ̂ tabak hom
e ra bemat vwel o.
Me Dagwi Darwey ma ha ano.
13Yi e swɛl o vɔk e rwey o mɛn,
kawɛ e ji mɛn a vɔk cwey pyɔlɔ vyes.
Yi na zarap, vɔk na piris,
kawɛ e ji mɛn e vɛ́sɛ bɔs.
14Yɛn e rɔgɔs baram bemat hom yɛt wɛt,
be tē, ‘Netyang, kayɛ pyɛ ya sé tyang’,
ko vit a pyɛ de ya sé tyang.
15Yɛn a ra pyɛ̂ rekyen,
yɛn a ra pyɛ̂ byɛm-byɛm,
ko mwa ano, yɛn a vo rekyen wɛt,
yɛn a wok neves râ pyɛ̂ byɛm-byɛm wɛt.
Yaga ano, yɛn ê gabsa
sede vemo de ba ga gabsa arɔng,
e jeng de mê tabak hɛn,
ko yɛn ê gabsa e jey arɔng.
Me Dagwi Darwey ma ha ano.”
16Dagwi Darwey a ye ngan:
“Tumal hin e gasang gwong na yin bɛrɛng,
ko yin rangal gwong roso,
e dem de gwa kwey ɛ, ko yin raa gwɛ,
na yin a sɛ̀ a begabik min pɔngɔ.
Ko yɛn a ye: Wot ê raa gwɛ wɛt.
17Ano arɔng, ma tɛ̀ a yin vê bɛrɛng nekanang.
Tē in naka na wûs durum!
Ko yɛn a ye: Wot ê tē naka wɛt.
18Yaga ano, wok in, à yin yére bemat jey,
na yin a tɔk, à yin regyɛng bemat,
pyɛ de yê té na yɛn.
19À bemat jey, wok in, ma sé kyè wɔ vey na gawey e ra bemat,
sede pyɔlɔ begwong beves de yɛn a yongos,
yaga yɛn a tɛ̀ tong na neha hom wɛt,
ko e ra reha Badu hom, yɛn a ga ye zak à vɛ.
20Nerat sɛ́ de pyɛ̂ nesang hyɔɔlɔl de be yis mɛ e Sheba na vɔk a me,
kɛ pyɛ̂ nesang nerat yi e vwel yikyik ɛ?
Me sey nɔrɔ yas de yin e rangas wɛt,
kɛ nenɔrɔ de yin e nása, nɛ́ pɛngɛ a me yey wɛt.”
21Yaga ano, Dagwi Darwey a ye:
“Di, ma sé tɛ̀ e nuyel bemat vemo
pyɛ tiris bol de yɛn a tiris ɛ bol,
beda na nèy e dem o,
mwat vwara na sa mɛ bê wey.”
22Dagwi Darwey a ye:
“Di, bemat ba sé kyè vey yi e vwel rwa bato,
yere bemat jey ryey de ya sé yikyik
ya sé yóng ɛ yaga tô como.
23Yɛn a ga hashe begbang na bebara,
yɛn a sé beves sizɔng, vit a nemwishish,
lulum mɛn ha sé sede hê gworep.
Yɛn e tele e ra bedwa,
na yɔ̀m bemat como vɔk e de como
e ra yin bemat Siyɔn!
24Wot a ga wok reha mɛn,
ko vɔ mot ba ga tɛ́ ɛn gbɛrɛk,
wot e ririm na rezot,
na nepep yere ne hwâ tɔ.
25Hwo kwon kyè wɔ e hey,
kɛ hwo kyè e gwong wɛt,
yaga wal wò repugu mo wo tē bwerep,
ba ga tɛ̀ a wot bengyip e kawɛ bak.”
26Dagwi Darwey a yâng bemat mɛ,
“Tɛ̀ in berugu sesin,
na yin biring e fongol pwɛng,
ra in sesin yere hê hwey hining zɔng,
tosho hin sizɔng,
yaga womo de e kyè vey wey na yin,
ê hwo e ra yin pút.”
Yíla Yirmiya
27“À Yirmiya, ma ga tɛ̀ hwo sè
mwat mára na wo yong bemat hom,
yaga na hwo bin tɔk,
na hwo mara begwong mɛn.
28Yɛn a kú ɛn e de sogo nehywɛ,
be kyě kyè na sedusa.
Yɛn a sé gbarak sede dyam pama tanga dyam,
mwa hɛn be ragas neves.
29Begaruk mɛn be pɛsɛl kya mo na gap,
kya mo he wey na dyam o,
be re nuyel na rugut o zɔng-reng,
yaga gbàrak dyam o wo nusu wɛt.
30Bê tang ɛn a gbàrak dyam pyɛng,
yaga Dagwi Darwey a ga ye zak a hɛn.”