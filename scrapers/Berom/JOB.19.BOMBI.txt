Iyɔp a toyo a Bildat
1Iyɔp a hanat, a yɛ:
2“Vɔk e yɛ̌ jeng de yin ê shɔk a me yey ɛ,
yin wey na me na neha ɛ?
3Zang kuru a remo yin e tɛ̀ a me buru na retek;
ko yin a ka wok rekyen dusa hom wɛt.
4Ka a sé mwin de ma ra renɛn,
renɛn o rɛ sǎ e ra to hom.
5Yin e dak kaa yin a dal me,
yin e feng yaga reyɔm de me sɔ,
6tɔk in, Dagwi a ga tɛ̀ me e ji buru
ko a ga hanas me na segun mɛ.
7Mwin! Me dak sekun ko vit a mwat de a wok me,
ma yila na gbɔng fwɔ, ko ma sɛ̀ gâs badu e tē wɛt.
8Dagwi a ga varas me, vit a gwong de mê hywit me,
a ga tɛ̀ begwong hom mwangalang.
9Hwà ga tɛ̀ me bidɛ nerey hom,
hwà ga sey ɛ kpin negwɔm yi na me.
10Hwà ga runus me e kawɛ bak, ma ga tɛ̀ me vit,
pyɛ de ma kana sɛt yey e ra yɛ, hwà ga lut yɛ sede cɔgɔt.
11Dagwi a ga sogo na shom me e ra me,
ko e bara me e ji vê repugu mɛ.
12Regyɛng bemat como mɛ ba yi mwa;
ba ta rwang na be ba hwo e ra me,
ba gwɔrɔ buk hom, ba tɛ́ mɛ̀ dúra.
13Hwà ga tɛ̀ begwa hom ba sé yikyik na me,
besa hom ba ye zakzak à me.
14Cáng hom ya ga hala me,
besa hom ba ga ye bam a me.
15Vemo de ba tɛ̀ gap e ra me na behwong fwom lɔ, ba jut me kwɛnɛt,
ma sé mwat duk na yɛn.
16Me yila mwat fwom hom, ko e hanat a me wɛt,
sɛ̌ ma dak a yɛ gabɔk.
17Ko yaga nesang rebek hom hwā hom a ga ye zak a me,
begwa lagey hom be vey bagat na me wɛt.
18Nèy nesɛl ne shɛgɛsh me shɛ́gɛsh byɛs,
jeng de be di me ko be ha neha neves e ra me.
19Mwa besa hom de wot a sé pyɛ jining,
ba ga doyo e ra me.
20Ma tɛ́ me gánjang,
na negbang de ma sé mɛ.
21Yin tosho reyɔm hom, tosho hin reyɔm hom!
Áaa, à besa hom,
Dagwi a ga mǎ me, a ga nɔrɔs me vwɔ.
22Yin e wey na me sede e yin à Dagwi,
yin e simo wey na rebek hom.
23Káa, ka ba yang jɛk neha hom!
Na be dak nɛ e bwok-basa!
24Be wɔrɔ nɛ e ra gwofwa na kwet dyam,
na ne nàra gbak-gbak.
25Ma tɔk mwât viri hom a sé kwen,
ê vey tumal a me tûk tala mo.
26E bama de ba ga wey na rebek remo,
mê di Dagwi Darwey na bayis hom.
27Me, reto hom mê di Dagwi Darwey,
na bayis hom mê di ɛ,
yey hom ya ga beseng hɛ.
28A jam ka yin a ye, ‘Sé ya tɛ̀ wot e tak a yɛ ɛ?’
remo de e me wɛ ma hwɔtɔ a to hom.
29Ko di yin à, wok in bengyip wal!
Shom, yɛ̄ yé tɛ̀ be wey na mwat na wal,
na yin a bin tɔk wò gâs badu e tē a sɛ́.”