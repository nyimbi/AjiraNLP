Kundung Wuna-na-Sira
(Nusu 25:10-22)
1Bɛzalɛl a yong Kundung Wuna-na-Sira na cɔ́gɔt tîn rɔgɔ, nelis gwɛ mita gwining na besɛntimita kuru, netes o na negarang o besɛntimita kuru bataama. 2Ba dak gwɛ na celes dyam shinang, ji mo na bama mo, ko ba gwɔrɔ gwɛ na tɔrɔ e bakwɔng o na dyam shinang. 3A yong a gwɛ nerwěy nenaas ne dyam shinang, a tɛ̀ nɛ e tîn kundung o e bahagat, neba yaga kahɛ hagat o. 4A yong begele na cɔ́gɔt tîn rɔgɔ, ko ba dak vɛ na dyam shinang. 5Ba gyira vɛ e ji nerwěy o, e kahɛ hagât kundung o yaga jurûs gwɛ.
6A yong pyɛ bâng kundung o na celes dyam shinang, nelis o mita gwining, na besɛntimita kuru, ko netes o besɛntimita kuru bataama. 7-8Ba yong bekɛrup beba vê dyam shinang, de ba táng yɛ. Ba yong vɛ na bafabak. Ba tɛ̀ kɛrup o gwining e hagât pyɛ bang o hemo, ko gwining e hagat o here. Ba yong vɛ na pyɛ jining ye bâng bahagat baba mo. 9Bafabâk bekɛrup o ba sè vɔk e rak o, ko ba tɛ̀ a pyɛ bang o necam. Bekɛrup o be bɛrɛng bemɛn, ko mwa vɛ be bɛrɛng pyɛ bang o.
Tebut kpam-tuk de ba nára yaga Dagwi
(Nusu 25:23-30)
10Bɛzalɛl a yong tebut na cɔ́gɔt tîn rɔgɔ, nelis wɛ besɛntimita kuru shabatat, netes o besɛntimita kuru batungun, na negarang o besɛntimita kuru bataama. 11A dak wɛ na celes dyam shinang, ko a tɔrɔ wɛ, a gwɔrɔ bakwɔng o na dyam shinang. 12A gwɛ̌ negarang bakwɔng o na netes de na sé sede tas vwɔ, a to tɔrɔ wɛ, a gwɔrɔ mɛ mwa bakwɔng o na dyam shinang. 13A yong nerwěy nenaas ne dyam shinang, ko a tɛ̀ a bol naas o hihining. 14A tɛ̀ nɛ bagat na kwɔn de a gwɛ̌ negarang bakwɔng o. Fwôm nerwěy o gwɛ a vɔ̂k begele gak jeng jurûs tebut o. 15A yong begele mo na cɔ́gɔt tîn rɔgɔ, a dak vɛ na dyam shinang.
16A yong nepěy, na begance, na netsung tanga neshǐ yaga nása pyɛ̂ sɔ vɔk na Dagwi. A yong yɛ̄ mwa na celes dyam shinang.
Pyɛ tikîs bekywa-kya
(Nusu 25:31-40)
17Bɛzalɛl a to yong pyɛ tikîs bekywa-kya na celes dyam shinang de ba táng yɛ naka, mwa na tin o na kwɔ̂n kaba mo de ha vɔk nelang, tanga nekwɔn tɛ́sɛ kya mo, a yong yɛ mwa na pyɛ jining. 18Pyɛ tikîs bekywa-kya mo ya vɔk nelang netyiimin e bahagat yɛ, nelang netat e kahɛ hagat. 19Kahɛ lang ha vɔk ɛ neshǐ nesɛl o netat de ba yong nɛ sede cuyû almɔn de ya sé wunta hɛ mwa na bakparâk yɛ na berang yɛ. Cúyu mo tyat ya sé e ra lang de he raa, ko ya raa ano e ra kahɛ e ji nelang netyiimin o, ko mwa yɛ ya yi e pyɛ tikîs bekywa-kya mo. 20Ko kwɔ̂n kaba bekywa-kya mo ha vɔk ɛ neshǐ nesɛl o nenaas de a yong nɛ sede cuyû almɔn de ya sé wunta hɛ, mwa na bakparak yɛ na berang yɛ. 21Rekparâk cuyû almɔn o rining ra sè e tê kanɛ nelang neba. 22Mwa pyɛ́ tikîs bekywa-kya mo ba táng yɛ na celes dyam shinang, na ye sè tyɛng na bwang pyɛ́ mo.
23A yong bekywa-kya betaama, na bekabra, tanga bèkywa-kya mo na celes dyam shinang. 24A yong pyɛ tikîs bekywa-kya mo na mwa pyɛ̂ wɛ na celes dyam shinang de nedirik o na sé sede kilo kuru batat na vɛ betungun.
Gàgbang rangâs pyɛ̂ nesang hyɔɔlɔl, na něy shushu
(Nusu 30:1-5)
25Bɛzalɛl a yong gàgbang rangâs pyɛ̂ nesang hyɔɔlɔl na cɔ́gɔt tîn rɔgɔ, nelis o rebit mita, ko negbey o ano arɔng, negarang o mita gwining, ko ba yong badúk hɛ na pyɛ jining na gàgbang rangas o. 26A dak hɛ na celes dyam shinang e ra rak o, na mwa bebak o na badúk o, ko a gwɔrɔ hɛ na tɔrɔ na dyam shinang. 27A yong nerwěy neba ne dyam shinang, a tɛ̀ nɛ wɔ̀ gyirik na kwɔn de ba gwɔrɔ na tɔrɔ e bebak de be bɛrɛng bemɛn, ko ba sè yaga gyisâ begelê jurûs kwɔn o. 28A yong vɛ na cɔ́gɔt tîn rɔgɔ, ko a dak vɛ na dyam shinang.
Yong něy shushu na pyɛ̂ nesang hyɔɔlɔl
(Nusu 30:22-38)
29A tɛ̀ bemât tɔ̂k wunsa něy be yong něy shushu de ba ra mɛ fwom e jeng tɛsɛ bepiris. Ba to yong pyɛ̂ rangas yê nesang hyɔɔlɔl arɔng.