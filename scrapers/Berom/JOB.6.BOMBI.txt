Iyɔp a toyo a Elifas
1Iyɔp a hanat a ye,
2“Ka ba yang mara lashê yey hom
na reyɔm de me tak e ra pyɛ masa,
3yê dal nedirîk bazɛ̂k gworep,
yaga ano de me nigis.
4Dagwi Wo Reto Mwa a ga mǎ me na ket mɛ,
ma sé wok na nedɔm o e rebek hom,
shôm Dagwi ye tē puu e ra me.
5Madung wó tosho jeng de sehwey sa sɛ́ arɛt,
kɛ rɔndɔng wo dak sekun, jeng de pyɛ̂ rê wɛ ya sɛ́ arɛt?
6Wa e kyɛm a re pyɛ́ túng-tung vit a nevwashe ɛ?
Neta na sé e ji nshî regyi bɛ?
7Ko remo de ma sé e ji serɔ,
me re pyɛ́ yemo de me simo wɛt.
8Ka ba yâng nɔ́ng me pyɛ de ma sé ra wôn yɛ,
na Dagwi a nɔng me pyɛ de me sɛt ɛ bayis;
9Ka Dagwi a hwongo me,
a ra me, na a jut neken hom.
10Hemo hê wɔrɔk me,
mê vɔk yey pyɛng mwa na nepêp serɔ,
ka sede mê sogo nehywɛ hâ Wo Jɛrɛ wɛt.
11Ma vɔk gap de mê to gwɛ̌ gyeng arɛt?
A tɛt a me ɛ jeng ala, de mê ka me niri arɛt?
12Ma vɔk gap gwofwa arɛt?
Rebek hom ra vɔk gap sede dyam shi arɛt?
13Me tɔk sɛlɛ to hom ko tyɔng wɛt a?
Vit a sɛlɛ de hê vey a me a?
14Dura nerat na mwat vwara mō,
a sé sap Dagwi Wo Reto Mwa.
15Begwa hom vit a tsak o sede rɔt de he ye jɔng,
be vey, be kyè sede nshî káng.
16Rɔt he sila na nshi
jeng de wut wa tala hɛ,
17ko e jeng cak he ye jɔng vit,
sede gwi gwa ta, hé ye bit.
18Bejik ba hala gwong na be sɛ̀ rɔt o
ba yel e hêy gbingiring ba vuru hɛn.
19Bejik yi e Teman ba bɛrɛng hɛ̄,
bemat kwɛngɛl yi e Sheba ba sɛt yey e ra hɛ.
20Yɛn a tɛ̀ yey, yɛn a wok rekyen;
yɛn a vey e kwɔ̂n rɔt, a yang ɛn kpɔrɔk.
21Yin a sé na me sede rɔt hane,
yin a di me ko yin e wok bengyip.
22Ma ga yang in, ‘Yin nɔng me nɔrɔ arɛt?’
kɛ ma ga ye, ‘Nɔng me pyɛ̂ nedanerey a?’
23Kɛ ma ga dak gabɔk yin sey me a?
Kɛ yin viri me yi e vwɔ̂ womo de e tak a me a?
24Yin basa a me ko mê sǎ yuu,
yin dura a me kwɔn de ma ga buru!
25Hâ tsak o he yel na reto,
yin e tabak me yaga sɛ́ arɛt?
26Yin e simo tabak ha hom arɛt?
Hâ mwat de a sé e ji bɔrɔk ha sé sede gul.
27Yin e masa begbɛrɛng na yin vos mɛ nehyɛn,
yin e rɛsɛl besa min.
28Bɛrɛng hin me ano,
mê sang vɛ bɔs e bayis min arɛt?
29Tik in ha min, yin tele nenu wɛt!
Tik in ha min, a sé reha necik hom.
30Pyɛ cak ya sé vyes e lêm ha hom bɛ?
Yin e bare me tɔk gas tsak o yi e pyɛ́ vyes wɛt arɛt?”