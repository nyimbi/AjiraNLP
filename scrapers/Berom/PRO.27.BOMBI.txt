1Hwo kwon dak ragey e ra nahwol wɛt,
yaga hwà tɔk pyɛ de pɔlɔ hining hê vey mɛ wɛt.
2Tik mwat hwak a somo hwo, ko hwo tó mō wɛt,
kwɛnɛt, ko hwo na nu mō wɛt.
3Gwofwa gwa sé dirik, ko bezɛk ba dal,
ko shôm tɔn ya dal ɛn mwa na nedirik.
4Shom pep ya sé vyes, ya sé sede tɛmɛ-nshi,
ko wa e tɔk tumal a repugu ɛ?
5Nduga gyong wɛshɛrɛk
e ra tɛ̂ yey e lɛrɛ.
6Baram yi na sâ yey mō ba sé tsak o,
ko kulâ wo repugu ha sé zɔng-reng.
7Mwat de a ga sirik e bɛrɛng shok ya sé kis,
ko na womo de e wok vyong, kayɛ pyɛ kpashak ya ta.
8Sede non de ka hala rɛngɛ kɛ,
a sé ano, na mwat de a hala lɔ mɛ.
9Něy nesang hyɔɔlɔl ne tɛ̀ yey pyɛng,
ko sâ mwin a dal cɔgɔ̂t nesang hyɔɔlɔl.
10Sa mō, na sâ da mō hwo ye waa a hɛn wɛt,
ko hwo kwon wɔ e lɔ gwa mō tuk de reyɔm ra sɛ̀ o wɛt.
Nduga mwat vwara wo bagat
e ra gwa de a sé yikyik.
11À hwey hom vɔk netsitsɛng na hwo pɛngɛ a me yey,
yaga na me vɔk nû hanat a womo de e haras a me.
12Mwât nehywɛ e di kya ko a lɛrɛ tó mɛ,
ko wo dunus e rimi hɛ zɔng, ko e nàra sɔ̂ reyɔm.
13Mwat winde e vow na a tumal a kwɛnɛt e hwɔpɔ,
gbing-gbing na be vɔk pyɛ́ mɛ e selek, sɛ̌ jeng de ba tala badu mo.
14Mwat de e kyulsa sa mɛ na gbɔng fwɔ hywiinin nagasi,
bê yang hɛ a môk gawey.
15Sede rwâk kpam-magéy,
ano de hwâ shom na shɔ̂k jim a sé,
16na hwo tɛ̀ ɛ a sǎ yuu, a dal na sé begelek be kaba gul,
kɛ be gunung něy e vwɔ.
17Bá he lɔ̌ ba,
ko mwat e masa yi na mumwɛ.
18Womo de e gyenges retin regwi ê re nèy rɛ,
ko womo de e bɛrɛng dalɔ mɛ naka bê nɔng ɛ nerey.
19Sede remo bayis na rezinâ bayis e nshi,
ano de yey mwat ye ra na yɛ.
20Kwɔ̂n bevuvwel na wala be sang sirik wɛt,
ano, bayis mwasi be sang sirik nesheneshey wɛt.
21Be mara dyam pyɛng na dyam shinang na kya,
ko hwó tɔk mwat yi na gwong de be somo hɛ.
22To tɔn e lulum na rum sede pyɛ̂ yeneng,
ko mwa ano netɔn mɛ nê gas ɛn na yɛ wɛt.
23Tɔk naka sangâl kara mō,
ko tɛ̀ nehywɛ mo na vyēl mō.
24Nedanerey ne nára gbak-gbak wɛt,
yaga kpin negwɔm wo sangal vɔk e mwa nezamang wɛt.
25Jeng de sɔng gwa ga tɛ́ ɛ vit, ko pwas gwo turuk,
ko ba ga bang sehwêy beraku de ba ga yɛt.
26Nèy vyēl pyɛng nê nɔngɔs berugu mō,
ko vyēl shi, dyâm sey cwɛl,
27nevasal vyēl shi nê vey a hwo yaga pyɛ̂ re,
pyɛ̂ re yaga belɔ mō tanga behwông fwom mō.