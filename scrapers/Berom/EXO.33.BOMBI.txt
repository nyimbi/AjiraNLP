Dagwi Darwey a nɔ̂ng BeIsrayɛl nu, be hàla Raku Sinai
1A vane ano, Dagwi Darwey a yâng Mose, “Sogo yi e ngamo, hwo na bemat vemo de hwà vey na yɛn yi e Misra, na yin kyè wɔ e sevwel semo de ma ga kana sira, mê nɔ̂ng Abraham, na Yishak, na Yakɔp, tanga yére mɛn sɛ, 2-3vwel hemo de ha siri naka, de ha vɔk pyɛ́ shɛrɛk. Ma rɔda tomo tom-lagwi e nuyel min, ko ma rɔda ro BeKanaan, na BeAmɔr, na BeHiti, na BePɛrizi, na BeHivi tanga BeYebus. Ko me, mê kyè na yin wɛt, yaga yin a sé bemât negbarak, gyeng mê sang wey na yin e gwong.”
4Sede bemat o ba wok neha lashê yey nemo, ba hwo sangal yɔɔm, ko vit a mwat de a tɔrɔ hɛ na yɔ̀m ryat. 5Yaga Dagwi Darwey a ga kana ha na Mose, a yang ɛ, “Ha a BeIsrayɛl, yɛn a sé bemât negbarak. Ka ma ka kyè na yɛn, ko ma rɔda wey na yɛn e hining zɔng. Yaga ano, be paa nedirî yɔ̀m mɛn, na me di pyɛ de mê ra na yɛn.” 6Ano de BeIsrayɛl ba paa nedirî yɔ̀m mɛn, ko yi e Raku Hɔrɛp vɔk e nuyel, ba to tɛ̀sɛ nɛ wɛt.
Bûk man na Dagwi
7Yi e jeng yane, kayɛ jeng de BeIsrayɛl ba sé tɛ̀ kwɔ̂n ye ngyɔk, Mose a ga tɔ́k ɛ e hashê buk o, a tɛ̀sɛ gwɛ e jey yikyik tyɔng na kwɔ̂n ye ngyɔk, ko a vo a gwɛ rezâ bûk man na Dagwi. Ko kawɛ de e simo redu Dagwi Darwey e ra pyɛ cak, a rɔda wɔ e buk de gwa sé zɛɛt na kwɔ̂n ye ngyɔk. 8Kayɛ jeng de Mose e kyè wɔ e buk o, ko bemat o mwa bé sogo, be tumal e ri buk mɛn, na be bɛrɛng hɛ, sɛ̌ a yel e ji bûk man na Dagwi e ngyen. 9Sede Mose a ga yel e buk o, rele re gyirik, re ba tumal e rwi gwɛ, ko Dagwi Darwey e ha na yɛ. 10Jeng de bemat be di rele ra tumal e rwi buk o, be sogo mwa, be ye guduruk, be re fongol, kawɛ e rwi buk mɛ. 11Dagwi Darwey kwong e ha na Mose bayis na bayis, sede remo de mwat e ra berem na sa mɛ. E bama mo, Mose e to toyo wɔ e kwɔ̂n ye ngyɔk. Ko Yɔshuwa Nun, bwôt mwât sɛlɛ mɛ, e gas ɛ na buk o wɛt.
Mose a simo, Dagwi a kyè tanga yɛn
12Mose a yâng Dagwi Darwey, “Di, hwà ga yang me, me kyè na bemat vemo vɔk e sevwel mɛn o, ko hwà ga ha a me, kɛ e wa de hwà rɔda tomo, na a sè tanga me wɛt. Ko di, hwà ga ye, hwà tɔk me tsɛng-tsɛng, ko ma sé rwat e bayis mo. 13Ka sede a sé ano, tik na hwo dura a me pyɛ́ de hwó simo na me tɔk o, na me re nuyel na sé rwat e bayis mo. Hwo bare arɔng, hwà ga kasa bemat vemo, na be sè bemo.”
14Dagwi Darwey a toyo a yɛ, a ye, “Ma rɔda kyè tanga hwo, ko ma rɔda tɛ́t a hwo nedirik mō.”
15Ko Mose a toyo a yɛ, a ye, “Mwin, ka sede hwô kyè tanga wot wɛt, ko hwo sogo hot yi e ngamo wɛt. 16Sɛ̌ hwà kyè tanga wot. Yi e rɛ̌ de ba rɔda tɔk, wot a sé berat e bayis mo, me na bemat mō ɛ? Ko ka hwà kyè tanga wot, me na bemat mō, ba rɔda di ot detu na bwang bemat e ji jey.”
17Ko Dagwi Darwey a yâng Mose, “Ma rɔda ra tyɛng pyɛ de hwà ga ha, yaga ma tɔk o tsɛng-tsɛng, ko hwà sé rwat e bayis hom.”
Mose a simo, a di gbɔng nedyɛt nerât Dagwi
18Mose a ye, “Ka hwà simo, dura a me gbɔng nedyɛt nerat mō.”
19Ko Dagwi Darwey a toyo a yɛ, a ye, “Ma rɔda kwey e nuyel mō na gbɔng nedyɛt nerat hom, ko ma rɔda mok reza hom e nuyel mō, rɛ à Dagwi Darwey. Me dura nerat na vemo de me simo, me tosho reyɔ̂m vemo de ma kasa.” 20A re nuyel a ye, “Hwô tɔk di bayis hom wɛt, yaga vit a mwat de ê di me, na a dal! 21Ko di, kwɔn hak ha sé e hagat hom, de hwô tɔk tumal ɛ e ra gwofwa. 22Ko jeng de mê kwey e ji gbɔng nedyɛt nerat hom, mê tɛ̀ o e ji virîng gwofwa mo, ko mê kyiri hwo na vwɔ hom, sɛ̌ jeng de ma ga kwey. 23E bama mo, ma rɔda jut vwɔ hom, ko hwà rɔda di bama hom. Ko bayis hom bê tɔk di vɛ wɛt.”