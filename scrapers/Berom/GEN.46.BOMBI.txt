Yakɔp na belɔ mɛ ba sogo vɔk e Misra
1Ano de Yakɔp a yong ɛ na mwa pyɛ́ de a vɔk, a sogo kwɛngɛl wɔ e Misra, ko a wul Bɛɛr-Sheba. E hwomo, a nára a Dagwi wo da mɛ Yishak nenɔrɔ̂ yas. 2Ko naturuk, Dagwi a ha na yɛ e ji negwi-ywey, a ye, “À Yakɔp! À Yakɔp!”
Yakɔp a ye, “Me à womo.”
3A yang ɛ, “Ma sé Dagwi, de da mō á re a yɛ fongol. Hwo vɔk bengyip kyé vɔk e Misra wɛt, yaga ma rɔda tɛ̀ yere mō ye tɛ́ ɛ yerê bemât jey ryey o e hwomo. 4Ma rɔda kyè tanga hwo vɔk e Misra, ko mê ba to toyo na yére mō. Ko hwo, hwô ba ku e ragey Yɔsɛf.”
5Ano kwong, Yakɔp a sogo yi e Bɛɛr-Sheba. Nèy mɛ na tɛ̀ ɛ, na nèy nesɛl o mɛn, tanga beha mɛn e ji bekyɛkyɛ de Farawo a tomo a yɛ. 6-7Yɛn a jut ɛ̀ yas tanga pyɛ́ mɛn mwa de ba kana sɛ̀ e ji sevwêl Kanaan, yɛn a kyè mɛ̀ wɔ e Misra. A sé ano de Yakɔp a kyè wɔ̀ wul Misra na mwa yére mɛ: nèy bewen na behwong, tanga nèy nèy bewen mɛ.
8Vemo ba sé bazâ nèy Yakɔp de ba vey e Misra: Rubɛn, hwey kinat mɛ, 9na nèy mɛ Hanɔk, na Palu, na Hɛzrɔn tanga Karmi.
10Nèy Simɛyɔn, à, Yɛmwɛl, na Yamin, na Ohat, na Yakin, na Zohar tanga Saul, hwêy hwā WoKanaan.
11Nèy Levi, à Gɛrshɔn, na Kohat tanga Mɛrari.
12Nèy Yuda, à Ɛr, na Onan, na Shela, na Pɛrɛs tanga Zɛra, ko Ɛr na Onan ba kana ku e sevwêl Kanaan. Nèy Pɛrɛs à Hɛzrɔn tanga Hamul.
13Nèy Isakar à Tola, na Puva, na Yashup tanga Shimrɔn.
14Nèy Zɛbulun, à Sɛrɛt, na Ɛlɔn tanga Yaalɛɛl.
15Vemo vɛ a nèy bewen de Leya a tɔ a Yakɔp, mwa na hwóng mɛ Dina e Mɛsɔpɔtamya-Bato. Mwa yére mɛ yi na Leya ya sé kuru batat na yɛ tyat (33).
16Nèy Gat, à Zifiyɔn, na Hagi, na Shuni, na Ɛzbɔn, na Ɛri, na Arodi tanga Areli.
17Nèy Ashɛr, à Yimna, na Yishva, na Yishvi tanga Beriya, mwa na Sera gwà mɛn hwong o. Nèy Beriya, à Hɛbɛr tanga Malkiyɛl.
18Nèy nemo kuru na nɛ netyiimin nɛ a nèy de Zilpa, hwông fwom de Laban a kana nɔ̂ng hwóng mɛ Leya, a tɔ a Yakɔp.
19Nèy Rahɛl, hwâ Yakɔp, à Yɔsɛf tanga Bɛnyamin. 20Yɔsɛf a vɔk nèy neba, Manase na Ɛfrayim, nemo de Asenat, hwông Pɔtifɛra, gwɔ̀m sekwit wo repomô On, a tɔ a yɛ e Misra.
21Nèy Bɛnyamin, à Bɛla, na Bɛkɛr, na Ashbɛl, na Gerar, na Naaman, na Ɛhi, na Rosh, na Mupim, na Hupim tanga Arat.
22Vemo vɛ a nèy bewen de Rahɛl a tɔ a Yakɔp. Mwa yére mɛ yi na Rahɛl ya sé kuru na yɛ nyaas.
23Hwêy Dan à Hushim.
24Nèy Naftali, à Yaazɛɛl, na Guni, na Yɛzɛr tanga Shilɛm.
25Nèy nemo netaama nɛ a nèy bewen de Bilha, hwông fwom de Laban a kana nɔ̂ng hwóng mɛ Rahɛl, a tɔ a Yakɔp.
26Nepyak bemat de ba wɔ́ e Misra tanga Yakɔp ná sè kuru batyiimin na vɛ betyiimin (66). Yɛn à nèy na nèy nèy mɛ zɔng sana bara behâ nèy mɛ. 27Ko sede ba wuna ɛ nèy neba de ba tɔ a Yɔsɛf e Misra, tanga Yakɔp, mwa nepyak mɛn de ba wɔ́ e Misra ná sè kuru bataama (70).
28Yakɔp a ga kana tomo Yuda wɔ na Yɔsɛf, na a bin ha a yɛ wúl mɛ, na Yuda a vey na Yɔsɛf, na a man na yɛ e bak vwêl Gɔshɛn. Ano kwong, jeng de BeYakɔp ba pom e hwomo, 29Yɔsɛf a tɛ̀ be yong kyɛkyɛ̂ bedwa mɛ, ko a kyè wɔ̀ man na da mɛ e Gɔshɛn. Jeng de yɛn a man, Yɔsɛf a kula da mɛ e gey, ko a tosho, a ros e de sin o. 30Ko Yakɔp a yang ɛ, “A remo de ma ga di bayis mō, ko ma tɔk hwà sé na neken, tik me ku kwong.”
31Ano kwong, Yɔsɛf a yâng begwa mɛ tanga bwâng belɔ da mɛ, “Ma rɔda kyè, na me wɔ̀ ha a Farawo, yin na lɔ̂ da hom mwa hin, de yin a kana sè na sangal e sevwêl Kanaan, yin a ga vey na me. 32Mê ha a yɛ, yin a sé bemât gyêng yas, ko yin e bensa yɛ̄ arɔng, yin a vey na karâ vyēl na berɔndɔng min, tanga mwa pyɛ́ de ya sé myin. 33Yaga ano, sede Farawo a yishi hin, ko a rangal hin, fwom min gwɛ a sɛ́ arɛt? 34Ko yin a rɔda toyo a yɛ ngan: ‘À darwey, wot a sé bemât gyeng yas yimo wot sè rɔngɔl bewen pere vey a remo, sede remo de bedabeda mot bá sè.’ Yi ano, a rɔda nɔng in kwɔ̂n sangal e Gɔshɛn.” Yɔsɛf a ha ano, yaga BeMisra be bare, sede ba wuna hɛn na bemât gyeng yas, ko yɛn e pɔrɔk bato mɛn.