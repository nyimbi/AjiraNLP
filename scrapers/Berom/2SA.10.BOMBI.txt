Davit a re BeAmɔn na BeSirya na como
(1Neha 19:1-19)
1A vane ano, Nakash, gbɔng gwɔ̀m BeAmɔn a ku, ko hwey mɛ Hanun ha re negwɔm e to mɛ. 2Davit kwong a ye, “Ma rɔda dura a Hanun, Nahash nerat, sede remo de da mɛ á dura a me nerat arɔng.” Ko a hwo tomo betom mɛ wɔ̀ nára a Hanun vɔ e rekû da mɛ mo.
Jeng de betom Davit ba wɔ̀ wul vwêl BeAmɔn o, 3ko bemât nuyêl BeAmɔn ba yâng darwey mɛn, “Hwó tē kɛ gyeng Davit a sé nɔ̂ng da mo nerey de a tomo bemat vey nára a hwo vɔ arɛt? Davit a sé tomo hɛn sede bemât wɛlɛ, na be ba wɛrɛm gbɔng repomo mo, yaga na a bin re ot na como wɛt a?” 4Hanun kwong a tɛ̀, be vos betom Davit o, be hwon a yɛn negyɛk e bak gwining, be to yɛt berugu mɛn tyɛng e balus, e bama mo, a tɛ̀ ɛn e gwong be kyè.
5A sè a betom o rekyen tyɔng wɛt, ko yɛn a tɔk wɔ e Yɛrusalɛm wɛt. Yɛn a tomo na ha mo vɔk na Davit. Jeng de a wok ano, a hwo tomo a yɛn be ka sangal e Yeriko e ngyen, sɛ̌ negyɛk mɛn o na ras gyam na yɛn a de toyo.
6Jeng de BeAmɔn ba tɔk, yɛn a ga tɛ́ ɛn pyɛ vyes e nuyêl Davit, yɛn a wɔ̀ jut bemât comô bol vê BeSirya e ra byɛ. Ba jut vɛ gu kuru baba (20,000) yi e bapomô Bet-Rehop na Zoba, behak gu kuru na vɛ baba (12,000) yi e Tɔp, tanga Gbɔng Gwɔ̀m Maaka na bemat mɛ gu rining (1,000).
7Jeng de Davit a wok ano, a vɛ̌ tomo Yowap na bemât como mwa. 8BeAmɔn arɔng ba nusu, yɛn a ngyɛrɛ hɛn yaga tô como e rwi gbɔng repomo mɛn Raba, ko BeSirya yi e Zoba na Rehop tanga bemât Tɔp na Maaka ba ngyɛrɛ hɛn e cwɛl.
9Sede Yowap a di, bagyɛng bemât como ba ngyɛrɛ hɛn e nuyel na bama mɛ, a vɛ̌ kasa bekyàrang como yi e ji BeIsrayɛl, a ngyɛrɛ hɛn na be man gey na BeSirya. 10A jut bwâng bemat o, a tɛ̀ vɛ e vwɔ̂ gwà mɛ Abishai, de a ngyɛrɛ hɛn na be man gey na BeAmɔn. 11Yowap a yang Abishai, “Sede hwà di, BeSirya bê dal gap hom, ko hwo vey sɛlɛ me, ko ka sede BeAmɔn bê dal gap mō, ko mê vey sɛlɛ hwo arɔng. 12Tɛ̀ yey ting! Tik na wot tó como mo na yey ting yaga bemat mot tanga bagbɔng bapomô Dagwi mot arɔng! Tik na Dagwi Darwey a ra pyɛ de a di ya sé a yɛ tyɛng.”
13Yowap kwong na bemat mɛ ba ye dǔng wɔ̀ tó como na BeSirya, ko BeSirya ba pere tele yi e nuyel mɛn. 14Sede BeAmɔn ba di BeSirya ba sé tele, yɛn arɔng ba vɛ̌ tele yi e nuyêl Abishai, ba wɔ̀ yel e ji gbɔng repomo. Ano kwong, Yowap a toyo yi e de tô como na BeAmɔn, a vɛ hɛ e Yɛrusalɛm.
15Bama de BeSirya ba di BeIsrayɛl ba ga rɛ́ ɛn e como, ko yɛn a to wɔ̀ tula hɛn. 16Gbɔng gwɔ̀m Zoba, Hadadɛzɛr, a tomo be vey na BeSirya de ba sé e gurâ Gwɔrɔt Ɛifaratɛs. Yɛn a sé e vwɔ̂ Shobak, mwât nuyel como mɛ, ko yɛn a vey e Helam.
17Jeng de ba ha a Davit ha mo, a vɛ̌ tula BeIsrayɛl mwa, a ye mɛ̀ dɔ a Rɔt Yɔrdan, ko a kyè mɛ wɔ e Helam. BeSirya arɔng ba ngyɛrɛ bemât como mɛn na be man mɛ gey na Davit. Ba hwo como, 18ko BeIsrayɛl ba hwo ro ɛn, yɛn a tele. Davit na bemat mɛ ba mɔbɔs bemât comô bekyɛkyɛ̂ bedwa mɛn naga betaama (700), ko bemât como e ra bedwa gu kuru banaas (40,000). Ba to mǎ Shobak, mwât nuyêl como mɛn, ko a ku e hwomo.
19Jeng de begbɔng begwɔ̀m de ba sè e vwɔ̂ Hadadɛzɛr ba di, BeIsrayɛl ba ga re ɛn e como mo, ba vɛ̌ wuna sangâl netyang na BeIsrayɛl, ba tɛ́ ɛn bemât fwom mɛn. Yi ano, BeSirya ba tɛ̀ bengyip, ba to simo be sɛlɛ BeAmɔn wɛt.