Há e ra Misra
1E tuk hê kuru na hɛ ba, hê pwɛl gwo kuru gwo shey hê kuru, hê sesam mot, Dagwi Darwey a ha na me, a ye, 2“À mwasi, sɛt bayis mo e ra Farawo, gbɔng gwɔ̀m Misra, na hwo zarap e ra yɛ, na e ra mwa vwel Misra. 3Hanat na hwo ye: Darwey Dagwi Darwey a ye:
“Di, ma sé ra repugu na hwo,
à hwo Farawo, gbɔng gwɔ̀m Misra,
hwo gutsang
de wa dyɛng e tê gwɔrɔ̂t gwɛ,
hwó tē, ‘Gwɔrɔ̂t Nil gwa sé gwonwang
ma yong gwɛ yaga tó hom.’
4Mê tɛ̀ begúk e bèkarin mo,
na me tɛ̀ betɔk o be tē pang e rebek mo.
Mê hwɔtɔ hwo e jey yi e gwɔrɔt o,
na mwa betɔk de ba tē pang e bek mo.
5Mê barak hwo e hey,
hwo na mwa betɔk o,
hwô gaba e tê-dyɛng
ko bê jut o kɛ be lɛrɛ hwo wɛt.
Mê tɛ̀ hwo sè pyɛ̂ re ngyāma,
pyɛ̂ re benon lagwi.
6Ano, mwa bemât sangal e Misra bê tɔk,
me wɛ à Dagwi Darwey,
yaga hwà sé a BeIsrayɛl sede cwang sere.
7Jeng de yɛn a tē yìk e ra hwo, hwà kwɔrɔ hwo,
ko cɛ́k mo ya sɔksɔl a yɛn vɔ.
Jeng de yɛn a ye yɛndɛng e ra hwo, hwà kwɔrɔ hwo,
ko yɛn a gaba, ba pere mǎ nèma mɛn.
8“Me Darwey Dagwi Darwey ma ye: Mê vey na wal como e ra hwo, ko yɛn ê mɔbɔs bemat mo mwa na yas mo. 9Vwêl Misra hê tɛ́ ɛ gbingiring, vit à pyɛ. Ano, yɛn ê tɔk, me wɛ à Dagwi Darwey.
“Hwà ye, ‘Gwɔrɔt Nil gwa sé gwonwang, e me de ma yong gwɛ.’ 10Yaga ano, me ra repugu na hwo na gwɔrɔt o mwa, ko mê tɛ̀ vwêl Misra he tɛ́ ɛ gbingiring, vit à pyɛ, yi e Migdɔl vɔk e Aswan pere vɔk e yɛnɛ vwêl Etiyopya. 11Vit à mwasi kɛ ngyama de yê kwey e ji hɛ, hê nàra hal neshey kuru banaas. 12Mê tɛ̀ vwel o he dal bwang bavwel mwa na negbingiring, ko mwa bapomô hɛ bê sè barin neshey kuru banaas, bê dal bwang bapomô gbingiring na neves. Mê shara BeMisra mo e ji yére bemat jey ko mê kyě gasang hɛn e bavwel baduk.”
13Darwey Dagwi Darwey a to ye, “E bama neshey kuru banaas, mê to tula BeMisra yi e yére dyuk de ma kana shara hɛn ɛ. 14Mê to toyo na BeMisra mo, na me tɛ̀ yɛn a sangal e vwêl Patrɔs, vwel mɛn hê raane. E hwomo, yɛn ê to vɔk segwɔm sê gap wɛt, 15Yɛn sê dal bwang o mwa na nemɛrɛk, ko sê sang to re yére bemat jey cak wɛt. Mê tɛ̀ yɛn a sè hyehyet ko yɛn ê tɔk to vɔk reto e ra yére bemat jey cak wɛt. 16Yɛn ê sang to sè pyɛ de BeIsrayɛl bê tɛ̀ gap mɛn e ra yɛ wɛt. Gabâ Misra hê tɛ̀ BeIsrayɛl bê di buru mɛn jeng de yɛn á kana wɔ jama sɛlɛ mɛn. Yi ano, BeIsrayɛl bê tɔk, me wɛ à Darwey Dagwi Darwey.”
Gbɔng Gwɔ̀m Nɛbukadnɛzar ê jugu Misra
17E tuk hê mɛsɛng hê pwɛl gwo mɛsɛng, gwo shey hê kuru baba na hɛ taama (27) hê sesam mot, Dagwi Darwey a ha na me, a ye, 18“À mwasi, Gbɔng Gwɔ̀m Nɛbukadnɛzar wo Babilɔn a tɛ̀ bemat como mɛ be ra fwom na gap tyɔng wɛt e ra pomô Tur, yi ano, tô kawɛ mɛn ha rɛng ɛ́, ko basanat mɛn ba pere forok arɔng. Mwa ano, Nɛbukadnɛzar o na bemat como mɛ ba tɔk sɛ̀ pyɛ cak e Tur o de bê tɔk tala mɛ yɔ́m de ba sɔ e ra hɛ wɛt. 19Ko di, me Darwey Dagwi Darwey ma ye: Mê nɔ̂ng Gbɔng Gwɔ̀m Nɛbukadnɛzar wo Babilɔn vwêl Misra sede pyɔlɔ̂ bemat como mɛ, ko ê hashe yas hɛ, a wey na hɛ, ko a jugu hɛ. 20Ma ga nɔng ɛ vwêl Misra na me tala hɛn mɛ̀ fwom de yɛn a ra a me. Me Darwey Dagwi Darwey ma ha ano.
21“E tuk o mê tɛ̀ hwak e ji yerê Davit wo Israyɛl a nusu na gap sede ngwɛngɛ, na a tɛ́ ɛ gwɔ̀m, ko hwo, a Yɛzɛkyɛl mê wunta nu mō e tē mɛn. Ano de yɛn ê tɔk me wɛ à Dagwi Darwey.”