1Neves a nemo de ma di e jey, ko na sé pɔk e ji bemat: 2Dagwi e nɔng mwat dyām na yas tanga nerey, ko a bidɛ pyɛ cak de a vɔk cwey o wɛt, mwa ano a nɔng ɛ reto na a wok neta yɛ wɛt, ko mwat duk, yɛ wɛ e wok neta yɛ. Hemo ha sé yapyi, ha sé serɔ seves. 3Sede mwat a tɔ nèy naga, a wul neshey pyak arɔng, ano de a ros pyak, ko a tɔk wok netâ wɛng o wɛt, ko ba lɛrɛ hɛ wɛt, ano e bare hom, hwey de ba pat hɛ e jim ha dal ɛ. 4Ano ba yang tɔ ɛ e ji yapyi neken, ko a yang kyè e ji lwil reku, vit a tɔk reza mɛ. 5A yang di gwi wɛt, a yang tɔk pyɛ cak wɛt, ko mwa ano, a yang sɛ̀ pɔngɔ de ha dal he mwat de a ros. 6Ey, ka a ka ros neshey gu baba ko a wok neta mo ko tyɔng wɛt, kawɛ mwat e tala e kwɔn hining, hɛ à sak.
7Mwa reyɔm de mwasi e sɔ ra sé yaga jim mɛ, ko mwa ano, re sang vey a yɛ wɛt. 8Nerat nê nàra a wo netsitsɛng kɛ tɔn wɛt. E nɛ̌ nerat na sé yaga mwat pwɛng de a tɔk sangâl jey ɛ? 9A dal naka hwo vɔk yey pyɛng na pyɛ de hwà vɔk, hwo vɔk negwi cwey pyɛ de hwà ga di wɛt. Hemo arɔng ha sé yapyi na rô gul zɔng.
10Kayɛ pyɛ de ya kana sè, ba tɔk yɛ, ba tɔk gwong de mwasi a sé, ko ba tɔk arɔng, mwasi e tɔk gang womo de a dal ɛ na gap, na cuna wɛt. 11Gwɛ̂ neha, gwɛ̂ yapyi. E nɛ̌ nerat de ne vey a mwat mɛ̀ ɛ?
12Wà de a tɔk pyɛ de ya dal a mwat e nepɔlɔ̂ neken mɛ ne yapyi, nemo de ne kweres sede necam ɛ? Wà e tɔk ha a mwat pyɛ de yê té e jey, e bama de a ga ku arɛt?