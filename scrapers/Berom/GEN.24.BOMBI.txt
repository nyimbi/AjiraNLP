Ba vo a Yishak hwā
1Abraham a ga kwop, a ga vɛ́ neshey, Dagwi Darwey kwong a ga tɛ̀ a yɛ nerat e ji kayɛ pyɛ de a ra. 2Tuhak, Abraham a yila mwât fwom mɛ, womo de a dal na ros e ji lɔ mɛ, ko e yɛ wɛ de a vɔk nedirîk bɛrɛng lɔ mo mwa, a yang ɛ, “Tɛ̀ vwɔ mō e sɔ̂s tà hom, 3na hwo sira a me na rezâ Dagwi Darwey, yɛ Dagwi wo lagwi tanga jey. Sira a me wɔgɔ, hwà rɔda vo a hwey hom hwā e ji behwông BeKanaan vemo de ma sé sangal e ji mɛn wɛt. 4Ko hwà rɔda kyè vɔk e sevwel hom, na hwo vo a hwey hom Yishak hwā yi e ji cáng hom.”
5Ko mwât fwom o a toyo a yɛ, a ye, “Ka gyeng hwong o a simo, na a raa me vey e sevwel semo wɛt ɛ? Ko e tɛ́ ɛ gbing-gbing, na me toyo na hwey mō vɔk e sevwel de hwà yi ɛ a?”
6Ko Abraham a yang ɛ, “Kée kɛ́! Hwo toyo na hwey hom e hwomo ko tyɔng wɛt! 7Dagwi Darwey, Dagwî lagwi, a pat me yi e lɔ da hom, tanga yi e sevwêl cáng hom, ko a sira hɛ mwin, yɛ e nɔ̂ng yére hom sevwel semo. Yɛ a rɔda tomo tom-lagwi mɛ e nuyel mō, na hwo sɛ̀ hwā e hwomo yaga sɔ hom. 8Ko ka sede hwong o a simo na a raa hwo wɛt, ko hwà ga pat tó mō yi e sira hemo. Ko de hwo kwon toyo na sɔ hom vɔk e hwomo wɛt!”
9Ano kwong, mwât fwom o a tɛ̀ vwɔ mɛ e sɔ̂s tà Abraham, dalɔ mɛ, ko a sira a yɛ, e ra pyɛ de a ha. 10A vɛ̂ bemaryat kuru yi e ji vê dalɔ mɛ. A jut yi e ji pyɛ̂ dalɔ mɛ de ya dal na nerat, a vɔk yaga râ nɔrɔ. A kaba gwông Mɛsɔpɔtamya-Bato vɔk e repomo de belɔ Nahor ba sé na sangal.
11Jeng de a wul, ko a tɛ̀ bemaryat be dyɛng e vwel e vwâ hwes de gwa sé e mâ repomo. À sè e rwa nawiri, jeng a yane de beha be nunus wɔ̀ vos nshi. 12A hwo ra won, a ye, “À Dagwi Darwey, Dagwî dalɔ hom Abraham, nɔng me wɛng yunung, na hwo dura nerat mō vɔk na dalɔ hom!” 13Di, me a womo e nû hwes, e kwɔn de behwông pomo be vɛ̀sɛ vos nshi. 14Mê yâng gwining e ji mɛn, “Ka hwà simo, lol tsung mō, na hwo nɔng me nshî sɔ. Ka sede e ye, ‘Sɔ, ko ma rɔda to nɔ̂ng bemaryat mō arɔng’, ko tik na a se e yɛ wɛ de hwà kasa yaga mwât fwom mō Yishak. Yi ano ma rɔda tɔk, hwà sila pyɛ de dalɔ hom e simo.”
15Gyam a rɔ̌ nà bang nu, ko hwong hwak de ba tang ɛ à Rɛbɛka a vɛ̌ yi na tsung mɛ e ra sanat. Da mɛ à Bɛtuwɛl, de neng-gwɔ mɛ à Milka, hwâ Nahor, gwà Abraham. 16A sé hwong o zɛrɛ mo e ryat wɛt, ko a kana man na rwas wɛt. A gyirik vɔk e kwɔ̂n vô nshi, a vɛ nshi mo, a sé to ɛ, 17ko mwât fwôm Abraham a tele wɔ̀ man na yɛ, a yang ɛ, “Ka hwà simo, nɔt me kenshi, na me sɔ.”
18Hwong o a ye, “Ey, nā sɔ, à da!” Ko a lol tsung o ziri, a kaba a yɛ wɛ na vo mɛ, ko a sɔ. 19Bama de a ga sɔ, ko hwong o a ye, “Ma rɔda wɔ vo nshi yaga bemaryat mō arɔng, na yɛn be sɔ pyɛ de yê vey a yɛn.” 20Remo-remo a shusha bwâng nshi mo e revû sɔ̂ nshî yas, a nára hɛ vɔk e hwes, a to wɔ̀ vo nshi yaga bemaryât sa mó mwa. 21Mwat o a tɛ̀ bayis mɛ yuu e ra hwong o, e tɔrɔng e yey mɛ, kɛ Dagwi Darwey a ga nɔng ɛ wɛng e kwɛngɛl mɛ, kɛ wey arɛt?
22Jeng de bemaryat ba ga yɛnɛ sɔ̂ nshi, mwat o a jut yɔbɔ̂ dyam shinang de ya vɔk dyām pyak, a tɛ̀ a hwong o e wol. A to jut nerwěy neba nedirik o de ba yong nɛ na wɔnɔ dyam shinang, a tɛ̀ a hwong o e vɔ mɛ. 23A ye, “Hwà sé hwông lɔ wa arɛt? Kwɔ̂n pɔlɔ hê sɛ̀ e lɔ da mō, de me na bemat hom wot e pɔl ɛ bɛ?”
24Hwong o a yang ɛ, “Da hom à Bɛtuwɛl, hwey de Milka a tɔ a Nahor.” 25Ko a to ye, “Wot a vɔk pyɛ̂ rê yas pyak mwa na kwɔ̂n dyɛngɛ̂ yɛ. Kwɔ̂n pɔlɔ ha to sé yaga bekɛnɛt arɔng.”
26Ko mwat o a ye guduruk, a re a Dagwi Darwey fongol. 27A ye, “Ma feng à Dagwi Darwey, Dagwî dalɔ hom Abraham! Hwà sila sira mō vɔk na dalɔ hom, ko hwà nɔng ɛ pyɛ de a simo. Ko me, hwà ga kyè na me taltal e begwong pere vey e lɔ begwa dalɔ hom.”
28Ko hwong o a dari vɔk e duk neng-gwɔ mɛ, a ha a yɛn pyɛ́ mwa. 29-30Rɛbɛka mo a vɔk gwà mɛ de ba tang ɛ, à Laban. Jeng de Laban o a di yɔbɔ̂ wol tanga nerwěy e bègasɔ gwà mɛ, a to wok ha de mwat o a ha a Rɛbɛka, ko a vo gwong ziri, a kyè vɔk e hwes. E hwomo, a sɛ̀ mwat o e tumal e hagât bemaryat bagat na hwes o. 31A yang ɛ, “Var, à sa hom, vɔk e lɔ, hwo de Dagwi Darwey a ga tɛ̀ a hwo nerat! Yaga sɛ́ de hwô nàra e majey arɛt? Ma ga kana yong duk yaga hwo e ji lɔ hom, ko kwɔn ha sé yaga bemaryat mō.”
32Ano kwong, mwât fwom o a yel e ji lɔ mo, ko Laban a tɛ̀, be lol pyɛ̂ bemaryat, ba nɔ̂ng vɛ pyɛ́ na kwɔ̂n dyɛngɛ, na be vey a mwat o na nshi, na a kus mɛ bol, yɛ tanga vemo de ba sé na yɛ. 33Ko jeng de ba vey a yɛ na pyɛ̂ re, a ye, “Ma rɔda re wɛt, sɛ̌ ma tānga ha pyɛ de ya vey na me e ngyen.”
Laban a yang ɛ, “Ko, ci ha!”
34Mwat o a hwo ha, a ye, “Ma sé mwât fwôm Abraham. 35Dagwi Darwey a ga tɛ̀ a dalɔ hom nerat sizɔng, a ga tɛ́ ɛ gbɔng darwey. A ga nɔng ɛ karâ vyēl pyɛng na vyēl shi, na berɔndɔng, na dyam pyɛng, na dyam shinang, na besam beras na beha, tanga bemaryat, na bemadung. 36Ko Sara, hwâ dalɔ hom, a tɔ a yɛ hwey wen e jeng de a ga kana kwop, ko a ga nɔ̂ng hwey o kayɛ pyɛ de a vɔk. 37Ko di, dalɔ hom o a tɛ̀, me sira, ma rɔda ra a sɔ mɛ weneng e ji behwông BeKanaan, vemo de a sé sangal e sevwel mɛn, wɛt. 38A tomo me vɔk e lɔ da mɛ na cáng mɛ, na me vɔ a sɔ mɛ hwā e hwomo. 39Ko ma yang ɛ, ‘Ka gyeng hwong o e simo a raa me wɛt.’ 40Ko a toyo a me, a ye, ‘Dagwi Darwey, de me gyeng ha mɛ jojot, a rɔda tomo tom-lagwi mɛ tanga me, a rɔda nɔng me wɛng e kwɛngɛl o. Ko ma rɔda vo a sɔ me hwā e ji cáng mɛ, yi e lɔ da mɛ. 41Ano zɔng de mê hywit me yi e sira mɛ, ka sede yɛn a nɔng me hwā mo wɛt, ko sira mɛ hê kaba me wɛt.’
42“Yunung de ma wul hwes, ma ra a Dagwi Darwey, Dagwî dalɔ hom Abraham, won, na a nɔng me wɛng e ji pyɛ́ de ma rɔda ra! 43Ma ye, ‘Di, me à womo e nû hwes. Jeng de hwong hwak e vey vo nshi, mê rangal hɛ, ka a simo, a nɔt me kenshi, na me sɔ! 44Ka sede a simo á me, na a to ye, e vɛ a bemaryat arɔng, tik na yɛ wɛ a tɛ́ ɛ hwā de hwà ga kasa yaga hwêy dalɔ hom.’ 45Gyam má sè rɔ̌ ra won o e yey hom, ko Rɛbɛka a vɛ̌ yi na tsung mɛ e ra sanat. A kyè wɔ̀ gyirik e kwɔ̂n vô nshi, ko a vo nshi. Ma rangal hɛ, ka a simo, a nɔt me nshi, na me sɔ. 46Ko a lol tsung mɛ ziri, a ye, ‘Ey, nā sɔ, ko ma rɔda to nɔ̂ng bemaryat mō arɔng.’ Ano de ma sɔ, ko a nɔ̂ng bemaryat hom nshi arɔng. 47Ma rangal hɛ, ‘Hwà sé hwông lɔ wa arɛt?’ ko a ye, da mɛ à Bɛtuwɛl, hwey de Milka a tɔ a Nahor. Ko ma tɛ̀ a yɛ yɔbɔ e wol, na nerwěy arɔng e vɔ mɛ. 48Ano, ma re a Dagwi Darwey fongol. Ma feng a yɛ, yɛ Dagwî dalɔ hom Abraham, de a kyè na me taltal e begwong pere vey e lɔ gwà dalɔ hom. Ano de ma vey, na me vo a sɔ̂ dalɔ hom hwong yi e cáng mɛ. 49Ko di, ka sede yin e simo, yin dura a dalɔ hom nerat, yin jut nedirik mɛ, ko yin ha a me yɛ́t. Kɛ ano wɛt ow, yin ha a me arɔng, ko mê tɔk pyɛ ra.”
50Laban tanga Bɛtuwɛl ba toyo a yɛ, ba ye, “Pyɛ yemo ya yi na Dagwi Darwey. Vit a wot na gwong de wot e yang o ey kɛ wey. 51Di, Rɛbɛka a womo! Jut ɛ, na yin kyè. Tik na a tɛ́ ɛ hwâ hwêy dalɔ mō, sede remo de Dagwi Darwey a ga kana ha.” 52Jeng de mwât fwôm Abraham a wok ano, a ye guduruk, a re a Dagwi Darwey fongol. 53Ko a hwo paa pyɛ̂ toro yê dyam pyɛng na yê dyam shinang, tanga berugu, a nɔ̂ng Rɛbɛka. A to nɔ̂ng gwa mɛ tanga neng-gwɔ mɛ nenɔrɔ ne dyām pyak.
54E bama mo, yɛ na bemat de ba sé tanga yɛ ba re, ba sɔ, ko ba pɔl ɛ. Jeng de ba sogo nagasi, ko a ye, “Be tɛ̀ me e gwong, na me toyo vɔk na dalɔ hom.”
55Ko gwà Rɛbɛka na neng-gwɔ mɛ ba ye, “Kée, ka tik hwong o e ngamo, na wot vɔk ɛ jeng tyɔng, sede pɔlɔ kuru, ko e bama mo e de kyè!”
56Ko a yang ɛn, “Yin kaba me wɛt, sede remo de Dagwi Darwey a ga nɔng me wɛng e ji kwɛngɛl hom. Tɛ̀ me hin e gwong, na me toyo vɔk na dalɔ hom.”
57Yɛn a ye, “Tik, wot yila hwong o, na wot wok nu mɛ.” 58Yɛn a yila Rɛbɛka, ba yang ɛ, “Hwô kyè na mwat womo arɛt?”
Ko a ye, “Ey, mê kyè na yɛ.”
59Yɛn kwong ba tɛ̀ gwa mɛn Rɛbɛka e gwong, yɛ na lwek mɛ, tanga mwât fwôm Abraham, na bemat mɛ. 60Yɛn a tɛ̀ a Rɛbɛka nerat na neha nemo, yɛn a yang ɛ,
“À gwà mot, tik na hwo gwɛ̌,
na hwo tɛ́ o neng-gwɔ̂ yére zang gu kpɛɛ!
Tik na yére mō ye re bemât repugû yɛ̄,
na be sey ɛ̀ bapomo mɛn!”
61Ko Rɛbɛka tanga behwông fwom mɛ ba sogo, ba lagsa bemaryat o, ba raa mwat o. A sé ano de mwât fwôm Abraham a jut Rɛbɛka, a vo mɛ̀ gwong wɛrɛ.
62E jeng o, Yishak a ga kana vey yi e hwes de ba tâng gwɛ, à Lahai-Rowi, ko a sé na sangal e rwa batîn sevwêl Kanaan. 63E rwa nawiri a nusu, a wɔ̀ gwɔrɔ e hey, ko a ye ganga, a di bemaryat be kyè ba pom. 64Jeng de Rɛbɛka a kun Yishak o, ko a vɛ̌ gyirik yi e ra maryat, 65a rangâl mwât fwôm Abraham, a ye, “E wɛ̌ mwat a woro de e kyè e hey vey na wot arɛt?”
A yang ɛ, “A sé e dalɔ hom.” Ko Rɛbɛka a jut rugu, a kyiri mɛ bayis mɛ.
66Mwât fwom o a misang a Yishak mwa pyɛ́ de a ra. 67Yishak kwong a yel na Rɛbɛka e ji buk kwɔ̌ neng mɛ Sara, ko a tɛ́ ɛ hwā mɛ. Yishak a tɛ̀ yey na yɛ, ko yi ano a sɛ̀ yêy dyɛngɛ e bamâ rekû neng-gwɔ mɛ.