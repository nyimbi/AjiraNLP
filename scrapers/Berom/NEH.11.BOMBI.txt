Bemât sangal e Yɛrusalɛm
1A vane ano, bemât nuyêl BeYuda ba wɔ̀ sangal e Yɛrusalɛm, ko bwang bemat ba masa sesek, na be kasa bemât lɔ hining e ji nelɔ kuru, na be wɔ̀ sangal e Yɛrusalɛm, gbɔng pomo hê jɛrɛ, ko bwang o ba sangal e bapomo mɛn. 2Ba somo kawɛ mwat de a nɔng to mɛ na a wɔ̀ sangal e Yɛrusalɛm.
3BeIsrayɛl behak, na bepiris, na BeLevi, na bemât fwôm Gbɔng Duk Re Fongol tanga yére bemât fwôm Sɔlɔmɔn ba sangal e benap mɛn e bapomo mɛn, 4ko bemat behak yi e Yuda na Bɛnyamin ba wɔ̀ sangal e Yɛrusalɛm. Bemât nuyêl vwêl Yuda ba sangal e Yɛrusalɛm. Baza mɛn a vemo:
Yi e yerê Yuda:
Ataya Uziya Zɛkarya Amariya Shefatiya Mahalalɛl, yi e ruhûp Pɛrɛs
5Maaseya Baruk Kɔlhɔzɛ Hazaya Adaya Yoyarip Zɛkarya, yi e ruhûp Shela.
6Yi e ruhûp Pɛrɛs bemat naga benaas kuru batyiimin na vɛ rwit (468) ba sangal e Yɛrusalɛm. Mwa hɛn ba sé bemât yey ting.
7 Yi e yerê Bɛnyamin:
Salu Mɛshulam Yowet Pedaya Kolaya Maaseya Itiyɛl Yɛshaya
8Gabai tanga Salai
BeBɛnyamin mwa de ba sangal e Yɛrusalɛm ba sé naga shabetat kuru baba na vɛ rwit (928). 9Yɔwɛl Zikri a sé mwât nuyel mɛn, ko Yuda Hasenuwa a sé mwat de a raa mwât nuyêl repomo mo.
10 Bepiris:
Yɛdaya Yoyarip, na Yakin
11Sɛraya Hilkiya Mɛshulam Zadɔk Mɛrayɔt Ahitup, yɛ womo de a sé darwêy bepiris. 12Ko bemat naga rwit kuru baba na vɛ beba (822) yi e ruhup mɛn ba ra fwom e ji Gbɔng Duk Re Fongol
Adaya Yɛrɔham Pɛlaliya Amzi Zɛkarya Pash-hur Malkiya, 13bemat naga beba kuru banaas na vɛ beba (242) ba sé bedanelɔ ruhup mɛn
Amashisai Azarɛl Mɛshilɛmɔt Imer. 14E ruhup mɛn ba sɛ̀ bemat naga gwining kuru baba na vɛ rwit (128), de ba sé bemât yey ting e de como. Mwât nuyel mɛn à Zabdiyɛl Hagɛdɔhim.
15 BeLevi de ba sé e hwomo:
Shɛmaya Hashup Azrikam Hashabiya Buni
16Shabetai na Yozabat ba sé begbɔng o e ji BeLevi, ko e yɛn vɛ de ba bɛrɛng fwom de ba ragas e majêy Gbɔng Duk Re Fongol
17Mataniya Mika Zabdi yerê Asaf. E yɛ de a sé mwât nuyel bemât lwɛlɛ̂ Gbɔng Duk o e jeng râ lwɛlɛ̂ won gwo feng a Dagwi, ko Bakbukiya a sé mwât sɛlɛ mɛ
Abda Shamuwa Galal Yɛdutun a sé hwak e ji mɛn arɔng
18Mwa BeLevi de ba sé e ji gbɔng pomô Yɛrusalɛm rê jɛrɛ ba sé naga beba kuru rwit na vɛ benaas (284).
19 Bemât gyeng ri Gbɔng Duk Re Fongol:
Akup na Talmɔn tanga cáng mɛn, mwa hɛn ba sé naga gwining kuru bataama na vɛ beba (172)
20Bwang BeIsrayɛl, na bwang bepiris na bwang BeLevi ba sangal e benap mɛn e bwang bapomô Yuda. 21Bemât fwôm Gbɔng Duk o ba sangal e bàk Yɛrusalɛm de ba tâng wɛ a Ɔfɛl, ko yɛn a ra fwom e nɛ̂n Ziha tanga Gishpa de be bɛrɛng hɛn.
22Mwât bɛrɛng fwôm BeLevi de ba sangal e Yɛrusalɛm à Uzi Bani Hashabiya Mataniya Mika. Yɛ Uzi mo a sé yi e yerê Asaf, ko e yɛn vɛ de be ragas lɛlɛ e jeng rê fongol e Gbɔng Duk Re Fongol. 23Gbɔng gwɔ̀m a kana nɔng ɛn badu de ba dura begwong de rùhup o bê segsa ragâs lɛlɛ ve kahɛ tuk.
24Pɛtahiya Mɛshɛzabɛl wo ruhûp Zɛra gwô yerê Yuda yɛ de a sé gwelê BeIsrayɛl vɔk na Da Vwel wo BePɛrsya.
Bemat de ba sé e bwang bapomo
25Behak e ji bemât yerê Yuda ba sangal e Kiriyat-Arba, na Dibɔn, na Yɛkabzɛɛl tanga e nebapomo de na gwɔrɔ rɛ. 26Behak ba sangal e bapomô Yɛshuwa, na Molada, na Bet-Pɛlɛt, 27na Hazar-Shuwal tanga e Bɛɛr-Sheba na nebapomo de na gwɔrɔ rɛ, 28behak e repomô Ziklak, na e Mekona tanga e nebapomo rɛ, 29behak arɔng e Ɛn-Rimɔn, na Zora, na Yarmut, 30na Zanowa, na Adulam tanga e nebapomo de na sé bagat na rɛ, ko behak e Lakish na e ji hiri de ba gwɔrɔ rɛ, tanga e Azeka na nebapomô rɛ arɔng. Ano kwong, BeYuda ba sangal e yɛnɛ̂ vwel de ha sé yi e Bɛɛr-Sheba e rwa batin vɔk e Nɛk Hinɔm e rwa bato.
31Bemât yerê Bɛnyamin ba sangal e Geba, na Mikmash, na Aya, na Bet-Ɛl na nebapomo ne bagat, 32tanga e Anatot, na Nɔp, na Ananiya, 33na Hazor, na Rama, na Gitayim, 34na Hadit, na Zeboyim, na Nɛbalat, 35na Lɔt, na Ono tanga e Nɛk Bemât Sekwɛl. 36Bagyɛng BeLevi bahak de ba kana sangal e vwel Yuda ba wɔ̀ sangal tanga BeBɛnyamin.