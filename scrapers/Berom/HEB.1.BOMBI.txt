Dagwi a ha e nû Hwey mɛ
1Yimo raane, Dagwi à kana ha na bedabeda mot zang pyak e begwong detidetu e nenu bezarap mɛ. 2Ko a remo, e jeng ye yɛnɛ mo, a ga ha na wot e nû Hwey mɛ. À sè yi na hɛ de Dagwi à kana yong jêy mwa. E hɛ arɔng de Dagwi à kasa na he bin vɔk pyɛ̂ mwa e yɛnɛ mo. 3A sé yi na Hwey mɛ mo de nedyɛt gbɔng nerât Dagwi ne lolo. Hā to sé tyɛng sede Dagwi pyɛ mɛ a sé, ko ha vɔk jey yemo yi na hâ hɛ de ha vɔk reto. Há yong gwong na be fugut a bemasi banɛn mɛn, na yɛn a sè jɛrɛ. E bama mo, há wɔ́ e lagwi, há sangal e vwɔ yegê Dagwi de a vɔk reto de ra dal mwa na nerey.
Yɛsu a dal betom-lagwi
4Dagwi a tɛ̀ Hwey o ha dal betom-lagwi na nerey, sede remo de reza de a nɔ̂ng hɛ ra dal bamɛ̀n mwa. 5Yaga Dagwi a sang yâng hwak e ji betom-lagwi wɛt wɔgɔ,
“Hwà sé Hwey hom;
yunung ma ga tɛ́ me Da mō.”
Kɛ a ye e ra hwak e ji betom-lagwi arɔng wɛt wɔgɔ,
“Ma rɔda sè Da mɛ,
ko yɛ a rɔda sè Hwey hom.”
6Ko jeng de Dagwi á vey bagât tomo Hwey de hê re nedanelɔ mɛ e jey, a ye,
“Tik na mwa betom-lagwi vê Dagwi be re a yɛ fongol.”
7E rà betom-lagwi, a ye,
“Dagwi a tɛ̀ betom mɛ be sè sede gùl,
ko a tɛ̀ bemât fwom mɛ be sè sede balêm kya.”
8Ko e rà Hwey mɛ, Dagwi a ye,
“Hwà sé Dagwi,
segwɔm mō sa rɔda nàra gbak-gbak!
Hwó gas badu e tē e ra bemat mō de hwó re negwɔm e ra yɛn.
9Hwà tɛ̀ yey na pyɛ́ de ya sé cik,
ko hwà kyɛ́ o pyɛ́ de ya sé cik wɛt.
Yaga ano, Dagwi de a sé Dagwi mō à kasa hwo,
ko à nɔng o nerey na yey pyɛng de mwa yɛ̄ ya dal yemo de a nɔ̂ng besâ sangal mō.”
10Ko a to ye,
“À Darwey, e hwo de hwà yong jey e susu mo,
ko hwà yong belagwi na vɔ mō arɔng.
11Pyɛ́ mó mwa ya rɔda ba sè vit,
yā rɔda kwop sede berugu;
ko hwo hwà rɔda nàra.
12Hwà rɔda gunung yɛ̄ sede gworugu,
ko ba rɔda sege yɛ̄ sede berugu arɔng.
Ko hwo, hwó nàra tyɛng kayɛ jeng,
neken mō na vɔk yɛnɛ wɛt.”
13Dagwi a sang yâng hwak e ji betom-lagwi wɛt wɔgɔ,
“Sangal e ngamo e vwɔ yege hom
sɛ̌ jeng de ma re vê repugu mō, na me tɛ̀ ɛn e nɛ̂n bol mō sede pyɛ tikîs bol.”
14Ko sɛ̌ betom-lagwi o ba sé sɛ́ arɛt? Yɛn a sé begabik de be ra a Dagwi fwom. Ko e tomsal hɛn, na be sɛlɛ vemo de a rɔda sey neken mɛn.