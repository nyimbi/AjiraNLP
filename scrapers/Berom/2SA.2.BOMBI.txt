Ba tɛ̀ a Davit negwɔm Yuda
1E bamâ pyɛ́ yane, Davit a rangâl Dagwi Darwey, a ye, “Mê kyè na me wɔ̀ re negwɔm e ji repomo rehak re yerê Yuda a?”
Dagwi Darwey a toyo a yɛ, a ye, “Ey, ci.”
A to ye, “E rɛ e ji mo ɛ?”
Dagwi Darwey a yang ɛ, “Ci wɔ e repomô Hɛbrɔn.”
2Ano kwong, a sogo vɔk e Hɛbrɔn, a vɔk ɛ beha mɛ beba, vɛ à Ahinowam de a sé yi e Yɛzrɛɛl tanga Abigɛl, hwâ kwɔ̌ Nabal wɔgɔ, Tɔ́n yi e Karmɛl. 3Davit a to jut bemat de ba sé tanga yɛ, na belɔ mɛn, ko ba wɔ̀ sangal e Hɛbrɔn tanga bapomo de ba gwɔrɔ hɛ. 4Ano kwong bemât yerê Yuda ba vey e Hɛbrɔn, ba shushu hɛ na něy na a tɛ́ ɛ gbɔng gwɔ̀m mɛn.
Jeng de ba ha a Davit wɔgɔ, e bemât Yabɛsh Gileyat de ba lɛrɛ revîn Saul, 5a vɛ̌ tomo betom wɔ̀ ha a yɛn, a ye, “Dagwi Darwey a tɛ̀ nerat e ra yin, yaga pyɛ ryat de yin a ga dura vɔk na darwey min Saul de yin a lɛrɛ revin mɛ. 6A remo, tik na Dagwi Darwey a ra a yin pyɛ́ ryat, na a dura a yin yɛ̀ e tɔk sege hɛ wɛt. Ko me arɔng, ma rɔda dura a yin nerat yaga pyɛ de yin a ga ra. 7Ano kwong, vɔk in yey ting, na yin ra neras! Gbɔng o min Saul a ga ku, ko BeYuda ba ga shushu me na něy na me tɛ́ me gbɔng gwɔ̀m mɛn.”
Ba tɛ̀ a Ishbɔshɛt negwɔm Israyɛl
8A vane ano, Abnɛr Nɛr, gwɔ̀m comô Saul, a ga kana jut Ishbɔshɛt, hwêy Saul, a ye mɛ dɔ à Rɔt Yɔrdan vɔk e Mahanayim. 9Ko a wɔ̀ tɛ̀ ɛ gbɔng gwɔ̀m e ra Israyɛl, na a re negwɔm e bavwêl Gileyat, na Ashɛr, na Yɛzrɛɛl, na Ɛfrayim, tanga Bɛnyamin. 10Ishbɔshɛt Saul á vɔk neshey kuru banaas jeng de a tɛ́ ɛ gbɔng gwɔ̀m Israyɛl, ko á re nɛ̀ neshey neba.
Ko yerê Yuda ya raa Davit, 11ko á re negwɔm mɛn e Hɛbrɔn neshey netaama na pɛl tyiimin.
Como e tê Israyɛl na Yuda
12Abnɛr tanga bemât comô Ishbɔshɛt ba tik Mahanayim, ko ba kyè vɔk e Gibɛyɔn. 13Yowap, de neng mɛ a Zɛruya, tanga bemât comô Davit ba nusu arɔng, ba wɔ̀ man na yɛn e kadûng Gibɛyɔn. Regyɛng o remo ra sangal e gurâ kadung o gwomo, ko regyɛng o rere e gura mo gworo.
14Abnɛr a hwo yâng Yowap, “Tik na bewen behak be sogo be mara tô como pyɛ mɛn e bayis mot.”
Yowap kwong a ye, “Ey, tík ɛn be sogo be mara.”
15Yɛn a hwo sogo, ba basa nepyak mɛn, bemat kuru na vɛ beba vê Bɛnyamin e ra tô Ishbɔshɛt, ko bemat kuru na vɛ beba e ra tô Davit arɔng. 16Ano kwong, kawɛ a vo mumwɛ e rato, a luga hɛ e kuhagat na wal, ko mwa hɛn ba gabsa, ba kushu. Yaga ano, ba vo a kwɔn hane mo de ha sé bagat na Gibɛyɔn rezâ Helkat-Hazurim wɔgɔ, Cwɛl Bewal.
17E bama mo, ba hwo como pep zâ wɛt, ko bemât comô Davit ba re Abnɛr na bemât comô Israyɛl. 18Nèy Zɛruya nane netat, Yowap na Abishai tanga Asahɛl na sè e hwomo. Ko di, Asahɛl á sè mwât setele e bol hyiw sede ros. 19Asahɛl o a hwo ro Abnɛr, a raa hɛ makmak, a tɔk doyo, vɔk e vwɔ yege kɛ vwɔ mwɛlɛng wɛt. 20Abnɛr a doyo, a di bama mɛ, ko a ye, “E hwo à womo à Asahɛl a?”
Asahɛl a ye, “E me à wɛ”.
21Abnɛr a yang ɛ, “Doyo e bak hwak, mɔrɔ hwak e ji bemât como na hwo sey ɛ pyɛ́ mɛ.” Ko Asahɛl a kyɛ́ ɛ, a re nuyel na ro mɛ.
22Abnɛr a to yang ɛ, “Tō o, hwo ro me wɛt! Yaga sɛ́ de hwó simo me mɔrɔ hwo ɛ? Sede ma mɔrɔ hwo, e rɛ̌ de mê man bayis na gwa mo Yowap ɛ?”
23Ko Asahɛl a kyɛ́ ɛ nà tik ro mɛ. Yaga ano, Abnɛr a doyo bara, a luga hɛ mɛ e bama e jim pòrot, ko wa pere wɔ̀ nusu e ma. A vɛ̌ gaba e dem o, a ku. Mwa bemat de ba raa hɛ, jeng de ba pom e dem de revîn Asahɛl ra dyɛng ɛ, ba ka tumal e kwɔn o.
24Ko Yowap tanga Abishai ba hwo rô Abnɛr. Jeng de gwi gwa sé gaba, ba wɔ̀ wul bak rahwôl Ama, de wa sé e rwa rak Giya, e gwông hekpâng Gibɛyɔn. 25E hwomo, bemât yerê Bɛnyamin ba vey tula hɛn na Abnɛr, ba tɛ́ ɛn regyɛng rining e ra tɛ̂t rahwol.
26Abnɛr a hwo yila Yowap a ye, “Bê re nuyel na yol o gbak-gbak arɛt? Hwà tɔk, yɛnɛ mo hê ba reneng wɛt a? Vɔk e yɛ̌ jeng de hwô nɔ̂ng bemat mō nu na be tik rô begwa mɛn ɛ?”
27Yowap a toyo a yɛ, a ye, “Ma sira me na Dagwi, ka hwà hanat wɛt, ka bemat o ba yâng re nuyel na rô begwa mɛn o sɛ̌ gasi ha ye gbey.”
28Ano kwong, Yowap a hwo pɛl durum, ko bemat o ba vɛ̌ tumal, ba to re nuyel na rô BeIsrayɛl wɛt, ba vɔk ba tɛ̀ kwɔ̂k tô como mo.
29Abnɛr na bemat mɛ be re nuyel na kwɛngɛl mwa turuk hane e ji nɛk Rɔt Yɔrdan, ba ye dɔ a hɛ, yɛn a re nuyel na kwɛngɛl o het à gasi, ko ba pere wɔ̀ wul Mahanayim.
30Bama de Yowap a tik rô Abnɛr, a tula bemât como mɛ mwa, ko a di vit à bemat kuru na vɛ shabetat e ji bemât Davit sana tɛ̀ Asahɛl e ji vɛ. 31Bemât comô Davit o ba ga mɔbɔs bemât comô yerê Bɛnyamin naga betat na vɛ kuru batyiimin (360) de bá sè na Abnɛr. 32Yowap na bemat mɛ ba jut revîn Asahɛl, ba lɛrɛ rɛ e ji sak da mɛ, de ba sé e Bet-Lɛhɛm. E bama mo, yɛn a re nuyel na kwɛngɛl e ji turuk hane, ko ba wɔ̀ wul Hɛbrɔn gasi he sè tē gbey.