Wôn mwat de ba tɛ̀ kun mɛ na bɔs
Lwɛlɛ̂ Davit. Gwá sè e vwɔ̂ mwât kyé na lɛlɛ
1À Dagwi, hwo de me somo kayɛ jeng,
hwo sǎ yuu gbak wɛt!
2Bemât neves na vê kwɛlsɛng ba ga hwo me,
be yɛt nebɔs e ra me.
3Bé tɛ̀ me e tē, be ra repugu me,
be hwosom me, vit a retin.
4Ma tɛ̀ yey na yɛn, me ra won yaga yɛn,
ko be tala me na neves.
5Be tala me na neves e tô pyɛ́ ryat,
be bɛɛ me ves, mwa ano de me tɛ̀ yey na yɛn.
6Bē tɛ̀ mwât shɔt vwes e ra yɛ,
tik mwât nuha a tɛ̀ sekun mɛ.
7Tik be ra a yɛ shɔt, be gang ɛ na yɛ.
À Dagwi, tɛ̀ won mɛ he se renɛn!
8Tik nepɔlɔ mɛ ne sè tyɔng,
tik mwat hwak a jut kwɔn mɛ hê mwat nuyel!
9Tik nèy mɛ ne tɛ́ ɛn nehyɛn,
ko hwā mɛ a tɛ́ ɛ kuma!
10Tik nèy mɛ ne sǎ e barin,
ko ne kyě gǎ yikyik e de won.
11Tik mwat de e rangal hɛ du, a sey ɛ mwa pyɛ de a vɔk,
tik bemat beduk be hashe pyɛ́ de a ga yɔ́m ɛ e ra yɛ!
12Mwat hwak a to dura a yɛ nerat
kɛ a tosho reyɔm nehyɛn mɛ wɛt!
13Tik be wey na kwɔ̀rɔ mɛ hywiri,
bē ye bam a reza mɛ e zamâng vey!
14Tik na Dagwi Darwey a sang ye bam a banɛ̂n bedabeda mɛ
kɛ be sang fugut banɛ̂n neng mɛ wɛt!
15Tik na Dagwi Darwey a bare na banɛn mɛn o kayɛ jeng,
tik na a tɛ̀ be ye bam a baza mɛn e jey!
16Yaga mwat o a bare na a dura nerat wɛt,
a tak a bepɛng na vemo de ba bidɛ sɛlɛ,
vemo de vit a hɛn na yey ting, a tak a yɛn sɛ̌ ba kushu.
17A wok netâ mok a bemat gawey, a remo, tik gawey he hwo e ra yɛ!
A simo mok a bemat nerat wɛt, à remo, tik nerat ne sè shan na yɛ!
18Sede remo de e tɛ̀sɛ berugu kayɛ jeng,
ano de e mok a bemat gawey.
Tik gawey o he yel a yɛ e bek sede nshî sɔ,
sede něy de na kyè mwa vɔk e bekup me!
19Tik gawey o he sè sede gworugu de a bang ɛ mɛ,
sede gyindi de e tɛ̀sɛ kayɛ jeng!
20Tik na gawey hane he sè pyɔlɔ de Dagwi Darwey e nɔ̂ng
vemo de be tɛ̀sɛ sekun hom,
vemo de be ha ha ves e ra me.
21Hwo à Dagwi Darwey, Darwey hom,
rá a me tyɛng na nerey mō,
sey me, yaga hwà sé rwat,
ko hwà tɛ̀ yey na me.
22Ma sé pɛ́ng-pɛng, ma bidɛ sɛlɛ,
ba ga kata a me yey.
23Mê kwɔ̂k ye shǔt sede zinâ nawiri,
ma sé sede yɔrɔ de gul gwo gangas.
24Bakwot hom ba sé gbɛrɛk yi na wusal hal,
ma ga sɔ́ me, ma ga tɛ́ me gwɔshɔk.
25Ma sé pyɛ byɛs na vê sekun hom,
jeng de be di me, be digis bato mɛn.
26À Dagwi Darwey, Dagwi hom, sɛlɛ me,
sey me, yaga hwà tɛ̀ yey na me kayɛ jeng.
27Ano, vê repugu hom bê tɔk, e hwo de hwà ra ano,
e hwo, à Dagwi Darwey de hwà sey me.
28Yɛn e mok a me gawey, ko hwo, hwô tɛ̀ a me nerat.
Yɛn e hwo e ra me, ko yɛn ê de vo rekyen.
Ko me, mwât fwom mō, mê vɔk yey pyɛng sizɔng.
29Tik be kyiri vê tɛ́sɛ kun hom na rekyen,
tik rekyen mɛn re kyiri hɛn sede gworugu!
30Ma rɔda feng a Dagwi Darwey na gbɔng fwɔ,
mê somo hɛ e ji regyêng bemat;
31Yaga e dul bepɛng,
e sey ɛn yi e vemo de be tɛ̀, be gang ɛn na shɔt.