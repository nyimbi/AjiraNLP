Tom-lagwî Dagwi Darwey e Bokim
1Tom-lagwî Dagwi Darwey a hwo tut yi e Gilgal vɔk e Bokim, ko a yâng BeIsrayɛl, “Ma ga nusu na yin yi e Misra vey e ngamo e sevwel de mà kana sira a bedabeda min, ma rɔda nɔng ɛn sɛ. Ma ye, ‘Ma rɔda lashe wuna-na-sira hom de mà kana sira na yin ko tyɔng wɛt. 2Yin arɔng, yin kwon wuna hin na sira tanga bemat de ba sé na sangal e vwel hemo wɛt. Tik na yin gangas nekwɔn rangâs yas vɔk na bedagwi mɛn.’ Ko mwa ano yin a raa há hom wɛt. Yaga sɛ́ de yin a ra ano arɛt? 3Yaga ano, me arɔng ma rɔda ro a yin hɛn wɛt, ko yɛn a rɔda sè sede bagun vos in, ko bedagwi mɛn ba rɔda hwɔshɔ nehywɛ min, ko hemo ha rɔda wey na yin.” 4Jeng de BeIsrayɛl mwa ba wok ha hane de tom-lagwi o a ha, yɛn a hwo tosho ding-ding. 5Yaga ano, yɛn a vo a kwɔn o rezâ Bokim wɔgɔ, vemo de be tosho. Yɛn a nása nenɔrɔ̂ yas de be yɛt vɔk na Dagwi Darwey e kwɔn hane mo.
BeIsrayɛl ba tik nà raa Dagwi e bamâ rekû Yɔshuwa
6Bama de Yɔshuwa a ga tɛ̀ BeIsrayɛl e gwong, kawɛ a kyè vɔk e bak sevwel o mwɛ, na a wɔ̀ re ɛ̀ nedanelɔ. 7Ko BeIsrayɛl bá sap Dagwi Darwey jeng de Yɔshuwa á sè rɔ̌ kwen tanga jeng de bemakuk de bá rɔ̌ beken e bamâ rekû Yɔshuwa, yɛn bemakuk vemo de ba bɛrɛng gbɔng tomong de Dagwi Darwey o á kana ra a BeIsrayɛl. 8Ko Yɔshuwa Nun, sam Dagwi Darwey a tɛ̀ neshey naga na kuru (110), ko a de ku. 9Ba lɛrɛ hɛ e vwêl nedanelɔ mɛ de ba nɔng ɛ e Timnat-Hɛrɛs, e vwêl bahwôl Ɛfrayim e rwa bato na rakû Gaash. 10Bwâng bemât jeng Yɔshuwa ba kushu arɔng, ko bemat behak ba raa vane, ba dun Dagwi Darwey na gbɔng tomong de a ga ra a BeIsrayɛl.
11Ano kwong BeIsrayɛl ba ra pyɛ́ vyes e nuyêl Dagwi Darwey, yɛn a sap BeBaal. 12Yɛn a kyɛ́ ɛn nà re a Dagwî bedabeda mɛn fongol, Dagwi Darwey de a pat ɛn yi e ji Misra. Yɛn a hwo raa bedagwî bemat vane de ba gwɔrɔ hɛn ba re a vɛ fongol, ko yɛn a ló a Dagwi Darwey yey. 13Yɛn a kyɛ́ ɛn nà re a Dagwi Darwey fongol, ko yɛn a sap dagwî Baal na ve Ashtarɔt. 14Dagwi kwong a wok shom sizɔng na BeIsrayɛl, ko a nára hɛn e vwɔ̂ bemat de ba jugu hɛn. A tɛ̀ ɛn e vwɔ bemât repugu mɛn de ba gwɔrɔ hɛn, ba re gap mɛn, ba tak a yɛn reyɔm. Ko BeIsrayɛl o vit a hɛn nà gap de bê tɔk gyeng mɛ̀ bato mɛn yi na bemât repugu mɛn o. 15Kayɛ jeng de yɛn a nusu wɔ̂ como, ko yɛn a tɔk di wɛng wɛt, yaga Dagwi Darwey a vɔk repugu na yɛn sede remo de a kana sira a yɛn. Yaga ano yɛn a sè e ji reyɔm sizɔng.
16Ano kwong, Dagwi Darwey a nɔng ɛn bemât nuyel, na be sey ɛn yi e vwɔ bemat de ba jugu hɛn. 17Mwa ano yɛn a tɔk wet betong, na be wok hâ bemât nuyel mɛn o wɛt. Yɛn a to bana hɛn na Dagwi Darwey wɛt, ko yɛn a re a bedagwi behak fongol. Bedabeda mɛn bà kana gyeng badu Dagwi Darwey, ko e jeng tyɔng zamang hemo ha tik nà ra ano. 18Kayɛ jeng de Dagwi Darwey a nɔng ɛn mwât nuyel, ko Dagwi á sè tanga yɛ, na a sɛlɛ hɛ, ko a sey ɛn yi e vwɔ bemât repugu mɛn kayɛ jeng de mwât nuyel o a sé kwen. A ra ano yaga e wok nemwishish mɛn jeng de e wok rus mɛn e nɛ̂n vemo de ba ngyit ɛn, ko ba tak a yɛn reyɔm. 19Ko bama de mwât nuyel mɛn o a ga ku, ko bemat o ba to ɛn e ji negwɔn neves, de na dal ne bedabeda mɛn. Yɛn a raa bedagwi behak, ba sap vɛ, ko ba re a vɛ fongol arɔng; yɛn a kyɛ́ ɛn nà hàla negwɔn neves na negbarak mɛn o. 20Yaga ano Dagwi a wok shom sizɔng na BeIsrayɛl, ko a ye, “Yerê bemat vemo ba lashe wuna-na-sira hom de mà kana sira a bedabeda mɛn, ko yɛn a kyɛ́ ɛn nà wet betong na ha hom. 21E ngamo nuyel, ma rɔda to me ro a yɛn yére cak wɛt yi e ji bwâng yére bemat de ya rɔngɔl e jeng de Yɔshuwa a ku, a hàla ɛ̀ yɛ̄. 22Yi na yɛ̄ ma rɔda mara BeIsrayɛl, na me di kɛ gyeng yɛn ê tɔk raa gwong hom tyɛng sede remo de bedabeda mɛn bà kana raa, kɛ wey arɛt.” 23Ano kwong, Dagwi Darwey a tik yére yane ye sangal e sevwel o, ko a ro yɛ ziri wɛt, a ka nɔng ɛn e vwɔ̂ Yɔshuwa na a ro ɛn arɔng wɛt.