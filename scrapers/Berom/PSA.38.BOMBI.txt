Wôn mwât sɔ̂ reyɔm
Lwɛlɛ̂ Davit de a ra, yaga na Dagwi a bare na yɛ. Gwá sè e vwɔ̂ mwât kyé na lɛlɛ.
1À Dagwi Darwey, hwà sé ra shom, hwà sé tabak me.
A ga vey ano! Tik me!
2Hwà ga mǎ me na ket mō;
hwà ga nɔrɔs me vwɔ.
3Yaga shom mō, dem hak ha to sé nang wɛt,
mwa nedem hom na ga tɛ́ ɛn jwɛɛnɛn yaga banɛn hom.
4Neburu hom na ga sɔ a me to,
na sé a me pyɛ nedirik de mê kyɛm me jut wɛt.
5Má ra netɔ̌n, ma jut o na jɔgɔ,
yaga ano, baram hom ba ga bɔsɔ bé ro nesang.
6Ma ga ye nguk, ma ga tɛ́ me gbɛrɛk,
ko me wosho e de tosho.
7Rebek hom ra fes sede kya,
dem hak ha to sé nang wɛt.
8Ma ga sɔ me, vit a bwâng gap, ko ma ga tɛ́ me buruk,
yey hom ye bɔgɔs, me rus yaga nepep.
9À Darwey, hwà tɔk pyɛ de ma vɔk cwey yɛ,
hwà ga wok rus hom.
10Nesong né rasa a me, gap hom ha ga tala hɛ,
bayis hom ba ga tɛ́ ɛn hywiinin.
11Besa hom tanga bemât vwara hom be vey bagat na me wɛt
yaga baram hom, belɔ hom mwa ba ye jaram à me.
12Vemo de be simo wey na me be rene bagun,
ko vemo de be simo be mǎ me be tɛsɛ a me bengyip wey na me.
Mwa wosho be yong pyɛ́ vyes vey sɛ̀ me.
13Ko ma sé sede kpey, vit à wok ha,
ma sé sede tɔn, vit a tɔk ha.
14Ey, ma sé sede mwat de e wok ha wɛt,
ko e tɔk toyo na hɛ wɛt.
15Me sɛt bayis e ra hwo, à Dagwi Darwey, Dagwi hom,
hwo wɛ de hwô hanat e to hom.
16Ma ye, “Hwo tik vê repugu hom be feng yaga reyɔm de me sɔ
kɛ be dak kaa e ra gaba hom wɛt!”
17Ma sé e ji nepep kayɛ jeng,
ma sé lɛs e ra gaba.
18Ma sé kulu banɛn hom,
me lashe yey yaga pyɛ́ de ma ra.
19Vê repugu hom de be simo mɔrɔ me bé wok na gap,
pyak ba sé de be bɛɛ me ves, vit à tin.
20Be tala me na pyɛ́ vyes e tô nerat,
be kyɛ́ ɛn me, yaga me tē ngyɛ́k na me ra pyɛ́ ryat.
21À Dagwi Darwey, Dagwi hom, hwo ye waa a me
kɛ hwo sè yikyik na me wɛt!
22À Darwey, mwât sey me,
vey sɛlɛ me dey-dey!