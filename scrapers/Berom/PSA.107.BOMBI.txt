Bak wo netungun
(Lɛlɛ 107—150)
Lwɛlɛ̂ fêng vemo de ba ga sey ɛn
1Feng in a Dagwi Darwey, yaga a sé wo nerat,
tɛ̂ yey mɛ na bemat hê nàra nesheneshey.
2Tik vemo de Dagwi Darwey a ga viri hɛn be ye ano.
A viri hɛn yi e vwɔ̂ vê repugu mɛn,
3a tula hɛn yi e bavwel,
yi e rwa rak na rwa ta,
yi e rwa bato na rwa batin.
4Behak mɛn ba kyě gǎ e hêy gbingiring de vit a gwong,
ba tɔk sɛ̀ kwɔn de bemat ba sangal ɛ wɛt.
5Ba wok na vyong na yêy hwɔshɔ,
ba ga ye waa.
6E ji reyɔm mɛn, ba tosho a Dagwi Darwey,
ko a sey ɛn yi e rɛ.
7A kyè na yɛn e gwong de gwa kwey cik,
sɛ̌ ba wɔ̀ wul repomo de bemat ba sangal ɛ.
8Tik be feng a Dagwi Darwey yaga tɛ̂ yey mɛ,
yaga tomông langat de a ra a yɛn.
9A ga nɔ̂ng vemo de yey mɛn ye hwɔshɔ nshi,
a ga nɔng vemo de ba wok vyong pyɛ́ ryat.
10Behak a bemat o ba sè bemât ngyang.
Ba sangal e lwil mwangalang sizɔng,
ba cat ɛn na ngyang, ba sé e rezot,
11yaga bá kyɛ́ ɛn nà gyeng hâ Dagwi,
bá byɛs vô redu Womo De A Dal Na Reto Mwa.
12A tɛ̀ be vel meles na fwôm negbang,
ba gaba, vit a mwât sɛlɛ.
13E ji reyɔm mɛn, ba tosho a Dagwi Darwey,
ko a sey ɛn yi e rɛ.
14A pat ɛn yi e lwil mwangalang sizɔng o,
a tuyu ngyang mɛn.
15Tik be feng a Dagwi Darwey yaga tɛ̂ yey mɛ,
yaga tomông langat de a ra a yɛn.
16A ga cɛgɛt ri dyam pama,
a ga kpɔgɔm bewɔ́rɔ dyam.
17Behak bá sè betɔn,
bá sɔ reyɔm yaga negbarak mɛn na banɛn mɛn.
18Nenu mɛn na nɔng ɛn rê pyɛ́ ko tyɔng wɛt,
ba sè lɛs na reku.
19E ji reyɔm mɛn, ba tosho a Dagwi Darwey,
ko a sey ɛn yi e rɛ.
20A hanat, ko yɛn a tɛ̀ tyang,
a sey ɛn yi e reku.
21Tik be feng a Dagwi Darwey yaga tɛ̂ yey mɛ,
yaga tomông langat de a ra a yɛn.
22Tik be nára nenɔrɔ na be feng mɛ,
bē ha hâ tomong mɛ e lɛlɛ̂ nzem.
23Behak be kyè kwɛngɛl e bedwa-nshi berey o,
ba ra nejìk e gwogbɔng gworep.
24Yɛn a bɛrɛng tomông Dagwi Darwey,
tomông langat de a ra e ji gwɛ.
25A hanat, ko gwogul gwa pɛsɛl,
gwa tɛ̀ bagûng nshi be tē lōm.
26Dwa mɛn wa sogso e gwi,
wa tē mǔt, bemat o ba ye waa.
27Ba tē dèndes, be ra dedan sede bemât sefeng,
mwa sekwɛl mɛn sá sè yapyi.
28E ji reyɔm mɛn, ba tosho a Dagwi Darwey,
a sey ɛn yi e rɛ.
29A tɛ̀ gwogul o gwa tumal,
bagûng nshi mo ba sǎ yaang.
30Yɛn a vɔk yey pyɛng, yaga kayɛ pyɛ ya ga dyɛng,
a wul na yɛn e kwɔ̂n pɔngɔ̂ bedwa-nshi de ba vɔk e yey.
31Tik be feng a Dagwi Darwey yaga tɛ̂ yey mɛ,
yaga tomông langat de a ra a yɛn.
32Tik be remo hɛ e regyêng bemat,
bē somo hɛ e tulâ bemakuk.
33-34Yaga nevês bemat de ba sé sangal e vwel o,
Dagwi a tɛ̀ nerɔt ne ye jɔng,
lel nshi ba tik nunus,
vwel o ha tɛ́ ɛ gbingiring,
ko a tɛ̀ vwel de he nɔngɔs pyɛ́ naka he kyɛ́ ɛ vɔ.
35Ko a tɛ̀ bekadung be se e hêy gbingiring
a tɛ̀ lel nshi be nunus e vwel hwogot.
36A tik ɛ vemo de be re vyɔng e hwomo,
yɛn a lɔk ɛ repomô sangal.
37Yɛn a how cāp, yɛn a tus batîn anap,
ko ba sɛ̀ bwal rwat.
38A tɛ̀ nerat e ra yɛn, ba gwɛ̌ hɛn pyak,
ko a tik kàra mɛn be tɛt ɛn wɛt.
39Jeng de nepyak mɛn na tɛt ɛn,
yi na tak a yɛn, yi na reyɔm na lashê yey,
40Dagwi a tɛ̀ nèy lɔ gwɔ̀m ne vos rekyen,
a tɛ̀ be kyě gǎ e hêy gbingiring de vit a gwong.
41Ko a sey bepɛng yi e reyɔm,
a tɛ̀ belɔ mɛn be gwɛ̌ hɛn sede kara.
42Vemo de bá se tɛk ba di pyɛ́ yemo, bá vɔk yey pyɛng,
ko mwa bemat beves, bá bang a yɛn nenu.
43Tik vê netsitsɛng be tē naka na pyɛ́ yemo,
bē bare e ra tɛ̂ yey Dagwi Darwey.