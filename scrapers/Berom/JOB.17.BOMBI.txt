1“Neken hom na ga wey, nepɔlɔ hom na ga tala hɛn,
ma sé e nû reku.
2Mwin, ba ga jut me e nû pyɛ cak wɛt,
be shok a me yey, be tabas a me nengyas.
3À Dagwi tumal a me,
wa a sé de e vo nu yaga me ɛ?
4Hwà ga lɛrɛ a yɛn tɔk e ji neyey mɛn,
yaga ano, de hwó gwɛ̌ a yɛn nerey wɛt.
5Mwat de a re gwɔ̄m vwen na a sɛ nû nedanelɔ sa mɛ,
nèy mɛ nê ba sɔ reyɔm.
6Dagwi ê tɛ̀ me pyɛ byɛs e bayis bemat,
be tulus a me netey e bayis.
7Bayis hom ba ga tɛ́ ɛn shǔt yaga sesin,
ma ga sɔ́ me hywiri.
8Bemat de ba sé tɛk be langat hɛn e ra pyɛ yemo;
vemo de vit a nɛn, ba ga sogo cik e ra vê kyɛ́ ɛn Dagwi.
9Wo tsak o e tumal gak e gwong mɛ,
womo de yey mɛ ya sé haalal ê gwɛsɛ ɛ gap.
10Ko mwa hin tik na yin a to vey,
mê tɔk sɛ̀ mwât netsitsɛng e ji min wɛt.
11Nepɔlɔ hom na ga tala hɛn, pyɛ́ de ma yong yɛ mwa ya ga raa nshi,
ma vɔk cwey pyɛ́ cak e yey hom wɛt.
12Ko besa hom, yɛn a yâng naturuk à nagwi,
ba to ye, negbey na sɛ́ bagat na lwil.
13Ka me bɛrɛng kwɔ̂n bevuvwel sede lɔ hom;
Ka ma lasha bemat hom e lwil;
14Ka ma yang sak, ‘À da hom’,
ko pyongol, ‘À neng-gwɔ kɛ gwa hom hwong o’.
15E gwa de ma vɔk ɛ sɛ̂t yey arɛt?
Ko sɛ̂t yey hom, wà a ga di hɛ ɛ?
16Hê yel e vwel vɔk e ri reku a!
Wot ê gyirik mwa vɔk e sak a?”