1Cīnat neha Gbɔng Gwɔ̀m Sɔlɔmɔn Davit,
gbɔng gwɔ̀m Israyɛl,
2na bemat be bin tɔk netsitsɛng na basa,
be vɔk tɔ́k-tsik na tɔ̂k cap neha ciwil,
3na be bin sɛ̀ basa na tɔ̂k ra pyɛ́ na netsitsɛng,
na necik na gas badu e tē, na bare rat,
4na vê dunus be basa nehywɛ râ pyɛ,
na bewen be basa gwông sangal rwat,
5na wo netsitsɛng arɔng a bin wok ko e gwɛ̌ tɔk,
mwat de a vɔk tɔ́k-tsik e sɛ̀ sekwɛl,
6na yɛn a bin tɔk cinat ha tanga pyɛ̂ negbang,
neha vê netsitsɛng tanga nerangsâl rigim.
7Sâp Dagwi Darwey, hɛ à susû tɔ́k,
betɔn be byɛs netsitsɛng na basa.
Tusa e ra besa beves
8À hwey hom, wet betong na basâ da mo,
ko hwo kyɛ́ o masâ neng mō wɛt,
9yê sè a hwo naka sede cúyu e rato mō,
sede lwɛlɛ rwat e fwɔ mō.
10À hwey hom, ka sede bemat beves ba tɔgɔs hwo,
hwo kwon simo wɛt.
11Ka ba ye, “Vey wot kyè wɔ̀ lɛrɛ hot e gwong yaga shushu nemi,
wot hwo e ra bemat de vit a hɛn na sɛlɛ,
12be ye wot wɔlɔk hɛn na neken sede sak,
wot pere tomo na yɛn wɔ e kwɔn bevuvwel.
13Wot ê sɛ̀ mwa pyɛ́ ryat sizɔng,
wot ê sila nelɔ mot na pyɛ́ de wot a sey ɛ na yɛn.
14Wot ê gas yɛ e tē mot,
tyɛng na nepyak mot.”
15À hwey hom, hwo raa gwong mɛn wɛt,
gas tó mō na yɛn,
16yaga bol mɛn be tele wɔ̀ ra pyɛ́ vyes,
ko be ra dey-dey wɔ shushu nemi.
17A sé yapyi zɔng,
renê segun e bayîs non.
18Ko bemat vemo de be sǎ e waba e ra neken mɛn,
yɛn e rene pyɛ de ye mɔrɔ neken mɛn.
19Yerê pyɛ́ de mwat e sɛ̀ na yol,
yɛ jut nekên mwat o.
Hâ netsitsɛng
20Netsitsɛng né mok na gbɔng fwɔ e nehyok,
ne tē nèy à fwɔ e bebajang,
21ka e ji regyɛng bemat ne yila,
e dúra bemakuk vê repomo.
22Ne tē, “À yin vê dunus yaga sɛ́ de yin ê sangal e dunus ɛ?
À yin vê byɛs, yaga sɛ́ de yin ê sangal e byɛs min ɛ?
À yin betɔn, yaga sɛ́ de yin ê kyɛ́ in tɔk ɛ?
23Wet betong na gyong hom mwin.
Mê wunta a hwo yey hom,
mê tɛ̀ hwo tɔk bare hom.
24Maga rini hwo ko hwà kyɛ́ o nà wet betong,
ma nára vwɔ hom vit a mwat de a wok me,
25yin a ga kyɛ́ in mwa vô redu hom,
ko yin e to sey gyong hom wɛt.
26Me arɔng mê shɛgɛsh reyɔm min,
mê feng ɛ wɛng jeng de rezot ra sɛ̀ in.
27Jeng de negbang na hwo e ra yin sede gwogul rwak,
ko rezot re vey sede wula,
jeng de yin e tak yɔ́m na nepep royo.
28Ano kwong yɛn ê yila ko mê hanat wɛt,
yɛn ê ye ngyɛ́k e de jama me ko bê sɛ̀ me wɛt.
29Yɛn a kyɛ́ ɛn tɔk,
ko ba kasa sâp Dagwi Darwey wɛt.
30Yɛn a ga sang simo vô redu hom wɛt,
ko ba byɛs mwa gyongos hom.
31Yɛn ê yɛt bwal negwɔn neves mɛn,
bê sirik na begwong beves mɛn de be yongos.
32Sogô nehywɛ vê dunus ne wey na yɛn,
nerirî betɔn ne mɔbɔs hɛn.
33Ko womo de e wet betong na ha hom ê sangal tyang,
ê vɔk yey pyɛng e sangal tyang vit a bengyip reyɔm.”