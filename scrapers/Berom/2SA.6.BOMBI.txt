Davit a vey na Kundung Wuna-na-Sirâ Dagwi e Yɛrusalɛm
(1Neha 13:1-14; 15:25—16:6, 43)
1Davit kwong a to hwo tula besugâ como Israyɛl de nepyak vɛ na wul gu kuru batat (30,000). 2Yɛ na bemat mɛ mo ba sogo, ba kyè vɔk e Baala e vwêl Yuda, na yɛn a wɔ̀ jut mɛ Kundung Wuna-na-Sirâ Dagwi vey mɛ e Yɛrusalɛm. Ba yishi gwɛ na rezâ Dagwi Darwey, Da Jey Mwa, de kwɔ̂n sangal mɛ ha sé e ra pyɛ́ cɛn de ba tâng yɛ à Kɛrup. 3-4E jeng yane gwa sè e lɔ Abinadap de ha sé e rahwol.
Ba jut ba tɛ̀ gwɛ e ra kyɛkyɛ̂ berɔndɔng pwas. Ko Uza tanga gwà mɛ Ahiyo, nèy Abinadap, ba kyě gyeng kyɛkyɛ mo. Ahiyo a sè kyè e yêl gwɛ. 5Davit kwong tanga mwa BeIsrayɛl ba rɛ̌ na gap mɛn mwa, na be nɔ̂ng Dagwi Darwey nerey, ba ra lɛlɛ na yōm kwo, na yōm shǐ na bebing tanga begwák.
6Jeng de yɛn a vey wul gazû Nakɔn, berɔndɔng o ba tiri bol, ko Uza a vɛ̌ nára vwɔ mɛ, a kaba mɛ kundung o. 7Dagwi Darwey a tɛ̀ shom na Uza, yaga a nɔng ɛ nerey wɛt, ko a mɔrɔ hɛ. Uza à vɔk a ku e hagât Kundung Wuna-na-Sirâ Dagwi o. 8Davit kwong a wok shom de Dagwi Darwey a pat shom e ra Uza, ko pere vey e yunung ba tâng kwɔn o à Pɛrɛs-Uza.
9Davit a vo bengyip Dagwi Darwey tuk hane, ko a ye, “E rɛ̌ de Kundung Wuna-na-Sirâ Dagwi gwô vey na me ɛ?” 10Yaga ano, a yong ɛ̀, na a jut gwɛ, na gwo sè na yɛ e gbɔng repomô Davit wɛt, ko a kwey mɛ wɔ e lɔ Ɔbɛt-Ɛdɔm wo repomo Gat e negya. 11Kundung o gwa nàra e hwomo pɛl tat.
Ko Dagwi Darwey a tɛ̀ a Ɔbɛt-Ɛdɔm nerat, mwa na belɔ mɛ. 12Jeng de gbɔng gwɔ̀m Davit a wok, Dagwi Darwey a ga tɛ̀ a belɔ Ɔbɛt-Ɛdɔm tanga pyɛ́ mwa de a vɔk nerat yaga Kundung Wuna-na-Sira mo, a vɛ̌ wɔ̀ jut gwɛ yi e lɔ Ɔbɛt-Ɛdɔm o, a vey mɛ e Yɛrusalɛm na gbɔng nzem yey pyɛng. 13Jeng de bemât jût kundung o ba bɔrɔ zang tyiimin zɔng, ko Davit a tɛ̀ ɛn be tumal na a nára nɔrɔ̂ yas de be yɛt vɔk na Dagwi hê mus rɔndɔng tanga hwey o de ha mɔsɔ naka. 14Bama mo, ba to sogo kwɛngɛl, ko Davit a rɔgɔs rugû linen pwɛng e rawit mɛ zɔng, a rɛ̌ mɛ na gap mɛ mwa, na a nɔ̂ng Dagwi Darwey mɛ nerey. 15Ano kwong, yɛ tanga mwa BeIsrayɛl ba vey wul na Kundung Wuna-na-Sirâ Dagwi na mok tanga pɛsɛ̂l bedurum.
16Jeng de ba sé yel na kundung o e ji gbɔng repomô Davit, ko hwā mɛ Mikal, hwông Saul, a ye byak e repɔk duk, ko a di gbɔng gwɔ̀m Davit a sé tē lōm, a sé rɛ̌ e nuyêl Dagwi Darwey, ko a vɛ̌ byɛs ɛ e yey mɛ.
17Ba vey na kundung o, ba yel mɛ e ji buk de Davit a ga kana yong, ba tɛ̀ gwɛ gyat e kwɔn de ba ga kana yong yaga gwɛ. Davit kwong a nára nenɔrɔ̂ yas de be rangas burang tanga nenɔrɔ wunâ nesa vɔk na Dagwi Darwey. 18Bama de a ga yɛnɛ nása nenɔrɔ mo, ko a vɛ̌ tɛ̀ nerat e ra bemat e ji rezâ Dagwi Darwey, Da Jey Mwa. 19Ko a nɔ̂ng kawɛ e ji bemât Israyɛl, beras na beha, kpam-tuk bagasak gwining, na cung namâ rangas.
20Sede Davit a toyo vɔk e lɔ, na a tɛ̀ a belɔ mɛ netyang, ko Mikal a nusu wɔ̀ man na yɛ, a ye, “Kée kàa! Di gbɔng gwɔ̀m Israyɛl de a nɔ̂ng tó mɛ nerey yunung! A hywɛrɛm hɛ e nuyêl behwông fwom nelɔ bemât fwom mɛ, sede remo de betɔn be ra!”
21Davit a toyo a yɛ, a ye, “Ma rɛ̌ na me nɔ̂ng Dagwi Darwey nerey. E yɛ de a kasa me e tô da mo kɛ hwak yi e cang mɛ, ko a tɛ̀, me re negwɔm e ra bemat mɛ BeIsrayɛl. Ma rɔda re nuyel na rɛ̌ e nuyêl Dagwi Darwey, 22ma rɔda gwɛ̌ tɛ̀ to hom, na me sè pyɛ byɛs de ya dal ano. Ey, ma rɔda sè pyɛ byɛs e bayis mō, ko e bayîs behwong vemo de hwà ha e ra yɛn, yɛn a rɔda nɔng me nerey!”
23Mikal, hwông Saul, a sang tɔ̀ hwey wɛt vɔk e reku mɛ.