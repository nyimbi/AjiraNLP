Pyɛ́ cak de Sɔlɔmɔn a ra
(1Gwɔ̀m 9:10-28)
1E yɛnɛ̂ neshey kuru baba de Gbɔng Gwɔ̀m Sɔlɔmɔn a jut na a lɔk Gbɔng Duk Re Fongôl Dagwi Darwey na lɔ gwɔ̀m tó mɛ, 2Sɔlɔmɔn a to lɔk bapomo de Huram a kana nɔng ɛ, ko a tɛ̀ BeIsrayɛl ba sangal e vɛ.
3Sɔlɔmɔn a wɔ́ e vwêl Hamat-Zoba ko a re rɛ na como. 4A lɔk Tadmor e hey na mwa bapomô tikîs pyɛ́ de a lɔk e Hamat. 5Ano arɔng, a lɔk Bet-Hɔrɔn wo rak na Bet-Hɔrɔn wo vwel, sede bapomo de ba gwɔrɔ na bedwa, ko ba tɛ̀sɛ a vɛ rùhup na bewɔ́rɔ dyam manâs vɛ, 6tanga Baalat na mwa bapomô tikîs pyɛ́ mɛ, na mwa bapomô tikîs bekyɛkyɛ̂ bedwa mɛ, na vê bedwâ como mɛ, tanga mwa pyɛ́ de Sɔlɔmɔn a tɛ̀ e yey mɛ na a lɔk, e Yɛrusalɛm, na e Lɛbanɔn, tanga e mwâ vwêl negwɔm mɛ. 7Mwa bwang bemat de ba pɔl à BeHiti, na BeAmɔr, na BePɛrizi, na BeHivi, tanga BeYebus de ba sé BeIsrayɛl wɛt, 8yi e bedabeda mɛn de bá rɔngɔl e vwel o, vemo de BeIsrayɛl ba ga kana wey na yɛn wɛt — mwa hɛn, Sɔlɔmɔn a vos ɛn na be ra fwôm retek, sede remo de ba sé rɔɔ ra vey e yunung. 9Ko e ra BeIsrayɛl, a tɛ̀ ɛn be ra fwôm sesam na retek wɛt. Yɛn á sè bemât como, na bemât nuyêl bemat mɛ, na begwɔ̀m comô bekyɛkyɛ̂ bedwa na vê bedwa mo arɔng. 10Yɛn á sè naga beba na kuru batungun (250) de ba sè begbɔng bemât bɛrɛng bemât fwom mɛ.
11Sɔlɔmɔn a jut hwā mɛ hwông Farawo yi e gbɔng repomô Davit vɔk e bak lɔ gwɔ̀m de a lɔk a yɛ, yaga a ye, “Hwā hom ê sangal e lɔ Gbɔng Gwɔ̀m Davit wo Israyɛl wɛt, yaga nekwɔn de Kundung Wuna-na-Sirâ Dagwi Darwey gwa ga vey ɛ nà sé jɛrɛ.”
12E bama mo, Sɔlɔmɔn a nára nenɔrɔ̂ yas de be rangas burang vɔk na Dagwi Darwey e ra gàgbang rangas yas Dagwi Darwey de a kana lɔk e nuyêl gàgbang Gbɔng Duk o, 13tyɛng na pyɛ de bê ragas kayɛ jeng yaga nɔrɔ̂ rangas burang de Mose á nɔng nu be ra Tuk Shábat, na nzem pwɛl pwas, tanga nzem netat ne kahɛ shey, ne à — Nzem Kpam-tuk Sana Géy-sing, na Nzem Bwal tanga Nzem Bǔk. 14Sɔlɔmɔn a raa badu fwom de da mɛ Davit á kana yong, ko a gas bepiris bagyɛng o bagyɛng o, na yɛn a ragas tom mɛn ve kahɛ tuk. BeLevi arɔng na mɛn ve lɛlɛ somô Dagwi tanga vê sɛlɛ̂ bepiris na tom de be ragas kahɛ tuk. Bemât gyeng rùhup e bagyɛng mɛn na be gyeng kagwɛ ruhup kahɛ tuk. A sé ano de Davit, mwât Dagwi á kana nɔng nu. 15Vit à mwat hwak de a ye calak a nu de gbɔng gwɔ̀m a nɔng e ra tom bepiris na BeLevi kɛ e ra begban tikîs pyɛ́.
16Yi ano, Sɔlɔmɔn a yɛnɛ râ mwa tom de a ga kana yong, yi e tuk de ba bomo retîs Gbɔng Duk Re Fongol Dagwi Darwey vɔk e tuk de ba yɛnɛ kagwɛ fwôm Gbɔng Duk o ngyɛ́l.
17Ano kwong, Sɔlɔmɔn a wɔ́ e Ɛziyɔn-Gɛbɛr na Elat e rekwogom Rep Swinang e sevwêl Ɛdɔm. 18Huram a tomo a yɛ bedwa-nshi e vɔ bemât fwom mɛ, tanga bemât fwom bedwa mo de ba ga tɔ́k ɛn na fwom na vɛ e gwogbɔng gworep. Yɛn a wɔ́ e sevwêl Ofir tanga bemât fwom Sɔlɔmɔn, ko yɛn a wɔ̀ vey a yɛ na tɔ̂n kuru na vɛ betyiimin (16) vê dyam shinang.