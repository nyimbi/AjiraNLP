Túsa e ra râ nejwang
1À hwey hom tɛ̀ nehywɛ na netsitsɛng hom,
wet betong na pyɛ de ma tɔk,
2ano hwô kyɛm hwo dyɛng nehywɛ e há,
ko há mō hê vɔk tɔk.
3Hâ nû hwâ nejwang ha ta rɔɔtɔt sede nshî shok,
há mɛ ha sé hyul-hyul ha dal něy mɔmɔ.
4Ko yɛnɛ mɛ he reneng sede cǒ,
vootot sede wâl bahagat baba.
5Bol mɛ be kyè vɔk e sak,
bɔrɔs mɛ hé raa gwong wɔ e kwɔ̂n bevuvwel.
6Hwâ nejwang e bare gwông neken wɛt,
e vusa gwong sana tɔk.
7A nèy hom, wet in betong na me,
yin ye bam à neha hom wɛt.
8Gyeng to mō yikyik yi na yɛ,
hwo ka wɔ bagat na kwɔ̂n sangal mɛ wɛt,
9ko sɛ̌ hwô barak nerey mō, hwô tik na neshey mō ne wey,
e vwɔ̂ mwat de vit a hɛ na nemwishish.
10Bekɛnɛt bê sey ɛ nedanerey mō,
ko tâk reyɔ̂m fwom mō hê wɛrɛ e vɔ yére dyuk,
11e yɛnɛ̂ neken mo, hwô rus,
jeng de rebek mō na banamâ re ba ga sɔ ɛn,
12ko hwô ye, “E sɛ́ ya tɛ̀ ma kyɛ́ me tabak,
ko yey hom ya byɛs gyong ɛ!
13Ma wok fwɔ̂ bemât basa hom wɛt,
ma wet betong na bemât tɔk wɛt.
14Ma sé e nû wey zɔng,
e nuyel tulâ regyɛng bemat.”
15Tyɛng de hwô sɔ nshî kwɛngɛ mō,
ano de hwô man na hwā mo njumɛ zɔng.
16Hwô wey na nshi mō zɔng-reng,
sede nshi de ne tele e begwong.
17Nshi mō na sé yaga hwo nju mō zɔng,
hwo lashe ne na bemat beduk wɛt.
18Tik fwɔ̂-nshi mō gwo sɛ̀ nerat,
ko hwo vɔk yey pyɛng na hwâ nebot mō,
19zɛrɛ mo sede lyop, pyɛ bɛrɛng sede vow,
tik na tɛ̂ yey mɛ he sè pyɛ yey pyɛng na hwo,
vɔk yey pyɛng na hwā mo sede be feng na siring.
20À hwey hom, yaga sɛ́ de hwó wunsa hwo na devwes a?
Hwô kura hɛ e gey mō, hwā duk ɛ?
21Begwông mwasi ba sé e bayis Dagwi Darwey,
e bɛrɛng mwa tomong mɛ.
22Banɛ̂n mwat vwes bê vo ɛ,
bê vo ɛ e ji renɛn sede non e ji segun.
23Ê ku yaga vît gyêng tó mɛ,
ko gbɔng netɔn mɛ nê wey na yɛ.