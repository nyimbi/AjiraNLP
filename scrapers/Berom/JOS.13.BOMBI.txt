Bwâng vwel o de ba rɔngɔl nà re
1Neshey pyak na ga kwey, ko Yɔshuwa a ga kwop, a ga tɛ́ ɛ kpushuk, ko Dagwi Darwey a yang ɛ, “Di, hwà ga kwop kpushuk, ko di bwâng vwel o ha rɔngɔl pyak de yin ê re, 2-4gwɛ à mwa neyɛnɛ̂ vwêl BeFilisti na bapomo mɛn vane batungun vɛ à Gaza, na Ashdot, na Ashkɛlɔn, na Gat tanga Ɛkrɔn. Tik na yin to re mwa vwêl BeGeshur e rwa rak wo Misra, na vwêl BeAvi e rwa batin, na yɛnɛ̂ vwel yi e Rɔt Shihor hemo de ha sé e yɛnɛ̂ vwêl Misra, na pere vɔk e repomô Ɛkrɔn. Ko yin to re mwa vwêl BeKanaan yi e Meyara wo BeSidɔn vɔk e Afɛk e yɛnɛ̂ vwêl BeAmɔr, 5na vwêl BeGebal, mwa na nɛk Lɛbanɔn yi e bak Baal-Gat e nɛ̂n raku Hɛrmɔn vɔk e yɛnɛ̂ vwêl Lebo-Hamat e rwa rak, 6na mwa BeSidɔn de ba sangal e vwêl beraku yi e nɛk Lɛbanɔn vɔk e Misrefot-Mayim. Jeng de BeIsrayɛl ba sé gwɛ̌ sek wɔ e ji mo, me pyɛ hom ma rɔda ro yerê bemat vane mo. Ko hwo hwà rɔda gas a BeIsrayɛl bavwel o yi na masâ sesek e tē mɛn, sede remo de ma nɔng o nu. 7Ko a remo, gas yɛnɛ̂ vwel o e nû bwâng yére shatyat o, tanga rebit yerê Manase, na he se mɛn.”
8Ko di, yerê Rubɛn, na ye Gat, tanga rebit yerê Manase hak ya ga kana sey numo mɛn de Mose, mwât fwôm Dagwi Darwey a ga kana nɔng ɛn e rwa rak e gurâ Rɔt Yɔrdan. 9Yɛnɛ̂ vwel mɛn o ha wɔ wul Arower e ra vwak Arnɔn, tanga repomo de ra sé e tê nɛk o, ko ha wuna ɛ mwa rà tas vwêl Medeba pere wɔ e Dibɔn. 10Ha to wuna mwa bapomo de Sihɔn, gbɔng gwɔ̀m BeAmɔr, a kana re ɛ negwɔm yi e Hɛshbɔn, ko ha wɔ wul yɛnɛ̂ vwêl BeAmɔn. 11Ha wuna na vwêl Gileyat, na yɛnɛ̂ vwêl BeGeshur na BeMaakat mwa na raku Hɛrmɔn, na mwa vwêl Bashan, pere wɔ e Salka. 12Ha to wuna ɛ yɛnɛ̂ segwɔm Ɔk de a kana re negwɔm Ashtarɔt tanga Ɛdirɛi. Yɛ á sè wo tala e ji BeRɛfa. E yɛn vɛ de Mose a kana re ɛn, ko a ro bemat o yi e hwomo.
13Ko BeIsrayɛl ba ka tɔk ro BeGeshur na BeMaakat yi e tē mɛn wɛt, yaga ano, ba nàra e tê Israyɛl vey e yunung.
14Ko Mose a ka nɔ̂ng yerê Levi vwel de hê se mɛn wɛt. Dagwi Darwey a ga kana ha wɔgɔ, yɛn a rɔda sɛ̀ numo mɛn yi e ji nenɔrɔ pyɛ́ de BeIsrayɛl bê nása vɔk na yɛ.
Vwel de ba nɔ̂ng yerê Rubɛn
15Mose a ga kana nɔ̂ng Rubɛn bak vwel mɛn. 16Wà wɔ̀ wul Arower e ra vwak Arnɔn tanga repomo de ra sé e tê nɛk o, ko wa wuna ɛ mwa rà tas vwêl Medeba, 17tanga Hɛshbɔn, na mwa bapomo de ba sé e ra tas vwel o, vɛ a Dibɔn, na Bamot Baal, na Bet-Baal-Mɛyɔn, 18na Yahas, na Kɛdɛmɔt, na Mefat, na 19Kiriyatayim, na Sibma tanga Zɛrɛt-Shahar e ra rahwôl nɛk o, 20tanga Bet-Pɛyɔr, na sɛndɛng raku Piska tanga Bet-Yɛshimɔt. 21Wà wuna ɛ mwa bapomô rà tas vwel o, na mwa segwɔm Sihɔn, gbɔng gwɔ̀m BeAmɔr de a kana re negwɔm yi e Hɛshbɔn. Mose a ga kana re ɛ na como mwa na begwɔ̀m Midyan, vɛ à Ɛvi, na Rɛkɛm, na Zur, na Hur, tanga Rɛba. Mwa yɛn á kana sè bedagwɔm bapomô gbɔng gwɔ̀m Sihɔn. 22E ji bemat de BeIsrayɛl ba mɔbɔs o ba wuna na Balaam Bɛyɔr womo de á sè vwoshon. 23Rɔt Yɔrdan ha sé yɛnɛ̂ vwêl BeRubɛn e rwa ta. Mwa bapomo vane na nebapomo mɛn ba nɔ̂ng rùhup yerê Rubɛn vɛ.
Vwel de ba nɔ̂ng yerê Gat
24Mose a ga kana to nɔ̂ng rùhup yerê Gat bak vwel mɛn. 25Wa wuna ɛ̀ repomô Yazɛr, na mwa bapomô bak Gileyat, na rebît vwêl Amɔn pere wɔ̀ sɛ̀ mɛ repomô Arower de ra sé e rwa rak wo Raba. 26Wà wɔ̀ wul Hɛshbɔn vɔk e Ramat-Mizpe na Bɛtɔnim, yi e Mahanayim vɔk e yɛnɛ̂ vwêl Lɔ-Dɛbar. 27E ji nɛk Yɔrdan wa wuna Bet-Haram, na Bet-Nimra, na Sukɔt tanga Safɔn, vɛ a bwâng segwɔm Sihɔn, gbɔng gwɔ̀m Hɛshbɔn. Rɔt Yɔrdan ha sé yɛnɛ̂ vwêl BeGat o e rwa ta pere wɔ mɛ e Gworep Galili e rwa bato. 28Mwa bapomo vane na nebapomo mɛn ba nɔ̂ng rùhup yerê Gat vɛ.
29Mose kwong a ga kana to nɔng rùhup rebît yerê Manase bak vwel mɛn. 30Yi e Mahanayim wa wɔ wul rwa bato. Wa wuna ɛ mwa vwêl Bashan, tanga bapomo kuru batyiimin vemo de Yayir a kana re na como. Gbɔng gwɔ̀m Bashan, Ɔk, a kana re ɛ negwɔm mwa. 31Ha to wuna ɛ rebît vwêl Gileyat, mwa na Ashtarɔt tanga Ɛdirɛi, bapomô segwɔm Ɔk, e Bashan. Mwa vwel hemo ba nɔ̂ng rebît rùhup Makir Manase.
32Gwong a gwomo de Mose a gas ɛ sevwel de sa sé e gurâ Rɔt Yɔrdan e rwa rak na Yeriko, jeng de á sè e cwɛ̂l Mowap. 33Ko a ba nɔ̂ng yerê Levi vwel de hê se mɛn wɛt, a yang ɛn, Dagwi Darwey, Dagwi BeIsrayɛl, a rɔda nɔng ɛn numo mɛn yi e ji nenɔrɔ pyɛ́ de bê nása vɔk na yɛ.