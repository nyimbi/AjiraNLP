Dagwi Darwey na gbɔng gwɔ̀m de a kasa
Lwɛlɛ̂ Davit
1Dagwi Darwey a yâng darwey hom, gbɔng gwɔ̀m,
“Sangal e vwɔ yege hom,
mê tɛ̀ vê repugu mō be se e nɛ̂n negwɔm mō,
mê tɛ̀ ɛn sede kwɔ̂n tikîs bol mō.”
2Dagwi Darwey ê gwɛ̌ nerey negwɔm mō yi e Siyɔn.
A ye, “Rē negwɔm e ra vê repugu mō.”
3E tûk tô como bemat mō bê nɔng bato mɛn pyɛ mɛn.
Sede mwɛngɛ gwô bop nagasi,
bewen mō bê vey tula hɛn na hwo,
ba tɔrɔ hɛn na yɔ̀m nzem.
4Dagwi Darwey a ga sira,
ko ê sege yey mɛ wɛt:
“Hwà sé piris nesheneshey
sede vemo de ba raa Mɛlkisɛdɛk.”
5Darwey a sé e vwɔ yege mō,
ko tuk shom mɛ, ê bugut begbɔng begwɔ̀m.
6E ra a yére bemât jey shɔt,
ê mɔbɔs bato mɛn,
bagwɔ̂t bavin bê se e kahɛ kwɔn e jey.
7E sɔ nshî rɔt de ha sé e gwong,
ê tɛ́ ɛ kaskas, ko ê re nuyel na dî wɛng.