Tósho yaga rezot tanga feng yaga sɛlɛ̂ Dagwi
Lwɛlɛ̂ Davit de be ra gwɛ na fwɔ̂ lwɛlɛ̂ “Lyop hywìi gasi.” Gwá sè e vwɔ̂ mwât kyé na lɛlɛ.
1À Dagwi hom, à Dagwi hom,
yaga sɛ́ de hwà ga ye waa a me ɛ?
Ma ga pɛsɛl sin yaga sɛlɛ,
ko vey a remo, ma ga ka di pyɛ cak wɛt!
2À Dagwi hom, nagwi na naturuk me yila hwo,
ko hwo hanat a me wɛt,
me tɔk pɔnglɔ arɔng wɛt.
3Ko hwo, hwà sé Dagwi wo jɛrɛ,
hwà sé sangal e gwofwa negwɔm mō,
hwà sé womo de BeIsrayɛl be somo.
4Bedabeda mot ba sɛt bayis mɛn e ra hwo,
ba tɛ̀ gap e ra hwo, ko hwà sey ɛn.
5Yɛn a tosho a hwo, ko hwà pat ɛn yi e reyɔm.
Ba tɛ̀ gap e ra hwo, ko hwà tɛ̀ a yɛn rekyen wɛt.
6Ko me, ma sé pyongol zɔng, ma ka sé mwasi wɛt,
bemat be jut me e nû pyɛ cak wɛt,
kawɛ mwat e byɛs me.
7Mwa mwat de a di me e shɛgɛsh me,
e túsa nu, e digis rato mɛ,
8ko e tē, “Tɛ̀ gap mō e ra Dagwi Darwey!
Tik a pat o, a sey o!
Hwà sé wo yey mɛ wɛt arɛt?”
9À Dagwi Darwey,
e hwo de hwà tɛ̀, neng hom a tɔ me tyang,
hwà gyeng me tyang, jeng de ma sè rɔngɔl ngas.
10Ba tik me e vwɔ mō yi e tûk tɔ hom,
ko hwà sé Dagwi hom yi e jeng o.
11Hwo sè yikyik na me wɛt,
yaga yɔ́m ha sé, ko vit a mwât sɛlɛ!
12Bemât repugu pyak be gwɔrɔ me sede bemus,
be rɔnɔ me sede bemùs vê gap yi e Bashan.
13Be wuma nenu mɛn hwɔng e ra me,
sede begukum de be lulum, be tē lootot e ra mwat.
14Gap hom ha ga tala hɛ,
sede nshi na ye jɔng e vwel.
Mwa bahwɔ̂t nedem hom ba luyu hɛn,
ma ga pat ɛ yey sede bèhamal shok de be ye ywey.
15Hwɔk hom ha ga hworok,
relem hom ra ga ye pang e nu,
hwà ga tik me e fongol sede revin.
16Bemât nengyas ba gwɔrɔ me sede kwarâ bevu,
be sogo e ra me,
ba sé ngagat vɔ na bol hom.
17Me tɔk bara mwa bekup bek hom,
ko bemât repugu hom be feng ɛ wɛng ano.
18Ba sé gas berugu hom e tē mɛn,
be ra cáca e ra vɛ.
19Ko hwo, à Dagwi Darwey, hwo kwon se yikyik na me wɛt!
Hwo wɛ a gap hom, vey sɛlɛ me dey-dey!
20Sey me yi e bewâl bemât repugu hom,
sey neken hom yi e bevu vane!
21Hywit me yi e nû begukum!
Sey me yi e bemus de be ra yol pep!
22Hwà hanat a me,
ko mê ha a bemat pyɛ de hwà ga ra,
mê somo hwo e kwɔ̂n tulâ bemat mō, mê tē,
23“À yin de yin e sap Dagwi Darwey, somo hin hɛ!
Nɔng in hɛ nerey, à yin yére Yakɔp!
Sap in hɛ, à yin BeIsrayɛl mwa!
24Dagwi Darwey e byɛs kɛ e kyɛ́ ɛ bepɛng de ba sé sɔ reyɔm wɛt.
Jeng de ma tosho, a wet betong, ko a lɛrɛ a me bayis mɛ wɛt.”
25À Dagwi Darwey, hwà nɔng me retin
na me somo hwo e nuyêl gbɔng tulâ bemat mō.
E nuyêl vemo de be re a hwo fongol,
mê nára a hwo nenɔrɔ de ma ga kana sira, mê nɔng nɛ.
26Bepɛng bê re pyɛ́ de yê vey a yɛn.
Vemo de be vɛ̀sɛ na hwo bê somo hwo.
Tik na nepɔlɔ mɛn ne gwɛ̌ hɛn!
27À Dagwi Darwey, mwa bemât jey bê bare na hwo.
Mwa yére bemât jey yê toyo na hwo,
yê gaba e cât bol mō.
28Yaga hwà sé gbɔng gwɔ̀m,
hwó re negwɔm e ra yére bemât jey mwa.
29Bemat beting de be re be sɔ shɛrɛk bê gaba e cât bol mō;
bemat de ba sé e nû reku arɔng bê vey, bê ye guduruk e nuyel mō.
30Bemât nezamâng vey bê re a hwo fongol,
bê raa be há a nèy mɛn e ra hwo, Darwey mot.
31Bê ha tomong rat mō na vēmo de ba rɔngɔl nà tɔs ɛn;
bê ha a yɛn, “Dagwi Darwey a ga sey ot!”