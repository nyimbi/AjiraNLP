Ba re Babilɔn na como
1Ha ma hemo de Dagwi Darwey a nɔng Yirmiya, zarap mɛ e ra gbɔng repomo Babilɔn na mwa sevwel BeBabilɔn:
2“Ha a yére bemat jey yɛgɛt o!
Shara yɛ!
Nára pyɛ dura e gwi
na hwo ha yɛgɛt o!
Hwo lɛrɛ yɛ wɛt, ye ngan:
‘Babilɔn wa ga gaba!
Ba ga tɛ̀ a Bɛl rekyen.
Ba ga shara Marduk dagwi wɛ!
Ba ga tɛ̀ a pyɛ̂ sekwit Babilɔn rekyen arɔng.
Marduk wa ga gaba, ko cī wɛ ya ga tɛ́ ɛ cɛk o cɛk o!’
3Yere bemat jey ya sé kyè vey e ra yɛ yi e rwa bato,
na ye tɛ̀ vwel o hey gbingiring.
Vit a mwat de ê to sangal e hɛ,
bemat na ngyāma ya ga tele yi e hɛ.
4E nepɔlɔ nane, tanga e jeng o,
BeIsrayɛl bê toyo, yɛn na BeYuda.
Yɛn ê vey na sesin,
yɛn ê se jama Dagwi Darwey, Dagwi mɛn.
5Yɛn ê rangal gwong vɔk e Siyɔn,
ko bê doyo bayis mɛn vɔk e hwomo, be tē:
Vey in na wot bana hot na Dagwi Darwey,
na wuna-na-sira gbak-gbak de bê sang ye bam wɛt!
6Bemat hom ba sé sede tyīmit de ya vuru hɛ,
belek mɛn ba tɛ̀ be ye rɛng,
ba kwɛlɛng hɛn e beraku.
Yɛn a kyè yi e raku vɔk e rahwol,
ba ye bam a kwara mɛn.
7Kawɛ de a man na yɛn a wey na yɛn,
vê repugu mɛn ba ye, ‘E nɛn mot wɛt.’
A remo de yɛn a ra a Dagwi Darwey banɛn,
yɛ de a sé tin tsak o.
Yɛ Dagwi Darwey,
yɛ de bedabeda mot bá sɛt yey mɛn e ra yɛ.
8Tele hin yi e Babilɔn,
nusu hin yi e vwel BeBabilɔn.
Sè in sede begam,
de be kyè e nuyel tyīmit!
9Di in, mê tɔgɔs begbɔng yére bemat jey yi e rwa bato,
bê hwo e ra Babilɔn na como.
Yɛn ê tɛ̀ dura como e ra wɛ,
na be re wɛ.
Ket mɛn ba sé yere ve bemat sekwɛl,
vemo de be to ɛn hal wɛt.
10Bê jugu BeBabilɔn,
mwa vemo de be jugu hɛn o bê siris.
Me Dagwi Darwey ma ha ano.
11À yin vê jugu pyɛ̂ nedanerey hom,
mwa ano de yin e feng, yin a shɛgɛsh.
Mwa ano de yin e bwat sede shêp ngyi e ra sehwey,
ko yin e tosho sede bedwa.
12Ko rekyen rê kyiri neng min Babilɔn,
yɛ de a tɔ o ê sè pyɛ byɛs.
Di, vwel o hê se hê yɛnɛ mo e ji yere bemat jey,
hê se hey, vwel hwogot, na hey gbingiring arɔng.
13Yaga shom Dagwi Darwey e ra hɛ,
bê sangal e ji hɛ wɛt,
hê se barin hal,
kawɛ mwat de a kwey e Babilɔn o,
ê yang ɛ yɔɔt,
ê ye cwɛ̀ɛp yaga ha ga lashe hɛ tyɔng wɛt.
14À yin mwa bemat begbang,
ngyɛrɛ hin na yin a rɔnɔ Babilɔn.
Tabas hin ket min mwa e ra hɛ,
yaga ha ga ra a Dagwi Darwey banɛn.
15Dak in sekun e ra hɛ yi e kawɛ bak!
A remo ha ga tosho gabɔk.
Nekwɔn dul hɛ na ga gabsa,
ba ga gangas jwa-pomo mo.
Dagwi Darwey a sé tala hɛ pyɔ̌n neves hɛ,
yaga ano, tala hin hɛ pyɔ̌n hɛ,
ra in a hɛ pyɛ de ha ga ra arɔng.
16Dul in mwat tus pyɛ́ e Babilɔn,
na mwat de e nása bwǎ bwal nahywɛp.
Yaga wal como de wo wey na bemat,
kawɛ e ji mɛn e toyo vɔk na bemat mɛ,
ko mwa hɛn bê tele vɔk e vwel mɛn.”
BeIsrayɛl ba rɔda toyo
17Dagwi Darwey a ye, “BeIsrayɛl ba sé sede tyīmit de begukum be ro yɛ, be kyě shara yɛ. E mɛsɛng o gbɔng gwɔ̀m Asirya a hwo e ra yɛn, e bama mɛ Gbɔng Gwɔ̀m Nɛbukadnɛzar wo Babilɔn a kyě shɛk bekup mɛn. 18Yaga ano, me Dagwi Darwey, Da Jey Mwa, Dagwi Israyɛl, mê tabak Gbɔng Gwɔ̀m Nɛbukadnɛzar na sevwel mɛ, tyɛng sede ma tabak gbɔng gwɔ̀m Asirya. 19Mê toyo na BeIsrayɛl e sevwel mɛn. Yɛn a rɔda re pyɛ́ de ye tabas e ra Raku Karmɛl na e yɛnɛ sevwel Bashan, ko yɛn ê re kayɛ pyɛ de yɛn e simo de ye ras e berahwol Ɛfrayim na Gileyat, ko yɛn ê siris. 20Sede jeng o ya vey, bê to sɛ banɛn e Israyɛl kɛ neves e Yuda wɛt, yaga mê hala a bwang vane de ma tɛ̀ be tik ɛn beken banɛn mɛn. Me Dagwi Darwey ma ha ano.”
Shɔt Dagwi Darwey e ra BeBabilɔn
21“Tút in vɔk e vwel Meratayim, vwel sogo nehywɛ zang ba,
yin wɔ̀ hwo e ra bemat Pekot, vwel tabak arɔng,
na yin wey na yɛn mwa hywiri,
ra in pyɛ de ma ha a yin.
Me Dagwi Darwey ma ha ano.
22Wus como ha sé e vwel o,
ko ba sé wey na kayɛ pyɛ!
23Di in remos mwa jey,
ba ga kwɔrɔ rɛ be bugut rɛ hywiri!
Di in de Babilɔn wa ga tɛ́ ɛ,
pyɛ byɛm-byɛm e bayis yere bemat jey!
24À Babilɔn, hwà tɛ̀ a to mo segun, ko sa ga vo o,
ko hwà ka tɔk wɛt.
Ba sɛ o ko ba ga sey ɛ hwo,
yaga hwà ra repugu na Dagwi Darwey.
25Dagwi Darwey a ga wunta gban pyɛ̂ como mɛ,
ko a paa ɛ pyɛ̂ como shom mɛ,
yaga Darwey Dagwi Darwey, Da Jey Mwa
a vɔk fwom de ê ra e vwel BeBabilɔn.
26Vèy hwo in hɛ yi e kawɛ bak,
wuma hin hɛ sede begban pyɛ̂ yéneng,
tula hin hɛ sede bagwɔt pyɛ̂ yéneng, na yin wey na hɛ vit,
be tɛt a hɛ pyɛ cak wɛt.
27Mɔbɔs hin bemat o mwa sede bemus,
kyè in mɛ vɔk e dem yɛt yas.
Gawey e ra yɛn, jeng mɛn ya ga vey,
jeng tabak mɛn a yemo!
28Wet in betong, bemat tele kpɛɛ ba ga hywit ɛn yi e Babilɔn,
yɛn a ga wul Siyɔn na yɛn a ha,
talâ pyɔ̌n Dagwi Darwey, Dagwi mot,
yaga pyɛ́ vyes de yɛn a ra e ra Gbɔng Duk Re Fongol mɛ!
29Yila hin bemat begbang na be hwo e ra Babilɔn,
tomo hin mwa bemat tabas na begbang.
Rɔnɔ hin gbɔng repomo mo,
be tik mwat hwak a hywit ɛ wɛt.
Tala hin rɛ tyɛng na tom rɛ,
ra in a rɛ sede ra ra a behak,
yaga ra ga byɛs Dagwi Darwey, Wo Jɛrɛ, wo Israyɛl.
30Ano de bê mɔbɔs mwa bebot bemat mɛn e nehyok gbɔng repomo mo,
ko be wey na mwa bemat como rɛ tuk hane mo arɔng.
Me Dagwi Darwey ma ha ano.
31Me Darwey Dagwi Darwey, Da Jey Mwa ma ye:
À hwo Babilɔn, me ra repugu na hwo yaga dak kaa mo.
Tuk tala mo ha ga pom,
jeng de mê tabak hwo.
32Wò dak kaa ê tiri bwol a gaba,
vit a mwat de ê yang ɛ cik.
Mê dak kya e bagbɔng bapomo mɛ,
ko he re buruk kayɛ pyɛ de ya rɔnɔ hɛ.”
33Dagwi Darwey, Da Jey Mwa a ye:
“Ba sé mɔt BeIsrayɛl,
ano na vê Yuda arɔng.
Mwa vemo de ba vos ɛn be gyenges hɛn gak,
ko be tik ɛn be kyè wɛt.
34Wo Viri hɛn a vɔk gap,
Dagwi Darwey, Da Jey Mwa à reza mɛ.
Yɛ pyɛ mɛ e jut ha mɛn mwin,
ko ê vey na netyang e ra jey,
na reyɔm e ra bemat sangal e Babilɔn.”
35Dagwi Darwey a ye:
“Como yê hwo e ra BeBabilɔn,
na e ra ve sangal e Babilɔn
na e ra bemat fwom hɛ na bemat netsitsɛng hɛ!
36Como yê hwo e ra bevwoshon hɛ,
yaga na yɛn a tɛ́ ɛn betɔn!
Como yê hwo e ra bemat como hɛ,
yaga na be bin wey na yɛn!
37Como yê hwo e ra bedwa hɛ, na e ra bekyɛkyɛ bedwa hɛ,
na e ra bemat como byɛ e tē mɛn,
na yɛn a tɛ́ ɛn sede beha!
Como yê hwo e ra pyɛ̂ nedenerey hɛ,
na be bin jugu yɛ!
38Vey in na nehwogot e ra vwel o,
na bègwɔrɔt hɛ be ye jɔng!
Yaga ha sé vwel pyɛ̂ sekwit ye bengyip,
ko bemat o bê ra kaa na cī mɛn.
39Yaga ano, ngyāma yê sangal na bemurum e Babilɔn,
ko bengyuwa bê sangal e vwel o.
Bemat bê to sangal e hɛ wɛt,
ko hê to vɔk bemat e ji hɛ wɛt mwa nezamang.
40Sede jeng de Dagwi a wey na Sɔdɔm tanga Gɔmɔra
na bapomo de ba gwɔrɔ vɛ,
ano vit a mwat de ê sangal e hwomo,
vit a mwasi de ê tɛ̀ tɔ mɛ e hwomo.
Me Dagwi Darwey ma ha ano.
41Di in, bemat behak ba sé kyè vey yi e rwa bato,
gbɔng yere bemat jey na begwɔ̀m pyak,
ba sé yong ɛn yi e bebak jey ve yikyik.
42Yɛn a ga hashe begbang na bebara,
yɛn a sé beves, vit a tosho reyɔm.
Wus mɛn ha sé sede lulum gworep,
yɛn a lagsa bedwa.
Yɛn a yong ɛn gyat yaga como,
e ra yin BeBabilɔn!
43Gbɔng gwɔ̀m Babilɔn a wok reha mɛn,
ko vɔ mɛ ba tɛ́ ɛn gbɛrɛk.
Reyɔm na rezot ra kaba hɛ,
na nepep sede ne hwā de e rus tɔ.
44“Me Dagwi Darwey ma sé kyè vey sede gukum de wa sé nusu yi e rehwot Rɔt Yɔrdan pere vɔk e tyɛl sehwey vyēl rat, ano de mê vey na me tɛ̀ BeBabilɔn be tele dey-dey yi e sevwel mɛn ko mwat nuyel de ma kasa ê re negwɔm e ra yére bemat jey o. Bê tɔk tyɛngrɛ me na wa ɛ? E wa de ê kyɛm a hwo me ɛ? E wɛ̌ lwek bemat mɛ de ê kyɛm a ra repugu na me ɛ? 45Yaga ano, wet in betong, na yin a wok gwong de me Dagwi Darwey ma yong a repomo Babilɔn, na pyɛ de ma tɛ̀ e yey na me ra a bemat vwel BeBabilɔn. Mwin, bê hwɔlɔ nèy tyīmit e ji kwara mo ko a rɔda sè a kawɛ mɛn pyɛ vyes sizɔng. 46Jeng de Babilɔn wô gaba, rewɔng o rê se tyɔng wɛt, ko jey mwa yê digis, ko be wok fwɔ sesin mɛn e bwang yére bemat jey.”