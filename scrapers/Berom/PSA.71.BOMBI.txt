Won yaga gyeng e jeng kwopa
1À Dagwi Darwey, a sé na hwo de me jama kwɔ̂n dal.
Hwo tik, me vo rekyen wɛt!
2Hwó ra pyɛ́ de ya sé tɛ̀k kayɛ jeng,
sey me dey-dey!
3Tik na hwo sè a me sede gbɔng fwara,
kwɔn de me tɔk tele vɔk ɛ kayɛ jeng yaga dal!
Hwà ga tɛ̀ e yey na hwo sey me.
Ey, e hwo wɛ à fwara hom, à kwɔ̂n dal hom!
4À Dagwi, sey me yi e vwɔ vê ragas neves,
sey me yi e retô vemo de vit a hɛn na tsak o, ko be tak a bemat.
5À Darwey Dagwi Darwey, me sɛt yey e ra hwo,
ma tɛ̀ gap e ra hwo yimo me wen.
6Yi e tûk tɔ hom, ma tɛ̀ gap e ra hwo,
yaga e hwo de hwà vey na me e jey.
Me somo hwo kayɛ jeng.
7Ma ga tɛ́ me pyɛ ha na bemat pyak,
ko hwà sé gbɔng mwât dul hom.
8Nu hom ha sila na somo mō,
me ha e ra gbɔng nerey mō mwa wosho.
9A remo de ma ga kwop, hwo kwon gang me wɛt!
A remo de vit a me na gap, hwo kwon ye waa a me wɛt!
10Yaga bemât repugu hom be ha e ra me,
nû vemo de be jama neken hom ha sé hining o.
11Bé tē, “Dagwi a ga ye waa à hɛ!
Tik wot a raa bol mɛ, na wot a wɔ ye kap a hɛ.
Vit a mwat de ê sey ɛ!”
12À Dagwi hom, hwo sè yikyik na me wɛt!
Vey sɛlɛ me dey-dey!
13Tɛ̀ vemo de be tɛ̀sɛ sekun hom be sɔ rekyen, be wey na yɛn!
Tɛ̀ vemo de be simo be mǎ me
be tele na rekyen, be tɛ́ ɛn pyɛ byɛs.
14Ko me à me, mê sɛt yey e ra hwo kayɛ jeng,
mê to gwɛ̌ somo hwo pyak-pyak.
15Mê há a bemat e ra pyɛ́ ryat de hwà ga ra.
Kayɛ jeng mê há a yɛn begwong de hwà ga seres hot,
mwa ano de nepyak vɛ na dal gâp bára hom.
16À Darwey Dagwi Darwey, mê somo hwo
yaga gbɔng tomong mō,
mê ye, hwo nju mō zɔng, hwó ra pyɛ́ ryat.
17À Dagwi, yimo me wen, hwà ga basa a me,
ko vey e yunung, ma sé ha e ra pyɛ̂ bes mō.
18À Dagwi, a remo de ma ga kwop, to hom ha ga pɛngɛ,
hwo ye waa a me wɛt!
Ko mê kyɛm me há a nèy na nèy nèy mot
yerê reto de hwà vɔk na gbɔng tomong de hwó ra.
19Hâ tomong rat mō ha wul e lagwi.
Hwo de hwà ga ra gbɔng pyɛ́,
vit a hwak sede hwo, à Dagwi!
20Hwà ga tɛ̀, ma di reyɔm pyak, ves o,
ko mwa ano, hwô pat me yi e sak,
hwô to nɔng me neken!
21Hwà rɔda gwɛ̌ a me nerey,
hwô to hwo wɔrɔk me arɔng.
22Ano kwong, mê somo hwo na yom kwo,
à Dagwi hom, mê somo hwo,
yaga hwó sila vonu mō kayɛ jeng.
Mê ra a hwo lwɛlɛ na yom shǐ, hwo, wo jɛrɛ wo BeIsrayɛl.
23Jeng de mê dak a hwo yom, mê mok lwɛlɛ mo na yey pyɛng,
yaga hwà ga viri me.
24Mwa wosho, mê ha e ra tomong rat mō.
Mê ha e ra vemo de ba jama gaba hom,
yɛn a ga tele na rekyen, ba ga tɛ́ ɛn pyɛ byɛs!