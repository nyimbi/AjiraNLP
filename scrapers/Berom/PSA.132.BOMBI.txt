Siyɔn, repomô Dagwi Darwey na begbɔng begwɔ̀m rɛ
Lwɛlɛ de bê ra e gwong vɔk e Yɛrusalɛm
1À Dagwi Darwey bare na Davit,
na mwa reyɔm mɛ,
2na sira de a sira a hwo,
na sira de a sira a Dagwi wo Yakɔp.
3Mwin mê yel e bûk lɔ hom wɛt;
kɛ me dyɛng e gwat hom.
4Mê ro a bayis hom nevwa,
mê tē gumat wɛt,
5sɛ̌ ma sɛ̀ a Dagwi Darwey kwɔn,
kwɔ̂n sangal yaga Dagwi wo Yakɔp de a dal na nerey!
6Mwin, wot a wok rehâ Kundung Wuna-na-Sira e Ɛfrata,
wot a sɛ̀ gwɛ e hêy Yaar.
7Wot ê yel e buk mɛ,
wot re fongol e nuyel mɛ.
8À Dagwi Darwey, sogo vɔk e kwɔ̂n pɔngɔ mo,
hwo na kundung mo.
9Tik bepiris mo be sila na tsak o,
tik na vemo de ba nɔng bato mɛn na hwo be ra biibi.
10Yaga mwât fwom mo Davit,
hwo kwon ye zak a womo de hwà ga shushu a yɛ něy wɛt.
11Dagwi Darwey a ga sira a Davit, sirâ mwin, e to ɛ re bama wɛt,
“Mê tɛ̀ hwak e ji nèy bewen mo e gwofwa negwɔm mo.”
12Ka sede nèy bewen mo nê gyeng wuna-na-sira na nuha de mê basa a yɛn,
ano besɔ mɛn bê tut e ra gwofwa negwɔm mo gbak-gbak arɔng.
13Dagwi Darwey a ga kasa Siyɔn,
a simo wɛ yaga kwɔ̂n sangal mɛ.
14Hemo hɛ a kwɔ̂n sangal hom gbak-gbak,
e ngamo de mê sangal ɛ yaga ma ga simo ano.
15Mê tɛ̀ nerat e gban wɛ yɔkyɔk,
mê nɔ̂ng bepɛ̂ng wɛ pyɛ̂ re.
16Mê kyiri bepiris mɛn na sêy neken sede pyɛ banga,
vê nɔ̂ng bato mɛn bê ra biibi.
17E Siyɔn o mê tɛ̀ hwak e ji yerê Davit gbɔng gwɔ̀m,
e hwomo kawɛ gbɔng gwɔ̀m de ma kasa ê nɛp sede negbey.
18Mê kyiri vê repugu mɛ na rekyen,
e ra yɛ kpîn negwɔm mɛ wô tē bwerep.