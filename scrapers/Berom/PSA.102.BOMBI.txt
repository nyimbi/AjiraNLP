Wôn bwôt mwat e ji reyɔm
Wôn womo de e di reyɔm jeng de e rɔ ɛ, ko a sé dura a Dagwi Darwey negbang mɛ
1À Dagwi Darwey, wok won hom,
wok tosho hom yaga sɛlɛ.
2Hwo lɛrɛ hwo e jeng de ma sé e ji reyɔm wɛt!
Wet betong na me, jeng de ma yila
hanat a me ziri.
3Nepɔlɔ hom nê ye shung sede kyeng,
bekup hom ba sé sede be raye vɛ e fwam-ju.
4Ma ga sɔ́ me, ma ga hworok sede sɔng,
pyɛ́ ye kyɛ́ ɛ a me nu.
5Yi na rus ding-ding,
ma ga tɛ́ me ganjang.
6Ma sé sede gwonon e hey,
sede ying-gyi e barin.
7Me pɔlɔs ywey, ma sé nju hom,
sede kenon de ka sé nju kɛ e ra tɛ̂t duk.
8Bemât repugu hom be woros me mwa wosho.
Vemo de be mok me, be ra fwom na reza hom,
na be mok a behak mɛ gawey.
9E tô pyɛ̂ re, me re fongol,
nemwishil hom na kyɛrɛ hɛn na nshî sɔ hom.
10Yaga shom mō pyep,
hwà jut me, hwà bomo me e jey.
11Nepɔlɔ hom nê vey bagât tala hɛn sede zinâ nawiri,
ko mê hworok sede sɔng.
12Ko hwo, à Dagwi Darwey,
hwà sé gbɔng gwɔ̀m gbak-gbak,
mwa nezamâng vey nê ha e ra hwo.
13Hwô sogo na hwo wok nemishish repomô Siyɔn,
ey, jeng a yemo de hwô tosho reyɔ̂m rɛ.
14Wot, bemât fwom mō wot e tɛ̀ yey na rɛ,
mwa ano de ba ga wey na rɛ,
Wot e wok nemwishish bɛrɛ̂ng barin o.
15Yére dyuk yê wok bengyip Dagwi Darwey,
mwa begbɔng begwɔ̀m jey bê vow yaga gbɔng nerey mɛ,
16yaga ê to lɔk Siyɔn,
ê dura gbɔng nerey mɛ.
17A rɔda wok won vemo de vit a hɛn na mwât sɛlɛ,
ê byɛs won mɛn wɛt.
18Tik be jɛk pyɛ́ yemo yaga zamang de he kyè vey,
ano, vemo de ba rɔngɔl nà tɔs ɛn bê ba somo hɛ, bê tē,
19“Dagwi Darwey a bɛrɛng yi e lɔ mɛ hê jɛrɛ e lagwi,
yi e lagwi, Dagwi Darwey a kún jey.
20A wok rûs bemât lɔ̂ ngyang,
ko a viri vemo de ba ga yɛrɛ a yɛn shɔ̂t reku.”
21-22Jeng de bemat yi e yére tanga segwɔm mwa ba tula hɛn,
na be re a yɛ fongol,
bê ha e Siyɔn e ra pyɛ́ de Dagwi Darwey a ra,
bê somo hɛ e Yɛrusalɛm.
23Ma sé rɔngɔl bwot, ko a tik me lɛs e nû reku,
a tɛ́t nepɔlɔ hom.
24Yaga ano me ye, “À Dagwi, hwo de hwô nàra gbak-gbak,
hwo kwon jut me a remo wɛt! Di, ma rɔngɔl nà kwop!”
25Yimo bèsheybeshey, hwà bomo retîs jey,
lagwi wa sé fwôm vwɔ mō arɔng.
26Jey na lagwi bê tala hɛn,
ko hwo, hwô nàra gbak-gbak.
Mwa yɛ yê kwop sede gworugu,
hwó segsa yɛ sede berugu, ko yê pere wey.
27Ko hwo, hwó sege hwo wɛt,
neshey mō na vɔk yɛnɛ wɛt.
28Nèy mot de wot a sé besam mō nê sangal tyang,
yére mɛn yê sangal tyang e nuyel mo arɔng.