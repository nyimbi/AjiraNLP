1Pyɛ-masa yè mɔt ya sé pyɛ byɛm-byɛm na Dagwi Darwey,
ko pyɛ-masa yè tsak o ya sé pyɛ yey pyɛng na yɛ.
2Jeng de tôs to ha yel, rekyen rê vey,
ko na mwat de e dyɛng to, netsitsɛng na sé.
3Mwât sila gyat e tɔk gwong tyɛng yi na negyat mɛ,
ko mwât gwɔdɔrɔk ê wey yi na negwɔdɔrɔk mɛ.
4Nedanerey ne vɔk sɛlɛ tuk shom wɛt,
ko necik ne sey neken tuk reku.
5Mwât cik de vit a nɛn, begwong mɛ ba sé gyat,
ko mwat vwes e gaba yi na neves mɛ.
6Mwât cik de a sila gyat e sey ɛ yi na necik mɛ,
ko vê kwɛlɛng be vo ɛn e como yaga cwey mɛn.
7Sede mwat vwes e ku, pyɛ́ de e sɛt yey e yɛ ya ga wey,
nerey de a tɛ̀ yey e ra nɛ̀ na rɔda sè pyɛ cak wɛt.
8Bé sey mwât cik yi e yɔ́m,
ko mwat vwes e yel e hɛ e to mo.
9A sé yi na hâ nu mɛ de mwat de e sap Dagwi wɛt, e wey na mwat vwara mɛ,
ko a sé yi na tɔk de vê cik be sey to mɛn.
10Jeng de pyɛ́ ye kyè naka na vê cik, repomo re vɔk yey pyɛng,
ko jeng de bemat beves ba wey, hwô wok be ra kililii.
11Yi na nerât vê sila gyat repomo re sogo,
ko neha bemat beves ne wey na hɛ.
12Yɛ de e byɛs mwat vwara mɛ a sé dunus,
ko mwat de a vɔk tɔ́k-tsik e sǎ yuu.
13Yɛ de e kyě ra ryɔgɔt e paa nesang,
ko mwât gabik tsak o e bang pyɛ̂ neyaang.
14Repomo de vit a bemat netsitsɛng, he tala na wey,
ko na nepyak bemat vos badu barat netyang nê sè.
15Yɛ de a tumal a mwat duk wɔgɔ, ê tala a yɛ redu mɛ e wok na bek,
ko womo de a kyɛ́ ɛ tumal o a ga sey to mɛ.
16Hwā de e dura nerat be nɔng ɛ nerey,
ko bemât jáma na retek be vɔk nedanerey.
17Mwat de e dura tsak tɛ̂ yey e ra a to mɛ nɔrɔ-rat,
ko mwât râ pyɛ vyes e nɔ̂ng to mɛ reyɔm.
18Mwat vwes e sɛ̀ sehwoyo e gwông kwɛlɛng,
ko mwat de a tus necik, pyɔlɔ mɛ ya sé yê mwin.
19Mwat de a tumal e ra pyɛ́ cik, nepɔlɔ mɛ ne gwɛ hɛn,
ko mwat de e raa begwong beves, e ro reku mɛ.
20Vê yey gwɔdɔrɔk, ba sé pyɛ byɛm-byɛm na Dagwi Darwey,
vemo de vit a nɛn, ba sé pyɛ yey pyɛng na yɛ.
21Tɔ̀k mwin, mwat vwes bê tik nà tabak hɛ wɛt,
ko vê cik bê sey ɛn.
22Sede yɔbɔ̂ dyam shinang e wôl zà
ano de zɛrɛ̂ hwā sana nehywɛ râ pyɛ́, a sé.
23Cwey vê cik ye tala na nerat,
ko sɛt bayis bemat beves he yɛnɛ na shom zɔng.
24Mwat hwak e nɔngɔs washak, mwa ano e gwɛsɛ̂ nedanerey,
ko hwak e sè tuushush, ko e re reyɔm na nepɛng.
25Ka hwó viri vwɔ, hwô gwɛsɛ nedanerey,
ka hwà nɔ̂ng mwat hwak nshi a sɔ, hwak ê ba nɔng o arɔng.
26Be mok gawey e ra womo de e bang pyɛ́ e gban,
ko nerat e ra womo de e rɛsɛl yɛ.
27Mwât tē ngyɛ́k e jama pyɛ́ ryat, e jama nemi nepɛng,
ko womo de e jama râ nengyas, nê toyo e ra yɛ.
28Womo de a tɛ̀ gap e ra nedanerey mɛ, nê hworok sede sɔng,
ko vê cik bê ras sede gworwang gwim-gwim.
29Yɛ de e nɔ̂ng belɔ mɛ reyɔm ê re nedanelɔ gul,
ko tɔn ê tɛ́ ɛ mwât fwom wo netsitsɛng.
30Tomông wo cik ba sé sede tîn cɔgɔt neken,
mwat netsitsɛng e tɛ̀ bemat be simo be dyɛng a yɛ mā.
31Ka sede vê cik be sey tabak e jey,
tàga bemat beves na vê banɛn arɛt?