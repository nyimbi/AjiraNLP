Won na feng yaga gbɔng gwɔ̀m
Lwɛlɛ̂ Davit. Gwá sè e vwɔ̂ mwât kyé na lɛlɛ.
1À Dagwi Darwey, yêy gbɔng gwɔ̀m ya pɛngɛ,
yaga hwà nɔng ɛ gap,
a rɛ̌ na nzem yɔkyɔk,
yaga hwà nɔng ɛ wɛng.
2Hwà ga nɔng ɛ pyɛ de yey mɛ ye simo,
hwà ro mɛ na yɛ na pyɛ de a won wɛt.
3Hwà vey a yɛ na nerat pyak,
hwà tɛ̀ a yɛ kpin wo celes dyam shinang.
4A mok pɔlɔ, hwà nɔng ɛ,
hwà nɔng ɛ neken nelis.
5A vɔk gbɔng nerey yi na wɛng de hwà nɔng ɛ,
hwà tɛ̀ ɛ gbɔng darwey, hwà tɔrɔ hɛ.
6Hwà tɛ̀ a yɛ nerat de nê nàra neshey gbak-gbak;
yey mɛ ya pɛngɛ, yaga hwà sé tanga yɛ.
7À Dagwi Darwey, gbɔng gwɔ̀m a tɛ̀ gap e ra hwo.
Hwo de Hwà Dal Na Reto Mwa, hwà tɛ̀ yey na yɛ,
yaga ano, vit a pyɛ de yê dikta hɛ.
8À Dagwi Darwey, hwô vos mwa bemât repugu mō,
hwô kaba kawɛ mwat de e bɛɛ hwo ves na vwɔ̂ gap mō.
9E tuk de hwô dura to mō,
hwà rɔda wey na yɛn na kya,
Shom mō yê re sede nebelem kya,
hê rangas hɛn hwɛ́lɛng.
10Hwô tɛ̀ nèy mɛn ne vuru hɛn yi e jey,
hwô pat yére mɛn yi e bemasi.
11Mwa ano de yɛn a yong begwông nengyas e ra hwo,
ba rɔda tɔk di wɛng wɛt.
12Hwô ye naw a gbang mō, na hwo ta ɛn mɛ,
hwô tɛ̀ ɛn, be doyo na bama, be tele.
13À Dagwi Darwey, dura a yɛn gap mō!
Ko wot ê ra a hwo pee, yaga tomong mō ve reto.