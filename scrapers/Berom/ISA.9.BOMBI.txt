Gbɔng gwɔ̀m de e kyè vey
1Vemo de bá kana sè e ji reyɔm, bê to sangal e ji newangalang wɛt. Ba ga kana byɛs bavwêl Zɛbulun na Naftali sede pyɛ́ shɛl, ko e jeng o bê nɔ̂ng yɛnɛ̂ vwel o nerey — kwogôm Gworep Tē, vwêl gurâ Rɔt Yɔrdan, tanga vwêl Galili de yére dyuk ya sangal ɛ.
2Bemat de bá kyě kyè e ji lwil
ba ga di gbɔng negbey.
Vemo de ba sangal e lwil mwangalang,
negbey na ga hwo e ra yɛn.
3Hwà ga gwɛ̌ nepyak yere mo,
hwà ga gwɛ̌ a yɛ yey pyɛng.
Yɛn a vɔk yey pyɛng na pyɛ de hwà ra,
sede vemo de ba ga yɛt bwal,
kɛ vemo de ba sé gas pyɛ̂ jugu.
4Yaga hwà ga pat nedirik e rafwɔ mɛn
sede kwɔrɔ̂ swesêk vɔk berɔndɔng.
Hwà ga re yere de ya kyě tak a bemat mo,
tyɛng sede hwá re bemât comô Midyan.
5Bekpatâk bemat de ba vey hwo ot na como
mwa na berugu mɛn de bà vɔk nemi tyɔng wɛt,
kya hê re yɛ sede sɔng.
6Yaga ba ga tɔ a wot hwey,
ba ga nɔng ot hwey wen!
Ko yɛ ê re negwɔm.
Bê yila hɛ à, “Mwât fwɔ̂ redu wo langat.
Sugâ Dagwi, Dara Gbak-Gbak. Gwɔ̀m netyang.”
7Segwɔm mɛ sê gwɛ́sɛ hɛ.
Netyâng vwel o nê nàra gbak-gbak.
Yɛ ê re negwɔm e tô Gbɔng Gwɔ̀m Davit.
Ê tɛ̀ retîs negwɔm mɛ e ra gâs badu e tē na necik.
Yi e remo vɔk e nesheneshey.
Dagwi Darwey, Dâ Jey Mwa a ga tɛ̀ e yey na a ra ano.
Dagwi Darwey a rɔda tabak Israyɛl
8Darwey a ga tomo na ha e ra BeIsrayɛl
ko ha gaba e ra lɔ Yakɔp.
9Ko mwa bemat o ba tɔk hɛ —
vemo de ba sangal e repomô Samariya,
na BeIsrayɛl mwa — ko yɛn a tos bato mɛn,
yɛn a kyɛ́ ɛn nà wok, yɛn e tē,
10“Bāgat bwos beduk mot ba ga gabsa,
ko wot ê lɔk e tô vɛ na beta.
Babîm regwi beduk mot ba ga kwɔrɔs hɛn,
ko wot ê lɔk e tô vɛ na sida.”
11Ano, Dagwi Darwey a ga tɔgɔs bemât repugu mɛn e ra yɛn,
a tɛ̀ ɛn be hwo e ra yɛn.
12BeSirya e rwa rak na BeFilisti e rwa ta,
ba ga wuma nenu mɛn na be re mɛ Israyɛl.
Mwa ano, shôm Dagwi Darwey yê ye rɔ̀s wɛt,
ko vwɔ mɛ gwô sè e nára na gwo tabak hɛn.
13BeIsrayɛl ba rɔngɔl sana tosho a Dagwi Darwey, Dâ Jey Mwa gabɔk,
yɛn a ga ka doyo vey na yɛ de a ga tabak hɛn wɛt.
14E tuk hining zɔng Dagwi Darwey ê yɛnɛ na BeIsrayɛl mwa,
sede a sé yɛt bato na bol tanga nelang tyet na sere,
15wɔgɔ, bemakuk na begbɔng bemat yɛn vɛ a bato mo,
ko bol o vɛ à bezarap mɛ de be basa a bemat hâ bɔs!
16Vemo de be dura gwong ba ga buru,
ko vemo de be raa gwong, a sé a yɛn kpɛɛ.
17Yaga ano, Darwey ê tik bebot o be hywit ɛn wɛt,
ko ê wok nemwishish bekuma na nehyɛn wɛt arɔng,
yaga bemat o mwa ba wok bengyip Dagwi wɛt,
ko be ragas neves, yɛn e ha hâ netɔn zɔng.
Mwa ano, shôm Dagwi Darwey yê ye rɔ̀s wɛt,
ko vwɔ mɛ gwô sè e nára na gwo tabak hɛn.
18Neves o nê shara hɛ e vwel o sede kya de he re shik na serɔgɔ,
kɛ sede kyâ rehwot de he paa rewûk sekyeng vɔk e rak o.
19Yaga ano shôm Dagwi Darwey, Dâ Jey Mwa ye shara hɛ sede kya,
ko bemat o be tɛ́ ɛn sede sɔ̂ng kya, vit à hwak de a tik mumwɛ.
20E kawɛ bak sevwel o, bemat be tow kayɛ yerê pyɛ́ de yɛn a tɔk sɛ̀ na be re,
ko yɛn e tɔk sirik wɛt.
Ko yɛn e re nèy-vɔ mɛn mwa!
21Bemât yerê Manase na vê yerê Ɛfrayim be ra yol na bemɛn,
ko a remo yɛn a doyo e ra Yuda.
Mwa ano, shôm Dagwi Darwey yê ye rɔ̀s wɛt,
ko vwɔ mɛ gwô sè e nára na gwo tabak hɛn.