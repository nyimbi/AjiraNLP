Won mwat de ba sé tak a yɛ
Lwɛlɛ̂ Davit de gwa rɔgɔm. A ra gwɛ jeng de BeZif ba wɔ ha a Saul wɔgɔ, Davit a sé e lɛrɛ na yɛn. Gwá sè e vwɔ̂ mwât kyé na lɛlɛ.
1À Dagwi, sey me na gbɔng reto mō,
dura, vit a me na nɛn!
2À Dagwi, wok won hom,
wet betong na neha hom!
3Bemat beduk ba ga hwo e ra me.
Bemat de vit a hɛn na nemwishish,
pyɛ mɛn cak ya sé na hwo wɛt,
bé tē ngyɛ́k na be mɔrɔ me.
4Ko hwo à Dagwi, hwà sé mwât sɛlɛ hom,
à Darwey hom, hwó gyeng neken hom.
5Hwô tala a vemo de be jama bol hom neves mɛn.
Sila vonu de hwà ra a me, ko hwo wey na yɛn.
6Ano kwong, ma rɔda nára a hwo nɔrɔ̂ yey pyɛng.
Ma rɔda somo reza mō, à Dagwi Darwey,
yaga hwà sé wo nerat.
7Hwà ga pat me yi e reyɔm hom mwa,
ko me bɛrɛng vê repugu hom de ba ga di wɛng e ra yɛn.