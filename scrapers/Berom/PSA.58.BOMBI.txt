Dagwi e tala kawɛ mwat pyɛ de a ra
Lwɛlɛ̂ Davit de be ra gwɛ na fwɔ̂ lwɛlɛ “De hwo wey mɛ wɛt.” Gwá sè e vwɔ̂ mwât kyé na lɛlɛ.
1À yin begwɔ̀m, yin e gas shɔt e tē a?
Yin e ra a bemat mwa shɔt de ya sé tɛk a?
2Wey! Yin e yong pyɛ́ vyes e neyey min,
ko yin e ragas neves de ne vey na sogô nehywɛ e vwel o.
3Bemat beves o be hwo ɛn gyam,
ba tɔ ɛn na nebɔs.
4Neha mɛn na sé sede nedɔ̂m gwɔ̄m.
Bé kyɛ́ ɛn nà wok ha sede gàbak de gwa sé kpey,
5ko gwo wok mwât râ ju
kɛ mwât râ vyoshon wɛt.
6Bemât repugu hom ba sé pyɛ bengyip sede gukum.
À Dagwi Darwey, gangas yìn mɛn,
kwɔrɔs jōro begukum vemo!
7Tik be ye bit, sede nshi na ye jɔng,
tik ket mɛn be vos vwel!
8Tik be ku sede begyéng de be hworok!
Tik be sè sede hwey de ba pat, de ha ga di jey wɛt!
9Wey na yɛn ziri,
ziri a dal pyɛ́ de be kyé na necɔgɔ̂t rɔgɔ!
10Bemat vemo de ba sé berat bê vɔk yey pyɛng
jeng de ba di Dagwi a sé tala bemat beves neves mɛn,
ko vê nerat bê kyè kyùlúm-kyulum e ji nemi mɛn.
11Bemat bê ye, “Yàa! Dagwi e tala bemat berat pyɔlɔ ryat!
Ey, mwin, Dagwi a sé wo gâs badu e tē e ra jey.”