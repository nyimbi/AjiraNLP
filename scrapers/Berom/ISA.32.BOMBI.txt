Gbɔng Gwɔ̀m wo cik
1E jeng o gbɔng gwɔ̀m ê re negwɔm na necik,
ko bemât fwom mɛ bê gas badu e tē.
2Kawɛ e ji mɛn ê sè sede kwɔ̂n lɛrɛ yi e gul,
kwɔ̂n sangal tyang yi e gûl rwak,
sede nerɔt nshi e kwɔn hwogot,
sede necam gwogbɔng gwofwa e vwêl hal.
3Ano vê bɛrɛng bê di,
ko vê wêt betong bê wok ha.
4Neyey vê râ pyɛ́ na nefufǔl nê tɔrɔng pyɛ́ hywɛ.
Balêm vê jɔgɔy bê ha dey-dey, ko hê sè tɛɛrɛ.
5Bê yâng tɔn à gbɔng mwat wɛt,
kɛ hwêy-gul be yang hɛ a mwat rwat wɛt.
6Yaga betɔn be ha yapyi,
ko neyey mɛn ne yong pyɛ̂ banɛn,
na be ragas pyɛ́ de ya sé ligis,
na be ha neha buru e ra Dagwi Darwey,
na be hala vê simô pyɛ́ na vyong,
na be shîm vê yêy hwɔshɔ nshi.
7Kayɛ pyɛ nèy-gul ya sé vyes,
yɛn e yong pyɛ́ vyes,
na be wey na bepɛng na neha bɔs,
mwa ano de ha mɛn ha sé tyɛng.
8Ko mwat rwey o e ra pyɛ́ ryey o zɔng,
ko yɛ e tumal e ra pyɛ́ ryey o arɔng.
Tusa vɔk na behâ Yɛrusalɛm
9Sogo hin, yin behâ sangal sana reyɔm,
wet in betong na neha hom,
yin behwong de yin a sé sangal bɛs,
wok in pyɛ de ma sé ha.
10E bamâ shey hining na kèbwang,
yin ê vow, yin vê sangal bɛs,
yaga jeng vôs nèy anap yê sè wɛt,
jeng vôs nèy cɔ́gɔt yê vey wɛt.
11Vow in, yin behâ sangal e ji netâ yas,
digis hin na bengyip, yin vê sangal bɛs,
hywɛrɛm hin, na yin sè kpimit,
na yin tɛ̀ berugû sesin e berawit.
12Tɛ̀ in sekun yaga hiri de ba sé rat — bê wey!
Tɛ̀ in vɔ e to yaga batîn anap de be mara — bê to sè wɛt!
13Yaga vwêl bemat hom rɔgɔ na shik ha sé ras ɛ,
ko yaga mwa nelɔ yey pyɛng e gbɔng repomo de be shɛgɛsh ɛ̀.
14Bê kyini lɔ gwɔ̀m,
be hala gbɔng repomo de ra sila na bemat,
kwɔ̂n dál na tyɔ̌n nekanang
yê tɛ́ ɛ regyeng nesheneshey,
kwɔ̂n kyé kyè bemadung bɛs,
kwɔ̂n rê sehwêy vyēl.
15Ê sè ano sɛ̌ Dagwi Darwey a shushu gabik e ra wot, yi e rak o,
ko hêy gbingiring hê tɛ́ ɛ hwiri de gwô mara pyɛ́ pyak,
ko hwiri mó gwô mara pyɛ́ pyak de bê tang gwɛ à rehwot.
16Ano gâs badu e tē na necik bê sè e kahɛ kwɔn,
yi e hêy gbingiring vɔk e hwiri de gwó mara pyɛ́ pyak.
17Necik nê vey na sangal tyang,
ko pyɔlɔ̂ necik yê sè neyaang na yêy dyɛngɛ gbak-gbak.
18Bemat hom bê nàra e kwɔ̂n sangal tyang,
e nelɔ yêy dyɛngɛ, na e nekwɔn pɔngɔ sana reyɔm.
19Fwala gwô wey na rehwot,
ko gbɔng repomo mo rê gaba e vwel.
20Yin a di wɛng de yin e tus pyɛ́ e nekwɔn nshi naka,
Yin a vɔk yey pyɛng de yin e tɔk hala berɔndɔng na bemadung be kyě re sehwey kagwa.