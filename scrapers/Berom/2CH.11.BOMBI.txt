Shemaya a tusa Rɛhɔbɔwam
(1Gwɔ̀m 12:1-4)
1Jeng de Rɛhɔbɔwam a pom e Yɛrusalɛm, a hwo tula bekaan como yi e yére Yuda na Bɛnyamin, bemat gu naga na gu kuru rwit (180,000). A simo na a wɔ̀ tó mɛ como, na a toyo na yére Israyɛl yê rwa bato e nɛn mɛ. 2Ko Dagwi a ha na Shemaya, zarap mɛ. 3A yang ɛ, a nɔ̂ng Rɛhɔbɔwam Sɔlɔmɔn na mwa yére Yuda tanga Bɛnyamin ha hemo ngan: 4Yɛn kwon wɔ̀ hwo e ra begwa mɛn BeIsrayɛl wɛt. Tik na mwa hɛn be toyo vɔk e lɔ. E yɛ Dagwi Darwey de a simo pyɛ́ yane ye té ano.
Mwa hɛn ba vɛ̌ wok, ko ba toyo vɔk e lɔ.
Rɛhɔbɔwam a gwɔrɔ bapomo na bejwa
5Rɛhɔbɔwam a sangal e Yɛrusalɛm, ko a gwɔrɔ bapomô Yuda na bejwa. 6A lɔk bapomô Bet-Lɛhɛm, na Ɛlam tanga Tekowa, 7Bet-Zur, na Sɔkɔ tanga Adulam, 8Gat, na Maresha tanga Zif, 9Adorayim, na Lakish tanga Azeka, 10Zora, na Ayalɔn tanga Hɛbrɔn, vemo vɛ à bapomo mo e Yuda na Bɛnyamin. 11A tɛ̀ be lɔk bejwa mo na gap ko a tɛ̀ mwât nuyel bemat como e kahɛ mo, ko ba tula pyɛ̂ re, na něy tanga nshî anap e ji vɛ. 12Ano arɔng, ba tik ɛ beruga berey o, na bebara e mwa bapomo mo, ko ba lɔk vɛ na gap tyɔng wɛt. Ano de a tɛ̀ bavwêl Yuda na Bɛnyamin ba sangal e nɛn mɛ.
Bepiris na BeLevi ba vɛ hɛn e Yuda
13A vane ano, bepiris na BeLevi yi e mwa vwêl Israyɛl ba hala nekwɔn fwom mɛn vey na Rɛhɔbɔwam. 14BeLevi mo ba hala nekwɔn gyenges yas mɛn na benap mɛn ko ba vey e Yuda na Yɛrusalɛm yaga Yɛrɔbɔwam na nèy mɛ ba dul ɛn nà ra fwom mɛn gwô bepiris Darwey. 15Ko a ga tɛ̀ bepiris o bemɛ yaga nekwɔn sap ci ne berahwol, na ci gam tanga ye bemus beba de a yong. 16Yaga ano, mwa bemat de ba tɛ̀ yey mɛn e de raà Dagwi Darwey, Dagwî Israyɛl ba raa hɛn yi e mwa yére Israyɛl vey e Yɛrusalɛm na be nára a Dagwi Darwey, Dagwî bedabeda mɛn nɔrɔ yas de be rangas burang. 17Yɛn a gwɛ̌ a negwɔm Yuda gap, ko yɛn a dyɛng ɛ̀ ma e ra Rɛhɔbɔwam Sɔlɔmɔn neshey netat, yaga yɛn a kyè e begwông Davit na Sɔlɔmɔn neshey netat o.
Belɔ Rɛhɔbɔwam
18Rɛhɔbɔwam a ra wenêng Mahalat, hwông Yɛrimɔt, hwêy Davit tanga Abihail, hwong Ɛliyap Yɛsɛ. 19A tɔ a yɛ nèy bewen vemo: Yewush, na Shemariya tanga Zaham. 20E bama mɛ, a jut Maaka hwông Absalɔm de a tɔ a yɛ, Abiya, na Atai, na Ziza tanga Shɛlɔmit. 21Rɛhɔbɔwam a tɛ̀ yey na Maaka Absalɔm a dal bwang beha na bejɛn-beha mɛ. A vɔk beha kuru na vɛ rwit tanga bejɛn-beha kuru batyiimin (60), ko a vɔk nèy bewen kuru baba na vɛ rwit (28), na nèy behwong kuru batyiimin (60). 22Rɛhɔbɔwam a tɛ̀ Abiya Maaka a sè wo nuyêl begwa mɛ, yaga a yong ɛ̀ na yɛ a ba re negwɔm o. 23A ra pyɛ́ na netsitsɛng de a gas besɔ mɛ e mwa bapomô Yuda na Bɛnyamin, na e mwa bapomo de ba gwɔrɔ vɛ. A nɔngɔs hɛn pyɛ́ shɛrɛk ko a vos a yɛn beha pyak arɔng.