Nevît netsitsɛng
1À hwey hom, sey neha hom
vɔk gak pyɛ de ma nɔng o nu.
2Wet betong naka e ra netsitsɛng
tɛ̀ yey e sɛ̂ tɔ̂k pyɛ́.
3Ra won yaga tɔ̂k pyɛ́,
yila na gbɔng fwɔ yaga vɔ̂k tɔ́k-tsik.
4Jama nɛ sede dyam pyɛng
ko ngyɛgɛt nè sede yas de ya sé e lɛrɛ.
5Ka sede hwà ra ano, hwô sap Dagwi Darwey,
hwô sɛ̀ tɔ̂k Dagwi.
6A sé Dagwi de e nɔngɔs netsitsɛng,
yi na yɛ be vɔk tɔk na tɔ́k-tsik.
7E tula netsitsɛng nerat yaga vê necik,
a sé ruga na vemo de be sila gyat.
8E kyè na yɛn e begwong de ba sé cik,
e gyenges gwòng vemo de ba sè pang na yɛ.
9Ano yɛn ê tɔk necik na gas badu e tē,
na bare rat, na kagwɛ gwong de gwa sé naka,
10netsitsɛng nê yel e ji yey mo,
ko tɔk hê sè a hwo netyang e sangal mo.
11Nehywɛ é ha nê gyeng o,
ko tɔ́k hê dul o.
12Hê sey o yi e gwong vwes,
hê dul o yi na bemât nenu-neba,
13vemo de ba ga hala begwong berat,
na be kyè e begwông lwil,
14vemo de ba vɔk yey pyɛng e ragas pyɛ́ vyes,
ko be feng e ra bɔs,
15vemo de begwong mɛn ba sé gwɔrɔdɔk,
ko ba vɔk nenu neba.
Sè yikyik na hwā vwes
16Netsitsɛng nê sey o yi e hwâ nejwang,
yi na hwā duk, na hâ mɛɛsɛs mɛ,
17de a hala weneng na rwâs negel mɛ,
a ye bam à wuna-na-sira mɛ e nuyêl Dagwi,
18ko gwong vɔk e lɔ mɛ gwa sé gwong vɔk e reku,
kwɛngɛl vɔk e hwomo gwa sé vɔk e kwɔn bevuvwel,
19vit a mwat de e wɔ na yɛ na a to sè e ji bemat,
kɛ a toyo e gwong neken.
20Ano, kyè e gwong bemat berat,
na hwo raa begwông vê cik.
21Vê sila gyat bê re nedanelɔ vwel o,
ko bemat tsak o bê nàra e vwel o.
22Ko bemat beves bê pat ɛn yi e hɛ,
vê kwɛlɛng bê luyu hɛn yi e hɛ.