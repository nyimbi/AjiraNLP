Mose tanga BeIsrayɛl ba feng a Dagwi na lwɛlɛ
1E bama mo, Mose tanga BeIsrayɛl ba ra a Dagwi Darwey lwɛlɛ̂ feng, ba ye:
“Ma rɔda ra a Dagwi Darwey lwɛlɛ,
yaga gbɔng wɛng de a ga re;
suga na dwa mɛ
a ga barak hɛn e ji gworep.”
2Yɛ a sé gap hom na tîn lwɛlɛ hom,
yɛ Dagwi Darwey de a sey me.
E yɛ wɛ à Dagwi hom, ma rɔda ra a yɛ lwɛlɛ,
e yɛ wɛ à Dagwî da hom, ma rɔda nɔng ɛ nerey.
3Dagwi Darwey a sé mwât como,
reza mɛ à Dagwi Darwey.
4Bemât comô Farawo tanga bekyɛkyɛ̂ bedwa mɛ,
a ga barak hɛn e ji gworep.
Bejwâng bemât nuyêl como mɛ,
nshî Gbɔng Rep Sere na ga re ɛn.
5Tɛmɛ-nshi na kyiri hɛn,
ba tē pyɔp vɔk e nɛ̂n gworep sede gwofwa.
6“Vwɔ yege mō, à Dagwi Darwey, gwa vɔk reto za wɛt,
vwɔ yege mō, à Dagwi Darwey, gwa cɛgɛt wo repugu!”
7Ná gbɔng nerey mō, hwà ga kyira vê repugu mō,
hwà tɛ̀ shom mō, ye hwo e ra yɛn, ya re ɛn sede cugul.
8E ji shom, hwà pɛl nesong mō,
ko nshi na pere tula hɛn;
Tɛmɛ-nshi na tumal tabat sede jwa-duk,
nshî nɛ̂n gworep na ye gàt.
9Wo repugu a ye,
“Ma rɔda raa bol mɛn na yol, mê wɔ̀ vo ɛn,
ma rɔda gas pyɛ́ mɛn de ma hashe,
ma rɔda rungta a to hom yɛ.
Ma rɔda hwɔltɔ wal hom,
ma rɔda wey na yɛn na vwɔ hom.”
10Ko hwo, à Dagwi Darwey, hwà pɛl nesong mō,
nshî gworep na kyiri hɛn;
ba ye pyɔp sede dyam shi e ji tɛmɛ-nshi.
11“À Dagwi Darwey, wà a sé sede hwo e ji bemat-lagwi ɛ?
E wa a vɔk nerey, ko a to sé jɛrɛ sede hwo ɛ!
Wa e ra tomông bengyip tanga pyɛ̂ langat sede hwo ɛ!
12Hwà nára vwɔ yege mō,
ko vwel ha wɔlɔk vê repugu mot.
13Hwà tɛ̀ yey na bemat mō,
vemo de hwà ga vibis hɛn,
ko hwà ga kyè e nuyel mɛn.
Na gap mō hwà ga kyè na yɛn taltal
vɔk e kwɔ̂n sangal mō hê jɛrɛ.
14Bemât jey ba wok, ba vow babek mɛn;
nepêp bengyip na hwo e ra BeFilisti.
15A sé a begwɔ̀m Ɛdɔm yɔɔt a remo,
bemât nuyêl BeMowap ba vow na bengyip,
neyey bemât sangal e ji Kanaan na ye ywey.
16Bengyip ná sap ves nà hwo e ra yɛn;
yɛn a di gâp vwɔ mō, yɛn a sǎ diring,
sɛ̌ bemat mō, à Dagwi Darwey, ba ye dɔ,
bemat mō de hwà ga tɛ̀ ɛn bemo.
17Hwô vey na yɛn, na hwo tik ɛn e ra raku mō;
kwɔn de hwo Dagwi Darwey hwà yong, na hwo sangal ɛ,
kwɔ̂n rê fongol de hwà lɔk na vɔ mō.
18Hwo Dagwi Darwey hwà rɔda re negwɔm neshey gbak-gbak.”
19Yɛn a ra lwɛlɛ mo, yaga bedwâ Farawo, na bekyɛkyɛ vɛ̄ tanga besuga mɛ ba yel e ji gworep, ba raa BeIsrayɛl, ko Dagwi Darwey a toyo na nshî gworep o e ra yɛn. Ko BeIsrayɛl ba ga kana kyè e ra vwel hwogot e tê gworep.
20Miryam, hwā zarap, gwà Aharon, a jut kebing e vwɔ mɛ, ko beha mwa ba dopɛ, be rɛ̌ na nebing o. 21A yishi a yɛn lwɛlɛ mo, ko beha mo ba wunsa:
“Ra in a Dagwi Darwey lwɛlɛ,
yaga gbɔng wɛng de a ga re;
suga na dwa mɛ a ga barak hɛn e ji gworep.”
Dagwi a nɔ̂ng BeIsrayɛl nshî sɔ
22Mose kwong a sogo na BeIsrayɛl yi e bak Gbɔng Rep Sere, ba kyè vɔk e hêy Shur. Yɛn a kyè kwɛngɛl pɔlɔ tat e hey, ko ba sɛ̀ nshi wɛt. 23Ba wɔ̀ wul Reneng, kwɔn de ba sɛ̀ ɛ nshi. Ko ba tɔk sɔ nɛ wɛt, yaga na reneng, yaga ano de ba kana vo a kwɔn o rezâ Reneng. 24BeIsrayɛl ba gwɔrɔng e ra Mose, ba tē, “E sɛ́ de wot ê sɔ ɛ?” 25Ko Mose a ra won na Dagwi Darwey, de a dura a yɛ cɛ̌k cɔgɔt cak. A jut yɛ, a bomo e ji nshi mo, ko na tɛ́ ɛn nerat.
E hwomo Dagwi Darwey a nɔng ɛn nu, a tɛ̀ a yɛn redu, ko a mara hɛn arɔng. 26A ye, “Ma sé Dagwi Darwey, Dagwi min. Ka sede yin a rɔda gyeng ha hom gakgak, na yin ra pyɛ́ de ya jam e bayis hom, na yin wok ha hom, na yin gyeng badu hom, ko ma rɔda vey a yin na nerɔ yerê nane de ma kana tɛ̀ e ra BeMisra wɛt, yaga me Dagwi Darwey ma sé mwât tɛsɛ hin tyang.”
27Yi e Reneng yɛn a vey e Elim, kwɔn de ha vɔk lel nshi kuru na vɛ ba tanga batîn tyet barey o kuru bataama (70). Ko yɛn a tɛ̀ kwɔ̂n ye ngyɔk e hwomo bagat na nshi mo.