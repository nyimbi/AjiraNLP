Dagwi Darwey a re nuyel na ha
Vow
1“Hwà tɔk jeng de vow wó tɔs nèy a?
Hwà ga sang tɛ̀ nehywɛ na hwo tɔk de ròs e tɔ a?
2Hwà tɔk pɛl ala de be ra ɛ?
Hwà tɔk tyɛng jeng tɔ̂ yɛ̄ arɛt?
3Hwà tɔk jeng de ye sè e ra bakwot yɛ — na yɛ de tɔ,
na jeng de reyɔ̂m tɔ re tala hɛ a?
4Nèy yɛ̄ ne tɛ̀ gap, ne ras e ji hey,
ne kaba gwông nɛ vit à to toyo.
5Wa a ga hala madung washak arɛt?
Wa a ga viri nerwěy wɛ de wó tele tyɔng wɛt,
6ma ga tɛ̀ hêy gbingiring he sè lɔ̂ wɛ,
ko vwêl nevwashe, dem sangâl wɛ ɛ?
7Wo shɛgɛsh rewɔng de be ra e ji bapomo barey,
pyɛ wɛ ya sé na sekûn mwat de e ro wɛ wɛt.
8Kwɔ̂n gyenges yas wɛ hɛ à beraku,
e hwomo de wo jama kayɛ pyɛ de ya sé lyǎ.
Cungun
9Cungun wo simo na wo ra a hwo fwom,
kɛ wo ra pɔlɔ hining e kwara mō arɛt?
10Hwô tɔk rɔgɔs wɛ na rwik e pwol zwal,
kɛ wò wɔ̀ how cap ɛ?
11Hwô tɛ̀ gap e ra wɛ yaga wa vɔk gap yɔkyɔk,
na hwo tik a wɛ fwom mō na wo ra a?
12Hwà sey tsak o wô toyo,
na wo vey a hwo na pyɛ̂ yeneng e gazu mō arɛt?
Ngyuwa
13Ngyuwa wó rwagat bafabak wɛ na nejík,
ko bafabak o ba vey na be mara vɛ na babok kǔl wɛt.
14Ngyuwa wo hala bagyi wɛ e vwel zɔng,
na vwel he nɔ̂ng vɛ nemɔɔ.
15Wa ye bam wɔgɔ, mwat e tɔk bɔrɔ vɛ, be mɔbɔs hɛn,
kɛ ngyama cak ye bɔrɔs vɛ.
16Wó tak a nèy wɛ sede e nemɛ wɛt,
reyɔm de wa ga sɔ ha sé yapyi zɔng,
ko mwa ano pyɛ wɛ ya sé wɛt,
17yaga Dagwi a nɔ̂ng wɛ netsitsɛng wɛt,
a nɔ̂ng wɛ nu mo mɛ hê tɔ́k arɔng wɛt.
18Ko jeng de wa sogo tele,
wo shɛgɛsh dwa na mwat de e ra suga na wɛ.
Dwa
19E hwo de hwà nɔ̂ng dwa gap de wa vɔk arɛt?
E hwo de hwà tɛ̀ a fwɔ̂ wɛ gatis a?
20E hwo de hwà tɛ̀ wɛ wo gyilsit sede yɔrɔ arɛt?
Pât nesong wôl wɛ na sé gbɔng pyɛ bengyip.
21Wo kas benɛk na bekwǒk bol, na wo dura gâp wɛ,
wo jorong wɔ e de tô como.
22Bengyip ba sé pyɛ shɛgɛsh na wɛ, wó vo yey wɛt,
mwa na tára wal ko wo toyo re bama wɛt.
23Kwet gwo kwey hyùu e hagât wɛ,
bāra wo tē bwerep tanga bá e nuyêl wɛ.
24Wó vow rebek, ko wo re fongol,
ras de wa wok lumtâ durum, wo tɔk tumal gbir wɛt.
25Jeng de ba pɛl durum wo ye, Ey, yàa!
Wo wok nesang como yi e gatat,
na takla fwɔ̂ besuga na rewɔng mɛn.
Kwɛng
26A sé yi na netsitsɛng mō de kwɛng, wo sogo,
kɛ wo wunta bafabak wɛ, wo ta nu wɔ e batin arɛt?
27A sé na nɔ̂ng nu mō de kim wo sogo,
kɛ wo tɛ̀ rɛngɛ̂ wɛ e rak o arɛt?
28Kwɔ̂n sangâl wɛ ha sé e ra gwofwa, e hwomo, wo lɔk ɛ lɔ̂ wɛ,
kwɔ̂n dal wɛ à zomzôm gwofwa.
29Yi e hwomo wo kun pyɛ̂ re wɛ,
bayis wɛ be di yɛ yi e gatat.
30E kwɔn de ba ra ɛ como,
ba sɛ̀ wɛ e hwomo, ko nèy wɛ ne sɔ nemi.”