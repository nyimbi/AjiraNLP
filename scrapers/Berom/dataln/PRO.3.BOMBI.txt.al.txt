1  À hwey hom, hwo ye bam a basa hom wɛt, ko tik yey mō ye gyeng badu hom, 

2  na nepɔlɔ tanga neshey mō ne gwɛ hɛn, ko nè nɔng o netyang. 

3  Hwo tik na tsak tɛ̂ yey na tsak o be gas ɛn na hwo wɛt, rɔgɔs pyɛ́ yane e ra fwɔ mō sede lwɛlɛ̂ fwɔ, jɛk yɛ e ji yey mo. 

4  Ano hwô vɔk nemi nepɛng na reza rerat, e nuyel Dagwi tanga bemat. 

5  Tɛ̀ gap mwa e ra Dagwi Darwey na yey mo rining. Hwo kwon ye yɛndɛng e tɔk mō wɛt. 

6  E ji kayɛ pyɛ mō ha nuha mɛ, ko yɛ ê tɛ̀ begwong mō be sè berat. 

7  Hwo kwon tɛ̀ tó mo hwà vɔk netsitsɛng wɛt, sap Dagwi Darwey, doyo gwong mō yi e pyɛ́ vyes, 

8  hê tɛ̀ a hwo netyang e rebek mō, ko bekup mō wɛng-wɛng arɔng. 

9  Nɔng Dagwi Darwey nerey na pyɛ́ mō, tanga pyɛ̂ yɛ mɛsɛng de be yɛt bwal yɛ, 

10  ano, begban mo bê sila mɛf na pyɛ̂ yeneng, ko kɛ̀ngɛ bê sila na nshi anap pyak. 

11  À hwey hom, hwo byɛs tabâk Dagwi Darwey, kɛ hwo ruru na gyong mɛ wɛt, 

12  Dagwi Darwey e gyong wo yey mɛ, sede da e gyong hwey de e feng na hɛ. Pyɔlɔ yê mwin 

13  Wo yey pyɛng a womo de a vɔk netsitsɛng, na womo de a vɔk tɔ́k-tsik arɔng, 

14  yaga pyɔlɔ̂ nɛ ya dal yê dyam pyɛng, ye vey na redàk de ra dal dyam shinang na nerat. 

15  Netsitsɛng na dal beta berat, vit a pyɛ de hwô vɔk cwey o de bê tyɛngrɛ na nɛ. 

16  Neken nelis na sé e vwɔ yege nɛ, e vwɔ mwɛlɛ̂ng nedanerey na gbɔng nerey. 

17  Begwông netsitsɛng ba sé vê pɛngɛ yey, ko mwa begwông nɛ̀, ba sé netyang. 

18  Na sé sede cɔgɔt neken na vemo de ba firik nɛ, vemo de ba tanga kaba nɛ, be yila hɛn a vê yey pyɛng. 

19  Dagwi Darwey, yi na netsitsɛng mɛ a yong jey, yi na tɔ́k mɛ a tɛ̀ lagwi. 

20  Yi na tɔ́k-tsik mɛ berep ba nusu, ko bale ba tɛ̀ mwɛngɛ e vwel. Sangal tyang hê mwin 

21  À hwey hom, vɔk netsitsɛng tanga nehywɛ, hwo tik ye hywit a hwo wɛt, 

22  ko yê sè neken na hwo, na pyɛ̂ tɔrɔ yaga fwɔ mō. 

23  Ano hwô kyè tyang e ji gwong mo, ko hwô tiri bwol mo wɛt. 

24  Sede hwà dyɛng, hwô wok bengyip wɛt, jeng de hwà dyɛng, hwô wɔ nevwa tyang. 

25  Hwo wok bengyip pyɛ de yê vey hák, kɛ reyɔm de re wey na bemat beves wɛt, 

26  Dagwi Darwey ê tɛ́ ɛ gap mō, ko ê gyeng bwol mō, na hwo kwon gaba e segun wɛt. 

27  Hwo kwon tik dura nerat na vemo de na jam yaga yɛn, jeng de hwà vɔk gâp ra mo, re nuyel. 

28  Hwo kwon yang mwat vwara mo, “Kyè, na hwo to vey nahwol na me nɔng o.” Sede hwà vɔk, nɔng ɛ e jeng o zɔng. 

29  Hwo yong pyɛ cak vyes wɛt yaga mwat vwara mo, womo de a sé sangal tyang na hwo, ko a tɛ̀ gap mɛ e ra hwo. 

30  Hwo tó cuna na mwat hwak vit a tin, jeng de a ga mǎ hwo wɛt. 

31  Hwo ra repugu na mwât yol kɛ hwo kasa pyɛ cak e begwong mɛ wɛt. 

32  Dagwi Darwey e bɛɛ mwât kwɛlɛng byɛm-byɛm, ko vemo de ba sé cik e jut ɛn na yey mɛ mwa. 

33  Dagwi Darwey e kyini lɔ̂ mwat vwes, ko e tɛ̀sɛ nerat e ra lɔ̂ wo necik. 

34  E shɛgɛsh vemo de be shɛgɛsh behak, ko vemo de be dyɛng bato mɛn e dura a yɛn simo. 

35  Vê netsitsɛng bê re nedanelɔ nerey, ko betɔn bê sɔ rekyen.

