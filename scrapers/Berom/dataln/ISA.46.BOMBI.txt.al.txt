1  Cī mɛn ye tē gyèndéng e ra bemadung na berɔndɔng Bɛl wa ye guduruk, ko Neba wa ye det. Cī mo ya sé dirik e ra yas de ya sé gbɛrɛk. 

2  Yé tē det, ko ye tē guduruk mwa yɛ, ko ye tɔk sey pyɛ́ de ya yang gyep yɛ wɛt, yɛ̄ pyɛ yɛ̄ yé kyè wɔ̂ sesam. 

3  Wet in betong na me, à yin yerê Yakɔp, yin mwa bwang yerê Israyɛl. Ma ga vɔk in naka yi e tɔ́ min, ma kyě kyè na yin yi e nusu min e jim. 

4  Vɔk e jeng kwopa min, mê sè Dagwi, sɛ̌ jeng shɔlɔ min, mê gyeng in. Ma yong in, ko mê gyep in, me pyɛ hom mê vɔk in, ko mê sey in. 

5  Yin ê wuna me na wà na wot sè tyɛng, na yin tyɛngrɛ hot sede wot a sé tyɛng ɛ? 

6  Vemo de be zugut dyam shinang yi e berabak, na be masa dyam pyɛng na pyɛ masâ nedirik, yɛn e jut zu dyam pyɛng e byɛ na a yong a yɛn mɛ dagwi, na yɛn a ye guduruk be re a yɛ fongol! 

7  Yɛn e jut yɛ̄ e rasanat na be kyè mɛ, yɛn e tik yɛ e kwɔ̂n yɛ, ko ye tumal e hwomo, ye tɔk ye ngyaram yi e dem o wɛt. Ka mwat a tosho á yɛ̄, ko ye toyo na pyɛ, kɛ ye sey mwat o yi e reyɔm wɛt. 

8  Bare hin na pyɛ yemo na yin a tumal ting, yin vê sogô nehywɛ, bɛrɛng hin yemo: 

9  Bare hin na pyɛ́ de yá té yimo raane, yaga ma sé Dagwi, vit à hwak, ma sé Dagwi, ko vit à hwak sede me. 

10  Yi e susu mo, ma dura pyɛ́ de yê té, ko yi e raane, ma ha pyɛ́ de ya rɔ́ɔ nà té, ma ye, “Pyɛ de ma tɛ̀ e yey, yê sè ano, ko mê sila pyɛ de ya sé e yey hom.” 

11  Mê yila mwat sede gwonon rê banama yi e rwa rak, mwat de ma vɔk e yey, yi e vwêl yikyik. Pyɛ de ma ga ye, mê tɛ̀ ye té, pyɛ de ma ga yong, mê ra yɛ. 

12  Wet in betong na me, yin vê neyey kashalang, yin de yin a sé yikyik yi e tɔ̂k nerat hom. 

13  Mê vey bagat na yin na me sey in, ma sé yikyik wɛt, mê rɛn me wɛt. Mê tɛ̀ Siyɔn wo sè kwɔ̂n sêy neken, mê tɛ̀ Israyɛl a sè yere ye gbɔng nerat hom.

