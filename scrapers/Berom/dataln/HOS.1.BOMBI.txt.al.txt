1  Ha de Dagwi Darwey a ha a Hosheya Beeri jeng de Uziya, na Yɔtam, na Ahas tanga Hɛzɛkiya bá sè begbɔng begwɔ̀m Yuda, ko Yɛrɔbɔwam Yɛhɔwash á sè gbɔng gwɔ̀m Israyɛl. Hwâ Hosheya na nèy mɛ 

2  Jeng de Dagwi Darwey a hwo ha na BeIsrayɛl yi na Hosheya, a yang ɛ, “Ci wɔ̀ ra weneng devwes, na hwo tɔs nèy na yɛ, yaga bemât vwel o mwa ba sé ra nejwang, ba ga hala raà Dagwi Darwey.” 

3  Ano, Hosheya a ra weneng hwā de ba tang ɛ à Gɔmɛr, hwông Diblayim. Gɔmɛr o a hwo sey jim, ko a tɔ a yɛ hwey wen. 

4  Dagwi Darwey a yang Hosheya mo, “Vo a yɛ rezâ Yɛzrɛɛl, yaga ê ros wɛt na me wɔ̀ tabak lɔ Yehu, gbɔng gwɔ̀m Israyɛl yaga bemat de a mɔbɔs e Nɛk Yɛzrɛɛl. Ma sé kyè wɔ̀ wey na lɔ̂ negwɔm Israyɛl. 

5  Ko e jeng o mê wey na gâp bemât comô Israyɛl e Nɛk Yɛzrɛɛl o.” 

6  Gɔmɛr a to sey jim, a tɔ hwey hwong, ko Dagwi Darwey a yang Hosheya, “Vo a yɛ rezâ, Nevit Tɛ̂-Yey yaga mê to tɛ̀ yey na BeIsrayɛl kɛ me hala a yɛn neves mɛn wɛt. 

7  Ko mê dura a BeYuda tɛ̂ yey hom. Me, Dagwi Darwey, Dagwi mɛn mê sey ɛn, sana como, kɛ gbang, kɛ wal, kɛ bedwa na bemat como bedwa.” 

8  Bama de Gɔmɛr a ga kang hwóng mɛ Nevit-Tɛ̂-Yey ko a to sey jim, a tɔ hwey wen. 

9  Dagwi Darwey a yâng Hosheya, “Vo a yɛ reza, Bemat-Hom-Wɛt, yaga BeIsrayɛl ba sé bemat hom wɛt, ko ma sé Dagwi mɛn wɛt arɔng.” Dagwi Darwey a rɔda toyo na BeIsrayɛl 

10  Jeng ye kyè vey de BeIsrayɛl bê gwɛ hɛn, be sè pyak sede bazɛ̂k gworep, vemo de be tɔk bara kɛ be masa vɛ wɛt. Mwa ano de be tang ɛn à Bemat-Hom-Wɛt, ko e jeng o bê tang ɛn, à Ney-Dagwi-Wo-Neken! 

11  BeYuda na BeIsrayɛl bê to ba wuna hɛn. Yɛn ê kasa a bato mɛn mwât nuyel gwining. Yɛn ê to gwɛ̌ hɛn pyak. Ey, jeng Yɛzrɛɛl yê ba sè gbɔng jeng!

