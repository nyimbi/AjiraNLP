1  Netsitsɛng na sé yila wɛt a? Tɔ́k-tsik he gbɔ na fwɔ ngyat rê? 

2  E berak berahwol, e gasâng gwòng e tumal, 

3  e bahagat ri e nuyêl repomo, e tumal e rwi yel a sé yishi na gbɔng fwɔ. 

4  E tē, “Me yila hin à beras, ko tosho hom ha sé wɔ na bemasi. 

5  À yin vê dunus masa hin nehywɛ râ pyɛ́, à yin betɔn, tɛ̀ in nehywɛ. 

6  Wet betong, ma sé kyè wɔ̀ ha pyɛ́ ryey o, pyɛ́ de ya sé tyɛng yê nusu yi e nu hom, 

7  mê ha tsak o, pyɛ́ vyes ya sé pyɛ byɛm-byɛm na me. 

8  Mwa neha hom na sé tɛk, vit a pyɛ de ya sé gwɔrɔdɔk kɛ wek e yɛ̄. 

9  Mwa yɛ ya sé cik na womo de a vɔk tɔ́k-tsik, ko tyɛng na vemo de be sɛsɛm tɔk. 

10  Sey basa hom e ra dyam pyɛng, ko tɔ́k e ra kasâ celes dyam shinang, 

11  yaga netsitsɛng na dal dyéngere ryat, ko mwa pyɛ de hwô wok cwey yɛ bê tyɛngrɛ na nɛ wɛt. 

12  Me, netsitsɛng, ma sangal tanga nehywɛ râ pyɛ́, ma sɛ̀ yi na nehywɛ ha. 

13  Sâp Dagwi Darwey hɛ a kyɛ́ ɛ pyɛ́ vyes. Me kyɛ́ me dâk kaa na paà kwas, me kyɛ́ me begwong beves na neha kwɛlɛng. 

14  Me tɔk vo redu, na gwông râ pyɛ́ naka, ma vɔk tɔ́k-tsik, ma vɔk gap. 

15  Yi na me begbɔng begwɔ̀m be re negwɔm, ko bemat nuyel be nɔng badu tyɛng. 

16  Yi na me begwɔ̀m be re negwɔm, bemakuk be gas badu e jey. 

17  Me tɛ̀ yey na vemo de be tɛ̀ yey na me, ko vemo de be jama me na té ngyɛ́k be sɛ̀ me. 

18  Nedanerey na gbɔng nerey na sé na me, yele na rê nuyel vit à yɛnɛ. 

19  Pyɔlɔ hom ya dal dyam shinang, ya dal celes dyam shinang pyɛ de be sɛ̀ na me ya dal dyam pyɛng ryat. 

20  Me kyè e begwong necik, e begwong gas badu e tē, 

21  me nɔ̂ng vemo nedanerey de ba tɛ̀ yey na me, ko me sila begban mɛn. 

22  Dagwi Darwey a yong me e pɛrɛ̂ fwom mɛ, wo pɛrɛ mo e ji tomong de a ra yimo raane. 

23  Yimo raane Dagwi Darwey a yong me, gyam na a hwo yong jey. 

24  Ba vey na me, jeng o vit a berep, vit a lel de be dɔng nshi. 

25  Gyam na a tɛ̀ beraku a yong me, bē rɔngɔl nà tɛ̀ berahwol, ba ga vey na me, 

26  gyam a sè rɔngɔl nà yong jey na hey, kɛ fongol gwo mɛsɛng o e jey. 

27  Jeng de a tɛ̀ lagwi ma sè e hwomo, na jeng de a wɔrɔ yɛnɛ̂ gworep, 

28  jeng de a tɛ̀ bale e lagwi, na jeng de a tɛ̀ lel nshi e gworep, 

29  na jeng de a tɛ̀ a nshî berep yɛnɛ̂ nɛ̀, ano nshi nê gyili vonu mɛ wɛt, jeng de a bomo retîs jey, 

30  me netsitsɛng ma sé e hagat mɛ sede mwât fwom mɛ, ko kahɛ tuk ma sé yey mɛ, kayɛ jeng ma vɔk yey pyɛng na fwom mɛ, 

31  ma ra yey pyɛng na bemât sangal e jey mwa, yey pɛngɛ na bemasi. 

32  A yin nèy hom wet in betong na me, vê wɛng a vemo de be gyeng begwong hom, 

33  wok in gyong hom na yin vɔk netsitsɛng, ko yin kyɛ́ in hɛ wɛt. 

34  Wo wɛng a womo de e wet betong na me, kahɛ tuk e bɛrɛng nekanang e lɔ hom, e gyeng e hagat ri mo. 

35  Yɛ womo de a sɛ̀ me a ga sɛ̀ neken, ko e sɛ̀ nemi nepɛng na Dagwi Darwey, 

36  ko womo de a bidɛ mɛ, a ga mǎ hɛ, mwa vemo de be kyɛ́ ɛn me be tɛ̀ yey na reku.”

