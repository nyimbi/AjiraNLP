1  Ma tɛ̀ yey na Dagwi Darwey. Jeng de ma dak gabɔk na yɛ, a wok fwɔ hom. 

2  A wet betong na me, yaga ano, ma rɔda ra won na yɛ jeng de ma sé kwen. 

3  Ngyâng reku ya ga rɔgɔs me, bengyip kwɔ̂n bevuvwel ba ga vo me. Ma di reyɔm, ma vos yey ding-ding, 

4  ko ma yila Dagwi Darwey, ma ye, “Áaa! À Dagwi Darwey, sey me!” 

5  Dagwi Darwey a sé wo toshô reyɔm, wo nerat, Dagwi mot a sé wo nemwishish. 

6  Dagwi Darwey e dul bepɛng; ma ga tala me, ko a de sey me. 

7  A remo, a yang me hagalak, yaga Dagwi Darwey a ga dura a me nerat. 

8  À Dagwi Darwey, hwà ga sey me yi e reku, hwà yishing a me nemwishil, hwà tik ma gaba wɛt. 

9  A remo, ma rɔda kyè e nuyel mō, e jey yemo de bemat be sangal ɛ. 

10  Ma sangal gak e ji tsak o, mwa ano de ma ye, “Ma ga wok rebek ding-ding.” 

11  Ma ga yel e garigim, ma ye, “Vit a mwat de bê tɔk tɛ̀ gap e ra ha mɛ.” 

12  E sɛ́ de mê nɔ̂ng Dagwi Darwey, yaga mwa nerat de a dura a me ɛ? 

13  Mê nára a yɛ nɔrɔ̂ nshî anap, mê somo reza mɛ. 

14  Mê tala hɛ mwa pyɛ́ de ma ga sira me, mê tala hɛ e nuyêl mwa bemat mɛ. 

15  Vemo de ba sé pang na Dagwi Darwey, ba vɔk nerat e bayis mɛ, reku mɛn re royo a yɛ yey. 

16  Mwin, à Dagwi Darwey, ma sé mwât fwom mō, ma sé ra a hwo fwom tyɛng sede remo de dē hom á ra. Hwà ga viri me yi e ngyâng reku. 

17  Mê nára a hwo nɔrɔ, na me feng a hwo mɛ, mê ye, hwà sé Dagwi hom. 

18  Mê tala hwo mwa pyɛ́ de ma ga sira me. Mê tala hwo e nuyêl mwa bemat mō, 

19  e nelala gbɔng duk re a hwo ɛ fongol, e tê Yɛrusalɛm. Somo hin Dagwi Darwey!

