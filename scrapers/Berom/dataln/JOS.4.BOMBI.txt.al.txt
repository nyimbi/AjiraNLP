1  E bama de BeIsrayɛl mwa ba ga yɛnɛ ye dɔ à Rɔt Yɔrdan, ko Dagwi Darwey a yâng Yɔshuwa, 

2  “Kasa hin bemat kuru na vɛ beba, gwining yi e kayɛ yere, 

3  ko nɔng in hɛn nu, na be jut beta kuru na vɛ beba, kawɛ a jut gwofwa gwining yi e kwɔn de bepiris ba tumal ɛ e tê Rɔt Yɔrdan. Bē kyè na beta mo, na be wɔ̀ tik vɛ e kwɔn de yin ê ye ɛ ngyɔk naturuk.” 

4  Ano kwong, Yɔshuwa a yila bemat kuru na vɛ beba vinde a tɛ̀ ba ga kasa. 

5  Ko a yang ɛn, “Kwey in e nuyêl Kundung Wuna-na-Sirâ Dagwi Darwey, Dagwi min, vɔk e tê Rɔt Yɔrdan. Kawɛ e ji min a jut gwofwa gwining e ra sanat mɛ e hwomo, tyɛng na nepyak yerê BeIsrayɛl. 

6  Beta mo ba rɔda sè pyɛ bare e ra pyɛ de Dagwi a ga ra. E jeng de ye kyè vey, sede nèy min na rɔda ba rangal hin cap-hâ beta vemo, 

7  ko yin yang ɛn, ‘Nshî Rɔt Yɔrdan na kana tumal, yaga na be ye dɔ na Kundung Wuna-na-Sirâ Dagwi Darwey. Yaga ano, beta vemo ba sé a BeIsrayɛl pyɛ bare neshey gbak-gbak.’ ” 

8  Bemat o ba ra tyɛng na pyɛ de Yɔshuwa a nɔng ɛn nu. Yɛn a jut beta kuru na vɛ beba tyɛng na nepyak yerê Israyɛl yi e tê Rɔt Yɔrdan, sede remo de Dagwi Darwey a nɔ̂ng Yɔshuwa nu, ko yɛn a kyè mɛ vɔk e kwɔn de yɛn a ye ɛ̀ ngyɔk, yɛn a tula vɛ e hwomo. 

9  Yɔshuwa arɔng a tula beta kuru na vɛ beba e tê Yɔrdan tyɛng e kwɔn de bepiris de ba gana Kundung Wuna-na-Sira bá tumal ɛ. Beta ma vane e hwomo pere vey e yunung. 

10  Bepiris ba tumal e tê rɔt o, sɛ̌ ba yɛnɛ kayɛ pyɛ de Dagwi Darwey a nɔ̂ng Yɔshuwa nu, na a ha a bemat be ra. Ano de Mose á kana nɔ̂ng Yɔshuwa nu arɔng. Bemat o kwong ba ye dǔng, ba ye dɔ. 

11  Bama de ba ga ye dɔ mwa, ko bepiris de ba gana Kundung Wuna-na-Sira ba nusu yi e rɔt o, ba kwey e nuyêl bemat o. 

12  Bemât yerê Rubɛn, na vê Gat tanga rebit yerê Manase, de ba yong ɛn na pyɛ̂ como mɛn, ba ye dɔ tanga bemɛn, tyɛng sede remo de Mose a kana ha a yɛn. 

13  Bemat de ba yong ɛn na pyɛ̂ como ba wul sede gu kuru banaas (

40  ,

14  E tuk hane, Dagwi Darwey a ra pyɛ de ya nɔ̂ng Yɔshuwa nerey e bayîs BeIsrayɛl mwa, ko ba nɔng ɛ nerey vɔk e yɛnɛ̂ neken mɛ, sede remo de yɛn á kana nɔ̂ng Mose nerey. 

15  Ko Dagwi Darwey a yâng Yɔshuwa, 

16  “Yang bepiris hom vemo de ba gana Kundung Wuna-na-Sira, be nusu yi e ji Rɔt Yɔrdan.” 

17  Yɔshuwa kwong a ra ano. 

18  Ko jeng de bepiris o ba nusu hɛn, ba tɛ̀ bol mɛn e ra kwogom rɔt o, ko remo-remo nshi na yi mùngulang, na to hwo tele sede raane. 

19  Á sè e pwɛl gwô susu mo e tuk hê kuru de BeIsrayɛl ba ye dɔ à Rɔt Yɔrdan, ko ba tɛ̀ bǔk ye ngyɔk mɛn e Gilgal e rwa rak wo Yeriko. 

20  A sè e hwomo de Yɔshuwa a tula beta kuru na vɛ beba de ba kana jut yi e Rɔt Yɔrdan. 

21  Ko a yâng BeIsrayɛl, “E jeng de ye kyè vey, sede nèy min nà ba rangal hin cap-hâ beta vemo, 

22  ko yang in hɛn, á sè e ngamo de BeIsrayɛl ba ye dɔ à Rɔt Yɔrdan e vwel hwogot. 

23  Ha a yɛn, Dagwi Darwey, Dagwi min, á tɛ̀ nshî Yɔrdan na hworok e nuyel min sɛ̌ yin a ye dɔ, tyɛng sede remo de á kana ra e Gbɔng Rep Sere, na wot ye dɔ arɔng. 

24  Á ra ano, yaga na mwa yére bemât jey ye bin tɔk, Dagwi Darwey a vɔk gbɔng reto, ko yin arɔng yin a rɔda vɔk bengyip mɛ, yɛ Dagwi min, nesheneshey.”

