1  Gawey e ra yin! Yin e tɛ̀sɛ badu baves, yin e jɛkɛs pyɛ̂ mɔ̂t bemat. 

2  Yin e dul vê gbɛrɛk nà wɔ e duk shɔt, ko yin e ro bepɛng nà sɛ̀ gâs shɔt e tē. Yin e seres ɛ pyɛ̂ bekuma na nehyɛn. 

3  Yin ê ba ra sɛ́ jeng de Dagwi Darwey ê ba vey ngyɛgɛt hin ɛ? Yin ê ba ra sɛ́ jeng de Dagwi Darwey ê ba vey na rezot yi e vwêl yikyik ɛ? Yin ê ba tele vɔk e gwa na yin ba sɛ̀ sɛlɛ ɛ? Yin ê ba lɛsɛ pyɛ̂ nedanerey min e gwa ɛ? 

4  Bê ba mɔbɔs hin e de como, kɛ be hwɔlɔ hin vɔk e de sesam. Mwa ano, shôm Dagwi Darwey yê ye rɔ̀s wɛt, ko vwɔ mɛ gwô ba sè e nára na gwo tabak hin. Dagwi a rɔda ra fwom na Da vwel Asirya 

5  Gawey e ra Asirya! Mê jut o sede gwele e ji shom hom, na sede kpurung na me tabak hɛn. 

6  Mê tomo Asirya na a wɔ̀ hwo yére de ya wok bengyip Dagwi wɛt, yére de ya lashe a me yey. Mê tomo hɛn na yɛn a wɔ̀ shigshi pyɛ̂ jugu, na be hashe yɛ, na be bɔrɔs bemat o sede serwik de sa sé e nehyok. 

7  Ko Da vwel Asirya a vɔk pyɛ mo myɛ vyes o de a ga yong e yey mɛ. A ga tɛ̀ e yey mɛ gak na a wey na yére bemât jey tyɔng wɛt. 

8  E dak kaa, e tē, “Kawɛ mwât nuyêl bemât como hom a sé gwɔ̀m! 

9  Ma ga re bapomô Kalno na Karkɛmish, bapomô Hamat na Arpat na como. Ma ga re Samariya na Damaskus arɔng. 

10  Ma nára me, ma wɔ̀ tabak bavwêl segwɔm de be re a dagwi mɛn fongol, bedagwi mɛn o ba dal vê Yɛrusalɛm na Samariya na nepyak. 

11  Ma ga wey na Samariya na bedagwi mɛn mwa, ko ma rɔda ra tyɛng ano na Yɛrusalɛm na bedagwi de yɛn a yong.” 

12  Ko jeng de Darwey a yɛnɛ pyɛ de a sé ra e Raku Siyɔn tanga e Yɛrusalɛm, ko ê tabak Da vwel Asirya yaga mwa dâk kaa mɛ tanga mwa tôs rato mɛ. 

13  Da vwel Asirya e tē, “Ma ga ra pyɛ́ yemo mwa pyɛ hom. Ma vɔk gap, ma tɔk pyɛ́, na netsitsɛng. Ma ga fugut gâs vwel e tê yerê bemât jey, ko ma hashe pyɛ̂ nedanerey mɛn. Ma ga bɔrɔs bemat o na bol sede mus. 

14  Yerê bemât jey ya sé sede barɛngɛ̂ benon, ko ma tula pyɛ̂ nedanerey mɛn kpɛgɛrɛk sede mwat e tula bagyi e rɛngɛ. Vit à bafabâk gwonon de ba ye rwàk-rwak a vɛ na be ro mɛ yi e dem o, ko vit a bèkwok nû gwonon de bà ta a me lwɛ́lɛ!” 

15  Ko Dagwi Darwey a ye, “Tyěm yê ye, ya dal mwat de e ra fwom na yɛ a? Wâl-yìn wa dal mwat de e yɛt pyɛ́ na wɛ a? Kpurûng wo tɔk jut mwat e gwi a? Gwele gwo tɔk jut mwasi a?” 

16  Darwey Dagwi Darwey, Dâ Jey Mwa, a sé kyè wɔ̀ tomo serɔ na sē sɔ bemât como mɛ. Kya hê hwo re nerey mɛ. 

17  Dagwi de a sé negbêy Israyɛl ê tɛ́ ɛ kya. WoJɛrɛ wo Israyɛl ê sè kyâ nebep, de hê re shik na serɔgɔ mɛ mwa e tuk hining. 

18  Bê wey na bahwôt cɔ́gɔt na hiri de ba siri naka, tyɛng sede remo de serɔ seves sé wey na rebek mwat. 

19  Bwang cɔ́gɔt de yê pɔl yê sè tyɔng zɔng, ko hwey sɛl zɔng hê tɔk bara nepyak yɛ. Bwang BeIsrayɛl de bê toyo 

20  Jeng ye kyè vey de bwang BeIsrayɛl na vê lɔ Yakɔp de ba dal bê ye yɛndɛng e ra gwele de gwa ga dak ɛn. Yɛn ê ye yɛndɛng e ra Dagwi Darwey, Dagwi WoJɛrɛ wo Israyɛl. 

21  Kebwang o kê toyo, kebwang BeIsrayɛl kê toyo vey na Sugâ Dagwi. 

22  Mwa ano de BeIsrayɛl bá sè pyak sede bazɛ̂k gworep, kebwang o kê toyo. Ba ga yɛrɛ a yɛn gawey tanga gâs badu e tē. 

23  E yɛnɛ̂ mwa vwel o, Darwey Dagwi Darwey, Dâ Jey Mwa, a rɔda vey na gawey e ra yɛn, sede remo de a ga ye ê ra. Dagwi Darwey a rɔda tabak Asirya 

24  Darwey Dagwi Darwey, Dâ Jey Mwa, a ye, “À bemat hom, de yin a sé sangal e Siyɔn, yin wok bengyip BeAsirya wɛt, mwa ano de yɛn e dak in na gwele tanga kpurung sede BeMisra bá dak in raane. 

25  Bwang jeng tyɔng zɔng de mê yɛnɛ lashê yey hom, ko shom hom yê doyo vɔk e ra yɛn. 

26  Me, Dagwi Darwey, Dâ Jey Mwa mê dak ɛn na zining hom sede remo de má dak BeMidyan e gwofwa Orep. Ma sé jut gwele hom e ra gwɔrɔt Asirya sede remo de mà ra e Gworep Sere e Misra na me wey na yɛn. 

27  Jeng ye kyè vey de mê viri hin washak yi e nedirîk Asirya, na a sè sede ma kwɔrɔ swesêk vɔk berɔndɔng.” Ba hwo ɛn na como 

28  Bemât como ba ga re repomô Ayat. Yɛn a ga kwey e Migrɔn! Ko yɛn a pere tik pyɛ́ mɛn e Mikmash! 

29  Yɛn a ga ye dɔ a vwâk beta ko yɛn a sé pɔl e Geba! Bemât Rama ba wok bengyip, ko bemât Gibeya, repomô Gbɔng Gwɔ̀m Saul ba ga tele. 

30  Dak in sekun à yin bemât Galim! Wet in betong à yin bemât Layisha! Toyo hin a yɛn mɛ, à yin bemât Anatot! 

31  Bemât Madmena na vê Gebim ba sé tele na be wɔ̀ sey neken mɛn. 

32  Yunung vê repugu mo ba sé e repomô Nɔp, ko yi e hwomo yɛn e nása vɔ vɔk e Raku Siyɔn, de wa sé e gbɔng repomô Yɛrusalɛm. 

33  Darwey Dagwi Darwey, Dâ Jey Mwa a rɔda tɛ̀ yɛn a gabsa vey e vwel sede nelang cɔgɔt de ba tow na nengyas. Vemo de ba dal mwa na dâk kaa, bê tow ɛn, be gabsa e vwel, ko be sè pyɛ byɛs. 

34  Dagwi Darwey ê tow ɛn sede cɔgɔ̂t rehwot de ba tow yɛ na tyem; ko yɛn ê gabsa sede cɔ́gɔt Lɛbanɔn ryat!

