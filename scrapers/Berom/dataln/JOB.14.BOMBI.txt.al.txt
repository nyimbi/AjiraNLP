1  “Mwat de hwā a tɔ ɛ, nepɔlɔ mɛ na sé tyɔng zɔng, ko na sila na reyɔm. 

2  Sede jamuk de wa tulu, wa ras vòo, wa to ye nɔɔshɔsh e jeng tyɔng, ano nepɔlɔ mwat ne tala hɛn sede zina de he ye bit. 

3  Mwat a sé sɛ́ de hwó bɛrɛng hɛ ɛ? Hwó yel na me e shɔt e nuyel mō a Dagwi a? 

4  Wa e kyɛm a nusu na pyɛ haalal e ji yê ligis ɛ? Wey, vit à mwat! 

5  Mwin mwasi a vɔk yɛnɛ mɛ de ba ga yɛrɛ a yɛ, ko pɛl mɛ ba sé e bara na hwo, hwà ga tɛ̀ á yɛ yɛnɛ, vit a hɛ na reto de ê ye zɔ̀k. 

6  Tik bɛɛ mɛ muu, na me to vɔk yey pyɛng, nepɔlɔ mɛ na sé sede mwât fwom de e gyeng dyam tala. 

7  Retin cɔgɔt de ba ga gang rɛ, bê sɛt yey rê to turuk bɛ̀, rê to tabas nelang wɛt a? 

8  Mwa ano de berinis rɛ ba ga kwop, kpɔk tin o hê wey ɛ e kwɔn o. 

9  Ko yaga he sɛsɛm ɛ nshi he tē gbuk à jamuk kɛ berang. 

10  Ko mwasi e ku, tala mɛ a hane, â hwɔtɔ nesong ne yɛnɛ mo, e gwa de a sɛ́ ɛ? 

11  Sede nshi de ne tala hɛn e kadung, sede rɔt de nshi ne ye jɔng; 

12  ano mwat e ku, e to sene wɛt. E de ba sene jeng de lagwi wo ba ye shǔt, jeng á yane de be ba sene hɛ yî nevwa mɛ. 

13  À Dagwi, ka hwà yâng lɛrɛ me e kwɔ̂n bevuvwel, hwo lɛrɛ me sɛ̌ shom mō ya ye rɔ̀s, hwo tɛ̀ a me tuk de hwô bare na me. 

14  Sede mwat a ku, e to vɔk neken arɛt? Mwa nepɔlɔ̂ fwom hom mê gyeng, sɛ̌ mwat de e sege me a vey. 

15  Hwô yila, mê hanat a hwo, hwô vɔk cwey fwôm vɔ mō. 

16  Ano kwong hwô masa tas bol hom, na kwɔn de ma boro, ko hwo bɛrɛng banɛn hom wɛt. 

17  Bê bang neburu hom e ji dap, hwô rɔgɔs a me banɛn hom wɛt. 

18  Beta be gabsa be cɛgɛt hɛn, ko gbondong, be sek gwɛ yi e kwɔ̂n gwɛ. 

19  Nshi ne reng beta bè tɛ́ ɛn fɛkfɛk, tɛmɛ-nshi wo kus vwel wo kyè mɛ. Ano de hwó wey na sɛt yey mwat. 

20  Hwà dal gap mwat gbak-gbak, yaga ano e wey ɛ zɔng. Hwó sege bwâng bayis mɛ ko hwó ro ɛ. 

21  Nèy mɛ na sɛ̀ nerey ko a tɔk wɛt, ba tɛt nerey mɛn ko vit a mwat de a yang ɛ ngyɛ̀k. 

22  E wok na nevɛ̌t rebek mɛ, ko e bare na yey sit de a vɔk.”

