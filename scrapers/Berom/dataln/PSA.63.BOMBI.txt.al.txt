1  À Dagwi, hwo wɛ à Dagwi hom, me jama hwo tyɔng wɛt! Cwey hom mwa ya sé vey na hwo, me wok yêy hwɔshɔ mō sede vwel hwogot de vit a hɛ na nshi. 

2  E kwɔn de be re a hwo ɛ fongol, ma di nerey na nedyɛt gbɔng nerat mō. 

3  Mwin, ka sede hwà tɛ̀ yey na me wɛt, neken hom na sé pyɛ wɛt. Yaga ano, mê somo hwo. 

4  Mê feng a hwo gbák de ma sé kwen, mê nára vɔ hom vɔk na hwo e ji won. 

5  Hwô tɛ̀, me vɔk yey pyɛng me sirik, sede mwat de a sé re pyɛ̂ nzem. Mê ra lwɛlɛ, mê somo hwo. 

6  Jeng de ma sé e dyɛngɛ, me bare na hwo, me sǎ e de tɔrɔng e ra hwo mwa turuk. 

7  Ey, hwà sé mwât sɛlɛ hom, hwà dul me, sede congot de ye gunung nèy yɛ, yaga ano, mê mok lwɛlɛ. 

8  Ma sé pang na hwo, vwɔ yege mō gwa vɔk me gak. 

9  Tik vemo de be simo be wey na me, be kyè wɔ e kwɔ̂n bevuvwel! 

10  Tik be wey na yɛn na wal e de como, bē tɛ́ ɛn pyɛ̂ rê bevû hey! 

11  Tik na gbɔng gwɔ̀m a vɔk yey pyɛng na Dagwi! Tik mwa vemo de be sira na Dagwi be se vê wɛng, ko bemât bɔs, bê bang a yɛn nenu.

