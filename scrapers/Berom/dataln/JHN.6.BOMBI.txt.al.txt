14  :

13  -

21  ; Mar 

6  :

30  -

44  ; Luk 

9  :

10  -

17  ) 

1  E bamâ pyɛ́ yane, Yɛsu a hwo ye dɔ vɔk e gurâ Gworep Galili de be to tâng gwɛ, à Gworep Tiberiyas. 

2  Gbɔng regyɛng bemat ba raa hɛ, yaga bá kana di pyɛ̂ bes de a ra e jeng de a tɛ̀ bemât serɔ tyang. 

3  Yɛsu tanga bemât masâ fwom mɛ ba tút vɔk e raku, ko a sangal e hwomo tanga yɛn. 

4  E jeng yane mo nzem BeYuda de be tâng nɛ, à Nzem Gyilsit Nelɔ BeIsrayɛl nà kana vey bagat. 

5  Yɛsu a hwo ye ganga, ko a di gbɔng regyɛng bemat ba sé kyè vey na yɛ, ko a yâng Filip, “Wot ê sey pyɛ̂ re e gwa, na wot a nɔ̂ng bemat vemo mwa na ye vey a yɛn arɛt?” 

6  Yɛsu a ha ano, yaga na a wok pyɛ de Filip ê ye. Yɛ pyɛ mɛ á kana tɔk pyɛ de ê ra. 

7  Filip a yang ɛ, “Kée kàa! Ka wot a ka sey kpam-tuk e nû dyâm fwôm mwat yê pɛl rwit, ê ka vey na kawɛ mwat a sɛ̀ kecɛk o wɛt!” 

8  Hwak e ji bemât masâ fwom mɛ mo de ba tang ɛ, à Andarawus, gwa Simɔn Bitrus, a yâng Yɛsu, 

9  “Wen hwak a sé e ngamo de a vɔk bāgat kpam-tuk batungun tanga betɔk beba. Ko kepyɛ kane kê tɔk ra a yerê nepyak bemat vemo sɛ́ arɛt?” 

10  Sɔng lwa gwa sè pyak e kwɔn o. Ko Yɛsu a yâng bemat mɛ, “Há in a bemat o be sangal e vwel.” Bemat o ba hwo sangsal. E ji mɛn beras ba wul sede gu batungun (

5  ,

11  Ko Yɛsu a jut bagat kpam-tuk o, a feng a Dagwi yaga vɛ, ko a hwo gas a bemat de ba sé sangal e hwomo. A to ra ano na betɔk o. Ko mwa hɛn ba re, ba siris. 

12  E bama de bemat o ba ga re, ba ga siris mwa, Yɛsu a yâng bemât masâ fwom mɛ, “Tula hin cɛ̂k pyɛ́ mo de ya pɔl, yaga na be kwon lashe pyɛ cak wɛt.” 

13  Ba tulsa cɛ̂k pyɛ́ mo, ko ba sila sháp kuru na yɛ bya (

12  ) na cɛ̂k pyɛ́ de ya pɔl yi e bagat kpam-tuk batungun de bemat o ba re. 

14  Jeng de bemat ba di pyɛ bes yane de Yɛsu a ra, ba hwo ye, “Mwin, mwat womo a sé zarap Dagwi de Mose à kana ha e ra yɛ wɔgɔ, ê vey e jey.” 

15  Ko Yɛsu a pere tɔk, bemat vane ba sé simo na be vey jut ɛ, na be tɛ̀ a yɛ negwɔm na retek. Yaga ano, a to toyo vɔk e raku, yɛ nju mɛ. Yɛsu a kyè e ra tɛ̂t nshi (Mat 

14  :

22  -

33  ; Mar 

6  :

45  -

52  ) 

16  Jeng de nawiri na vey, bemât masâ fwôm Yɛsu ba gyirik vɔk e hagât gworep o. 

17  Ba yel e ji dwa-nshi, ko ba hwo ye dɔ vɔk e Kafarnahum. Kwɔn o ha tɛ́ ɛ mwangalang, ko Yɛsu a rɔngɔl nà vey na yɛn. 

18  Nshi mo na hwo lolong, yaga gwogul gwa pɛsɛl nɛ ding-ding. 

19  Jeng de ba gangas dwa-nshi mo sede lyōsho tyungun kɛ tyiimin, ba di Yɛsu a sé kyè e ra tɛ̂t nshi, a vey bagat na dwa mɛn o. Yaga ano, bengyip ba vo ɛn, 

20  ko Yɛsu a yang ɛn, “A sé e me. Yin wok bengyip wɛt!” 

21  Jeng de a hanat ano, ba hwo sey ɛ na yey pyɛng e ji dwa-nshi mo, ko remo-remo, ba pere wul vwâ gworep o e kwɔn de ba sé kyè vɔk ɛ̀. Bemat ba jāma Yɛsu 

22  Tuk het, regyɛng bemat de bá kana nàra e gurâ gworep o ba hwo bare, bá kana vɔk dwa-nshi gwining zɔng e hwomo. Ba to tɔk, bemât masâ fwôm Yɛsu ba ga kyè e ji wɛ nju mɛn zɔng, ko Yɛsu a kyè na yɛn wɛt. 

23  Bedwa-nshi behak de bá vey yi e repomô Tiberiyas ba vey e vwâ gworep bagat na kwɔn de bemat bá kana re ɛ̀ kpam-tuk de Darwey Yɛsu á kana feng a Dagwi yaga wɛ. 

24  Yaga ano, jeng de regyɛng bemat o ba di, Yɛsu tanga bemât masâ fwom mɛ ba sé e hwomo wɛt, ba yel e ji bedwa mo, ko ba kyè vɔk e Kafarnahum na be bin jāma hɛ. Yɛsu a sé kpam-tuk de wo nɔngɔ̂s bemat neken 

25  Jeng de bemat o ba sɛ̀ Yɛsu e gurâ gworep, ba yang ɛ, “À Mwat Basa, e yɛ̌ jeng de hwá vey e ngamo arɛt?” 

26  Yɛsu a yang ɛn, “Tsak o mwin me ha a yin: Yin a sé jāma me, yaga yin á re kpam-tuk, yin á siris; ko yin a sé jāma me wɛt, yaga yin a di pyɛ̂ bes de ma ra. 

27  Yin kwon sè bûm jāma pyɛ̂ re yemo de ye lashe hɛ dey-dey, ko sè in e de bûm jāma pyɛ̂ re de ye nɔngɔ̂s bemat neken gbak-gbak e negya. E pyɛ̂ re yemo mo de Me de ma tɛ́ me mwat ma rɔda nɔng in yɛ̄, yaga Dagwi Da hom a dura, yɛ a simo pyɛ de me ra.” 

28  Ba hwo rangal hɛ, “E vɛ̌ tomong de wot a rɔda ra vemo de Dagwi e simo na wot a ra arɛt?” 

29  Yɛsu a toyo a yɛn, a ye, “Fwom gwomo de Dagwi e simo na yin a ra, gwɛ à: Yin tɛ̀ gap min e ra me de a tomo me.” 

30  Ba yang ɛ, “E yɛ̌ pyɛ bes de hwà rɔda ra, na wot a di na bayis mot, na wot a to sey tsak o na há mō arɛt? Hwà rɔda ra sɛ́ arɛt? 

31  E ji kwɛngɛl mɛn e hey, bedabeda mot bà kana re pyɛ́ de be tâng yɛ, à mana, sede remo de bà jɛk e Bwok-basa Dagwi wɔgɔ, ‘À nɔng ɛn kpam-tuk yi e lagwi na be re.’ ” 

32  Ko Yɛsu a yang ɛn, “Tsak o mwin me ha a yin: Kpam-tuk de Mose à kana nɔng in wà sè kpam-tuk yi e lagwi wɛt. A sé e Da hom wɛ de e nɔngɔs hin tsak kpam-tuk de wo yi e lagwi. 

33  Kpam-tuk de Dagwi e nɔngɔs, e wɛ à mwat de e gyiris yi e lagwi, ko e nɔngɔ̂s bemât jey neken.” 

34  Ba yang ɛ, “À Da, nɔngɔs hot yerê kpam-tuk womo mo kayɛ jeng.” 

35  Yɛsu a yang ɛn, “E me de ma sé kpam-tuk de wo nɔngɔ̂s bemat neken. Kawɛ mwat de ê vey na me ê sang wok vyong wɛt; ko kawɛ mwat de a tɛ̀ gap mɛ e ra me ê sang wok yêy hwɔshɔ arɔng wɛt. 

36  Ko a sé tyɛng na pyɛ de ma kana ha a yin wɔgɔ, mwa ano de yin a ga di me na bayis, ko yin a sey tsak o na há hom wɛt. 

37  Mwa mwat de Da hom e nɔng me ê vey na me. Kawɛ mwat de ê vey na me, mê sang kyɛ́ me hɛ wɛt. 

38  Yaga ma gyirik yi e lagwi, na me ba ra pyɛ de Dagwi, de a tomo me, a simo na me ra. Ko ma gyirik wɛt, na me ba ra pyɛ de me pyɛ hom me simo. 

39  Pyɛ de yɛ womo de a tomo me e simo a yet ngan: Me kwon vuru gwining e ji mwa vemo de a nɔng me wɛt, ko na me ba sene hɛn na neken e tuk talâ jey. 

40  Yaga pyɛ de Da hom e simo a yet ngan: Kawɛ mwat de e di Hwey Dagwi, ko a to tɛ̀ gap mɛ e ra hɛ a rɔda ba sɛ̀ neken gbak-gbak. Ko e tuk talâ jey mê ba sene hɛ na neken.” 

41  Bemat ba hwo gwɔrɔng e ra yɛ, yaga a ye, “Ma sé kpam-tuk de wa yi e lagwi.” 

42  Ba ye, “Mwat womo a sé Yɛsu, hwêy Yɔsɛf wɛt a? Wot a tɔk da mɛ na neng mɛ wɛt arɛt? Yi e rɛ̌ de a ye a remo, a gyirik yi e lagwi arɛt?” 

43  Yɛsu a yang ɛn, “Tik in gwɔrɔng na bemin! 

44  Vit a mwat de e tɔk vey na me, sɛ̌ Da hom, de a tomo me, a vey na yɛ. Ko mê ba sene hɛ na neken tuk talâ jey. 

45  A raane, bezarap Dagwi bà kana jɛk wɔgɔ, ‘A sé e Dagwi de ê basa a yɛn pyɛ̂ mwa.’ Kawɛ mwat de e wok basâ Da hom, na a to wet betong na hɛ, ê vey na me. 

46  Vit a mwat de a ga di Da hom; me de ma vey yi na Dagwi, a sé e me nju hom zɔng de ma ga di Da hom. 

47  Tsak o mwin me ha a yin: Kawɛ mwat de a tɛ̀ gap mɛ e ra me a ga sɛ̀ neken gbak-gbak. 

48  E me de ma sé kpam-tuk de wo nɔngɔ̂s bemat neken. 

49  Mwa ano de bedabeda min bà kana re mana e ji kwɛngɛl mɛn e hey, ko yɛn a kushu. 

50  Ko e rà kpam-tuk de wo yi e lagwi kene — kawɛ mwat de e re wɛ a rɔda ku wɛt. 

51  Ma sé kpam-tuk de wo nɔngɔ̂s bemat neken de wa yi e lagwi. Kawɛ mwat de e re kpam-tuk o a rɔda vɔk neken gbak-gbak. Kpam-tuk o, wɛ à rebek hom de mê nɔ̂ng bemât jey, yaga na be bin sɛ̀ neken.” 

52  Yaga há mo de Yɛsu a ha, bemat ba hwo ra cuna ding-ding na bemɛn, ba tē, “Yi e rɛ̌ de mwat womo e tɔk nɔng ot rebek mɛ na wot a re arɛt?” 

53  Yɛsu a yang ɛn, “Tsak o mwin me ha a yin: Ka sede yin e re rebêk Me de ma tɛ́ me mwat wɛt, na yin e to sɔ nemi hom arɔng wɛt, ko yin a vɔk tsak neken wɛt. 

54  Ko kawɛ mwat de e re rebek hom, na e sɔ nemi hom, e yɛ wɛ de a vɔk neken gbak-gbak, ko mê ba sene hɛ na neken tuk talâ jey. 

55  Yaga rebek hom ra sé tsak pyɛ̂ re, ko nemi hom arɔng na to sé tsak pyɛ̂ sɔ. 

56  Kawɛ mwat de e re rebek hom na a sɔ nemi hom a sé sangal e ji nesa na me, ko me ma sé sangal e ji nesa na yɛ. 

57  Da hom de e nɔngɔ̂s bemat neken a tomo me, ko a tɛ̀ me vɔk neken. Ano arɔng, ka sede mwat e re rebek hom, mê tɛ̀ ɛ a vɔk neken. 

58  A sé e rebek hom kwong de ra sé tsak kpam-tuk de wa yi e lagwi. Wa sé sede pyɛ̂ re de bedabeda min bà kana re wɛt, yaga pyɛ́ yane mo yà tɔk ro ɛn nà kushu wɛt. Ko kawɛ mwat de e re kpam-tuk de mê nɔng ɛ a rɔda vɔk neken gbak-gbak.” 

59  Yɛsu a ha há hemo e jeng de a sé basa a bemat e duk re fongol e Kafarnahum. Neha Yɛsu de ne nɔngɔ̂s bemat neken gbak-gbak 

60  Jeng de bemat de ba raa Yɛsu ba wok há hane, pyak e ji mɛn ba ye, “Há hemo ha sé gbang! E wɛ̌ mwat de ê tɔk sey hɛ arɛt?” 

61  Yɛsu a tɔk e yey mɛ, ba sé gwɔrɔng e ra há de a ha. Yaga ano, a yang ɛn, “Há hemo hê tɛ̀ yin a tɛ́ in gbɛrɛk arɛt? 

62  Ko sɛ̌ yin ê ye ala, ka sede yin ê ba di Me de ma tɛ́ me mwat mê ba tút vɔk e kwɔn de ma kana yi ɛ̀ arɛt? 

63  A sé e Gabik Dagwi de he nɔngɔ̂s bemat neken; bemasi pyɛ vɛ be tɔk ra ano wɛt. A sé yi na neha hom de ma ga ha a yin de yin ê sɛ̀ Gabik o tanga neken. 

64  Ko behak ba sé e ji min de ba tɛ̀ gap mɛn e ra me wɛt.” Yaga yimo susu mo, Yɛsu á kana tɔk vane de ba sé kyè wɔ̀ tɛ̀ gap mɛn e ra yɛ wɛt, á to tɔk mwat de a sé kyè wɔ̀ row ɛ arɔng. 

65  Ko a to ye, “Pyɛ ma yane de ya tɛ̀, ma kana ha a yin, vit a mwat de ê tɔk vey na me, sɛ̌ Da hom a wunta a yɛ gwong o.” 

66  Yi e jeng yane, pyak e ji bemat de bá kana raa Yɛsu ba to ɛn na bama, ba to raa hɛ wɛt. 

67  Ano kwong, Yɛsu a rangâl bemât masâ fwom mɛ kuru na vɛ beba, a ye, “Ko yin ɛ̀, yin a sé simo na yin a kyè arɔng arɛt?” 

68  Simɔn Bitrus a toyo a yɛ, a ye, “À Darwey, wot ê kyè vɔk na wà arɛt? E neha mō de ne nɔngɔs neken gbak-gbak. 

69  Wot a ga sey tsak o, ko wot a tɔk, hwo wɛ de hwà sé mwât Dagwi de yɛ a tomo hɛ.” 

70  Yɛsu a yang ɛn, “A sé e me de ma kasa hin, yin bemat kuru na vɛ beba wɛt arɛt? Mwa ano, gwining e ji min a sé gwɔ̀m cēng hwak!” 

71  Á sè ha e ra Yuda, hwêy Simɔn Iskaryot. Mwa ano de Yuda mo a sé gwining e ji bemât masâ fwôm Yɛsu kuru na vɛ beba, ko e yɛ de e ba row ɛ e yɛnɛ mo.

