1  Hwo kwon bɛɛ bemât banɛn ves, kɛ hwo vɔk cwey sangal tanga yɛn, 

2  yaga yey mɛn yɛ jama yol, kayɛ jeng de yɛn a wunta nu mɛn, sɛ̌ yɛn a mǎ mwat hwak. Ha hê kuru baba 

3  Yi na netsitsɛng be lɔk lɔ, ko yi na sekwɛl de be tɛ̀ retis hɛ, 

4  yi na tɔ́k beduk o ba sila na mwa pyɛ́ ryat yê neta. Ha hê kuru baba na hɛ hining 

5  Mwât netsitsɛng a dal mwât gap, ko mwât tɔ́k a vɔk reto, 

6  yaga yi na kyê netsitsɛng hwó yel e tô como, e ji regyɛng bemât vos badu wɛng he sè. Ha hê kuru baba na hɛ ba 

7  Netsitsɛng na sé a tɔn yikyik, vit a yɛ na nû hanat e duk shɔt. Ha hê kuru baba na hɛ tat 

8  Womo de e yongos neves, bê yila hɛ a mwât nengyas. 

9  Pyɛ de tɔn a yong ya sé banɛn, ko mwât byɛs a sé pyɛ byɛm-byɛm na bemat. Ha hê kuru baba na hɛ naas 

10  Ka sede hwà tɛ́ o gbɛrɛk e tuk reyɔm, sɛ̌ hwà sé gbɛrɛk mwin. Ha hê kuru baba na hɛ tungun 

11  Sey vemo de ba kyè na yɛn wɔ e reku, toyo na vemo de be tíi bol wɔ e kwɔ̂n yɛrɛ. 

12  Sede hwà ye “Mwin, nu mot ha sé ɛ wɛt”, yɛ̀ wo masa neyey a di wɛt a? Womo de e bɛrɛng neken mō a tɔk, ko ê tala mwat tyɛng na fwom mɛ wɛt a? Ha hê kuru baba na hɛ tyiimin 

13  À hwey hom re shok, yaga ya sé naka, ko nshi de ne tɔngɔt yi e hamal shok né ta e nu mō. 

14  Tɔk wɔgɔ netsitsɛng na sé ano na neken mō, sede hwà sɛ̀ ne, nerat nê sè e nuyel, ko sɛ̂t yey mō hê gas ɛ wɛt. Ha hê kuru baba na hɛ taama 

15  Hwo dyɛng e lɛrɛ sede mwat vwes de e ra repugû kwɔ̂n sangal wo cik, kɛ hwo ra yol e ra lɔ mɛ wɛt, 

16  yaga wo cik e gaba zang taama ko zang taama a sè sogso, ko beves, reyɔm rê kyira hɛn. Ha hê kuru baba na hɛ rwit 

17  Hwo kwon vɔk yey pyɛng jeng de wo repugu mō a gaba, kɛ hwo tik yey mō ye feng jeng de e tíi bol wɛt, 

18  ka Dagwi Darwey a di, ko e doyo shom mɛ vey na hwo. Ha hê kuru baba na hɛ shatat 

19  Hwo tik yey mō ye bɔrɔk hɛ yaga bemat beves wɛt, ko hwo kwon ra repugu na bemat beves wɛt, 

20  yaga mwat vwes vit a yɛ na sɛt bayis e nuyel, kywa-kya mwat vwes gwô rimi hɛ. Ha hê kuru batat 

21  À hwey hom sap Dagwi Darwey na gbɔng gwɔ̀m, ko hwo kwon byɛs hwak mɛn wɛt, 

22  yaga yɛn ê tɔk wey na mwat hák, ko wa e tɔk neves de ne vey yi na yɛn ɛ? Neha netsitsɛng nehak gbak 

23  Nemo na sé neha vê netsitsɛng arɔng; Simô to e shɔt ha sé naka wɛt. 

24  Womo de a yang mwat vwes, “Vit a hwo na nɛn”, bemat bê mok a yɛ gawey, yere bemat jey bê wok nebyɛm-byɛm mɛ, 

25  ko vemo de be gyong mwat vwes, bê vɔk yey pyɛng, ko nerat nê sè e ra yɛn. 

26  Womo de e hanat tyɛng a sé sede sa de a kula hwo. 

27  Yong fwom mō gyat e cap, sɛ̀ kayɛ pyɛ e yong yaga cwɛl mō, e bama mo hwo lɔk lɔ mō. 

28  Hwo kwon nɔng nuha e ra mwât vwara mō vit a retin, kɛ hwo kwɛlɛng na nu mō wɛt. 

29  Hwo ye wɛt, “Mê ra a yɛ sede a ra a me, mê tala mwat o yaga pyɛ de a ra a me.” 

30  Ma kwey e cwɛ̂l riri, e bwî anap mwat de vit a to, 

31  ko sɛ́ ɛ? Gwa sila na serɔgɔ, sɔng gwa bang vwel o, ko beta jwâ-bwi mó ba ga gabsa. 

32  Ano ma di ko ma bare pyɛ mo, ma bɛrɛng ko ma masa pyɛ cak. 

33  Nɔ̀t ɛ nevwa, na tē gumat tyɔng, gunung vɔ mo na hwo pɔnglɔ tyɔng, 

34  ano nepɛng nê hwo e ra hwo sede gbik, ko nevit sede mwât como.

