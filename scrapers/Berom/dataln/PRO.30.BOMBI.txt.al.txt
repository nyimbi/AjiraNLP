30  ) 

1  Neha siitit nè Agur Yakɛ a nemo ngan: Ma ga ruru na tó hom, à Dagwi ma ga ruru na tó hom, ma ga sɔ́ me hywiri. 

2  Mwin ma kat netɔn de bê yang me à mwasi, ma vɔk tɔ́k-tsik hê bemasi wɛt. 

3  Ma ga masa netsitsɛng hɛ, kɛ ma vɔk tɔ̂k Wo Jɛrɛ wɛt. 

4  Wa a ga tut e hwomo e lagwi na a to gyirik ɛ? Wa a ga gunung gul e vwɔ mɛ ɛ? Wa a ga gunung nshi e rugu mɛ ɛ? Wa a bomo retis neyɛnɛ jey ɛ? Reza mɛ a wa, ko rezâ hwey mɛ a wà ɛ? Mwin hwà tɔk! 

5  Kahɛ hâ Dagwi he sè mwin, a sé ruga na vemo de be jama kwɔ̂n dal na yɛ. 

6  Hwo gwɛ e ra neha mɛ wɛt, yaga ê kwon gyong o, ko bê sɛ̀ o mwât bɔs. Cinat neha mo nehak 

7  Pyɛ́ bya de me rangal na hwo, hwo romɛ a me wɛt gyam me ku. 

8  Gas me yikyik yi e sekwɛ́lɛng na bɔs, hwo nɔng me nepɛng kɛ nedanerey wɛt, re na me na pyɛ́ de ya jam a me, 

9  me kwon sirik na me tono na hwo, me ye, “Wa a sé Dagwi Darwey ɛ?” Kɛ me sè pwɛng na me shigi, na me ra jɔgɔ na rezâ Dagwi hom wɛt. 

10  Hwo kwònɛ mwât fwom e nuyel dalɔ mɛ wɛt, yaga ê mok gawey e ra hwo, ko bê tɛ̀ hwo sè wo renɛn. 

11  Behak ba sé de be dusa beda mɛn, ko be ka dura a bede mɛn nerat wɛt. 

12  Behak ba sé de e di mɛn ba sé haalal, ko ba ga pát ɛn yi e neligis mɛn wɛt. 

13  Behak ba sé e yerê paa kwas na toros rato, be di, vit a mwat de a dal ɛn. 

14  Behak ba sé de yìn mɛn ba sé wal, bètik mɛn ba sé neba, be tangal mɛ bepɛng, tanga vemo de vit a hɛn na sɛlɛ e jey. 

15  Byàna ya vɔk nèy behwong neba, be yila hɛn a “Nɔng, nɔng.” Pyɛ́ tyat ye sang sirik wɛt, nyaas mwa de ye sang ye, “A ga vey ano wɛt.” 

16  Kwɔ̂n bevuvwel, na sang-gwon hwā, na vwel hwogot de he sirik rwak wɛt, tanga kya de he sang ye “A ga vey ano wɛt.” 

17  Ka sede hwêy tabas a da mɛ nengyas, he to byɛs neng hɛ, behwǎk nɛk bê pat hɛ ko bejagawey bê re hɛ. 

18  Pyɛ́ tyat ya sé a me pyɛ langat sizɔng, nyaas mwa de ma tɔ́k-tsik yɛ wɛt, yɛ à: 

19  Gwông kim e lagwi, gwông gwɔ̄m e ra gbondong, gwông dwa-nshi e ra berep, tanga gwông rwas na hwong. 

20  Negwɔn jwâng hwā à nemo: e re, ko a yishing nu mɛ, ko e ye “Ma ga buru pyɛ wɛt.” 

21  Pyɛ́ ya sé tyat de jey ye digis ɛ, nyaas mwa de ye tɔk niri mɛ wɛt, yɛ à: 

22  Sam de a tɛ́ ɛ gbɔng gwɔ̀m, na tɔn de a sila na pyɛ̂ re, 

23  hwā de be kyɛ́ ɛn hɛ, jeng de a ra weneng, hwông fwom de a sey ɛ rwâs delɔ mɛ. 

24  Pyɛ́ nyaas e jey ya sé shɛl o, ko ya vɔk sɛ́ng tyɔng wɛt, yɛ a: 

25  Cōlong de ya vɔk gap wɛt, ko ye tula pyɛ̂ re yɛ nazɛng, 

26  shónong ya vɔk gap wɛt, ko ye yong nelɔ mɛn e tê beta, 

27  rawal wa vɔk gbɔng gwɔ̀m wɛt, mwa ano wo kyè gwarwang mɛn, 

28  be lɛ́mɛs de hwô tɔk jut e vwɔ mō, ko be sɛ̀ vɛ e nelɔ begbɔng begwɔ̀m. 

29  Pyɛ́ tyat ya sé de kwɛngɛl yɛ gwa sé rwat e bɛrɛng, nyaas mwa de kwɛngɛl yɛ gwa sé pyɛ kaa, yɛ à: 

30  Gukum de wa dal bwang ngyāma mwa na gap ko wo wok bengyip pyɛ wɛt, 

31  gam, na rungat de be kyè kwɛngɛl kaa, tanga gbɔng gwɔ̀m de e kyè na bemat mɛ naka. 

32  Ka sede hwà kana sé tɔn hwà toros to mō, kɛ hwà kyě yong gwong vwes, ko kaba nu mō! 

33  Jagat nevasal ko něy nê tula hɛn, pɛsɛl wol ko hê vey na sɔrɔng, té a mwat shom, ko ye sogo yol.

