1  Yɛsu a to yâng bemât masâ fwom mɛ, “Darwey hwak á sɛ̀ de á vɔk gbɔng mwât fwom; ko bá vey ha a dalɔ mo wɔgɔ, mwât fwom o e wey a yɛ na yas. 

2  Dalɔ mo a yila hɛ, a yang ɛ, ‘Me wokos sɛ́ e ra hwo ɛ? Dura a me begwong de hwà ra fwom na yas hom, yaga e ngamo nuyel, hwà rɔda to tɔk sè gbɔng mwât fwom hom wɛt.’ 

3  Mwat o a hwo ye e yey mɛ, ‘Háay! Dalɔ hom a sé kyè wɔ̀ pat me e fwom, ko sɛ̌ me tala ɛ? Ma vɔk gâp hôw cap wɛt, ko me wok rekyen na me ra won arɔng. 

4  Yàa! Ma tɔk pyɛ de mê ra, yaga na jeng de ba ro me e fwom o, ma rɔda vɔk besa de bê sey me e nelɔ mɛn.’ 

5  “Ko a yila mwa bemat de ba vɔk badu dalɔ mɛ. A hwo yâng mwât mɛsɛng o, ‘Dalɔ hom e rangal hwo redu sɛ́ ɛ?’ 

6  Mwat o a yang ɛ, ‘Bègbɔng bètus něy naga.’ Mwât fwom o a yang ɛ, ‘Bwok-jɛk mō a gwane; sangal ziri, na hwo jɛk bègbɔng bètus kuru batungun.’ 

7  A to yâng mwat o hwak, ‘Ko hwo ɛ? E rangal hwo redu sɛ́ ɛ?’ Mwat wo neba mo a yang ɛ, ‘Gbɔng shīt naga betungun yê alkama.’ Ko mwat fwom o a to yang ɛ, ‘Bwok-jɛk mō a gwane, na hwo jɛk gbɔng shīt naga benaas.’ 

8  “Ko dalɔ mo a somo mwât fwom mɛ de a dura tsak o wɛt yaga netsitsɛng de a ra. Yaga bemât jey yemo ba dal vemo de ba sé vê negbey na netsitsɛ̂ng kyé na bemɛn.” 

9  Ko Yɛsu a to yang ɛn, “Ma sé ha a yin, rá in fwom na yas jey yemo, na yin a vo mɛ̀ besa, yaga na jeng de yê tala hɛ, be ba sey in e kwɔ̂n sangal hê neshey gbak-gbak. 

10  Mwat de be tó yey na yɛ e rà pyɛ hyet wɛt, ba rɔda tó yey na yɛ e ra pyɛ́ pyak arɔng wɛt. Mwat de e dura tsak o e ra pyɛ hyet wɛt, a rɔda dura tsak o e ra pyɛ́ pyak arɔng wɛt. 

11  Ka sede yin kwong yin e dura tsak o e vɔ̂k yas jey yemo wɛt, ko e wà de a rɔda nɔng in yas ye tsak o e vwɔ min arɛt? 

12  Ko ka sede yin e dura tsak o e ra pyɛ̂ mwat hwak wɛt, ko e wà de a rɔda nɔng in pyɛ́ de yê sè myin arɛt? 

13  “Vit a mwât fwom de ê tɔk ra a beda beba fwom. Kɛ ê bɛrɛng womo ves na a simo woro, kɛ ê tɛ̀ nehywɛ mɛ e ra hâ womo na a byɛs woro. Yin ê tɔk ra a Dagwi tanga yas fwom e jeng jining wɛt.” Begwong Dagwi na vê bemât jey (Mat 

11  :

12  -

13  ; 

5  :

31  -

32  ; Mar 

10  :

11  -

12  ) 

14  Sede BeFarisi ba wok há hane mwa, ba hwo shɛgɛsh Yɛsu, yaga yɛn a kat simo dyām. 

15  Ko Yɛsu a yang ɛn, “Yin vɛ, yin e dura e nuyêl bemat, yin a sé cik, ko Dagwi a tɔk neyey min. Yaga pyɛ́ de bemat be dal na simo mo sizɔng ya sé byɛm-byɛm e nuyêl Dagwi. 

16  “Gyam na Yohana wo batisma a vey, bà ra fwom na Badu Mose tanga bebok-basa de bezarap Dagwi bà kana jɛk. Yimo yi e jeng o, ba sé shara Yɛgɛt Yat wɔgɔ, Dagwi a rɔda re negwɔm e ra jey, ko kawɛ mwat a yel ɛ̀ na yol. 

17  Ko a dal na nebegelek na lagwi tanga jey be tala hɛn, de bê vuru keyis kesɛl o e jɛ̂k Badu mo. 

18  “Kawɛ mwat de a ro hwā mɛ, na a to vo hwak a sé ra nejwang. Ko mwat de a vo hwā de ba ga kana ro ɛ a sé ra nejwang arɔng.” Darwey hwak tanga Lazarus 

19  “Darwey hwak á sɛ̀ de á tɔrɔ hɛ na berugu berat de ba vɔk dyām sizɔng, ko á sè e ji sangâl neta kahɛ tuk. 

20  Mwat hwak arɔng á sɛ̀ de á sè pɛ́ng-pɛng. Bá tang ɛ, à Lazarus, ko rebek mɛ rá sila na benot. Á dyɛngɛs e rwi duk lɔ darwey o, 

21  na a simo a hǎl neshǐ pyɛ̂ darwey o. Ko pyɛ de yá gwɛ̌ dal na neves mwa, yɛ à bevu de bá vɛ̀sɛ lɛlɛ baram mɛ mo. 

22  “A vane ano, Lazarus a ku, ko betom-lagwi ba jut ɛ na a wɔ̀ sangal tanga Abraham. Darwey o arɔng a ku, ko ba lɛrɛ hɛ e sak. 

23  E hwomo e kwɔ̂n bevuvwel, a sé e ji rezot sedesi. A ye garang, ko yi e jey a di Abraham tanga Lazarus bagat e vwara mɛ. 

24  A hwo yila, ‘À Da Abraham! Tosho reyɔm hom, na hwo tomo Lazarus, na a tɛ̀ tîn kwɛn vwɔ mɛ e ji nshi, na a tɛ̀ a me e lem hom, na a bin sè a me tyaang, yaga ma sé sɔ reyɔm ding-ding e ji kya hemo!’ 

25  “Ko Abraham a yang ɛ, ‘À hwey hom, bàre na jeng de yin á sè e jey na neken, hwá sɛ̀ pyɛ́ ryat pyak, ko Lazarus á sɛ̀ pyɛ́ vyes, ko a remo, yɛ a sé wok neta e ngamo, ko hwo hwà sé sɔ reyɔm ding-ding. 

26  Ko hane zɔng wɛt, ba ga ta gwogbɔng gwohwes gwolwis o e tē mot na yin, yaga na vit a mwat de e simo ye dɔ yi e gura mot vey na yin e tɔk ra ano, ko vit a mwat de e tɔk ye dɔ arɔng yi e gura min vey na wot.’ 

27  Darwey o a ye, ‘Ka sede ano, à Da, ko ma sé ra won na hwo, tomo Lazarus vɔk e lɔ da hom, 

28  yaga ma vɔk begwa hom betungun. Tik na yɛ a wɔ̀ tusa hɛn, na yɛn a to ba yel e kwɔ̂n rezot hemo wɛt.’ 

29  “Ko Abraham a ye, ‘Yɛn a vɔk bebok-basâ Mose tanga ve bezarap Dagwi; tik na yɛn a wet betong na pyɛ́ de ba jɛk e ji vɛ.’ 

30  Darwey o a toyo a yɛ, a ye, ‘À Da Abraham, vàne ba vey wɛt! Ko ka sede hwak e ji vemo de ba ga kushu a sogo na a wɔ́ na yɛn, yɛn a rɔda doyo yi e banɛn mɛn.’ 

31  Ko Abraham a yang ɛ, ‘Ka sede yɛn a wet betong na pyɛ́ de Mose tanga bezarap Dagwi bà jɛk wɛt, ko ka mwat hwak a ka sogo yi e reku, yɛn a rɔda sege bare mɛn wɛt.’ ”

