1  Dagwi Darwey a ha na me, a ye, 

2  “À mwasi, zarap na hwo ye: Darwey Dagwi Darwey a ye: “Dak sekun: Gawey e ra tuk o! 

3  Jeng o ya ga vey bagat. Jeng Dagwi Darwey ya ga vey bagat. Jeng o yê sè mwangalang na bale, jeng reyɔ̂m yére bemat jey! 

4  Wal como wô nusu e ra Misra ko rezot rê hwo e ra Etiyopya. Bê kushu be gabsa bavin o e Misra, bê jugu pyɛ̂ nedanerêy hɛ, bê gangas batîs hɛ. 

5  “Etiyopya, na Put, na Lut, na mwa Arabya tanga Libya bê gabsa e de como tanga mwa bemat de ba wuna hɛn na yɛn e de como mó.” 

6  Dagwi Darwey a ye: “Vemo de ba dyɛng ɛ̀ mā e Misra bê gaba, gap de he ra kaa na hɛ, hê tala hɛ. Bê mɔbɔs hɛn na wal yi e Migdɔl vɔk e Aswan. Darwey Dagwi Darwey a ye ano. 

7  Yɛn ê dal bwang bavwel mwa na negbingiring, ko mwa bapomo bê dal bwang bapomô gbingiring na neves. 

8  Ano, yɛn ê tɔk, me wɛ à Dagwi Darwey, jeng de ma dak kya e ra Misra, ko ma ga kwɔrɔs mwa vê sɛlɛ hɛ. 

9  “E jeng o, betom bê nusu yi na me e dwa-nshi na be shìsa BeEtiyopya e sangal bɛs mɛn, ko rezot rê hwo e ra yɛn e jeng gwazɛrɛ̂k Misra, yaga jeng o ye kyè vey!” 

10  Darwey Dagwi Darwey a ye: “Mê tɛ̀ bagyɛng Misra be tala hɛn, mê ra ano na vwɔ̂ Gbɔng Gwɔ̀m Nɛbukadnɛzar wo Babilɔn. 

11  Yɛ̀ na bemat como mɛ de ba dal vê bwang yére bemat jey na neves, bê wey na yɛn na be wey na vwel o. Yɛn ê hwɔlɔ bewal mɛn e ra Misra, na be sila vwel o na bavin bemat. 

12  Mê tɛ̀ Gwɔrɔt Nil gwo hworok, mê rów a bemat beves vwel o. Mê tɛ̀ vwel o na kayɛ pyɛ e ji hɛ ye lashe hɛ, mê ra ano na vɔ bemat yére dyuk. Me Dagwi Darwey ma ha ano.” 

13  Darwey Dagwi Darwey a ye: “Mê wey na cī, na me tɛ̀ kwɔk cī e Mɛmfis. Bê to sɛ̀ gwɔ̀m e vwel Misra wɛt, ano mê tɛ̀ bengyip be hwo e ra mwa vwel o. 

14  Mê tɛ̀ pomô Patros he tɛ́ ɛ barin, ko mê dak kya e Zowan. Mê yɛrɛ shɔt e ra Tebes. 

15  Mê shusha shom hom e ra Pelusiyum, pomô gap hê Misra, mê wey na regyɛng bemât Tebes. 

16  Mê dak kya e ra Misra, pomô Pelusiyum hê wok rezot sizɔng. Bê gangas jwa-pomô Tebes, ko hê Mɛmfis hê wosho na vê repugu. 

17  Bewên On na Pi-Beset bê wey na bewal, ko bê hashe bwang mɛn vɔk e de sesam. 

18  E pomô Tehaf-nehes jeng o yê sè gyibilik, jeng de ma kwɔrɔ retô vwêl Misra. Ko kaà gâp hɛ hê yɛnɛ hɛ, rele rê bang repomo mo, ko bê hashe nebapomo mo vɔk e de sesam. 

19  Ano de mê yɛt shɔ̄t e ra Misra. Yi ano de yɛn ê tɔk, me wɛ à Dagwi Darwey.” Há e ra Farawo, gbɔng gwɔ̀m Misra 

20  E tuk he taama he pwɛl gwo mɛsɛng gwo shey he kuru na hɛ hining he sesam mot, Dagwi Darwey a ha na me, a ye, 

21  “À mwasi, ma ga kwɔrɔ vwɔ̂ Farawo gbɔng gwɔ̀m Misra. Vit à mwat de a ga rɔgɔs a yɛ gwɛ, kɛ a bang gwɛ na kɛbàk rugu, yaga na gwo bin vel, gwo to tɛ̀ gâp vɔ̂k wal. 

22  “Ko di, pyɛ de me Darwey Dagwi Darwey ma sé ha à yemo: Me ra repugu na Farawo, gbɔng gwɔ̀m Misra. Mê kwɔrɔs vɔ mɛ — rwat o gwô gap na gwomo de gwa ga kana kwɔrɔ hɛ. Mê tɛ̀ wal mɛ wo gaba yi e vwɔ mɛ. 

23  Mê shara BeMisra e ji yére bemat jey ko mê gasang hɛn e bavwel mwa. 

24  Mê gwɛ̌ a vɔ gbɔng gwɔ̀m Babilɔn gap, ko me nɔng ɛ wal hom e vwɔ mɛ. Ko mê kwɔrɔ vɔ Farawo, ko ê rus e nuyel mɛ, na yerê rûs mwat de ba ga mǎ hɛ ko ê dal wɛt. 

25  Mê gwɛ̌ a vɔ gbɔng gwɔ̀m Babilɔn gap, ko vɔ Farawo bê gaba gbɛrɛk. Ano de yɛn ê tɔk, me wɛ à Dagwi Darwey, jeng de ma tɛ̀ wal hom e vwɔ̂ gbɔng gwɔ̀m Babilɔn. Yɛ ê nára gwɛ tabat e ra vwel Misra. 

26  Mê shara BeMisra e ji yére bemat jey ko me gasang hɛn e bavwel mwa. Yi ano, yɛn ê tɔk, me wɛ à Dagwi Darwey.”

