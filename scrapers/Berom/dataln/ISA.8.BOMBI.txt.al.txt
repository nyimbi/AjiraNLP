1  Dagwi Darwey a yang me, “Jut pyɛ jɛk ryey o, ko hwo jɛk e ra yɛ na batîn jɛk begbɔng o ngan, ‘Pyɛ̂ jugu bɛs, hashe ziri’. 

2  Jama Uriya piris na Zɛkarya Yɛbɛrɛkya na be sè bemât nuha.” 

3  E bamâ jeng, ma yel na hwā hom, a hwo sey jim, ko a tɔ hwey wen. Ko Dagwi Darwey a yang me, “Vo a yɛ rezâ, ‘Pyɛ̂ jugu bɛs, hashe ziri.’ 

4  Gyam na hwey o he wul jeng yila ‘Dara’ na ‘Dere’, ko Da vwel Asirya ê hashe mwa pyɛ̂ nedanerêy Damaskus na mwa pyɛ̂ jugû Samariya.” Da vwel Asirya e kyè vey 

5  Dagwi Darwey a to ha a me. 

6  A ye, “Remo de bemat vemo ba kyɛ́ ɛn nshi de ne tele yuuyuu e Rɔt Shilowa, ko be vow rebek e nuyêl Gbɔng Gwɔ̀m Rezin na Gbɔng Gwɔ̀m Pɛka Remaliya. 

7  Me Darwey mê vey na Da vwel Asirya na bemât como mɛ mwa na be hwo e ra Yuda sede tɛmɛ-nshi Gwɔrɔ̂t Ɛifaratɛs de na bang bakwogom o. 

8  Yɛn ê pe rung vwêl Yuda sede tɛmɛ-nshi de na wɔ̀ vo fwɔ̂ mwat. “Ko Dagwi a sé na wot! A wuma bafabak mɛ na a gyep mɛ vwel o. 

9  “Tula hin na bengyip, à yin yére bemât jey! Wet in betong, à yin bemat jey vê yikyik! Yong in yaga yol, ko yin gaba! Yong in yaga yol, ko yin gaba! 

10  Yong in badu, ko bê sè yapyi. Há in ha min, ko yê sang tē wɛt, yaga Dagwi a sé na wot.” Dagwi Darwey a tusa zarap mɛ 

11  Jeng cak gbɔng retô Dagwi Darwey ra sé e ra me, ko a tusa me, a ye, “Hwo kyè e gwong bemât yere yemo wɛt. 

12  Hwo dopse bare e ra bemat de be wuna to e ra bemat hom wɛt! Hwo vɔk bengyip pyɛ́ de yɛn e tele hɛn yɛ wɛt! 

13  Ko bare, Dagwi Darwey, Dâ Jey Mwa, yɛ de hwô ye a sé jɛrɛ, yɛ de hwô wok bengyip mɛ, yɛ de hwô tele hwo hɛ. 

14  Yaga gbɔng nejɛrɛ mɛ, yɛ a sé sede gwofwa de bemat be tiris bol e ra gwɛ. A sé sede segun de sê vos bemât segwɔm Yuda na Israyɛl tanga bemât Yɛrusalɛm arɔng. 

15  Bemat pyak bê tiris bol, be gabsa, ko be kwɔrɔs hɛn. Bê vos ɛn na segun.” Vo a bemât masâ fwom redu 

16  Gyeng nuha hom gak, lɛrɛ basa mo e neyey bemât masâ fwom hom. 

17  Dagwi Darwey a ga lɛrɛ bayis mɛ yi na BeIsrayɛl, ko mê sɛt yey hom e ra yɛ. 

18  Me à womo na nèy de Dagwi Darwey a ga nɔng me. Dagwi Darwey, Dâ Jey Mwa, de gwofwa negwɔm mɛ gwa sé e ra Raku Siyɔn, a ga tomo hot na wot a sè pyɛ dura na pyɛ langat vɔk na BeIsrayɛl. 

19  Ko ka bemat ba yang in yin rangal neha detidetu yi na bemât hâ pyɛ́ de ye kyè ba té, na vê ha na bevuvwel, yɛn e kùnus sede cóngot ko be ha show-show. Yɛn ê ye, “A sé naka bemat be rangsal neha yi na bedagwi mɛn, ko wot vê neken wot rangsal yi na vê reku.” 

20  Yin ê toyo a yɛn ngan: “Wet in betong na yin a wok basa na nuha Dagwi Darwey!” Tik na vemo de be ha ano be to pɔl wɛt! 

21  Bemat o bê kyě gǎ e ji vwel o, ê sè a yɛn gbɛrɛk, yɛn ê vɔk vyong arɔng. E ji vyong de yɛn ê wok, na e ji shom de yɛn ê wok arɔng, yɛn ê dùsa gbɔng gwɔ̀m na bedagwi mɛn. Yɛn ê lolo bayis e lagwi, 

22  kɛ e vwel, ko yɛn ê di pyɛ cak wɛt sɛ̌ reyɔm zɔng na nemwangalang.

