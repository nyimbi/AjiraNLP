27  :

1  —

30  :

31  ) 

1  Iyɔp a to re nuyel na cinat ha, a ye, 

2  “Ma sira na Dagwi Wo Reto Mwa, de a ro me na pyɛ de ya sé nyang, a tɛ̀ yey hom ye reneng, 

3  gbak de me pɔng, ko nesong Dagwi na sé e ji wol hom. 

4  Nu hom hê ha hâ bɔs wɛt, kɛ neha kwɛlɛng nê nusu e nu hom wɛt. 

5  Dagwi a ro mɛ̀, na me ye yin a ha tsak o, mê nàra e de ha wɔgɔ, ma sé haalal sɛ̌ ma vey ku. 

6  Mê vɔk tsak o hom gak, mê tik na wo gas ɛ na me wɛt, yey hom yê gang me wɛt, gbak de ma sé kwen. 

7  Tik na mwât repugu hom a sè sede mwat vwes, womo de a sogo e ra me bē tabak hɛ sede mwat de vit a tsak o. 

8  Sɛ́ a sɛ̂t yey yɛ womo de vit a hɛ na bengyip Dagwi, ka Dagwi a jut neken mɛ ɛ? 

9  Dagwi ê wok sesin mɛ, jeng de reyɔm ra hwo e ra yɛ a? 

10  Ê vɔk yey pyɛng na Wo Reto Mwa arɛt? Ê yila Dagwi kayɛ jeng a? 

11  Mê basa a yin e ra retô Dagwi, mê lɛrɛ a yin na pyɛ de ya sé ye Wo Reto Mwa wɛt. 

12  Di, yin pyɛ min mwa yin a ga di pyɛ́ yemo, ko yaga sɛ́ de yin e ha yapyi zɔng ɛ?” Hâ Zofar 

13  “Hemo hɛ a nu mo hê mwat vwes na Dagwi, na pyɛ̂ nedanelɔ de womo de e tak a bemat e sey yi na Wo Reto Mwa. 

14  Sede nèy mɛ na gwɛ hɛn, wal wo wey na nɛ, ko yére mɛ yê sang re pyɛ́ ye sirik wɛt. 

15  Nemo de na tɛt ɛ, tumbang wo wey na nɛ, ko bekuma mɛ bê ra lwɛlɛ̂ sesin wɛt. 

16  Mwa ano de a tula hwôl dyam pyɛng sede fongol, ko gwɔ̂t berugu sede secwem, 

17  e yong vɛ̀ bɛs, ko bemat de ba sé cik be tɛ̀sɛ vɛ, bemat de vit a nɛn arɔng bê gas dyam pyɛng o. 

18  Lɔ de e lɔk ha sé sede lɔ̂k nàrang, e yong hɛ sede bûk mwat bɛrɛng. 

19  Dâ yas e dyɛng, e sang to sogo wɛt, e wunta bayis mɛ ko vit a nedanerey o. 

20  Bengyip be hwosom e ra yɛ nagwi, naturuk gwogul rwak gwo jut ɛ. 

21  Gûl rak gwó tá ɛ gwo peres mɛ, gwó yishing hɛ yi e kwɔn mɛ, 

22  gwó tsip ɛ vit a nemwishish, e tē ngyɛ́k na a hywit ɛ yi e gâp gwɛ. 

23  Ko gul o gwó raa bol mɛ, na gbɔ tanga hywɛrɛ.

