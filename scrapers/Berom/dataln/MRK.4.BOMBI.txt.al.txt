13  :

1  -

9  ; Luk 

8  :

4  -

8  ) 

1  Yɛsu a to hwo basa a bemat e vwâ Gworep Galili. Regyɛng bemat pyak ra tula hɛ na yɛ, yaga ano, a yel e ji dwa-nshi, a sangal. Dwa mo wa sé e ji nshi, ko regyɛng bemat o ra sé e vwâ gworep e rekwogom. 

2  Yɛsu a misang a yɛn pyɛ́ pyak na gwɔrɔ-há detidetu, ko e ji basa mɛ a yang ɛn: 

3  “Wet in betong! Mwat hwak a nusu na a wɔ̀ bere yére. 

4  Jeng de a sé bere yére mo, cak ya gaba e tê gwong, ko benon ba vey, ba tɔng yɛ̄. 

5  Cak ya gaba e kwɔ̂n kusha, kwɔn de ha vɔk nefongol pyak wɛt. Yére mo ya tānga vungu, yaga kwɔn o ha vɔk nefongol yɛt wɛt. 

6  Ko jeng de gwi gwa vey e tē, gwa ta yɛ̄, ko ya hworok, yaga berinîs yɛ̄ bá kana yel yikyik e ji vwel wɛt. 

7  Cak ya gaba e kwɔ̂n serɔgɔ. Rɔgɔ mo ha ras, ko ha vo yɛ̄; yaga ano ya mara wɛt. 

8  Ko cak arɔng ya gaba e ji nefongol nerat. Ya vungu, ya ras, ya tɛ̀ yéneng, ko ba sɛ̀ pyɛ́ de ba bere zang kuru batat (

30  ), cak kuru batyiimin (

60  ), na cak naga (

100  ) kwong.” 

9  E yɛnɛ mo, Yɛsu a yang ɛn, “Mwat de a vɔk betong, tik na yɛ a wok!” Retîn gwɔrɔ-há mo (Mat 

13  :

10  -

17  ; Luk 

8  :

9  -

10  ) 

10  Jeng de Yɛsu, na bemât masâ fwom mɛ kuru na vɛ beba, tanga bemat de ba raa hɛ bá sè nju mɛn, yɛn a hwo rangal hɛ, ba ye, “Misang a wot cap gwɔrɔ-há mo.” 

11  Yɛsu a hanat, a yang ɛn, “A sé e yin vɛ de ba nɔng in tɔ̂k pyɛ̂ neyaàng Segwɔm Dagwi. Ko vemo de be raa me wɛt bê wokos pyɛ̂ mwa yi e gwɔrɔ-há, 

12  yaga na, “ ‘Yɛn a sǎ e de bɛrɛng, ko yɛn ê di pyɛ cak wɛt, yɛn ê sǎ e de wokos, ko yɛn ê tɔk há mo wɛt. Ka a sé ano wɛt, ka yɛn a yâng doyo vɔk na Dagwi, na a hàla a yɛn banɛn mɛn!’ ” Yɛsu a nɔng cap gwɔrɔ-há mo (Mat 

13  :

18  -

23  ; Luk 

8  :

11  -

15  ) 

13  Yɛsu a rangal hɛn, a ye, “Yin a tɔk gwɔrɔ-há hemo wɛt arɛt? Ko e rɛ̌ de yin a rɔda tɔk bwang negwɔrɔ-há arɛt? 

14  Yére de mwât bere e bere ya sé rehâ Dagwi. 

15  E jeng cak, reha mo re gaba e tê gwong. A sé sede bemat de be wok rɛ, ko e ji jeng o, Shetan e vey, ko e hashe reha de ba ga bere e ji neyey mɛn. 

16  Bemat behak ba sé sede yére de ya gaba e ra kusha. Jeng de be wok reha mo, remo-remo, yɛn e sey rɛ na yey pyɛng. 

17  Ko re tɛ̀ berinis e ji mɛn wɛt, yɛn e pɔl ɛ̀ ba wɛt. Jeng de reyɔm re vey, kɛ be hwo tak a yɛn reyɔm yaga reha mo, ko remo-remo, yɛn e to ɛn na bama. 

18  Bemat behak arɔng ba sé sede yére de ya gaba e ji serɔgɔ. Yɛn à vemo de be wok reha mo, 

19  ko bɔrɔ̂k pyɛ̂ jey, na netâ yas, tanga marâ yis e ra pyɛ́ detidetu ye vo reha mo, ko re mara wɛt. 

20  Ko bemat behak kwong ba sé sede yére de ba bere e ji nefongol nerat. Yɛn e wok reha, yɛn e sey rɛ, be ra mɛ̀ fwom naka sede yére de ya tɛ̀ zang kuru batat, cak kuru batyiimin, ko cak naga arɔng.” Kywa-kya de ba ye gup na kwɛt (Luk 

8  :

16  -

18  ) 

21  Yɛsu a to yang ɛn, “Mwat de a ga tɛ̀ kya e kywa-kya mɛ, na a yel mɛ̀ e duk a rɔda ye gup a wɛ na kwɛt, kɛ ê tik wɛ e nɛ̂n gwat arɛt? Kée wey! Ê jāma kwɔn de ha sé garang, na a tik ɛ̀ wɛ. 

22  Mwa pyɛ́ de ba ga kana lɛrɛ yɛ̄, ba rɔda ba nusu na yɛ̄ e jey wɛshɛrɛk, ko mwa pyɛ́ de ba ga kana bang yɛ̄, ba rɔda ba wunta yɛ̄ dɛdɛrɛng. 

23  Mwat de a vɔk betong, tik na yɛ a wok!” 

24  A yang ɛn kwong, “Tē in naka na pyɛ́ de yin e wokos! Shǐ hemo de yin e masa mɛ̀, e hɛ de Dagwi a rɔda ba masa a yin mɛ̀, ko a gwɛ̌ a yin ɛ̀ kwong. 

25  Mwat de a vɔk pyɛ cak, ba rɔda gwɛ̌ a yɛ. Ko womo de a vɔk pyɛ wɛt, ba rɔda sey ɛ̀ yi na yɛ kepyɛ de a vɔk.” Gwɔrɔ-há e ra yére de ye ras 

26  Yɛsu a to yang ɛn, “Segwɔm Dagwi sa sé sede ngan: Mwat hwak e bere yére e cap. 

27  Nagwi na nabwalak, e sogo, e to dyɛng, ko yére mo ye vungu, ye ras, kɛ e rɛ̌, yɛ a tɔk wɛt. 

28  Vwel pyɛ hɛ he tɛ̀ pyɛ́ ye ras, na ye mara: E mɛsɛng o, ye tɛ̀sɛ mapak, e bama mo, ye tɛ̀sɛ bato, ko e yɛnɛ mo, ye tɛ̀sɛ yéneng. 

29  Jeng de ye vel, ko e wɔ̂ yɛt o, yaga bwal gwa ga vey.” Gwɔrɔ-há e ra keyenêng mastat (Mat 

13  :

31  -

32  , 

34  ; Luk 

13  :

18  -

19  ) 

30  A to rangal hɛn, “Wot ê ye, Segwɔm Dagwi sa sé sede sɛ́ arɛt? E hɛ̌ gwɔrɔ-há de wot ê sɛ̀ na wot a misang mɛ̀ arɛt? 

31  Sa sé sede ngan: Mwat hwak a jut keyenêng mastat, ko jeng de a tus kɛ, ka dal bwang yére mwa e jey na nesɛl. 

32  Ko e bama mo, ke ras, ko ke tɛ́ ɛ kerey o, ke dal bwang batîn berang de be tus e ji bwi. Ke kak nelang nerey o nemo de benon be tɔk yís, na be lɔkɔs barɛngɛ mɛn e ji necam o.” 

33  Ano kwong, Yɛsu a shara a bemat reha mɛ, a ha a yɛn na gwɔrɔ-há pyak sede hemo; a ha a yɛn tyɛng na tɔ́k mɛn. 

34  A ha a yɛn sana gwɔrɔ-há wɛt, ko jeng de a to ɛ e bak gwining na bemât masâ fwom mɛ, a misang a yɛn pyɛ̂ mwa de gwɔrɔ-há mo ha ha. Yɛsu a tɛ̀ gwogul gwo tumal (Mat 

8  :

23  -

27  ; Luk 

8  :

22  -

25  ) 

35  Tuk hane mo nahywegelek, Yɛsu a yâng bemât masâ fwom mɛ, “Tik na wot ye dɔ vɔk e gurâ gworep gworo.” 

36  Yɛn a tik regyɛng bemat, ko bemât masâ fwom mɛ ba wɔ̀ yel e dwa-nshi de Yɛsu á kana yel ɛ̀, ko ba jut ɛ tanga yɛn. Bedwa-nshi behak ba raa hɛn arɔng. 

37  Ko gwogul gwa nusu, gwa hwo pɛsɛl na gap, gwa hashe nshi e ji dwa mɛn o, ko bwang o tyɔng na wo sila na nshi. 

38  Yɛsu a sé e dyɛngɛ e bamâ dwa-nshi, a tik rato mɛ e ra mâ tikîs rato e de nevwa. Ko bemât masâ fwom mɛ ba shina hɛ, ba yang ɛ, “À Mwat Basa, hwà di, wot a sé ye pyɔp, ko hwó ka sap wɛt a?” 

39  Yɛsu a sogo, a gyong gwogul o, a yâng gwɛ, “Tumal!” Ko a yâng nshi, “Sǎ yaang!” Gwogul o gwa ye tiing, ko kwɔn o ha ye yuu tyɔng wɛt. 

40  E bama mo, Yɛsu a rangâl bemât masâ fwom mɛ, a ye, “Yaga sɛ́ de yin a vɔk bengyip ano arɛt? Ko sɛ̌ vey e jeng yemo yin a ka tɛ̀ gap min e ra me wɛt arɛt?” 

41  Ko yɛn a wok bengyip sizɔng, ba hwo tâng bemɛn, “Kée! E wɛ̌ mwat a womo de gwogul na gworep be gyeng há mɛ arɛt?”

