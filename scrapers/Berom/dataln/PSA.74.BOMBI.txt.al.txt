1  À Dagwi, yaga sɛ́ de hwà ye zak a hot ɛ? Hwô tik ot ano nesheneshey a? Yaga sɛ́ de hwo tē puu na shom na wot ɛ? Wot a sé vyēl mō, ko hwà sé lwek mot wɛt a? 

2  Bare na bemat mō de hwà viri à raane, vɛ a yere de hwà sey yi e sesam na ye sè myo. Bare na Raku Siyɔn, kwɔ̂n sangal mō. 

3  Vey, na hwo kyè e barîn duk re a hwo fongol. Di, vê repugu ba ga wey na kayɛ pyɛ gbak-gbak! 

4  Yɛn a mok na gbɔng fwɔ e kwɔ̂n jɛrɛ mō, ba tɛ̀ tuta mɛn, na be dura mɛ wɛng, 

5  Yɛn a tow kayɛ pyɛ e ji hɛ, sede ba gangas batîn cɔ́gɔt e rehwot. 

6  Ba cɛgɛt mwa cɔ́gɔt na tyém tanga bamos, cɔ́gɔt o de ba tsep, ba tɔrɔ mɛ duk o. 

7  Ba dak kya e duk re a hwo fongol, ba gangas kwɔ̂n sangal mō, ba tɛ̀ hɛ ligis. 

8  Yɛn a ye e neyey mɛn, “Wot wey na yɛn hywiri!” Ko yɛn a rangas mwa nekwɔn de ba re a hwo ɛ fongol e vwel o. 

9  Vit a pyɛ de ye dura, hwà sé tanga wot, vit a zarap mo de a tɛt ɛ, ko vit a hwak e ji mot de a tɔk jeng yɛnɛ̂ pyɛ́ yemo. 

10  À Dagwi, bemât repugu mō bê byɛs o vɔk e yɛ̌ jeng arɛt? Yɛn ê tabas a reza mō nengyas e nesheneshey a? 

11  Yaga sɛ́ de hwà gunung vwɔ mō ɛ? Hwo tumal hwo paa bayis zɔng wɛt! 

12  À Dagwi, hwà sé gbɔng gwɔ̀m mot yi e pɛrɛ mo, hwà ga di wɛng e jey mwa. 

13  E hwo de hwà gas gworep na reto mō, hwà bunut batô bètagbɔk ngyāma nshi. 

14  E hwo de hwà tuyu batô gwalwel, ko hwà nɔ̂ng ngyāma gwɛ pyɛ̂ re. 

15  E hwo de hwà tɛ̀ lel nshi na nerɔt be nunus, hwà tɛ̀ bègwɔrɔt be ye jɔng. 

16  Nagwi na sé nemo, naturuk ano arɔng, e hwo de hwà tɛ̀ pwɛl na gwi. 

17  E hwo de hwà gas neyɛnɛ̂ bavwêl jey, ko hwà tɛ̀ nǎhwos na nazɛng. 

18  À Dagwi Darwey, bare ngan: vê repugu mō be byɛs o, betɔn vemo be tabas a reza mō nengyas. 

19  Hwà tɛ̀ yey na bemat mō, hwo kwon nɔ̂ng ngyāma yemo vɛ wɛt. Wot a sé sɔ zot tik na be tak a wot reyɔm gbak-gbak wɛt! 

20  Bàre na sira de hwà wuna na wot! Vê sogô nehywɛ be lɛsɛ hɛn e kanɛ nekwɔn hywiinîn vwel o. 

21  Hwo tik vemo de be midra hɛn be wok rekyen wɛt, ko tik bepɛng na vemo de vit à hɛn na mwât sɛlɛ be somo hwo! 

22  Sogo, à Dagwi, dul to mō! Bare wɔgɔ, bemat de be kyɛ́ ɛn hwo be shɛgɛsh hwo mwa wosho. 

23  Hwo ye bam a shisâ bemât repugu mō wɛt, rewɔng mɛn re gwɛsɛ hɛ kayɛ jeng.

