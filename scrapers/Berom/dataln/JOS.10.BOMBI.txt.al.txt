1  E jeng yane Adoni-Zɛdɛk á sè gwɔ̀m Yɛrusalɛm. A wok, Yɔshuwa a ga re Ai, a wey na bemat o hywiri, ko a mɔrɔ gwɔ̀m mɛn, tyɛng sede remo de à wey na repomô Yeriko mwa na gwɔ̀m rɛ. Ko a to wok, bemât Gibɛyɔn ba ga wuna nesa na BeIsrayɛl, ko ba simo a yɛn, be sangal e vwɔ mɛn. 

2  Bemât Yɛrusalɛm ba vo bengyip sizɔng. Yaga repomô Gibɛyɔn ra sé gbɔng o sede hak e ji bapomô begbɔng begwɔ̀m, mwin, ra dal Ai na nerey, ko mwa berâs Gibɛyɔn o ba sé besugâ como. 

3  Yaga ano, Adoni-Zɛdɛk a tomo na ha hemo vɔk na gwɔ̀m Hɛbrɔn, Hoham, na gwɔ̀m Yarmut, Piram, na gwɔ̀m Lakish, Yafiya, tanga gwɔ̀m Ɛglɔn, Debir arɔng, a ye, 

4  “Vey in, na yin sɛlɛ me, na wot tó como na BeGibɛyɔn, yaga yɛn a ga wuna nesa na Yɔshuwa na BeIsrayɛl.” 

5  Ano kwong, begwɔ̀m BeAmɔr vane betungun, ba wuna bemât como mɛn mwa, ba wɔ̀ rɔnɔ mɛ repomô Gibɛyɔn, ko ba hwo e ra rɛ na como. 

6  BeGibɛyɔn kwong ba hwo tomo a Yɔshuwa e kwɔ̂n ye ngyɔk e Gilgal, ba ye, “À da, begwɔ̀m BeAmɔr mwa ba ga wuna hɛn yi e bapomô berahwol e ra wot. Vey ziri, na hwo ba sey ot! Hwo ye waa à wot wɛt!” 

7  Yɔshuwa kwong a sogo yi e Gilgal na bekàan tô como mwa tanga mwa bemât como mɛ arɔng. 

8  Ko Dagwi Darwey a yang ɛ, “Hwo vo bengyip wɛt, yaga ma ga nára hɛn e ji vwɔ mō. Vit a hwak e ji mɛn de ê kyɛm, a ra retek na hwo.” 

9  Yɔshuwa tanga bemât como mɛ ba kyè e ji turuk, ba wɔ̀ hwo e ra yɛn gobok sana tɔk. 

10  Ko Dagwi Darwey a tɛ̀ a yɛn bengyip, yɛn a kyě tele kpɛɛ ba waram hɛn e nuyêl BeIsrayɛl. Yɔshuwa kwong na bemât como mɛ ba re ɛn na como e Gibɛyɔn, ko ba ró ɛn, ba mɔbɔs hɛn, ba raa hɛn wɔ tut e raku e bak Bet-Hɔrɔn, ba raa hɛn pere wɔ e Azeka na Makeda. 

11  Jeng de BeAmɔr o bá sé tele wɔ̀ gyirik yi e Bet-Hɔrɔn, ko Dagwi Darwey a vɛ̌ tɛ̀ rwak wa hwo rop na bècung fwala pere vɔk e Azeka, ko sefwala mo sa mɔbɔs hɛn tyɔng wɛt. Bemat de bècung fwala mo ba mɔbɔs ba dal vemo de bemât comô Israyɛl ba wey mɛ na pyɛ̂ como mɛn na nepyak. 

12  Tuk hane, jeng de Dagwi Darwey a nɔ́ng BeAmɔr e vwɔ̂ BeIsrayɛl, ko Yɔshuwa a ha na Dagwi Darwey, a ye, e nuyel BeIsrayɛl: “À hwo gwi, tumal ting e ra Gibɛyɔn, à hwo pwɛl, tumal e nɛk Ayalɔn!” 

13  Ko sede remo de ba jɛk e ji Bwok-basâ Yashar, gwi gwa tumal ting, pwɛl arɔng gwa ka kyè wɛt, sɛ̌ BeIsrayɛl ba tala vê repugu mɛn pyow. Ko gwi gwa tumal ting e tê lagwi, gwa gaba ziri wɛt sede wosho hining. 

14  Ba ga sang di tuhak yerê hane gyam jeng o kɛ yimo jeng o de Dagwi Darwey a wok hâ mwasi e gwong yere gwane wɛt. A ra ano, yaga a to como yaga BeIsrayɛl. 

15  E bamâ wɛng hane, Yɔshuwa tanga mwa BeIsrayɛl ba to ɛn e kwɔ̂n ye ngyɔk mɛn e Gilgal. 

16  Ko begwɔ̀m BeAmɔr vane betungun ba tele, ba wɔ̀ lɛrɛ hɛn e fwara e Makeda. 

17  Bemat ba wɔ̀ sɛ̀ ɛn, ko ba wɔ̀ ha a Yɔshuwa. 

18  Ko Yɔshuwa a ye, “Bíring hin bègbɔng beta, na yin dul mɛ rwi fwara mo, ko tɛ̀ in bemat, be wɔ̀ bɛɛ nekanang e kwɔn o. 

19  Ko yin bwang o, yin tumal e hwomo wɛt! Re in nuyel e de rô bemât repugu min, hwo in hɛn yi e bama, ko dul in hɛn, yɛn a kwon yel e bapomo mɛn wɛt, yaga Dagwi Darwey, Dagwi min, a ga nára hɛn e vɔ min.” 

20  Yɔshuwa tanga BeIsrayɛl ba ga yɛnɛ wey na bwarwey bemat, ba tala na yɛn mwa sɛ̌ bemat tyɔng zɔng de ba tele, ba wɔ̀ dalas e bapomo de ba gwɔrɔ vɛ na jwâ-pomo. 

21  Mwa bemât comô Yɔshuwa ba toyo vɔk na yɛ e kwarâ como e Makeda tyang, ko vit a mwat de a tɔk ha ha ves e ra BeIsrayɛl. 

22  Ano kwong, Yɔshuwa a nɔng nu, be wunta nû fwara mo, na be nusu a yɛ na begwɔ̀m vane betungun. 

23  Yɛn a ra ano, ko yɛn a nusu na begwɔ̀m vane betungun yi e fwara mo, yɛn à gwɔ̀m Yɛrusalɛm, na wo Hɛbrɔn, na wo Yarmut, na wo Lakish tanga wo Ɛglɔn. 

24  Jeng de ba ga vey na vɛ na Yɔshuwa, ko Yɔshuwa a yishi BeIsrayɛl mwa vey na yɛ, yɛn a vey, ko a yâng begbɔng bemât como de bá ga sè tanga yɛ, “Vey in bagat, na yin bɔrɔs tɔ̀ begwɔ̀m vemo mo.” Yɛn a vey bagat, ko ba ra ano. 

25  Yɔshuwa kwong a yang begbɔng o vê como mɛ, “Yin tɛ̀ bengyip, kɛ a sè a yin zii wɛt! Vɔk in yey ting, na yin sǎ gak, yaga a sé ano de Dagwi Darwey a rɔda ra a bemât repugu min mwa de yin a rɔda tó como na yɛn.” 

26  Ko a mɔbɔs begwɔ̀m o, a ló bavin o e ra sesêk cɔ́gɔt tungun, ko ba wosho e hwomo vɔk e nahywegelek. 

27  Jeng de gwi gwa sé kyè wɔ̀ yél ɛ, Yɔshuwa a nɔng nu, be gyirik bavîn begwɔ̀m o yi e ra cɔ́gɔt o, ko ba wɔ̀ bomos vɛ e fwara de yɛn a kana lɛrɛ hɛn ɛ. Ba bang nû fwara mo na bègbɔng beta, ko bà sé ɛ̀ e hwomo vey e yunung. Yɔshuwa a re bak batîn sevwêl Kanaan na como 

28  E tuk hane mo, Yɔshuwa a vo Makeda, ko a re rɛ na como. A wey na bemat o mwa na gwɔ̀m mɛn hywiri, ko a ka tɛt ɛ̀ mwat gwining de a hywit ɛ na neken wɛt. A teshe na gwɔ̀m Makeda sede remo de a teshe na gwɔ̀m Yeriko. 

29  Yi e Makeda, Yɔshuwa tanga mwa bemât como mɛ ba kwey vɔk e Libna, ko ba hwo e ra repomo mo. 

30  Dagwi Darwey kwong a nára repomo mo tanga gwɔ̀m rɛ e ji vɔ BeIsrayɛl, yɛn a mɔbɔs hɛn na bewal, ko ba ka tɛt ɛ mwat gwining de a hywit ɛ na neken wɛt. Yɔshuwa a teshe na gwɔ̀m o, sede remo de a teshe na wo Yeriko. 

31  Yi e Libna, Yɔshuwa tanga bemât como mɛ ba kwey vɔk e Lakish. Yɛn a gwɔrɔ repomo mo, ko yɛn a hwo e ra rɛ. 

32  Nusû hwol, Dagwi Darwey a to nára repomô Lakish o e ji vɔ BeIsrayɛl. Yɛn a re rɛ, ko yɛn a mɔbɔs bemat o, tyɛng na pyɛ de ba ra a Libna. 

33  Gwɔ̀m Horam wo Gɛzɛr a vey tanga bemât como mɛ, na be ba sɛlɛ Lakish. Ko Yɔshuwa a re ɛ na como, yɛ tanga bemat mɛ, a mɔbɔs hɛn mwa, a ka tɛt ɛ mwat gwining de a hywit ɛ na neken wɛt. 

34  Yi e Lakish, Yɔshuwa tanga bemât como mɛ ba kwey vɔk e Ɛglɔn, yɛn a gwɔrɔ rɛ, ko ba hwo e ra rɛ na como. 

35  Yɛn a to re rɛ e tuk hane mo, ko yɛn a wey na bemat o hywiri, sede remo de ba ra e Lakish. 

36  Yi e Ɛglɔn, Yɔshuwa tanga bemât como mɛ ba kwey, ba tút vɔk e Hɛbrɔn, ko yɛn a wɔ̀ hwo e ra rɛ. 

37  Yɛn a re repomo mo, mwa na gwɔ̀m mɛn tanga nebapomo mɛn, na mwa bemat de ba sé e ji mo, ba mɔbɔs vɛ. A tik mwat hwak a hywit ɛ wɛt, a wey na rɛ na mwa bemat de ba sé e ji rɛ hywiri, tyɛng sede remo de a ra a Ɛglɔn. 

38  Yɔshuwa tanga bemât como mɛ ba to doyo vɔk e repomô Debir, ko ba hwo e ra rɛ. 

39  Ba re rɛ mwa na nebapomo mɛn tanga gwɔ̀m o arɔng. Ba wey na bemat de ba sé e ji rɛ mwa hywiri. Ba ka tɛt ɛ mwat gwining de a hywit ɛ na neken wɛt. Tyɛng sede remo de Yɔshuwa a ra a Hɛbrɔn, kɛ sede remo de a ra a Libna tanga gwɔ̀m mɛ, ano arɔng de a to ra a Debir tanga gwɔ̀m mɛ. 

40  Yɔshuwa a re vwel o mwa, hɛ a vwêl beraku na bak hêy gbingiring e rwa batin, na bak vwêl beraku e rwa ta, tanga sɛndɛng beraku e rwa rak. A re begwɔ̀m mɛn o mwa, a mɔbɔs kayɛ pyɛ mwa pyɛt, a tik mwat hwak a hywit ɛ wɛt. Pyɛ ma yemo de Dagwi Darwey, Dagwî BeIsrayɛl, a kana nɔng nu. 

41  Yɔshuwa a re bavwel o yi e Kadɛsh-Barneya e bak batin vɔk e Gaza bagat na rekwogom gworep, na mwa bak vwêl Gɔshɛn wɔ̀ tut e rwa batô Gibɛyɔn. 

42  Mwa begwɔ̀m vane na bavwel mɛn, Yɔshuwa a re vɛ e nusu hining hane zɔng, yaga Dagwi Darwey, Dagwî BeIsrayɛl, a tó como yaga yɛn. 

43  E yɛnɛ mo, Yɔshuwa tanga mwa bemât como mɛ ba toyo vɔk e kwɔ̂n ye ngyɔk mɛn e Gilgal.

