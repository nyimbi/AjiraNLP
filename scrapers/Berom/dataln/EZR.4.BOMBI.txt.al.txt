1  Bemât repugû BeYuda na BeBɛnyamin, yɛn bemat Samariya, ba wok, bemat vemo de ba ga toyo yi e de sesam, ba ga to hwo lɔk Gbɔng Duk Re Fongol wo Dagwi Darwey, Dagwi wo BeIsrayɛl. 

2  Yɛn a vey, na be di Zɛrubabɛl tanga bedanelɔ rùhup, ko yɛn a yang ɛn, “Tik wot wuna to na yin e de lɔ̂k Gbɔng Duk Re Fongol o. Wot e re a Dagwi gwining na yin fongol, ko wot á kana hwo nása a yɛ nenɔrɔ̂ yas de be rangas yimo jeng de Ɛsa-Hadɔn, Da vwel Asirya, á tomo hot vey sangal e ngamo.” 

3  Ko Zɛrubabɛl na Yɛshuwa tanga bwang bedanelɔ rùhup o ba toyo a yɛn, ba yang ɛn, “Wey, wot e simo sɛlɛ min e de lɔk a Dagwi Darwey, Dagwi mot, Gbɔng Duk Re Fongol wɛt. Wot ê lɔk wɛ pyɛ mot, sede remo de Sairus, Da vwel Pɛrsya, a nɔng ot nu.” 

4  Yi e jeng yane, bemat de ba sé sangal e vwel o ba hwo jama begwong de bê tɛ̀ a BeYuda mo negbɛrɛk, ko ba tɛ̀ a yɛn bengyip, na dul ɛn nà re nuyel na lɔk o. 

5  Ko yɛn a nɔ̂ng bemât fwôm gwɔmnati Pɛrsya dyām, na be dul mɛ fwom o. Yɛn a sǎ e de ra ano e neyɛnɛ̂ jeng negwɔm Sairus, Da Vwel o, pere vɔk e jeng de Dariyus a tut e ra gwofwa negwɔm o. Ba dul lɔ̂k Yɛrusalɛm 

6  E pɛrɛ̂ rê negwɔm Da Vwel Ahasɛrus, bemât repugu mo ba jɛk bwok-rwang, na be tɛ̀ mɛ sekûn bemat de ba sangal e vwêl Yuda na e Yɛrusalɛm. 

7  Ano arɔng, e jeng negwɔm Da Vwel Artasɛrsɛs, Bishlam, na Mitredat, na Tabeel tanga besâ fwom mɛn ba jɛk a Da Vwel o bwok-rwang arɔng. Ba jɛk gwɛ e lêm BeAram, ko ba doyo gwɛ e lêm BePɛrsya gyam na be de basa a Da Vwel o. 

8  Rehum, gwɔmna, tanga Shimshai, mwat-jɛ̂k bàk vwêl Yuda, ba jɛk bwok-rwang vɔk na Da Vwel Artasɛrsɛs e ra repomô Yɛrusalɛm. Ba jɛk gwɛ ngan: 

9  “Bwok-rwang gwomo gwa yi e vwɔ̂ Rehum, gwɔmna bàk vwêl Yuda, na Shimshai, mwat-jɛk, tanga besâ fwôm bàk vwel o, bemât shɔt tanga mwa bwang bemât fwôm gwɔmnati vemo de raane bá yi e bapomô Ɛrɛk, na Babilɔn na Susu e vwêl Ɛlam, 

10  mwa tanga bwang bemat de Da Vwel Ashurbanipal de á vɔk nerey na reto sizɔng á hashe hɛn yi e nelɔ mɛn, na a ba tɛ̀ ɛn be sangal e repomô Samariya, na e bwang bavwel de ba sé e bàk Rwa Ta Wo Gwɔrɔt Ɛifaratɛs.” 

11  Pyɛ de ba jɛk e bwok-rwang o á yemo: “Vɔk na Da Vwel Artasɛrsɛs. Yi e vwɔ̂ bemât fwom mō, bemât bavwêl bak Rwa Ta Wo Gwɔrɔt Ɛifaratɛs. Neken mo ne ros! 

12  “À Da Vwel, wot e simo hwo tɔk, BeIsrayɛl de ba vey e ngamo yi e bwang bavwel mō bahak ba sé sangal e ngamo e Yɛrusalɛm. Yɛn a ga to hwo lɔ̂k gbɔng repomo reves rê sogô nehywɛ remo. Yɛn a ga yong retîs jwâ rɛ, ko yɛn a ga to hwo lɔk wɛ. 

13  À Da Vwel, ka sede ba to lɔk gbɔng repomo remo, na be to yɛnɛ lɔ̂k jwâ rɛ arɔng, ko bemat o bê tik talsâ dyâm vwel na dyâm yeles na pyɛ́. Yi ano, dyâm Da Vwel yê tɛt ɛ. 

14  Ko di, wot a ga sira na wot a raa hwo, wot e simo wot di de yɛn e byɛs o wɛt. Yaga ano, wot a sé vo redu wɔgɔ, 

15  hwo tɛ̀ be ngyɛgɛt e ji bebok-basa de beda mō bá jɛkɛs ɛ pyɛ̂ bare, ko bá tik vɛ naka. Ka sede hwà ra ano, ko hwà rɔda di wɔgɔ, bemât repomo remo be dopse sogso nehywɛ. Bemat o ba dopse nɔngɔ̂s begbɔng begwɔ̀m mwa na begwɔmna rezot. Yimo raane, á sè gbang na be re negwɔm e ra bemat o. Pyɛ ma yane de ya tɛ̀, bá wey na repomo mo. 

16  Yaga ano, à Da Vwel, wot e simo wot ha a hwo wɔgɔ, ka sede ba to lɔk repomo remo mo, na be to yɛnɛ lɔ̂k jwâ rɛ, e ngamo nuyel hwô kyɛm hwo vɔk reto e ra bàk vwêl Rwa Ta Wo Gwɔrɔt Ɛifaratɛs wɛt.” 

17  Da Vwel a tomo na toyo hemo: “Vɔk na Rehum, gwɔmna, na Shimshai mwat-jɛ̂k bàk vwel, tanga besâ fwom mɛn de ba sé na sangal e Samariya na e bwang vwêl bàk Rwa Ta Wo Gwɔrɔt Ɛifaratɛs. Me tang in show pyak. 

18  “Bwok-rwang de yin a tomo, ba ga doyo gwɛ e lem hom, ko ba ga basa a me gwɛ. 

19  Ma nɔng nu, na be ngyɛgɛt a me ha mo, ko ba ga sɛ̀ mwin wɔgɔ, yimo raane, bemât repomô Yɛrusalɛm ba ga sǎ e de sogsô nehywɛ e ra badu de begbɔng begwɔ̀m ba nɔngɔs. Ko repomo mo ra sila na bemât sogsô nehywɛ na vê jamâ cɛk. 

20  Begbɔng begwɔ̀m bà kana sè de bà vɔk reto pyak, bà ga re negwɔm e mwa bàk vwêl Rwa Ta Wo Gwɔrɔt Ɛifaratɛs, ko bà ga seres dyâm vwel na dyâm yeles na pyɛ́. 

21  Yaga ano, nɔng in bemat vane mo nu, na be tik lɔ̂k repomo mo, sɛ̌ ma to gwɛ̌ nɔng nu e ra fwom o. 

22  Ra in ano ziri. Pyɛ cak ye to gwɛ̌ lashe nerât negwɔm hom e hwomo wɛt.” 

23  Ras de ba basa a Rehum, na Shimshai na besâ fwom mɛn bwok-rwang Da Vwel o, yɛn a vɛ̌ nára hɛn dey-dey vɔk e Yɛrusalɛm, ko ba wɔ̀ tɛ̀ BeYuda mo na retek be tik fwôm lɔk o. Ba to hwo lɔ̂k Gbɔng Duk Re Fongol 

24  Ba ga kana tumal na fwôm lɔ̂k Gbɔng Duk Re Fongol arɔng, ko gwa ga nàra diring sɛ̌ shey he neba hê negwɔm Da Vwel Dariyus wo Pɛrsya.

