1  Gbɔng Gwɔ̀m Ahap a vɔk nèy na nèy nèy mɛ kuru bataama de na sé na sangal e Samariya. Yehu a jɛk bwok-rwang, a tomo a begbɔng bemât repomo mo, vɛ à bedamajêy Yɛzrɛɛl, na bemakuk Samariya mwa na bemât gyeng nèy Ahap o. Pyɛ de ba jɛk e ji bwok-rwang o a yet ngan: 

2  “Yin a sé vê gyeng nèy gbɔng gwɔ̀m. Yin a vɔk reto e ra bekyɛkyɛ̂ bedwa, na bedwa, na pyɛ̂ como, ko ba gwɔrɔ gbɔng repomo min na jwâ-pomo. Remo-remo de yin a sɛ̀ bwok-rwang gwomo, 

3  tik na yin a kasa mwat gwining e ji nèy gbɔng gwɔ̀m o, de a jam na yin tɛ̀ a yɛ negwɔm. E bama mo, yong in na yin to como, na yin a dul ɛ mɛ.” 

4  Begbɔng bemât Samariya mo ba ye lot yaga bengyip, ba ye, “E rɛ̌ de wot ê kyɛ́ ot Yehu yɛ de a dal gâp Gbɔng Gwɔ̀m Yɔram tanga Gbɔng Gwɔ̀m Ahaziya arɛt?” 

5  Yaga ano, gbɔng mwât gyêng lɔ gwɔ̀m, na gbɔng mwât bɛrɛng repomo, na bemakuk tanga bemât gyeng nèy ba tomo na ha vɔk na Yehu wɔgɔ, “Wot a sé e ji vwɔ mō, wot a sé yong ot, na wot ra kayɛ pyɛ de hwà ha a wot. Ko wot ê tɛ̀ a mwat hwak ɛ negwɔm wɛt. Rá pyɛ de hwà di, ya sé tyɛng zɔng.” 

6  Yehu a to jɛk a yɛn bwok-rwang o hwak. E ji mo a ye, “Ka sede yin ê sè e bak hom, na yin a to sè e yong in, na yin raa badu hom, ko tik na yin a vey a me na batô nèy dalɔ min Ahap jeng ano nahwol e Yɛzrɛɛl.” Nèy Gbɔng Gwɔ̀m Ahap nane kuru bataama ba sè e vwɔ̂ bemât nuyêl Samariya de ba gyeng nɛ. 

7  Jeng de bemat vane mo ba sɛ̀ bwok-rwang gwane, ba vɛ̌ mɔbɔs nèy nane kuru bataama, ba tomo na bato mo e sháp wɔ nɔ̂ng Yehu e Yɛzrɛɛl. 

8  Jeng de ba ha a Yehu, ba ga vey na batô nèy Ahap o, a vɛ̌ nɔng nu, “Tula hin vɛ bagwɔt o baba e rwi repomo, be tik ɛ vɛ e hwomo sɛ̌ gasi hwol.” 

9  A nusu gasi, a wɔ e rwi repomo, a yâng bemat mwa de ba sé e hwomo, “Di, e me de ma yong gwông nengyas, na be mɔrɔ Gbɔng Gwɔ̀m Yɔram. Hane ha sé e ra to min wɛt. Ko e beva de ba mɔbɔs vemo arɛt? 

10  Hemo ha dura, kayɛ pyɛ de Dagwi Darwey a ga ha e ra belɔ Ahap ya rɔda sila hɛ. Dagwi Darwey a ga sila pyɛ de a kana ha e nû Eliya zarap mɛ.” 

11  E bama mo, Yehu a to tɛ̀ ba mɔbɔs mwa bwang belɔ Ahap vemo de ba sé na sangal e Yɛzrɛɛl, na mwa bemât nuyêl fwom mɛ, na besa mɛ, tanga bedâ cī mɛ, ko a ka tɛt ɛ hwak gwining na neken wɛt. 

12  Yehu a hala Yɛzrɛɛl, na a kyè vɔk e Samariya. E gwong, e kwɔ̂n ye ngyɔk bemât gyeng vyēl, 

13  a man na bemât lɔ kwɔ̌ Ahaziya, gbɔng gwɔ̀m Yuda behak, a hwo rangal hɛn, “Yin a sé beva arɛt?” Yɛn a yang ɛ, “Wot a sé begwa Ahaziya. Wot a sé kyè wɔ e Yɛzrɛɛl, na wot a wɔ̀ kyul nèy gbɔng gwɔ̀m tanga nèy neng gbɔng gwɔ̀m hwā arɔng.” 

14  Yehu a nɔ̂ng bemat mɛ nu, be vos ɛn beken, ko ba vos ɛn o, ba mɔbɔs hɛn bagat na kwɔ̂n tula nshi e hwomo. Yɛn mwa bá sè bemat kuru banaas na vɛ beba (

42  ) a ka tɛt ɛ hwak gwining na neken wɛt. 

15  Yehu a to sogo mɛ, a sè kyè, a hwo man na Yɔnadap Rekap. Yehu a hwo kyul ɛ, a yang ɛ, “Báre mo tanga nang ha sé tyɛng arɛt? Hwà rɔda dyɛng ma e me arɛt?” Yɔnadap a toyo a yɛ, a ye, “Ey, ma rɔda ra ano.” Yehu a yang ɛ, “Nɔng me vwɔ.” Yɛn a kaba vɔ bemɛn, ko Yehu a sɛlɛ hɛ, na a tut e ji kyɛkyɛ̂ dwa. 

16  A yang ɛ, “Var a wot, na hwo wɔ di pyɛ mō gwong de ma nára to hom e vwɔ̂ Dagwi Darwey.” Yɛn a kyè mwa hɛn vɔk e Samariya. 

17  Jeng de yɛn a pom e hwomo, Yehu a vɛ̌ mɔbɔs mwa belɔ Ahap, a ka tɛt ɛ hwak gwining wɛt. Pyɛ ma yemo de Dagwi Darwey á kana ha a Eliya, ya rɔda ba té. Yehu a wey na bemat de ba re a Baal fongol 

18  Yehu a yishi BeSamariya myak, a yang ɛn, “Gbɔng Gwɔ̀m Ahap a kana re a ci de ba tang yɛ à Baal fongol tyɔng zɔng. Ko di ma rɔda re a yɛ fongol ding-ding me dal ɛ mɛ! 

19  Yishi hin mwa bedâ ci Baal, na mwa bezarap yɛ tanga mwa bemât re a yɛ fongol! Hwak a kwon ba sè vit wɛt. Ma rɔda ba nára gbɔng nɔrɔ yas de be yɛt vɔk na Baal, ko mwa mwat de ê ba se vit, bê mɔrɔ hɛ.” Yehu a ra netsitsɛng nane ano, na a ba mɔbɔs mɛ mwa bemat de ba re a Baal fongol. 

20  A tɛ̀, ba mok gasi de ba rɔda ba ra gbɔng man o, na be re a Baal fongol. Ba mok gasi mo. 

21  Ko Yehu a tomo vɔk e mwa vwêl Israyɛl. Mwa bemat de ba re a Baal fongol ba vey, vit a gwining de a toyo hɛ wɛt, mwa hɛn ba yel e ji gbɔng duk re fongol Baal, ba sila duk o bɛf, vit a kwɔ̂n tik bwol. 

22  Ano Yehu a hwo yâng mwat de e bɛrɛng duk berugu be vey na berugû fwom, na be nɔ̂ng mwa bemat o. 

23  Yehu pyɛ mɛ tanga Yɔnadap Rekap ba yel e ji duk re fongol o, ko Yehu a yâng bemat de ba sé e hwomo, “Ngyɛgɛt hin na yin di e bemat re a Baal fongol zɔng de ba sé e ji mo. Mwât re a Dagwi Darwey fongol gwining hwak a sé ɛ wɛt.” 

24  Yɛ tanga Yɔnadap ba yel, na be bin nára nenɔrɔ yas de be yɛt vɔk na Baal tanga ne wuna nesa na yɛ. Yɛ a ga kana nɔng nu, a ye, “Yin a rɔda mɔbɔs mwa bemat o. Ka sede mwat hwak e ji min a tik gwining e ji vɛ a hywit ɛ, ko e nu neken mɛ.” 

25  E bama de Yehu a ga tala nára nɔrɔ mo, a yâng bemât gyeng tanga bemât nuyêl como, “Yel in e ji mo, na yin wɔ mɔbɔs hɛn mwa! Yin kwon tɛt ɛ hwak gwining a hywit ɛ wɛt!” Yɛn a yel na celes bewal mɛn e vɔ, ba mɔbɔs hɛn mwa, ba hwɔlɔ bavin o vey e majey. Bama hane, ba to gwɛ yel vɔk e beduk ji mo vê gbɔng duk o. 

26  Ba nunus na pyɛ̂ sekwit o, ba rangas yɛ. 

27  Ba mɔbɔs pyɛ̂ sekwit cak yemo de ba tik jaram yaga Baal, ko ba wey na duk rê fongol o mwa, ba tɛ̀ kwɔn o, ha tɛ́ ɛ kwɔ̂n tɔs beving vey e jeng yemo. 

28  Gwong a gwane de Yehu a ro na gwông rê fongôl Baal e ji Israyɛl. 

29  Ko a ro negwɔn Yɛrɔbɔwam, de a tɛ̀ BeIsrayɛl ba re a bemus dyam shinang fongol wɛt. Yɛrɔbɔwam o a ga tɛ̀ mus o gwining e Bet-Ɛl na gwining e Dan arɔng. 

30  Dagwi Darwey a yâng Yehu, “Hwà ga ra naka, de hwà wey na belɔ Ahap, tyɛng na pyɛ de ma ga yong ɛ. Yaga ano, me vo a hwo nu, nèy mō vɔk e zamang he naas ba rɔda re negwɔm Israyɛl.” 

31  Ko Yehu a ka raa badu Dagwi Darwey, Dagwi Israyɛl na yey mɛ mwa wɛt, a de raa nekyɔ̌n Yɛrɔbɔwam de a tɛ̀ BeIsrayɛl be ra banɛn. Rekû Yehu 

32  E jeng yane, Dagwi Darwey a hwo tɛrɛs nerey vwêl Israyɛl. Hazayɛl, gbɔng gwɔ̀m Sirya, a re mwa vwel 

33  e rwa rak wo Yɔrdan yi e repomô Arower e ra Rɔt Arnɔn vɔk e rwa bato. Hemo ha wuna ɛ na bak vwel Gileyat tanga Bashan, kwɔn de yére Gat na Rubɛn tanga Manase ya sangal ɛ. 

34  Bwang pyɛ́ de Yehu a ra tanga wɛng de a bɛrɛng, ba jɛk yɛ e Bwok-basâ Pyɛ̂ Bare yê Begwɔ̀m Israyɛl. 

35  Jeng de a ku, ba lɛrɛ hɛ e Samariya, ko sɔ mɛ Yɛhɔwahas a re negwɔm e to mɛ. 

36  Yehu a re negwɔm Israyɛl yi e Samariya neshey kuru baba na nɛ rwit (

28  ).

