1  Vèy in bagat na yin a wok, à yin yére bemât jey. Wet in betong à yin bemat! Tik na jey ye wok, na pyɛ̂ mwa de ya sila yɛ. Tik na sevwel se wok na pyɛ̂ mwa de ya vɔk neken e sɛ. 

2  Yaga Dagwi Darwey a vɔk shom na mwa yére bemât jey, e lashe yey e ra bagyɛng mɛn mwa, a ga sira na a wey na yɛn hywiri, a ga nára hɛn na be mɔbɔs hɛn, sede nɔrɔ̂ rangas. 

3  Bê bomos bavin mɛn e majey, ko nesang bavin o nê tugus, beraku bê senge na nemi mɛn de ne tele. 

4  Mwa regyɛng lagwi rê bɔsɔ, ko larwak wô gunus hɛ sede bwok-basa. Mwa regyɛng wɛ rê ye nɔɔshɔsh, sede gworwang e ra tîn anap, gwô gaba, kɛ sede nèy regwi e ra tin o. 

5  Jeng de wal hom wa ga sila fwom shom wɛ e lagwi, ko wô hwo e ra Ɛdɔm, yaga râ shɔt, e ra bemat de Dagwi a yɛrɛ a yɛn wey hywiri. 

6  Dagwi Darwey a vɔk wal de nemi na ga bang wɛ, de wa ga tɛ́ ɛ tɔlɔt na sebwep, na nemî byôt vyel pyɛng na shi, na sebwêp pyîk beturuk. Yaga Dagwi Darwey a yong nɔrɔ̂ yas e repomô Bɔsra, gbɔng yɛ̂t yas e vwêl Ɛdɔm. 

7  Bemus hey bê wey ɛ̀ tanga yɛn, na berɔndɔng mwa na bemùs lɔ, vwel mɛn o hê sing ɛ na nemi, ko fongol o gwô sè tɔlɔt na sebwep. 

8  Yaga Dagwi Darwey a vɔk tûk talâ pyɔ̌n, shêy virî Siyɔn yi e kûn bɔs. 

9  Ko nerɔt Ɛdɔm nê tɛ́ ɛn negang, ko fongol o gwo tɛ́ ɛ kya, ko vwel mwa hê tɛ́ ɛ negang de kya he re. 

10  Nagwi na naturuk bê tɔk rimi hɛ wɛt, sekyêng hɛ sê turus e rak o sana yɛnɛ. Yi e zamang hemo vɔk e het, hê nàra gbingiring, vit a mwat de ê kwey e hɛ nesheneshey. 

11  Ko kwɛng na ying-gyi bê sè e hɛ, ying-gyi na hwǎk be sangal ɛ. Ê nára rwîk masâ nètabat na pyɛ dirik o na a tɛ̀ vwel o gbingiring sede jeng susu mo. 

12  Yɛn ê yila rɛ à Vwêl Tɔɔlɔl, vit a segwɔm. 

13  Jaal yê ras e nelɔ begwɔ̀m, rɔgɔ na shik e nekwɔn dál o. Hê sè kwɔ̂n sangâl nèvu-hey na nelɔ bengyuwa. 

14  Shálum yê manas na bemurum e hwomo, vyêl-cēng yê tosho e ra bemɛn, ying-gyi-chit yê wɔ e hwomo ye sɛ̀ kwɔ̂n pɔngɔ. 

15  Ying-gyi yê tɛ̀ rɛngɛ e hwomo, ye tɛ̀sɛ bagyi, ye kwɛk vɛ, ye ras nèy o e necam yɛ. E hwomo bekim bê tula hɛn ɛ, kawɛ na hwā mɛ. 

16  Jama hin na yin basa bwok-basâ Dagwi Darwey: Vit à cak e ji pyɛ́ yemo de yê sè vit, vit a cak de yê sè sana hwā mɛ. Dagwi Darwey a nɔng nu ano, ko gabik mɛ ha tula yɛ̄ ano. 

17  Yɛ̀ a ga gas a yɛn yɛ mwa, vwɔ mɛ gwa ga nɔ̂ng kayɛ mo nu mo mɛ. Yɛn ê vɔk yɛ nesheneshey, yi e zamang vɔk e zamang yɛn ê sangal e vwêl Ɛdɔm de ba ga wey mɛ.

