1  “Ko à remo, à Iyɔp, wet betong na ha hom, tɛ̀ nehywɛ mō e ra kayɛ pyɛ de mê ha. 

2  Di, ma ga wunta nu hom na me ha pyɛ de ya sé e yey hom. 

3  Ha de me kyè wɔ ha, e hɛ a tsak ha, ko pyɛ de me ha e yɛ à wɔ̀nɔ tsak ha mo. 

4  Gabik Dagwi ha yong me, Wo Reto Mwa a pɛl a me nesong. 

5  Ka sede hwà tɔk, ko hwo hanat a me, yong neha de hwô tó mɛ̀ cuna e nuyel hom. 

6  Hwo tanga me wot a sé vining o e nuyel Dagwi, mwa wot beba arɔng bà yong ot yi e secwem. 

7  Yaga ano, hwo ye lot na hwo wok bengyip wɛt, pyɛ de mê há a hwo yê dal gap mō wɛt. 

8  Mwin hwà ga ha ma ga wok, ma ga wok ha mō, de hwà ye. 

9  ‘Ma sé haalal, vit a me na renɛn, ma sé jɛkjɛk vit à pyɛ cak vyes e ji hom. 

10  Dagwi a ga ha ha ves e ra me, a ga jut me mwât repugu mɛ, 

11  a tɛ̀ bol hom e rɔgɔs e ra kpɔk cɔgɔt, e bɛrɛng mwa begwong hom.’ 

12  Ko e ra hemo, hwà vɔk tsak o wɛt à Iyɔp mê nɔng o hanat: Di Dagwi a dal mwat na nerey. 

13  Yaga sɛ́ de hwó gwɔrɔng e ra Dagwi, hwó té, ‘Ê sang hanat a me pyɛ cak wɛt’ arɛt? 

14  Dagwi e hanat zang hining, ey zang ba mwa, mwa ano de mwat e sey hɛ wɛt. 

15  E ha e ji negwi kɛ e negwi-ywey, jeng de nevwa na ga vo bemat, be tē wùflɛk e ra gat mɛn. 

16  E wunta betong bemat, a shisa hɛn na neha hwɔtɔ̂ betong. 

17  Yaga na a bin doyo mwat yi e tomong mɛ, ko a ro a mwat na dâk kaa. 

18  E sey neken mɛ yi e revɔng, e dul neken mɛ yi e reku. 

19  Be tabak mwat na serɔ pep e dyɛngɛ, e di yɔ́m na nejwɛɛnɛ̂n nedem. 

20  Pyɛ̂ re ya sé a yɛ pyɛ byɛm-byɛm, pyɛ̂ re ryat ye kyɛ́ ɛ a yɛ nu. 

21  A ga sɔ́ ɛ, a ga hworok sede sɔng, a ga tɛ́ ɛ ganjang. 

22  Mwin a sé bagat na revɔng, neken mɛ na sé e vwɔ̂ reku. 

23  Ka ba yâng sɛ̀ tom-lagwi gwining zɔng de ê sè mwât dóyo ha, ko ê há a mwat pyɛ de ya sé naka yaga yɛ. 

24  Tom-lagwi de ê dura a yɛ nerat, na a ye, ‘Séy ɛ, a kwon gyirik wɔ e revɔng wɛt, ma ga sɛ̀ pyɛ viri hɛ. 

25  Tik na rebek mɛ re tɛ̀ tyang, ê tɛ́ ɛ pwásak.’ 

26  Jeng á yane de mwat e ra won na Dagwi, ko e wok ɛ. E vey e nuyel mɛ na yey pyɛng sizɔng. Dagwi e to tɛ̀ ɛ cik. 

27  E ra lwɛlɛ e nuyel bemat e ye, ‘Ma ga ra renɛn, ma ga ye rɛng yi e gwông tsak o, ko a tabak me wɛt. 

28  Dagwi a ga sey neken hom yi e gyirik wɔ e revɔng, ko mê sangal na me re netâ negbey.’ 

29  Mwin, e Dagwi de e ra pyɛ́ yemo mwa, zang pyak vɔk na mwat, 

30  na a toyo na yɛ yi e revɔng, yaga na a re netâ negbey. 

31  À Iyɔp tɛ̀ nehywɛ mō vey na me, wet betong mō, bang nu yuu, mê ha. 

32  Ka hwà vɔk pyɛ de hwô hanat, ko hwo hanat a me, ma sé simo na me tɛ̀ hwo sè cik. 

33  Ko ka ano wɛt, hwo sǎ yuu, hwo wet betong na me, ‘ko mê basa a hwo netsitsɛng.’ ”

