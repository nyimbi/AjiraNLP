1  Bak vwel de ba nɔ̂ng yerê Manase yi na masâ sesek wa sè rwey o. Manase á sè hwey kinât Yɔsɛf. Ko Makir, dâ Gileyat, á sé hwey kinât Manase, á sè sugâ como, yaga ano ba nɔ́ng ɛ́ bak vwêl Gileyat na Bashan e rwa rak wo Yɔrdan. 

2  Ko ba gas a bwâng rùhup BeManase bebak vwel o bemɛn. Bazâ bedâ rùhup o à Abiyɛzɛr, na Hɛlɛk, na Asriyɛl, na Shɛkɛm, na Hɛfɛr tanga Shemida; yɛn vɛ à nèy bewen nè Manase, hwêy Yɔsɛf, 

3  Ko di, Zelofehat, hwêy Hɛfɛr Gileyat Makir Manase a tɔ̀ hwey wen wɛt, sɛ̌ nèy behwong zɔng. Bazâ behwóng mɛ mo à Magla, na Nowa, na Hɔgla, na Milka tanga Tirza. 

4  Yɛn a vey na Ɛlɛyazar, piris, na Yɔshuwa Nun tanga bemât nuyel mɛn, ko yɛn a ye, “Dagwi Darwey á kana nɔ̂ng Mose nu, na a nɔng ot bak o mwot yi e ji wò begwa mot bewen.” Ko ba nɔng ɛn numo mɛn sede begwa mɛn beras e yerê Manase, tyɛng na redu Dagwi Darwey. 

5  -

6  Pyɛ ma yemo de ya tɛ̀ yerê Manase ya sɛ̀ bebak o kuru, ko ba wuna na bavwêl Gileyat tanga Bashan de ba sé e rwa rak wo Yɔrdan wɛt. Yaga behwông Manase ba sɛ̀ numo mɛn sede begwa mɛn bewen o. 

7  E rwa bato bak vwêl yerê Manase wa man na bak vwêl Ashɛr. E bak batin yɛnɛ̂ bak vwel o ha wɔ wul Mikmetat e rwa rak wo Shɛkɛm. Ha re nuyel wo e rwa batin, ha wuna ɛ bemât Ɛn-Tapuwa. 

8  Yɛnɛ̂ sevwêl Tapuwa ha sé hê Manase, ko Tapuwa mo wà sé e vwɔ̂ BeƐfrayim. 

9  Ano kwong, yɛnɛ mo ha gyirik vɔk e rɔt Kana. Bapomo vane de ba sé e rwa batîn rɔt o ba sé vê BeƐfrayim, mwa ano de ba sé e bak vwêl Manase. Yɛnɛ̂ vwêl Manase ha kaba yi e rwa batô rɔt o ko ha pere kwey wɔ e Gworep Tē. 

10  Bak o de wà sé vɔk e rwa batin wa sé wo Ɛfrayim, ko womo de wà sé vɔk e rwa bato wà sé wo Manase, ko yɛnɛ mɛn yî rwa ta ha sè e Gworep Tē. Yɛnɛ mo e bato ha man na Ashɛr ko e rwa rak na Isakar. 

11  E ji bavwêl Isakar na Ashɛr, Manase a vɔk bapomo bahak, vɛ a Bet-Sheyan na Ibleyam tanga nebapomo mɛn, mwa na Dor wɔgɔ, vwêl dagwɔm tanga Ɛn-Dɔr, na Taanak na Megido, mwa na nebapomo mɛn. 

12  Ko BeManase ba tɔk ro bemât bapomo vane mo wɛt; yaga ano, BeKanaan ba re nuyel na sangal e bak vwel wane mo. 

13  Jeng de BeIsrayɛl ba gwɛ̌ tɛ̀ gap, yɛn a ka ro BeKanaan o wɛt, ko ba tɛ̀ ɛn gbing-gbing, be ra a yɛn fwôm retek. Yére Ɛfrayim na Manase ye rwa ta ya ra won, na be gwɛ̌ a yɛn vwel 

14  Yére Yɔsɛf ya ba tosho a Yɔshuwa, ya ye, “Di, wot a sé pyak sizɔng, yaga Dagwi a tɛ̀ nerat e ra wot. Ko yaga sɛ́ de hwà nɔng ot bak vwel gwining zɔng, na wo se mwot ɛ?” 

15  Yɔshuwa a toyo a yɛn, a yang ɛn, “Ka sede yin a sé bemat pyak ano, yin e ngyɔ hin e ji berahwôl Ɛfrayim, ko tút in vɔk e bak bahwot wo BePɛrizi na BeRɛfa, na yin wɔ̀ tow bahwot o, na yin wunta kwɔn o yaga bato min.” 

16  Yɛn a to yang ɛ, “Bak berahwol o wa vey a wot wɛt. Ko di, mwa BeKanaan de ba sangal e bak tyɛl o ba vɔk bekyɛkyɛ̂ bedwa vê dyam, mwa vinde ba sé e ji Bet-Sheyan na nebapomo mɛ, tanga vemo de ba sangal e tyɛ̂l Yɛzrɛɛl ano arɔng.” 

17  Ko Yɔshuwa a yâng BeƐfrayim na BeManase, “Ey, mwin, yin a sé pyak, ko yin a vɔk gbɔng gap. Yaga ano, yin ê tɔk sangal e bak vwel gwining zɔng wɛt. 

18  Vwêl bak berahwol hê to sè min arɔng. Mwin, kwɔn o ha sé rehwot bɛs, ko shɛlɛ hin hɛ, na yin vɔk hɛ vɔk e yɛnɛ̂ netês hɛ. Yin ê ro BeKanaan o, mwa ano de yɛn a vɔk bekyɛkyɛ̂ bedwa vê dyam, na mwa ano de yɛn a vɔk gap arɔng.”

