1  Ko a to yang ɛn, “Mwin me ha a yin: Behak ba sé e tumal e ngamo de be ba kushu wɛt, sɛ̌ yɛn a ba di Dagwi a hwo re negwɔm na reto e ra jey e ngyen.” Bemât Yɛsu betat ba di gbɔng nerat mɛ (Mat 

17  :

1  -

13  ; Luk 

9  :

28  -

36  ) 

2  E bamâ nepɔlɔ netyiimin, Yɛsu a jut Bitrus, na Yakɔp, tanga Yohana, a vɔk na yɛn e gbɔng raku hwak, ko yɛn a sé e hwomo nju mɛn. Ko e bɛrɛng mɛn, ba hwo sege hɛ. 

3  Berugu mɛ ba hwo pɛngɛ pes, ba nɛp sizɔng. Vit a mwat e jey de ê tɔk kus vɛ na be pɛngɛ ano. 

4  Ko bemât masâ fwom mɛ vane betat ba vɛ̌ di Eliya na Mose, ba sé ha na Yɛsu. 

5  Ko Bitrus a hwo tɛ̀ nu mɛ, a yâng Yɛsu, “À Da, a sé naka de wot a sé e ngamo! Tik na wot a yong buk tat: Gwining yaga hwo, gwining yaga Mose, ko gwining o yaga Eliya arɔng.” 

6  Yɛ a bidɛ pyɛ de ê ha, yaga yɛ tanga bwang bemât masâ fwom vane beba yɛn a wok bengyip sizɔng. 

7  Ano arɔng, rele ra yi, ra tɛ̀ necam e ra yɛn. Ko fwɔ gwa hwo yi e ji rele mo, gwa ye, “Hwêy yey hom a hemo! Wok in hâ hɛ!” 

8  Sede yɛn a bɛrɛng nedem dey-dey, ko yɛn a to di mwat hwak tanga yɛn wɛt sɛ̌ Yɛsu nju mɛ. 

9  Sede yɛn a sé gyirik yi e raku, ko Yɛsu a nɔng ɛn nu, a yang ɛn, “Yin ha a mwat hwak pyɛ de yin a ga di wɛt sɛ̌ e bama de Me de ma tɛ́ me mwat ma ga tānga sene yi e reku.” 

10  Yɛn a gyeng há mɛ mo, ko yɛn a tik hɛ e ji neyey mɛn sɛ̌ jeng de yɛn a sé nju mɛn, ko yɛn a hwo berem na bemɛn, ba ye, “ ‘Séne yi e reku’ ha sé sɛ́ bet arɛt?” 

11  Ko yɛn a rangâl Yɛsu, ba ye, “Yaga sɛ́ de bemât basâ Badu ba ye, a sé gbing-gbing na Eliya a tānga vey e ngyen arɛt?” 

12  A toyo a yɛn, a yang ɛn, “Mwin, Eliya ê tānga vey e ngyen, na a ba yong pyɛ̂ mwa. Ko e rɛ̌ de bà kana jɛk e Bwok-basa Dagwi wɔgɔ, Me de ma tɛ́ me mwat ma rɔda di reyɔm pyak, ko ba rɔda kyɛ́ ɛn me arɛt? 

13  Ko ma sé ha a yin, Eliya à kana vey, ko bemat bà ra a yɛ pyɛ́ de yɛn à simo, sede remo de bà jɛk e Bwok-basa Dagwi e ra yɛ.” Yɛsu a tɛ̀ hwey de ha vɔk ceng tyang (Mat 

17  :

14  -

21  ; Luk 

9  :

37  -

43  a) 

14  Sede yɛn a wɔ̀ sɛ̀ bwang bemât masâ fwôm Yɛsu, yɛn a di gbɔng regyɛng bemat e hwomo tanga yɛn, ko bemât basâ Badu behak ba sé tó cuna na yɛn. 

15  Jeng de bemat o ba di Yɛsu, yɛn a langat hɛn sizɔng; yɛn a tele vɔk na yɛ na be yang ɛ show. 

16  Ko Yɛsu a rangâl bemât masâ fwom mɛ, a ye, “E sɛ́ de yin a sé tó cuna na yɛn e ra tɛt o arɛt?” 

17  Mwat hwak e ji bemat o a hanat, a ye, “À Mwat Basa, ma vey na hwey hom na hwo, yaga ha vɔk ceng de ya tɛ̀ hɛ sana ha. 

18  Kayɛ jeng de ya hwo ɛ kwong, ye bomos hɛ e vwel. Ko he paa fulu yi e nû, he roros yìn, ko nedem hɛ ne tɛ́ ɛn tsɔl. Ma ga ha na bemât masâ fwom mō na be pat ceng o, ko ba tɔk pat yɛ wɛt.” 

19  Yɛsu a hanat, a yang ɛn, “À yin bemât jeng yemo de yin a tɛ̀ gap min e ra Dagwi wɛt! Mê sangal tanga yin vɔk e yɛ̌ jeng arɛt? Mê niri na yin vɔk e yɛ̌ jeng arɛt? Vey in a me na hwey o e ngamo!” 

20  Ba vey na hɛ na Yɛsu. Jeng de ceng o ya di Yɛsu, ko remo-remo ya tɛ̀ cushu ye vo hwey o, ko ha gaba e vwel, ha biring, ha paa fulu e nu. 

21  Yɛsu a rangâl dâ hwey o, a ye, “Há hwo tē ano yimo yi e yɛ̌ jeng ɛ?” A yang ɛ, “Yimo yɛ hwey. 

22  Zang pyak ya bomos hɛ e ji kya na e ji nshi, yaga na ye wey na hɛ. Ka sede hwó tɔk ra pyɛ cak, ko wok nemwishish mot, na hwo sɛlɛ hot!” 

23  Yɛsu a yang ɛ, “ ‘Ka sede hwó tɔk’, be tâng sɛ́ ano ɛ? Mwat de a tɛ̀ gap mɛ e ra Dagwi e tɔk ra kayɛ pyɛ.” 

24  Remo-remo, dâ hwey o a hwo gbɔ, a ye, “Ma ga tɛ̀ gap hom e ra yɛ, ko ha vey wɛt. Sɛlɛ me, na me gwɛ̌ tɛ̀ gap hom e ra yɛ mo!” 

25  Sede Yɛsu a di regyɛng bemat ra sé gwɛ̌ gwɛsɛ hɛ, a gyong ceng o, a yâng yɛ, “À ceng, hwo de hwó tɛ̀ hwey o he tɛ́ ɛ kpey na tɔn, ma nɔng o nu: Nusu yi e ji hɛ! Hwo to yel e ji hɛ wɛt!” 

26  Ko ceng o ya dak sekun, ya tɛ̀ cushu ye vo hwey o ding-ding, ko ya nusu hɛ. Hwey o ha sé sede revin o; yaga ano, bwarwêy bemat ba tē, “A ga ku!” 

27  Ko Yɛsu a kaba hɛ e vwɔ, a sɛlɛ hɛ na he sogo, ko ha sogo e tumal. 

28  Bama de Yɛsu a yel e ji lɔ, bemât masâ fwom mɛ zɔgɔ̂ hɛn ba rangal hɛ, ba ye, “Yaga sɛ́ de wot a tɔk pat ceng o wɛt arɛt?” 

29  A yang ɛn, “Sɛ̌ be ra won zɔng, na be de tɔk pat ceng yerê yemo.” Yɛsu a to ha e ra reku mɛ (Mat 

17  :

22  -

23  ; Luk 

9  :

43  b-

45  ) 

30  Yɛn a tik kwɔn hane, ko yɛn a kwey e ji sevwêl Galili. Yɛsu a simo na mwat hwak a tɔk kwɔn de yɛ a sɛ́ wɛt, 

31  yaga a sé basa a bemât masâ fwom mɛ. A yang ɛn, “Ba rɔda nára Me de ma tɛ́ me mwat e vɔ bemat de bê mɔrɔ me. E bamâ nepɔlɔ netat kwong, ma rɔda sene yi e reku.” 

32  Yɛn a tɔk pyɛ de yɛ a ha wɛt, ko yɛn a tɔk rangal hɛ arɔng wɛt, yaga yɛn a wok bengyip. E wɛ̌ de a dal na nerey arɛt? (Mat 

18  :

1  -

5  ; Luk 

9  :

46  -

48  ) 

33  Yɛn a pom e Kafarnahum; ko jeng de yɛn a sé e lɔ, Yɛsu a rangâl bemât masâ fwom mɛ, a yang ɛn, “Yin á ga sè ra cuna e ra sɛ́ e gwong arɛt?” 

34  Ko yɛn a sǎ yuu, yaga yɛn á ga sè ra cuna e gwong e ji mɛn wɔgɔ, e wɛ̌ e ji mɛn de a dal na nerey arɛt? 

35  Yɛsu a sangal, ko a yila vane kuru na vɛ beba, a yang ɛn, “Kawɛ mwat de e simo na a sè wo yel, gbing-gbing na a sè wo bamâ mwa, na a to sè mwât fwôm bemɛn mwa.” 

36  A jut hwey hak, a tɛ̀ hɛ he tumal e nuyel mɛn, a kula hɛ, ko a yang ɛn, 

37  “Kawɛ mwat de a sey hwey sede hemo e ji reza hom, a sé e me de yɛ a sey. Ko kawɛ mwat de a sey me, a sé e me zɔng de a sey wɛt ko mwa na womo de a tomo me arɔng.” Womo de e kyɛ́ ɛ hot wɛt a sé mwot (Luk 

9  :

49  -

50  ; Mat 

10  :

42  ) 

38  Yohana a yang ɛ, “À Mwat Basa, wot a ga di mwat hwak a sé paa cēng e ji reza mō, ko wot a yang ɛ, yɛ a tik, yaga yɛ a sé e ji mot wɛt.” 

39  Ko Yɛsu a yang ɛn, “Yin ro ɛ mɛ̀ wɛt; yaga vit a mwat de e ra pyɛ bes e ji reza hom de a rɔda tɔk ha há ves e ra me e bamâ jeng tyɔng. 

40  Yaga kawɛ mwat de a kyɛ́ ɛ hot wɛt a sé mwot. 

41  Tsak o mwin me ha a yin: Kawɛ mwat de ê nɔng in nshî sɔ, yaga yin a sé vê Kristi a rɔda ba bidɛ pyɔlɔ mɛ ko tyɔng wɛt!” Pyɛ́ detidetu de ye tɛ̀sɛ mwat a ra banɛn (Mat 

18  :

6  -

9  ; Luk 

17  :

1  -

2  ) 

42  “Ka sede mwat hwak a tɛ̀ hining e ji nèy nemo de na tɛ̀ gap mɛn e ra me, na he tik nà tɛ̀ gâp hɛ e ra me, ê dal a yɛ ka ba rɔgɔs gbɔng gwofwa hwongo e fwɔ mɛ, na be bomo hɛ mɛ̀ e ji gworep. 

43  Ka sede e vwɔ mō de gwo tɛ̀ o hwo ra banɛn, kpɔktɔ gwɛ! A dal naka hwo yel e kwɔ̂n neken gbak-gbak na vwɔ gwining zɔng, de hwô yel e kwɔ̂n kya na vɔ mō mwa ba, e ji kya de he rimi hɛ ko tyɔng wɛt. [ 

44  E hwomo, ‘bekǔt de be re babek mɛn be ku wɛt, ko kya mo arɔng he rimi hɛ ko tyɔng wɛt.’] 

45  Ka sede e bwol mō de gwo tɛ̀ o hwo ra banɛn, kpɔktɔ gwɛ! A dal naka hwo yel e kwɔ̂n neken gbak-gbak na bwol gwining zɔng, de hwô vɔk bol mō mwa ba, na be bomo hwo e kwɔ̂n kya. [ 

46  E hwomo, ‘bekǔt de be re babek mɛn be ku wɛt, ko kya mo arɔng he rimi hɛ ko tyɔng wɛt.’] 

47  Ko ka sede e reyis mō de re tɛ̀ o hwo ra banɛn, pat rɛ! A dal naka hwo yel e ji Segwɔm Dagwi na reyis rining zɔng, de hwô vɔk bayis mō mwa baba, na be bomo hwo e kwɔ̂n kya. 

48  E hwomo, ‘bekǔt de be re babek mɛn be ku wɛt, ko kya mo arɔng he rimi hɛ ko tyɔng wɛt.’ 

49  “Ba rɔda ba tɛ̀ kawɛ mwat jɛrɛ na kyâ reyɔm, sede remo de be tɛ̀ nenɔrɔ̂ yas de be yɛt vɔk na Dagwi jɛrɛ na nevwashe. 

50  “Nevwashe na sé naka; ko ka sede na tik tâ nɛ, e rɛ̌ de yin ê to tɛ̀ nɛ ne ta arɛt?” “Tik na tomong min be ta sede netâ nevwashe, ko sangal hin tyang na bemin.”

