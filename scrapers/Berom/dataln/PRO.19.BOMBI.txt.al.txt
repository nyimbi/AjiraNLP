1  A dal na mwat a sè pwɛng ko a sila gyat, e ra mwat de a vɔk nenu neba. 

2  A sé naka na mwat a sè sana tɔ́k wɛt, mwat de e ra nefufǔl e rà pyɛ́, ê bidɛ buru wɛt. 

3  Netɔ̌n mwasi ne wey na begwong mɛ, e rá shom na Dagwi Darwey. 

4  Nedanerey ne vey na besa pyak, ko mwat pwɛng besa mɛ be ye zak a hɛ. 

5  Mwât nuha bɔs e hywit a tabak wɛt, ko womo de e bere nebɔs bê tik ɛ nà tabak wɛt. 

6  Bemat pyak be simo be sɛ̀ somo na mwat nuyel, ko kawɛ mwat a sé sa na mwât nɔngɔs nenɔrɔ. 

7  Mwa câng mwat pwɛng be bɛɛ hé ves, tàga besa de ba sé yikyik na yɛ! E raa hɛn na neha mɛlɛm ko e ka sɛ̀ to mɛn wɛt. 

8  Yɛ de e sɛ̀ netsitsɛng e tɛ̀ yey na to mɛ, yɛ de e gyeng tɔk ê re nuyel. 

9  Mwât nuha bɔs ê kyè sana tábak wɛt, ko yɛ de e yɛt nebɔs ê wey. 

10  A sé tyɛng na tɔn a sangal e ji wok neta wɛt, taga sam a re negwɔm e ra bemât nuyel. 

11  Vɔ̂k tɔ́k-tsik he tɛ̀ mwat a ra shom ziri wɛt, ko a sé pyɛ nerey na yɛ a hala buru. 

12  Shôm gwɔ̀m ya sé sede lúlum gukum, ko e ra mwat, nerat mɛ na sé sede mwɛngɛ e ra sɔng. 

13  Tɔ̂n hwey ha sé pyɛ wey na da mɛ, ko hwā de a kat nu a sé sede rwâk kpam-magèy. 

14  Lɔ na nedanerey be re yi na beda, ko hwâ netsitsɛng a sé yi na Dagwi Darwey. 

15  Neriri ne tɛ̀ a hwo nevwâ reku, ko mwat de e sangal bɛs ê re vyong. 

16  Wo gyeng badu, wo gyeng neken mō, wo byɛs ha ê ku vwen. 

17  Mwât wok nemwishish bepɛng a sé nɔngɔs hwɔpɔ vɔk na Dagwi Darwey, ko Dagwi ê tala hɛ yaga tomong mɛ rat. 

18  Tabak hwey mō e jeng de sɛ̂t yey ha sé e ra yɛ, ko hwo kwon jut na shom sede hwô mɔrɔ hɛ wɛt. 

19  Mwat de a kat shom ê tala byɛ mó, yaga ka hwà sey ɛ, hwô to ra ano gbak. 

20  Wet betong na vô redu na hwo sey basa, na hwo bin sɛ̀ netsitsɛng e nuyel. 

21  Begwông yong pyɛ́ ba sé pyak e barê yey mwat, ko pyɛ́ de Dagwi Darwey a simo, e yɛ̄ yê tumal ting. 

22  Pyɛ de be simo na mwat, yɛ a tsak tɛ̂ yey, ko mwat pwɛng, a dal mwât yɛt nebɔs. 

23  Sâp Dagwi Darwey he kyè na mwat wɔ e neken, ko womo de a vɔk hɛ, ê sangal vit a pyɛ vyes de yê ra ɛ. 

24  Riri e tɛ̀ vwɔ mɛ e shǐ, ko e ka tɔk vɛ pyɛ́ vɔk e nu wɛt. 

25  Fala mwât byɛs, ko betɔn bê masa netsitsɛng, gyong mwât tɔ́k-tsik, ko ê sɛ̀ tɔ́k. 

26  Hwey de he dak dâ hɛ na he ro neng mɛ, he vey na rekyen. 

27  À hwey hom, sede hwà wok gyong wɛt, hwô ye rɛng yi e neha tɔ́k. 

28  Mwat nuha bɔs e tɛ̀ duk shɔt wo tɛ́ ɛ pyɛ shɛgɛsh, ko nû mwat vwes he simo banɛn sede be wɔ̀lɔk tuk. 

29  Tábak ha sé yaga bemat de ba vɔk byɛs, ko zining yaga dâk mǎ betɔn.

