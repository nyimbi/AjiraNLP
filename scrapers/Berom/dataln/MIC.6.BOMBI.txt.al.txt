1  Wet in betong na hâ Dagwi Darwey: Sogo, dul tó mo e nuyêl beraku, ko tik na berahwol be wok fwɔ mo. 

2  Wet in betong, à yin beraku, wok in kûn Dagwi Darwey, na yin batîs jey vê raane, yaga Dagwi Darwey a tɛ̀ kûn bemat mɛ, ko ê ra shɔt na Israyɛl. 

3  “À bemat hom, ma ga ra a yin sɛ́ ɛ? Yin a ga ruru na me a? Toyo a me hin! 

4  Yaga ma vey na yin yi e Misra, ma viri hin yi e lɔ̂ sesam, ko ma tomo Mose, na Aharon tanga Miryam e nuyel min. 

5  À bemat hom, bare hin na pyɛ de Gbɔng Gwɔ̀m Balak wo Mowap a yong, pyɛ de Balaam Bɛyɔr a toyo a yɛ mɛ, na pyɛ de ya té yi e Shitim vɔk e Gilgal, yaga na yin a tɔk tomong rat de Dagwi Darwey a sey in mɛ.” Pyɛ de Dagwi e simo 

6  “Mê vey e nuyêl Dagwi Darwey na sɛ́ na me ye guduruk e nuyêl Dagwi wo rak o ɛ? Mê vey e nuyel mɛ na nɔrɔ̂ pyɛ̂ rangas na byôt mus wo shey hining a? 

7  Dagwi Darwey ê vɔk yey pyɛng na gu beturuk, na nerɔt něy gu kuru a? Mê nɔng wen negel hom yaga buru hom, yɛ̀ hwêy rebek hom yaga nɛ̂n yey hom a?” 

8  Wey, à mwasi, Dagwi Darwey a ga ha a hwo, pyɛ de ya sé ryat, na pyɛ de e simo yi na hwo. Bē gas badu e tē, na be tɛ̀ yey na tsak tɛ̂ yey, na be kyè na dyɛ̂ng to na Dagwi mō. Dagwi ê tabak bemât mɔt tanga vê yol 

9  Fwɔ̂ Dagwi Darwey gwo mok e ra gbɔng repomo, a sé netsitsɛng nerat na be sap ɛ: “Wet in betong, à yin yerê bemat hom de yin a tula hin e repomo mo! 

10  Mê tɔk ye bam a pyɛ̂ nedanerey yê neves e lɔ̂ mwat vwes, na keshi masâ pyɛ́ ke bɔs, pyɛ dúsa arɛt? 

11  Mê tɔk hala a mwat pyɛ masâ nezap pyɛ́ na gwodap pyɛ̂ masa nedirik yɛ̂ kwɛlɛng a? 

12  Bedaberey min be kat yol, bemat min mwa be ha bɔs, na balêm kwɛlɛng mɛn. 

13  Yaga ano ma ga hwo mǎ hin, na me tɛ̀ yin wey yaga banɛn min. 

14  Yin ê re, ko vit à sirik, vyong yê sǎ e de royo hin. Yin ê hashe pyɛ́, ko yin ê tɔk gyep yɛ wɛt, ko pyɛ de yin a gyep, mê wey na yɛ na como. 

15  Yin ê tus, sana yɛt bwal o, yin ê farang pwat, sana mɔmɔ hin na něy o, yin ê piri nèy anap, sana sɔ nshi mo. 

16  Yaga yin a gyeng badu Gbɔng Gwɔ̀m Ɔmri, na mwa tom lɔ Gbɔng Gwɔ̀m Ahap, yin a raa vôs badu mɛn. Yaga ano mê tɛ̀ be wey na yin, bemat min bê sè pyɛ byɛs, ano yin ê wok na dusâ bemat mwa.”

