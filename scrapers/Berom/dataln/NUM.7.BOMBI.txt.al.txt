1  Tuk de Mose a yɛnɛ tɛ̂ bûk sangâl Dagwi, a shushu gwɛ na něy ko a tik gwɛ jaram yaga Dagwi mwa na pyɛ́ de ya sé e ji gwɛ. A to shushu gàgbang rangâs pyɛ́ mwa na pyɛ̂ fwôm hɛ na něy arɔng. 

2  E bama mo, bemât nuyêl BeIsrayɛl, vɛ a bedanelɔ vemo de bá sè bemât nuyêl yére mɛn e jeng de ba bara BeIsrayɛl, 

3  yɛn a vey a Dagwi Darwey na nɔrɔ mɛn. Bá vey na bekyɛkyɛ̂ berɔndɔng betyiimin de ba bang vɛ tanga berɔndɔng kuru na vɛ beba — rɔndɔng gwining yi na kawɛ mwât nuyel tanga kyɛkyɛ gwining yi na bemât nuyel beba. Yɛn a tik pyɛ́ mo e nuyêl bûk sangâl Dagwi. 

4  Dagwi Darwey a yâng Mose, 

5  “Sey pyɛ́ yemo yi na yɛn, yaga na be bin ra fwom na yɛ e jeng hashê pyɛ̂ bûk sangâl Dagwi. Gas a BeLevi yɛ tyɛng na yerê fwom de yɛn e ra.” 

6  Ano kwong, Mose a sey bekyɛkyɛ tanga berɔndɔng o, a nɔ̂ng BeLevi vɛ. 

7  A nɔ̂ng belɔ Gɛrshɔn bekyɛkyɛ beba na berɔndɔng benaas tyɛng na yerê fwom de yɛn e ra, 

8  ko a nɔ̂ng belɔ Mɛrari bekyɛkyɛ benaas na berɔndɔng rwit, tyɛng na pyɛ de fwom mɛn gwo simo. Yɛn mwa ba ra pyɛ de mwât nuyel mɛn Itamar, hwêy Aharon, piris, a ha a yɛn. 

9  Ko Mose a nɔ̂ng belɔ Kohat pyɛ́ cak wɛt, yaga fwom o mɛn gwa sé gwô pyɛ̂ jɛrɛ, ko be hashe yɛ e basanat mɛn. 

10  Bemât nuyel o yɛn a to vey na nenɔrɔ yaga nzem tîk gàgbang rangâs yas jaram, ko yɛn a tik yɛ e nuyêl kwɔn o. 

11  Ko Dagwi Darwey a ha a Mose, a ye, “Kahɛ tuk mwat gwining e ji bemât nuyel a rɔda vey na nenɔrɔ mɛ yaga tîk kwɔn o jaram.” 

12  -

83  Yɛn a raa bemɛn e gwong gwomo ngan: E tuk hê mɛsɛng o: Nashon Aminadap wo yerê Yuda E tuk hê ba: Nɛtanɛl Zuwar wo yerê Isakar E tuk hê tat: Ɛliyap Hɛlɔn wo yerê Zɛbulun E tuk hê naas: Ɛlizur Shɛdɛyur wo yerê Rubɛn E tuk hê tungun: Shɛlumiyɛl Zurishadai wo yerê Simɛyɔn E tuk hê tyimit: Ɛliyasaf Dɛyuwɛl wo yerê Gat E tuk hê taama: Ɛlishama Amihut wo yerê Ɛfrayim E tuk hê rwit: Gamalyel Pɛdazur wo yerê Manase E tuk hê shanetat: Abidan Gidɛyɔni wo yerê Bɛnyamin E tuk hê kuru: Ahiyɛzɛr Amishadai wo yerê Dan E tuk hê kuru na hɛ hining: Pagiyɛl Ɔkran wo yerê Ashɛr E tuk hê kuru na hɛ ba: Ahira Ɛnan wo yerê Naftali. Pyɛ̂ nɔrɔ yê kawɛ mwat ya sé jining o, yɛ a: Shǐ dɛdɛrɛng hining hê dyam pyɛng de nedirîk hɛ na wul kilo gwining na bit o, tanga shǐ dyam pyɛng hining de nedirîk hɛ na wul bebak betat e ji benaas vê kilo gwining mwa tyɛng na dyām de be ra mɛ fwom e kwɔ̂n re a Dagwi ɛ fongol. Kawɛ mo a sila na nemuk de ba suk na něy yaga nɔrɔ̂ nemuk; gubu gwining gwo dyam shinang de nedirîk gwɛ na sé begiram naga gwining na kuru baba (

120  ); ba sila gwɛ na pyɛ̂ nesang hyɔɔlɔl; bwot mus gwining, na turuk gwining, na bwot turuk gwining de wa wul shey hining, yaga nɔrɔ̂ yas burang; gam gwining yaga nɔrɔ̂ fûng banɛn; berɔndɔng beba, na beturuk betungun, tanga begam betungun, tanga bebot beturuk betungun de ba wul shey hining yaga nɔrɔ̂ wunâ nesa. 

84  -

88  Yemo yɛ à mwa pyɛ̂ nenɔrɔ de bemât nuyêl BeIsrayɛl vane kuru na vɛ beba ba vey mɛ yaga tîk gàgbang rangâs pyɛ́ jaram: — neshǐ dɛdɛrɛng ne dyam pyɛng kuru na nɛ neba, na neshǐ dyam pyɛng kuru na nɛ neba. Mwa nedirîk neshǐ dyam pyɛng o na sé kilo kuru baba na vɛ betaama (

27  ); — gùbu kuru na vɛ ba vê dyam shinang de ba sila na pyɛ̂ nesang hyɔɔlɔl. Mwa nedirik dyam shinang o na sé kilo gwining na bit o; — bebot bemus kuru na vɛ beba, na beturuk kuru na vɛ beba, tanga bebot beturuk kuru na vɛ beba de ba wul shey hining; mwa yas o ya sé yaga nɔrɔ̂ yas burang; — begam kuru na vɛ beba yaga nɔrɔ̂ fûng banɛn; — berɔndɔng kuru baba na vɛ benaas (

24  ), beturuk kuru batyiimin (

60  ), begam kuru batyiimin (

60  ), na bebot beturuk kuru batyiimin (

60  ), de ba wul shey hining. Mwa yas yemo ya sé yaga nɔrɔ̂ wuna nesa. 

89  Jeng de Mose a yel e bûk sangâl Dagwi, yaga na a há na Dagwi Darwey, a wok fwɔ̂ Dagwi Darwey. Fwɔ mo gwa yi e tê bekɛrup beba de ba sé e ra pyɛ bâng kundung de gwa vɔk pyɛ́ de ya dura wuna-na-sirâ Dagwi, ko a ha na yɛ.

