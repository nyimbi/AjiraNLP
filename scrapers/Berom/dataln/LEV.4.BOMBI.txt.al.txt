1  Dagwi Darwey a ha a Mose a yang ɛ, 

2  a ha a BeIsrayɛl ngan: Ka sede mwat hwak a ra renɛn, a ra pyɛ de Dagwi Darwey a yâng yɛ kyiri, mwa ano de a tɔk, a ra renɛn wɛt, ko a rɔda gyeng badu vemo ngan: 

3  Ka sede a sé e darwêy bepiris de a ra renɛn, ko renɛn o ra sé rê bemat o arɔng, tik na a vey na bwôt mus de wa vɔk rām kɛ pyɛ cak vyes wɛt, na a nára wɛ nɔrɔ̂ fûng banɛn. 

4  Tik na a vey na mus o e rwi bûk sangâl Dagwi. A rɔda tɛ̀ vɔ mɛ e ra tô wɛ, na a yɛrɛ wɛ e hwomo e nuyêl Dagwi Darwey. 

5  Yɛ darwêy bepiris o a rɔda vɛ nemi mo na a yel mɛ e buk o. 

6  A rɔda gyira kwɛn vwɔ mɛ e ji nɛ, na a zagat nɛ zang taama e vwel e nuyêl gworugu dûl Kwɔn Jɛrɛ Hê Jɛrɛ. 

7  A rɔda tɛ̀ nemi mo nehak e ra pyɛ́ de ya sé sede badûk gàgbang rangâs pyɛ̂ nesang hyɔɔlɔl de wa sé e ji buk o. Ko bwâng nemi mo kwong a rɔda losho nɛ e retîs gàgbang rangâs yas de wa sé e rwi buk o. 

8  E bama mo, a rɔda paa mwa sebwêp banama mo, sɛ à mwa sebwêp pyɛ̂ jim o, 

9  na pyík o na mwa bwêp yɛ̄, tanga cûng bwêp yey o de a rɔda paa na pyík o, 

10  tyɛng sede remo de e paa yerê pyɛ́ yane yi e ji mus de be rangas yaga nɔrɔ̂ wunâ nesa, ko a rɔda rangas yɛ e ra gàgbang rangâs yas. 

11  Ko a rɔda jut rehwô mus o tanga mwa banama mo, na to mo, na bol o, mwa na balagey na beving o, 

12  wɔgɔ, mwa bwâng pyɛ́ de ya tɛt ɛ e ji mus o, na a jut wɔ e bamâ jêy kwɔ̂n ye ngyɔk, e kwɔn de ha sé haalal, kwɔn de be lusha ɛ nefongôl kya ne gàgbang rangâs yas, na be rangas ɛ yɛ̄ e ra kyâ cɔ́gɔt. 

13  Ka sede a sé e regyɛng BeIsrayɛl mwa de ba ra pyɛ de Dagwi Darwey a yâng yɛ kyiri, mwa ano de yɛn a tɔk, e renɛn wɛt, ko ba ga ra renɛn à rane. 

14  E bama de bemat o ba ga di renɛn de ba ga ra, tik na be vey na bwôt mus, yaga nɔrɔ̂ fûng banɛn, ko bê vey mɛ e nuyêl bûk sangâl Dagwi. 

15  Bemakûk regyɛng BeIsrayɛl ba rɔda tɛ̀ vɔ mɛn e ra tô mus o, ko yɛn a rɔda yɛrɛ wɛ e nuyel mɛ. 

16  Gbɔng piris a rɔda vɛ nemi mo na a yel mɛ e buk o. 

17  A rɔda gyira kwɛn vwɔ mɛ e ji nɛ, na a zagat nɛ zang taama e vwel e nuyêl gworugu dûl Kwɔn Jɛrɛ Hê Jɛrɛ. 

18  A rɔda tɛ̀ nemi mo nehak e ra pyɛ́ de ya sé sede badûk gàgbang rangâs pyɛ̂ nesang hyɔɔlɔl de ha sé e ji buk o. Ko bwâng nemi mo kwong, a rɔda losho nɛ e retîs gàgbang rangâs yas de wa sé e rwi buk o. 

19  E bama mo, a rɔda paa mwa sebwêp banama mo, ko a rangas sɛ e ra gàgbang rangâs yas. 

20  A rɔda ra na mus o tyɛng sede remo de á kana ra na mus de bá nára wɛ yaga halâ banɛn. Ko e bama de a ra pyɛ de ya dura talâ-nɛn yaga BeIsrayɛl o, Dagwi a rɔda hala a yɛn banɛn mɛn. 

21  Ano arɔng, a rɔda jut mus o wɔ e bamâ kwɔ̂n ye ngyɔk, na a rangas wɛ, sede remo de á rangas mus de a nára yaga to mɛ. Hemo hɛ à nɔrɔ de ba ra yaga halâ banɛ̂n regyɛng BeIsrayɛl. 

22  Ka sede a sé hwak e ji bemât nuyêl yére BeIsrayɛl de a ra pyɛ de Dagwi Darwey, Dagwi mɛ a yâng yɛ kyiri, mwa ano de a tɔk, e renɛn wɛt, ko a ga ra renɛn à rane. 

23  E bama de a ga di renɛn de a ga ra, ko tik na a vey na gam de wa vɔk ram kɛ pyɛ cak vyes wɛt, yaga narâ nɔrɔ mɛ. 

24  A rɔda tɛ̀ vɔ mɛ e ra tô wɛ, ko a yɛrɛ wɛ e nuyêl bûk sangâl Dagwi e kwɔn de be yɛt ɛ̀ yas de be rangas burang vɔk na Dagwi. Hemo ha sé nɔrɔ̂ fûng banɛn. 

25  Ko piris a rɔda gyira kwɛn vwɔ mɛ e ji nemi mo, na a tɛ̀ nɛ e ra pyɛ́ de ya sé sede badûk gàgbang rangâs yas. Ko bwang nemi mo a rɔda losho nɛ e retîs kwɔn o. 

26  Ano, a rɔda rangas mwa sebwêp gam o e ra gàgbang rangas o, sede remo de á rangas sebwêp yas de bá nára yaga nɔrɔ̂ wunâ nesa. Ko e bama de a ra pyɛ de ya dura talâ-nɛn yaga mwât nuyel o, Dagwi a rɔda hala a yɛ renɛn mɛ. 

27  Ka sede a sé mwat hwak e ji regyɛng BeIsrayɛl de a ra pyɛ de Dagwi Darwey a yâng yɛ kyiri, mwa ano de a tɔk, e renɛn wɛt, ko a ga ra renɛn à rane. 

28  E bama de a ga di renɛn de a ga ra, ko tik na a vey na shep vyel de ya vɔk ram kɛ pyɛ cak vyes wɛt yaga nára nɔrɔ mɛ. 

29  A rɔda tɛ̀ vɔ mɛ e ra tô vyel o, ko a yɛrɛ yɛ e kwɔn de be yɛt ɛ yas de be rangas burang vɔk na Dagwi. 

30  Ko piris a rɔda gyira kwɛn vwɔ mɛ e ji nemi mo, na a tɛ̀ nɛ e ra pyɛ́ de ya sé sede badûk gàgbang rangâs yas. Ko bwang nemi mo a rɔda losho nɛ e retîs kwɔn o. 

31  E bama mo, a rɔda paa mwa sebwêp shep vyel o, tyɛng sede remo de be paa sebwêp banama de be nása yaga nɔrɔ̂ wunâ nesa, ko a rɔda rangas sɛ e ra gàgbang rangâs yas, yaga na nesang nɔrɔ mo ne pɛngɛ a Dagwi Darwey yey. Ko e bama de a ra pyɛ de ya dura talâ-nɛn yaga mwat o, Dagwi a rɔda hala a yɛ renɛn mɛ. 

32  Ko ka sede mwat o a vey na shep vyel pyɛng e tô vyel shi yaga renɛn mɛ, ko tik na a vey na shep o de ya vɔk ram kɛ pyɛ cak vyes wɛt. 

33  A rɔda tɛ̀ vɔ mɛ e ra tô yɛ, ko a yɛrɛ yɛ e kwɔn de be yɛt ɛ yas de be rangas burang vɔk na Dagwi. 

34  Ko piris a rɔda gyira kwɛn vwɔ mɛ e ji nemi mo, na a tɛ̀ nɛ e ra pyɛ́ de ya sé sede badûk gàgbang rangâs yas. Ko bwang nemi mo, a rɔda losho nɛ e retîs kwɔn o. 

35  Ano arɔng, a rɔda paa mwa sebwep o, tyɛng sede remo de be paa sebwêp banama vyel de be nása yaga nɔrɔ̂ wunâ nesa, ko a rɔda rangas sɛ e ra gàgbang rangâs yas tanga bwang nenɔrɔ̂ pyɛ̂ re de be nása vɔk na Dagwi Darwey. Ko e bama de a ra pyɛ de ya dura talâ-nɛn yaga mwat o, Dagwi a rɔda hala a yɛ renɛn mɛ.

