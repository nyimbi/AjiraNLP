1  Iyɔp a hanat a ye: 

2  “Wet betong hywɛɛ na ha hom, hemo he sè a me wɔ́rɔk. 

3  Ra yin gabɔk jeng de ma sé ha, ko e bama mo yin de shɛgɛsh me. 

4  Ko me, sesin hom sa sé na mwasi wɛt! Sɛ́ ye ro me sana ra shom ɛ? 

5  Bɛrɛng hin me na yin a di pyɛ langat, yin tɛ̀ vɔ min e nu. 

6  Sede ma bare na pyɛ de ya sɛ̀ me, me wok bengyip, rebek hom re pere vow. 

7  Yaga sɛ́ de bemat beves ba rɔngɔl beken be sè kwop ko be sè gwɛsɛ gap ɛ? 

8  Yɛn a di nèy mɛn nà ga vey bemat, ko ba ga di nèy nèy mɛn arɔng. 

9  Ba sé sangal tyang e nelɔ mɛn vit a bengyip, vwɔ̂ Dagwi gwa hwo e ra yɛn wɛt. 

10  Bemùs mɛn be sang tik nà tɔs nèy wɛt, berɔndɔng mɛn be tɔs nèy, vit a paa nejim. 

11  Nèy mɛn ne ra jɔgɔ sede nèy tyīmit e kwara, ne kyě gyilsit. 

12  Nèy o ne rɛ̌ fwɔ̂ lwɛlɛ̂ yom na bing, ne vɔk yey pyɛng na fwɔ̂ bedurum. 

13  Ba sé e ji nedanerey na sangâl netyang, ko remo-remo be kyè vɔk e kwɔ̂n bevuvwel. 

14  Yɛn vɛ de ba yang Dagwi, ‘Gas o na wot!’ Wot a vɔk cwey tɔ̂k begwong mō wɛt. 

15  Yɛ wà, De A Dal Na Reto Mwa, de wot ê ra a yɛ fwom ɛ? Pyɔlɔ̂ sɛ́ de wot ê sɛ̀ sede wot a re a yɛ fongol arɛt? 

16  Yɛn a jut nedanerey mɛn, na sé pyɛ̂ vɔ mɛn, ko barê bemât banɛn ha vey bagat na me wɛt. 

17  Zang ala, de be rimis kywa-kya bemat beves ɛ? Zang ala, de tumbang wo hwo e ra yɛn ɛ? Zang ala, de Dagwi e tɛ̀sɛ a yɛn yey sit e ji shom mɛ ɛ? 

18  Yɛn a sé sede byɛmɛ e nû gul, sede nesos de gûl rwak gwo hashe. 

19  Be tē, Dagwi e tabak hwey yaga banɛ̂n da mɛ, tik mwat o a sey pyɔlɔ mɛ, na a tɔk neves o. 

20  Tik na yɛn a di wey mɛn, tik na yɛn a sɔ shôm Wo Reto Mwa. 

21  Jeng de nekên mwat na ga kwey, ê to tɔk kɛ nèy mɛ na sé sangâl yey pyɛng arɛt? 

22  Mwat ê tɔk basa a Dagwi tɔ́k, yɛ de e ra shɔt yi e hwomo e lagwi bɛ? 

23  Mwat hwak e ku a sè rɔngɔl wɛ́kwɛk, a sé sangâl wok neta vit à pyɛ de ye tak a yɛ. 

24  Rebek mɛ fwerep à rɛ, sɔrɔng kup mɛ kwen o kwen o. 

25  Ko hwak e ku e ji lashê yey, a ga sang wok neta wɛt. 

26  Mwa yɛn ba sé pyɛ jining o, bê ku, bê lɛrɛ hɛn, ko bekut bê kyiri hɛn. 

27  Mwin, ma tɔk bare min, begwong de yin e yong na yin a mǎ me. 

28  Yin e tē, ‘Lɔ gbɔng mwat hemo a hɛ ɛ? Buk sangâl mwat vwes o gwa sé e gwa arɛt?’ 

29  Yin a ga rangâl bemat de ba ga kyě kyè wɔ e nedem pyak, ko yin a sey nuha mɛn wɛt wɔgɔ, 

30  e tûk shɔt bê hala mwat vwes yi e ji reyɔm, ko bê séy ɛ, e tûk shom. 

31  Wa ê ha e nuyel mɛ negwɔn mɛ wɛshɛrɛk ɛ? Ko wa de ê tala hɛ pyɔlɔ̂ pyɛ de â ra ɛ? 

32  Jeng de bê wɔ na yɛ e sak, bê gyenges sak o. 

33  Ê wok netâ fongol buruk de be shusha e ra yɛ, pyak ba ga tanga kyè e ra yɛ, pyak bê kyè e bama mɛ arɔng. 

34  Wɔ́rɔk min ha sé yapyi, vit à pyɛ cak mwin, e ji neha min sɛ̌ nebɔs zɔng.”

