1  Dagwi Darwey a to yâng Mose, “Ci na Farawo, na hwo yang ɛ, Dagwi Darwey a ye ngan: ‘Hàla bemat hom, be kyè wɔ̀ re a me fongol. 

2  Ka sede hwà simo wɛt, ko ma rɔda tomo na tumbâng bebot e sevwel o mwa. 

3  Gwɔrɔt Nil gwô sila na vɛ, ba rɔda dɔng, bê yel e ji lɔ mō wɔ̀ sɛ̀ duk pɔlɔ mō na e ra gwat mō, Bê yel e nelɔ bemât badu mō tanga mwa bemat mō arɔng, bê sè e bapik na e ji neshǐ yông pyɛ́ mo. 

4  Bebot o bê turus e ra hwo na mwa bemat mō berey na bepɛng arɔng.’ ” 

5  Dagwi Darwey a to yâng Mose, “Há a Aharon, a nára vwɔ mɛ na gwele mɛ e ra nerɔt, na bakang tanga bekadung, yaga na bebot be nusu e ra sevwêl Misra.” 

6  Aharon kwong a nára vwɔ mɛ e ra nshî Misra, ko bebot ba nusu, ba kyiri sevwel. 

7  Ko bemât tô bes arɔng ba tɛ̀, bebot ba nusu e vwel yi na bes mɛn. 

8  Farawo a tomo, be vey na Mose tanga Aharon, a yang ɛn, “Ra in won na Dagwi Darwey, na a pat bebot yi e kwɔn hom na kwɔ̂n bemat hom, ko ma rɔda hàla bemat min, na be kyè wɔ̀ nára a Dagwi Darwey nɔrɔ̂ yas.” 

9  Mose a hwo yâng Farawo, “A sé na hwo, na hwo tɛ̀ a me jeng de hwó simo, na me ra won yaga hwo, na bemât badu mō tanga mwa bemat mō. Mê ra won, yaga na bebot o be hàla nelɔ min sɛ̌ vê ji Gwɔrɔt Nil zɔng de bê tik vɛ.” 

10  Farawo a toyo a Mose, a ye, “Nahwol.” Ko Mose a ye, “Tala mo, ê sè tyɛng sede remo de hwà ha, ko hwà rɔda tɔk, vit a mwat de a sé sede Dagwi Darwey, yɛ Dagwi mot. 

11  Bebot o bê nunus hɛn yi na hwo na bemat mō mwa, sɛ̌ vê Gwɔrɔt Nil zɔng de bê nàra.” 

12  Ano kwong, Mose tanga Aharon ba nusu hɛn yi na Farawo, ko Mose a ra won na Dagwi Darwey e ra hâ bebot o, vemo de a ga tak a Farawo na vɛ. 

13  Dagwi Darwey a sey wôn Mose, ko bebot de bá sè e ji nelɔ na nelala tanga e hiri ba wey mwa pyɛt. 

14  Ko ba tula vɛ bagwɔt o bagwɔt o, ko vwel o ha rugus na nesang hwoolol. 

15  Sede Farawo a di, ba ga nɔt ɛ nesong, a to tɛ̀ yey mɛ kashalang, a kyɛ́ ɛ nà wok Mose tanga Aharon, sede remo de Dagwi Darwey a ga kana ha. Tumbang wo netat, à ngyána 

16  Dagwi Darwey a yâng Mose, “Há a Aharon, yɛ a nára gwele mɛ, na a fala mɛ fongôl vwel, na gwo tɛ́ ɛ ngyána e ji sevwêl Misra mwa.” 

17  Aharon kwong a jut gwele mɛ, a fala mɛ fongôl vwel o, ko ngyána ya nusu, ya kaba bemasi tanga ngyāma. Mwa fongôl vwêl Misra gwa tɛ́ ɛ ngyána. 

18  Bemât tô bes ba ra, na be tɛ̀ ngyána ye nusu yi na bes mɛn arɔng, ko ba kyɛm wɛt. Ngyána mo ya sè e ra bemasi tanga ngyāma. 

19  Ko yɛn a yâng Farawo, “E fwôm Dagwi a gwomo!” Mwa ano, Farawo a tɛ̀ yey mɛ kashalang, a kyɛ́ ɛ nà wok Mose tanga Aharon, sede remo de Dagwi Darwey a ga kana ha. Tumbang wo nenaas, à cíng 

20  Dagwi Darwey a yâng Mose, “Sogo bop nagasi, na hwo wɔ̀ man na Farawo tyɛng jeng de e nunus vɔk e gwɔrɔt. Yang ɛ, Dagwi Darwey a ye ngan: ‘Hàla bemat hom, be kyè wɔ̀ re a me fongol. 

21  Ko ka hwà kyɛ́ o nà hàla hɛn, ko ma rɔda gáng a hwo gwakû cíng, hwo na bemât badu mō, na bemat mō mwa. Nelɔ BeMisra tanga mwa vwel o ha rɔda sila na cíng o. 

22  Ko e tuk hane mo, mê tik bak vwêl Gɔshɛn, kwɔn de bemat hom ba sé sangal ɛ, vit a cíng. Yi ano, hwà rɔda tɔk, me Dagwi Darwey ma sé dura reto hom e ji vwel hemo. 

23  Ma rɔda ra a bemat hom detu na bemo. Nahwol wɛ de pyɛ bes yemo yê té.’ ” 

24  Ko Dagwi Darwey a ra ano. Bàkû cíng pyak ba vey yel e ji lɔ Farawo na nelɔ bemât badu mɛ. Cíng o ya tak a sevwêl Misra mwa sizɔng. 

25  Ko Farawo a tɛ̀, ba vey na Mose tanga Aharon, a yang ɛn, “Kyè in wɔ̀ nára nɔrɔ̂ yas vɔk na Dagwi, ko ra in e ji sevwel o.” 

26  Ko Mose a ye, “Wot ê tɔk ra ano wɛt. Di, yerê nenɔrɔ̂ yas de wot a rɔda nása a Dagwi Darwey, Dagwi mot, na sé ligis na BeMisra. Ka sede wot a nása yas o, na BeMisra be di, ko ba rɔda tow ot na beta! 

27  A sé gbing-gbing, wot kyè kwɛngɛl pɔlɔ tat vɔk e hey, na wot wɔ̀ nása a Dagwi Darwey, Dagwi mot, nenɔrɔ, sede remo de a nɔng ot nu.” 

28  Ko Farawo a ye, “Ma rɔda hàla hin, yin kyè wɔ̀ nára nɔrɔ vɔk na Dagwi Darwey, Dagwi min, e hey, ko yin kyè yikyik wɛt. Ra in won yaga me arɔng.” 

29  Mose a toyo a yɛ, a ye, “Sede ma nusu yi e nuyel mō, ma rɔda ra won na Dagwi Darwey, ko nahwol, cíng o yê nu ɛ yi e kwɔn mō, na bemât badu mō tanga mwa bemat mō. Ko hwo kē, hwo to kwɛlɛng, na hwo kyɛ́ o nà hàla bemat o, na be wɔ̀ nása a Dagwi Darwey nenɔrɔ wɛt.” 

30  Ko a nusu yi na Farawo, a ra won na Dagwi Darwey, 

31  ko Dagwi Darwey a ra pyɛ de Mose a ra won o. Cíng o ya nu ɛ yi e kwɔ̂n Farawo, na bemât badu mɛ tanga mwa bemat me, ko kecing kining ka to tɛt ɛ̀ wɛt. 

32  Ko mwa ano, Farawo a tɛ̀ yey mɛ gbarak gbak, a hàla bemat o, be kyè wɛt.

