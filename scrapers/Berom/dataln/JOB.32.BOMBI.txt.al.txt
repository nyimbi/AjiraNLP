32  :

1  —

37  :

24  ) 

1  Bemat betat o ba to toyo a Iyɔp na hanat wɛt, yaga a jut to mɛ a sé cik. 

2  Ko Ɛlihu Barakɛl wo Bus yi e yerê Ram a tɛ̀ shom sizɔng na Iyɔp yaga a jut tó mɛ a sé cik, a dal Dagwi. 

3  A to ra shom na besâ Iyɔp betat o yaga yɛn a tɔk sɛ̀ pyɛ de bê hanat a Iyɔp wɛt mwa ano de ba kana ye, a ga buru. 

4  Ɛlihu a sè gyeng na a ha na Iyɔp yaga yɛ wɛ a hwey e ji mɛn. 

5  Jeng de a di bemat betat vane ba vɔk pyɛ de bê toyo a Iyɔp mɛ wɛt, a tɛ̀ shom. 

6  Ɛlihu Barakɛl wo Bus a hwo ha a ye, Hâ Ɛlihu “Ma sé hwey e ji min, ko yin a ga vɛ̂ neshey, yaga ano ma wok bengyip, ma tùt ɛ nu, kɛ ma ha pyɛ de ya sɛ́ e yey hom wɛt. 

7  Ma yâng to hom, tik neshey ne ha, nepyak neshey arɔng ne basa netsitsɛng. 

8  Ko gabik Dagwi ha sé e ji mwat, nesong Wo Reto Mwa ne nɔngɔs hɛ netsitsɛng. 

9  A sé e neshey pyak de né nɔng netsitsɛng, kɛ shɔlɔ de ye nɔng tɔk wɛt. 

10  Yaga ano, wet in betong na me, tik na me ha bare hom arɔng. 

11  Di, ma ga niri na me wok ha min e ngyen, ma wet betong na tɔrɔng min, jeng de yin a sè bare pyɛ de yin ê ha. 

12  Ma wet betong na yin naka, ko di, vit a hwak e ji min de a gang Iyɔp, vit a winde a toyo a yɛ na hanat e ji min. 

13  Yin kwon ye, yin a ga sɛ̀ netsitsɛng wɛt: Dagwi zɔng de ê gang ɛ́ ko e mwat wɛt. 

14  Iyɔp a ga ha pyɛ cak vey sɛ̀ me wɛt, ko mê hanat a yɛ neha sede nemin wɛt. 

15  Ba ga gang in, vit a hin na nû hanat, 

16  ko mê sǎ yuu jeng de yin a ye pyɛ cak wɛt a? Yin a sangal yuu yaga vit a hin na pyɛ de yin ê hanat a re? 

17  Me ma vɔk hanat, mê ha pyɛ de ya sé e bare hom. 

18  Ma sila na neha, de gabik hom he shonong me na nɛ̀. 

19  Yey hom ya sé sede siring de vit a gwông sɔ̂ gul, sede kwō de ba bang viisis de ha sé lɛs e ra takla. 

20  Gbing-gbing me ha na a yang me rɔ̀s, me wunta nu na me hanat. 

21  Mê dura simô to wɔ̀ sè mwat hwak, kɛ me rwak nu e ra mwat wɛt. 

22  Mê kyɛm me rwak nu e ra mwat wɛt oow, yaga Dagwi de a yong me, ê pere wey na me.”

