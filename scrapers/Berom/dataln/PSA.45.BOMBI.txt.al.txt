1  Báre hom ha sila na neha nerat, ma sé yong lwɛlɛ yaga gbɔng gwɔ̀m. Mê ra fwom na lem hom, sede mwât sekwɛl e ra fwom na kwêt jɛk. 

2  Hwà dal bwang bemat mwa na nekasang! Neha mō na sé mwɛɛsɛs, na sé tyang. Yaga ano, Dagwi a tɛ̀ á hwo nerat gbak-gbak. 

3  À suga, hwà sé gbɔng o wo nerey na nerat. Gana wal mō. 

4  Laga dwa e ji gbɔng nerey na nerat mō mo! Kyè wɔ di wɛng, tumal e ra tsak o. Sɛlɛ bepɛng, gas a yɛn shɔt e tē, rá pyɛ́ de yê tɛ̀, bemat be wok bengyip mō. 

5  Ket de hwó tabas mɛ ba sé zomzom, bê luga neyey bemât repugu mō, yére bemât jey yê gaba e cât bol mō. 

6  Gwofwa negwɔm mō gwa sé gwo Dagwi, gwô nàra gbak-gbak! Hwô gas a bemat mō shɔt e tē. 

7  Hwó tɛ̀ yey na pyɛ́ ryat, ko hwó kyɛ́ o pyɛ́ vyes. Yaga ano, Dagwi mō a ga kasa hwo, a ga tɛ̀ yey mō ye pɛngɛ ding-ding ye dal yê bwang bemat mō. 

8  Berugu mō be ro nesang nerat nè něy mir, na alowe, tanga kasiya. Be dak yôm kwo e nelɔ mō de ba tɔrɔ nɛ̀ na yìn gbin, e tá a hwo. 

9  E ji beha de ba sé e ji lɔ mō, nèy behwông begbɔng begwɔ̀m na sé ɛ. Derwey a sé e tumal e vwɔ yegê gwofwa negwɔm mō, a tɔrɔ hɛ na yɔ̀m celes dyam shinang. 

10  À hwóng hom, wet betong na hwo jut e yey mō pyɛ de mê ha: Hwô to sè tanga bemat mō wɛt. 

11  Nezɛrɛ mō nê tɛ̀ gbɔng gwɔ̀m a vɔk cwey mō. Yɛ wɛ a dalɔ mō, dyɛng to mō na yɛ. 

12  Bemât repomô Tur bê vɛ̀sɛ a hwo na nenɔrɔ, bedaberey bê ye ngyɛ́k, na be sɛ̀ nerat yi na hwo. 

13  Hwōng o a sé zɛrɛ tyɔng wɛt. Ba tɔrɔ rugu mɛ na shwêy dyam shinang. A sé yel e ji lɔ gwɔ̀m, 

14  yɛ tanga berungat mɛ ba sé bɔrɔs e ra beput de ba tɔrɔ vɛ na nzem, be kyè wɔ kyɔk a gbɔng gwɔ̀m hɛ. 

15  Be kyě na râ lwɛlɛ̂ yey pyɛng, be rɛ̌ na nzem wɔ̀ yel e ji lɔ mo. 

16  À gbɔng gwɔ̀m, hwô sɛ̀ nèy bewen de nê tut e gwofwa negwɔm, tyɛng sede beda mō de ba kana tut ɛ. Hwô tɛ̀ ɛn, be tɛ́ ɛn vê vɔ̂k negwɔm e ra bavwel pyak. 

17  Ko me ra lwɛlɛ hom na be dopse bare na hwo vɔk e nezamang. Mwa yére bemât jey ya rɔda somo hwo vɔk e nesheneshey.

