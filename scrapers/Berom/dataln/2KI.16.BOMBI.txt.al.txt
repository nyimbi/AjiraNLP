2  Neha 

28  :

1  -

27  ) 

1  E shey hê kuru na hɛ taama hê negwɔm Pɛka wo Israyɛl, Ahas Yɔtam a hwo re negwɔm Yuda. 

2  E jeng o, a vɔk neshey kuru baba. A re negwɔm o yi e Yɛrusalɛm neshey kuru na nɛ netyiimin. A raa begwong dâ beda mɛ Davit wɛt, yaga a ra pyɛ́ de ya jam a Dagwi Darwey, Dagwi mɛ wɛt. 

3  A kat ragas banɛn a dal mɛ begbɔng begwɔ̀m Israyɛl. A nára hwey mɛ nɔrɔ̂ rangas vɔk na ci. Negwɔn nemo na sé a Dagwi byɛm-byɛm. Nɛ à nane de na tɛ̀ Dagwi Darwey a pat mɛ yére bemât vwel o, na a nɔ̂ng BeIsrayɛl hɛ. 

4  Ahas a nása nenɔrɔ detidetu e nekwɔn sekwit ne berahwol tanga e nɛ̂n cɔ́gɔt ryey o. 

5  -

6  Jeng de Ahas á sè re negwɔm Yuda, ko gbɔng gwɔ̀m Sirya a to sey ɛ repomô Elat yi e vwɔ̂ BeYuda. A pat BeYuda mo na retek, ko a to nɔ̂ng BeƐdɔm rɛ, yɛn a sangal ɛ e hwomo pere vey e remo. E jeng jining a yane de gbɔng gwɔ̀m Sirya, Rezin tanga gbɔng gwɔ̀m Israyɛl, Pɛka ba kyè vɔk e Yɛrusalɛm, na be wɔ hwo e ra rɛ, ko mwa ano, yɛn a ka tɔk re rɛ wɛt. 

7  Ahas a hwo tomo vɔk na Tiglat Pilɛsɛr wo Asirya, a yang ɛ, “Neken mō ne nàra! Di, gbɔng gwɔ̀m Sirya tanga gbɔng gwɔ̀m Israyɛl ba ga vey hwo me na como, me mwat mō. Gabɔk wɛt, vey sey me!” 

8  A hashe mwa dyam pyɛng tanga dyam shinang yi e ji begban Gbɔng Duk Re Fongol tanga ve lɔ gwɔ̀m, a tomo a yɛ mɛ nɔrɔ. 

9  Tiglat Pilɛsɛr a wok won mɛ mo, a hwo sogo tanga bemât como mɛ, ba kyè vey e Sirya. A re gbɔng repomô Damaskus, ko a to hashe bemat vɔk e repomô Kir e de sesam, a to mɔrɔ Resin arɔng. 

10  Ahas a wɔ e Damaskus, na a wɔ man na Tiglat Pilɛsɛr. Jeng de a sé e hwomo, ko a hwo di kwɔ̂n nása nenɔrɔ, a vɛ̌ tomo a Uriya, piris e Yɛrusalɛm na zina mo, na be lɔk a yɛ yerê hɛ. 

11  Uriya a raa wɔ́rɔ mo, ko a yong hak tyɛng na hane mo, a tala lɔk o gyam na Ahas a toyo yi e Damaskus. 

12  Bama de Ahas a toyo, a wɔ di kwɔn nása nenɔrɔ mo, na a to nára ɛ nɔrɔ̂ yas de be yɛt. A tut vɔk e kwɔ̂n nása nenɔrɔ mo, 

13  a vɛ̌ nára nɔrɔ̂ yas de be yɛt be rangas burang na nɔrɔ̂ nemuk yaga to mɛ. A shusha nɔrɔ̂ pyɛ̂ sɔ, ko a waram nemî yas ye nɔrɔ̂ wunâ nesa e ra kwɔn o arɔng. 

14  Bamâ ano, a tɛ̀ be sek kwɔ̂n nása nenɔrɔ hê dyam pama de há sè e nuyel Gbɔng Duk Re Fongol wɔ e bak yege, na a bin tik ɛ kwɔn mɛ pas o e dem o. 

15  Ko a nɔ̂ng Uriya, piris nu, a ye, “E ngamo nuyel bê nása nenɔrɔ̂ yas burang na nenɔrɔ̂ nemuk ne nagasi na ne nahywelek e ra gbɔng kwɔ̂n nása nenɔrɔ hemo. Bê nása ɛ nenɔrɔ̂ burang na nenɔrɔ̂ nemuk tanga nenɔrɔ̂ pyɛ̂ sɔ yaga gbɔng gwɔ̀m tanga ne bemat mwa arɔng, ko bê to waram nemî yas de ba ga yɛt e ra kwɔn o. Ko be tik a me kwɔ̂n nása nenɔrɔ hê dyam pama, na me bin rangsâl Dagwi ɛ pyɛ de e simo na me ra.” 

16  Uriya a ra kayɛ pyɛ de Ahas a nɔng ɛ nu. 

17  Ahas a tɛ̀, be pat bebak behak yi e bekyɛkyɛ dyam pama mwa na bèpěy vɛ de ba ra mɛ fwom e Gbɔng Duk Re Fongol. A to tɛ̀, be pat gwogbɔng gwopey yi e ra bemus dyam pama, na be tɛ̀ gwɛ e ra kwɔ̂n tikis hak de ba yong na beta. 

18  A tɛ̀, be jut buk gwomo de ba ra mɛ fwom yaga rê fongol Tuk Shábat, ko a bang rwi de gbɔng gwɔ̀m e kweres ɛ vɔk e de rê fongol. A ra ano, yaga na a bin pɛngɛ a Tiglat Pilɛsɛr mɛ yey. 

19  Bwang pyɛ́ de Ahas a ra, ba jɛk yɛ e Bwok-basâ Pyɛ̂ Bare yê Begwɔ̀m Yuda 

20  Jeng de a ku, ba lɛrɛ hɛ e sak begwɔ̀m e Yɛrusalɛm, ko sɔ mɛ Hɛzɛkiya a re negwɔm e to mɛ.

