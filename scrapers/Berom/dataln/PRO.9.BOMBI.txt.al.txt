1  Hwâ netsitsɛng a ga lɔk lɔ mɛ, a tɛ̀ sesek gacik taama na a gwɛ̌ a lɔ́k o gap. 

2  A ga yɛt banamâ yas yaga râ nzem, a ga puru nshi anap mɛ, a ga tik pyɛ̂ re arɔng. 

3  A ga tomo behwông fwom mɛ, be yila yi e nedem nerey ne repomo. 

4  Be tē, “Mwa wò dunus tik na a ye rɛng na mɛ!” Na womo de a vɔk tɔ́k-tsik wɛt e ye, 

5  “Vey, na hwo re pyɛ̂ re hom na hwo sɔ nshi anap de ma ga puru nɛ. 

6  Hala hin netɔn na yin a sè beken. Ko yin kyè e gwông tɔ̂k pyɛ́.” 

7  Mwat de a gyong mwât tôs to bê dusa hɛ zɔng, womo de e tabak mwat vwes bê mǎ hɛ. 

8  Hwo gyong mwat tos to wɛt, ê bɛɛ hwo ves, gyong mwât netsitsɛng e negya, ko ê tɛ̀ yey na hwo. 

9  Masa a mwat netsitsɛng ko e gwɛ̌ netsitsɛng, basa a mwat de a sé cik ko e gwɛsɛ ɛ masa. 

10  Sâp Dagwi Darwey ha sé mɛsɛ̂ng netsitsɛng, ko tɔ̂k Wo Jɛrɛ he nɔng mwat tɔ́k-tsik rat. 

11  A sé netsitsɛng de nê gwɛ̌ nepɔlɔ mō, ko yi na nɛ de neshey neken mō nê gwɛ hɛn. 

12  Ka sede hwà vɔk netsitsɛng, hwô re nerat nɛ, ko sede hwo tos to, hwo wɛ hwô wok mɛ. Rinî tɔn hwā 

13  Tɔ́n hwā e ra rewɔng, dunus, vit à kyen. 

14  E sangal e rwi lɔ mɛ, e kwɔ̂n sangal wɛshɛrɛk e ji repomo, 

15  e yishi vemo de ba sé kwey, vemo de ba ga kaba gwong cik wɔ̂ tomong mɛn. 

16  E tē “Mwa wò dunus tik na a ye rɛng na me!” Ko womo de vit à tɔk e yang ɛ, 

17  “Nshî kyìri ne tā, ko pyɛ̂ re de be re e lɛrɛ ye rɔgɔm.” 

18  Ko a tɔk, bevuvwel ba sé e hwomo wɛt, bekɛnɛt mɛ ba sé e ji neciwil sak.

