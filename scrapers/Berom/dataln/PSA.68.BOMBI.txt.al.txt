1  À Dagwi, sogo, na hwo shara vê repugu mo! Tik vemo de be bɛɛ hwo ves be tele. 

2  Tik vê ragas neves be ye bit e nuyel mō, sede remo de gul gwo wey na sekyeng, kɛ sede remo de negang ne ye ywey bagat na kya arɔng. 

3  Ko tik bemat berat be vɔk yey pyɛng, be ra nzem yɔkyɔk e nuyel mō, bē ra ayiriri! 

4  Rá in a Dagwi lwɛlɛ, rá in a yɛ lɛlɛ na yōm, rá in lwɛlɛ, na yin somo hɛ, yɛ de e lagsa bale! Reza mɛ à Dagwi Darwey. Rɛ̌ hin e nuyel mɛ na nzem! 

5  Dagwi de a sé e lagwi, a sé dâ nehyɛn, e sɛlɛ bekuma. 

6  E nɔ̂ng vemo de ba vɔk bemat wɛt cáng, e tɛ̀ bemât ngyang washak, e tɛ̀ ɛn, be re nuyel. Ko bemat de be sogo nehywɛ, bê ro ɛn vɔk e hêy gbingiring, kwɔn de bê re vyong. 

7  À Dagwi, jeng de hwà viri bemat mō, jeng de hwà kyè e nuyel mɛn e hêy gbingiring, 

8  vwel ha digis, rwak wa jɛ̀rɛk e nuyel mō, à Dagwi wo Sinai, Dagwi wo BeIsrayɛl. 

9  Jeng de vwel mō ha kyɛ́ ɛ vɔ, hwà tɛ̀ rwak wa rop pyak e ra hɛ, hwà tɛ̀ hɛ, he to ɛ rat o. 

10  Bemat mō ba sangal e hwomo, yaga hwà sé wo nerat, hwà sɛlɛ vemo de ba bidɛ sɛlɛ. 

11  Darwey a nɔng nu, ko beha de ba shara reha mo ba sé pyak, ba tē, 

12  “Begbɔng begwɔ̀m tanga bemât como mɛn ba jut bol! Beha de bá sè e lɔ ba gas pyɛ́ de ba hashe e de como. 

13  Ko vemo de ba ka wɔ̂ tô como wɛt, de ba sangal na kwarâ vyēl mɛn, ba nɔng ɛn pyɛ̂ tɔrɔ arɔng. Yá sè sede bebɔp de ba turu, ba dak bafabak o na dyam pyɛng, babok o ba dak ɛ dyam shinang de ye nɛp.” 

14  Jeng de Dagwi Wo Reto Mwa a shara begbɔng begwɔ̀m, a sé sede wula de wa kwey e ra Raku Zalmɔn. 

15  Raku Bashan wa sé rwey o tyɔng wɛt, wa sé gwogbɔng gwarwâng beraku. 

16  Yaga sɛ́ de gbɔng Raku Bashan o wo ra repugu na Raku Siyɔn ɛ? E wɛ a raku de Dagwi Darwey a ga kasa na a sangal ɛ nesheneshey. 

17  À Darwey, Dagwi Darwey, jeng de hwà sogo yi e Sinai wɔ e duk re a hwo fongol, hwà vɔk ɛ bekyɛkyɛ̂ bedwa gu e ra gu vit à yɛnɛ. 

18  Jeng de hwà tut vɔk e rak o, hwà vɔk ɛ vemo de hwà re na como, hwà sey pyɛ́ de hwà tɛ̀ ɛn, be tala. Ko vemo de ba simo hwo na sangal e hwomo wɛt, a remo, yɛn e tala hwo pyɛ́ mo arɔng. 

19  Tik na wot a somo Darwey, yɛ de e jut nedirik mot kayɛ jeng! Yɛ wɛ a mwât sey ot. 

20  Dagwi mot e vibis hot. Yɛ Darwey, Dagwi Darwey a vɔk begwong de ê tɔk hywit ot yi e reku. 

21  Ko ê mɔbɔs beratô bemât repugu mɛ, vemo de be kye e de râ pyɛ́ vyes. 

22  Darwey a ye, “Mê toyo na yɛn yi e Raku Bashan na yi e tîs gworep ciwil arɔng. 

23  Ano, à yin BeIsrayɛl, yin ê bɔrɔs nemi mɛn, bevu min bê re bavîn bemât repugu min o!” 

24  À Dagwi, gbɔng gwɔ̀m hom, bemat be bɛrɛng kwey mō, hwà sé kyè vɔk e duk re a hwo fongol. 

25  Bemât lɛlɛ e nuyel, bemât dâk yōm e bama, behwong ba gwɔrɔ hɛn, be dak nebing. 

26  Lwɛlɛ ma gwomo de yɛn a sé ra: “Somo hin Dagwi Darwey, à yin yére BeIsrayɛl! E ji netula min, somo hin Dagwi!” 

27  Bɛnyamin, tashal mɛn e nuyel, bemât nuyêl Yuda tanga regyɛng bemat mɛn be raa, bemât nuyêl Zɛbulun na Naftali e tala mo. 

28  À Dagwi, dura a bemat, hwà vɔk reto. Dura a wot reto de hwà ra mɛ fwom e to mot, 

29  yi e duk re a hwo fongol e ra rak Yɛrusalɛm. Tik begbɔng begwɔ̀m be vɛ̀sɛ a hwo na nenɔrɔ. 

30  Gyong Misra, ngyama yane de ya sé e ji sere! Gyong yere bemât jey yane mo! Bemât nuyêl yɛ tanga bemat mɛn ba sé sede kwarâ bemus tanga bebot o. Tɛ̀ ɛn be vey e ji bengyip, na be vey a hwo na dyam pyɛng. Shara bemat vemo de be simo como. 

31  Begbɔng betom bê vey yi e Misra, Bemât Kush bê vey dey-dey, bê nára nenɔrɔ vɔk na Dagwi. 

32  Rá in a Dagwi lwɛlɛ, à yin yére bemât jey, ra in a Darwey lɛlɛ̂ somo! 

33  Somo hin yɛ de e laga kyɛkyɛ̂ bedwa mɛ e lagwi, lagwi de wà sè gyam pɛrɛ̂ jey. Wok in, e gbɔ sede gbara wo taksal. 

34  Há in retô Dagwi! E re negwɔm e ra BeIsrayɛl na gbɔng nerey, lagwi wo dura reto de a vɔk. 

35  Dagwî BeIsrayɛl a sé pyɛ sap e duk re a yɛ fongol! E nɔngɔ̂s bemat mɛ gap na reto. Somo hin Dagwi!

