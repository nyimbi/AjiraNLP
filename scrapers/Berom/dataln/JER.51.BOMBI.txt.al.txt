1  Dagwi Darwey a ye: “Mê vey na gûl wey na kayɛ pyɛ e ra vwel Babilɔn na e ra vê sangal e vwel Babilɔnya. 

2  Mê vey na bemat na be wolom Babilɔn, ko yɛn ê wolom vwel o. Bê hala vwel o wiin, jeng de yɛn ê hwo hɛ e kawɛ bak, e tuk reyɔm o. 

3  Bê tik mwat tabas a ta gbang mɛ wɛt, bê tik ɛ a tɛ̀ yɔ̀m como mɛ wɛt. Bê tɛt ɛ bebot bemat mɛn wɛt, bê wéy in na mwa bemat como mɛn hywiri. 

4  Bê gabsa bavin o e vwel BeBabilɔn, bê mǎ hɛn e nehyok mɛn. 

5  Dagwi Israyɛl na Yuda, Dagwi Darwey, Da Jey Mwa a ga kyini bemat mɛ wɛt. Mwa ano de vwel o ha sila na banɛn, e nuyel Wo Jɛrɛ, wo Israyɛl. 

6  Tele hin yi e Babilɔn, kawɛ e ji min a sey neken mɛ! Yin wey yaga neves mɛn wɛt, yaga jeng talâ pyɔ̌n Dagwi Darwey a yemo, a sé tala hɛ pyɛ de a ga ra. 

7  Babilɔn wa sé sede keshi dyam shinang e vwɔ Dagwi Darwey, wa tɛ̀ jey mwa ye feng siring, yére bemat jey ya sɔ nshi anap wɛ, yi ano, yére bemat o ya hwo lolong. 

8  Babilɔn wa ga gaba dey-dey ko wa ga shara hɛ, dak in sekun yaga wɛ! Jama hin bèhal yaga baram o, gyeng rɔ̌ bê tɔk tɛ̀ wɛ tyang. 

9  Wot a ye ngyɛ́k na wot a tɛ̀ Babilɔn o tyang, ko wa tɔk tɛ̀ tyang wɛt. Ye in waa a wɛ, ko yin, kawɛ mo a kyè wɔ e vwel mɛ. Yaga shɔt wɛ ya ga wul lagwi, ba ga jut yɛ e rak o e larwak. 

10  Dagwi Darwey a ga dura necik pyɛ de wot a ra. Vey in na wot wɔ̀ ha e Siyɔn, pyɛ de Dagwi Darwey, Dagwi mot a ga ra. 

11  Lɔ̌ hin ket min! Sila hin bezing ket o! “Dagwi Darwey a ga shina gabik begwɔ̀m BeMedya, yaga a ga yong gwong e ra Babilɔn na a wey na wɛ. Talâ pyɔ̌n Dagwi Darwey à hane, talâ pyɔ̌n yaga wey na Gbɔng Duk Re Fongol mɛ. 

12  “Nára hin pyɛ dura na be hwo e ra bejwa-repomo Babilɔn, gwɛ̌ hin nepyak bemat gyeng! Gas in bemat bɛɛ̀ nekanang! Tɛ̀ in bemat e waba! Yaga Dagwi Darwey a ga yong ko a ga ra, pyɛ de a ga ha e ra bemat sangal e Babilɔn. 

13  Yin vê sangal e vwel nerɔt pyak, hê pyɛ̂ nedanerey sizɔng, yɛnɛ min ha ga pom, ba ga tut neken vwel o ano.” 

14  Dagwi Darwey, Da Jey Mwa a ga sira na to mɛ, a ye: “Mwin, mê sila hin na bemat como sede rewuk rawal, ko yɛn ê gbɔ na wɛng de ba sɛ e ra yin. 

15  E yɛ de a yong sevwel na reto mɛ, a tɛ̀ yey tɛk na netsitsɛng mɛ, ko yi na tɔk mɛ, a shara belagwi mwa. 

16  Jeng de e lumla ko nshî lagwi ne wɔs, ko e tɛ̀ bale be yi e neyɛnɛ jey. E tɛ̀ gbara wo tē dɛbɛt e ji rwak, ko e tomsal na gul yi e gban mɛ. 

17  Ano kawɛ mwat ê tɛ́ ɛ tɔn sana netsitsɛng, kawɛ zu dyam shinang ê vo rekyen cī mɛ, yaga pyɛ́ de yɛn e yongos o ya sé bɔs, vit a yɛ na nesong. 

18  Ya sé yapyi zɔng, fwom kwɛlɛng bemat zɔng, e jeng tabak mɛn, yɛn ê weres. 

19  Dagwi Darwey wo Yakɔp a sé sede yɛn wɛt, yaga e yɛ de a yong pyɛ̂ mwa. Ko Israyɛl a sé nap mɛ, reza me a Dagwi Darwey, Da Jey Mwa.” Remos Dagwi Darwey 

20  Darwey Dagwi a ye: “Hwo wɛ à remos hom, pyɛ tô como hom, na hwo de me bugut mɛ yére bemat jey, na hwo de me wey na segwɔm detidetu. 

21  Na hwo de me bunut dwa na mwat laga mo, na hwo de me bunut kyɛkyɛ bedwa na mwat kyé na wɛ. 

22  Na hwo de me bunut rwas na hwā, na hwo de me bunut mwakuk na hwey, na hwo de me bunut bwot mwat na hwong. 

23  Na hwo de me bunut lwek vyēl na kwara mo, na hwo de me bunut bemat cap na yas how cap o, na hwo de me bunut begwɔmna na bemat nuyel bemat como mɛn.” Dagwi Darwey ê tabak Babilɔn 

24  Dagwi Darwey a ye: “Mê tala Babilɔn na mwa ve sangal e sevwel BeBabilɔn e bayis min yaga mwa neves de yɛn a ga ra e Siyɔn. 

25  “À Babilɔn sede rakû wey na pyɛ, me Dagwi Darwey me ra repugu na hwo, de hwà ga wey na jey mwa! Mê nára vwɔ hom e ra hwo, ko mê biring hwo vey e vwel yi e rak o, ko hwô se raku de kya ha ga re. 

26  Bê to jut gwofwa to-kwɔng yi na hwo wɛt, ko vit a gwofwa retis arɔng, ko hwô se sede hey gbingiring nesheneshey. Me Dagwi Darwey ma ha ano. 

27  Nára hin pyɛ dura e gwi e neyɛnɛ jey, pɛl in a yére bemat jey durum como! Yong in yere bemat jey na yɛn a hwo como na wɛ, yila hin begwɔ̀m Ararat, na Mini tanga Ashkenas na be hwo como. Tɛ̀ in gwɔ̀m como e ra wɛ, vey in na bedwa sede rewuk rawal. 

28  Yong in yere bemat jey yaga como na Babilɔn, yɛn begwɔ̀m BeMedya, na begwɔmna mɛn tanga bemat nuyel mɛn, na kasɛ̌ sevwel de sa sé e nɛn mɛn. 

29  Jey ye vow ko ye ririm, yaga pyɛ de Dagwi Darwey a yong e ra Babilɔn ya sé té, na be tɛ̀ vwel Babilɔn gbingiring, vit a bemat sangal e hɛ. 

30  Bemat como Babilɔn ba ga tik tô como, ko ba nàra e nekwɔn dal mɛn, gap mɛn ha ga tala hɛ, ba ga tɛ́ ɛn sede beha. Ba ga dak kya e nelɔ mɛn, ruhup mɛn ba ga gabsa. 

31  Bemat tele be raa bemɛn na tele, tom e raa mumwɛ ano arɔng, na be wɔ̀ ha a gbɔng gwɔ̀m Babilɔn, ba ga re repomo mo e kawɛ bak. 

32  Ba ga sey ɛ nekwɔn yé dɔ, ba ga dak kya e nekwɔn dál, ko bemat como ba sé lingsit.” 

33  Dagwi Darwey, Da Jey Mwa, Dagwi Israyɛl a ye: “BeBabilɔn ba ga tɛ́ ɛn sede gazu de ba lolom, e jeng de ba sé dak ɛ pyɛ́, mwa ano e ji jeng tyɔng, ko jeng bwal mɛn yê pom. 

34  Gbɔng Gwɔ̀m Nɛbukadnɛzar wo Babilɔn a ga re Yɛrusalɛm, a ga bugut wɛ, a ga paa pyɛ́ mo mwa a hala wɛ sede shǐ hal, a wɔlɔk wɛ sede gwopyɛ-ji-nshi, a ga sila jim mɛ na pyɛ́ ryat sizɔng, ko a tulus bwang o e jey. 

35  Tik na bemat Siyɔn be ye, ‘Gwi gwô tala BeBabilɔn yol de yɛn a ra a wot.’ Ko bemat Yɛrusalɛm be ye, ‘Gwi gwô tala BeBabilɔn nemi mot de yɛn a lusha.’ ” Dagwi Darwey a rɔda sɛlɛ Israyɛl 

36  Dagwi Darwey a ye: “Mê jut ha min, ko mê tɛ̀ be tala pyɛ de ba ra a yin. Mê tɛ̀ gworep mɛn gwo hworok, ko mê tɛ̀ lwel nshi mɛn gwo ye jɔng. 

37  Ano Babilɔn wô tɛ́ ɛ bagwɔt barin, kwɔn sangal nevu-hey, wô se pyɛ byɛm-byɛm, pyɛ byɛs, vit a bemat e ji wɛ. 

38  BeBabilɔn bê lulum sede begukum, bê tosho sede nèy gukum. 

39  Yɛn a kat cwey pyɛ́ bɛ? Mê yong a yɛn nshi sɔ, mê tɛ̀ yɛn a sɔ, sɛ̌ yɛn a hwo feng. Yɛn ê wɔ̂ nevwa sana yɛnɛ, ko yɛn ê sang sene wɛt. 

40  Mê hwɔlɔ hɛn wɔ̀ yɛ́t ɛn sede byot tyīmit, sede beturuk tanga begam. Me Dagwi Darwey ma ha ano.” Pyɛ de yê té na Babilɔn 

41  “Yaa kukuuk! Ba ga sey ɛ Babilɔn, ba ga re pyɛ kaa mwa jey! Di de Babilɔn wa ga tɛ́ ɛ, pyɛ byɛm-byɛm e nuyel yére bemat jey! 

42  Gworep gwa ga tele e ra Babilɔn, bagun nshî gwɛ de be lulum ba ga bang wɛ vit. 

43  Bapomo wɛ ba ga tɛ́ ɛn pyɛ byɛm-byɛm, vwel nehwogot na hêy gbingiring, vwel de ha sé san vit a mwat, ko vit a mwasi de e kwey e ji hɛ. 

44  Mê tabak Bɛl, ci Babilɔn, na me tɛ̀ wo hwɔs pyɛ de wa ga kana wɔlɔk. Yére bemat jey yê to dɔ́ng vɔk e hwomo wɛt, jwa-pomo Babilɔn wa ga gaba! 

45  Nu in yi e hɛ, a bemat hom! Sey in bato min, kawɛ e ji min, yi e shom vyes Dagwi Darwey! 

46  A sè a yin fɛgɛt, kɛ yin vo bengyip na neha gwɔrɔng de be kyě ha e vwel o wɛt. Shey hemo be yi na ha hak, ko shey het be yi na hak detu. Neha yol de yê ra e vwel o, na ne gwɔ̀m hwak de ê hwo mumwɛ na como. 

47  Ko di in, jeng ye kyè vey, de mê teshe na pyɛ̂ sekwit Babilɔn. Bê tɛ̀ a mwa sevwel o rekyen, ko mwa vemo de ba mɔbɔs, bê gabsa e vwel o. 

48  Ano lagwi na jey, na mwa pyɛ́ de ya sé e ji yɛ, yê gbɔ na yey pyɛng e ra Babilɔn, yaga vê wey na wɛ bê vey hwo e ra wɛ yi e rwa bato. 

49  E remo Babilɔn wô gaba yaga BeIsrayɛl de wa ga mɔbɔs sede remo de mwa vemo de Babilɔn wa ga mɔbɔs e jey. Me Dagwi Darwey ma ha ano.” Hâ Dagwi Darwey vɔk na BeIsrayɛl e Babilɔn 

50  “Yin de yin a ga hywit in wal como, kyè in, yin gyeng wɛt! Bare hin na Dagwi Darwey yi e vwel yikyik, yin to kyě bare na Yɛrusalɛm arɔng. 

51  Wot a vo rekyen, yaga ba ga kyě dusa hot, byɛs ha ga kyiri hot mwa, yaga yére dyuk ya ga yel e nedem jɛrɛ ne Gbɔng Duk Re Fongol Dagwi Darwey. 

52  Yaga ano, jeng ye kyè vey mwin, de mê tabak pyɛ̂ sekwit Babilɔn, ko vemo de ba mǎ hɛn bê gwɔrɔng e mwa yɛnɛ vwel o. 

53  Ka Babilɔn wa ka tút vɔk e lagwi, na wo lɔk na gap kwɔn dal e hwomo, Mwa ano mê tomo na vê wey na be hwo e ra wɛ. Me Dagwi Darwey ma ha ano.” Bê gwɛ̌ wey na Babilɔn 

54  “Wok in lwɛ́lɛ sesin e Babilɔn, gwô gbɔng gawey yi e vwel BeBabilɔn! 

55  Ey, Dagwi Darwey a sé wey na Babilɔn, a sé tɛ̀ lwɛ́lɛ wɛ gwo ye yuu. Bemat como ba yi na yol sede bagun nshi de be lulum, ba hwo como, ba gbɔ na tɔ mɛn. 

56  Yaga wo wey a ga hwo e ra Babilɔn, ba ga vos bemat como mɛn, ba ga kwɔrɔs begbang mɛn. Ey, Dagwi Darwey a sé Dagwi tala pyɔ̌n neves, e sang tik nà tala wɛt. 

57  Mê tɛ̀ begwɔ̀m na vê netsitsɛng wɛ be feng siring, mwa na begwɔmna wɛ, na bemat nuyel wɛ tanga bemat como wɛ. Yɛn ê wɔ nevwa gbak-gbak sana to sene. Me Gbɔng Gwɔ̀m, de reza hom a Dagwi Darwey, Da Jey Mwa ma ha ano. 

58  Bejwâ-pomo Babilɔn gbɔng o bê gabsa e vwel, ko ri ruhup o de ba sé belis e rak o, kya hê re vɛ. Fwom bemat o gwa ga tɛ́ ɛ zɔng-reng. Ko yére bemat jey ba yɔ́m ɛn, ko ba sɛ̀ balem kya zɔng.” Ba tomo na hâ Yirmiya vɔk e Babilɔn 

59  Nu a hemo de Yirmiya zarap Dagwi a nɔng Seraya Neriya Maseya jeng de Seraya á sè kyè vɔk e Babilɔn tanga Zɛdɛkiya gbɔng gwɔ̀m Yuda e shey he naas hê negwɔm mɛ. Seraya mo á sè gwelê gwɔ̀m. 

60  Yirmiya a jɛk e bwok-basa reha yere mwa gawey de hê hwo e ra Babilɔn, na mwa bwang pyɛ́ cak e ra sevwel o. 

61  A yang Seraya ngan, “Sede hwà wul Babilɔn, tik na hwo basa a bemat o gbɔ̌gbɔ kayɛ pyɛ de ba jɛk e ngamo. 

62  E bama mo hwo ra won, hwo ye, ‘À Dagwi Darwey, hwà ga ye hwô wey na kwɔn hemo, e gwong de vit a pyɛ cen cak de yê se e hɛ, kɛ mwasi kɛ ngyama, ko ha rɔda se gbingiring nesheneshey.’ 

63  À Seraya jeng de hwà yɛnɛ basa a bemat bwok-basa mo, ko hwo rɔgɔs gwɛ tanga gwofwa, ko hwo bomo gwɛ e Gwɔrɔt Ɛifaratɛs, 

64  ko hwo ye, ‘Pyɛ ma yemo de yê té na Babilɔn, wô ye pyɔp, ko wô sang to sogo wɛt, yaga gawey de Dagwi Darwey a sé kyè wɔ vey mɛ e ra wɛ.’ ” Talâ neha Yirmiya à nemo.

