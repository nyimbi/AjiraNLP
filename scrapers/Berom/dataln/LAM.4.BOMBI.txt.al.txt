1  Di dyam shinang de yá kana nɛp, celes dyam shinang ya ga tɛ́ ɛ dìlim! Beta berat ba ga shara hɛn kpɛɛ, e tô kahɛ hyok. 

2  Bewen Siyɔn bá sè a wot berat sizɔng, sede dyam shinang, ko a remo be teshe na yɛn, sede nerwey secwem, fwôm vwɔ mwat. 

3  Nevu-hey mwa ne nɔngɔs nèy mɛn nevasal na ne ras mɛ, ko bemat hom ba ga tɛ́ ɛn beves, sede bengyuwa de be teshe na nèy mɛn e hey gbingiring. 

4  Be halsa nèy mɛn ne kushu na vyong tanga yey hwɔshɔ, nèy ne ra won pyɛ̂ re de vit a mwat de ê nɔng ɛn. 

5  Bemat de bá re pyɛ̂ gananang be kushu na vyong e nehyok. Vemo de ba ras ɛn na nedanerey, be kyě jama pyɛ́ e bagwɔt fongol. 

6  Tábak bemat hom ha dal hê bemat Sɔdɔm de gawey há hwo e ra yɛn gobok, sana ra ɛn na vwɔ. 

7  Nèy gwɔ̀m mɛn ná sè haalal, ná dal nemuk-fwala, ná dal nevasal na nepɛng. Babek nɛ bá sè basinang hyul-hyul, ba dal koral, setot mɛn sá nɛp sede dyéngere safir. 

8  A remo bayis mɛn ba dal hwalang na nesit, be tɔk ɛn e nehyok wɛt, rehwo rebek mɛn ra ga gunus hɛ e ra bekup o, ra ga hworok sede kpɔk cɔgɔt. 

9  Vê yey pyɛng a vemo de ba kushu na bewal como, e ra vemo de vyong ya kulsa hɛn. Vemo de neken mɛn na tɛrɛ hɛn vit, ba shim ɛn pyɛ̂ hwiri. 

10  Beha berat ba kyé nèy mɛn na vɔ mɛn, pyɛ̂ re mɛn à yane, e jeng de bá wey na bemat hom. 

11  Dagwi Darwey a hala shom mɛ e ra yɛn, a shusha shom me vyes sizɔng. A dak kya e Siyɔn, ko ha re wɛ mwa vɔk e tis o. 

12  Begwɔ̀m jey bá sey tsak o wɛt, kɛ behak e ji bemat sangal e jey, wɔgɔ, bemat repugu, kɛ bemat beves, bê sang yel e ruhup Yɛrusalɛm. 

13  Pyɛ́ mó ya té yi na banɛn bezarap Dagwi, na neves bepiris mɛ arɔng, de yɛn á lusha nemi vê cik, e tê gbɔng repomo mo. 

14  Yɛn a kyě gǎ e nehyok de na ga tɛ́ ɛn ligis na nemi. Yi ano, vit a mwat de a simo, a ra berugu mɛn. 

15  Bemat ba gbɔ ba tang ɛn, “Kyè in e jey! Yin a ga tɛ́ in ligis! Yin ra ot wɛt!” Ano yɛn a tɛ́ ɛn bemât tele, be kyě gǎ, yére bemat jey ya kyě ha e ra yɛn wɔgɔ, “Tyɔng tyɔng wɛt, yɛn ê to sǎ e ngamo wɛt.” 

16  Dagwi Darwey pyɛ mɛ a shara hɛn, ê to bɛrɛng hɛn naka wɛt. Ba to nɔ̂ng bepiris nerey wɛt, yɛn a to tē naka na bemakuk arɔng wɛt. 

17  Bayis mot ba ga ruru na lolo zɔng-reng e de jamâ sɛlɛ. Wot a lolo bayis tyɔng wɛt e ra yere bemat jey de yê tɔk sey ot wɛt. 

18  Ba raa nekyɔ̌n bol mot, yaga ano wot a tɔk kyě kyè e nehyok mot wɛt. Yɛnɛ mot ha ga pom, jeng mot ya ga tala hɛ. 

19  Bemat de ba rùnus hot ba dal kim de wo sogo e gwi na nèdey. Yɛn a hwo e ra wot e beraku, yɛn a gyeng ot e waba e hey. 

20  Yɛ de wot a tɛ̀ gap mot e ra yɛ, yɛ de Dagwi Darwey a ga kasa, a ga gaba e segun mɛn. Yɛ de wot a ha e ra yɛ wɔgɔ, “Wot ê sangal e nɛ̂n necam mɛ e tê yére bemat jey.” 

21  Shɛgɛsh hin, na yin vɔk yey pyɛng, à yin BeƐdɔm, yin de yin a sangal e vwel Us. Rezot min re kyè vey arɔng, yin ê feng siring, ko yin ê hywɛrɛm hin. 

22  À yin bemat Siyɔn, ba ga tala tabak banɛn min. Dagwi ê re nuyel na tik in e ji sesam wɛt. Ko yin BeƐdɔm, ê tabak banɛn min, ê wuma banɛn min ngwɛnjɛng!

