15  :

1  —

21  :

34  ) Hâ Elifas 

1  Ano kwong Elifas wo Teman a toyo a Iyɔp ngan: 

2  “Mwat netsitsɛng e ha yerê neha netɔn nemo wɛt, e sila nu na neha gul zɔng. 

3  Hwó tɔrɔng e ra neha de na sé yapyi zɔng, kɛ neha de vit a nɛ na to. 

4  Ey ra mō ano mo, hwà sé ro na sâp Dagwi, hwà sé tɛ̀ be tik nà re a Dagwi fongol. 

5  Banɛn mō be jɔgɔt nu mō na he ha; ko hwó kasa râ jɔgɔ na nehywɛ bemat. 

6  Nu mō ha vo o, ko de e me wɛt, kahɛ ha de ha nusu e nu mō, ha gang o. 

7  E hwo a mwat de ba tanga tɔ o arɛt? Kɛ gyam be tɛ̀ berahwol hwà sɛ́ a? 

8  Hwô kyɛm hwo wok vô redu Dagwi arɛt? Hwó tē hwo zɔng hwà ye mak a netsitsɛng mwa a? 

9  E sé de hwà tɔk, de wot a dun ɛ? E nɛ̌ netsitsɛng de hwà vɔk de vit a hot na nɛ ɛ? 

10  Bemât shɔlɔ ba sé e ji mot na vemo de bâ kwop kpushuk, yɛn de da mō a di nerák mɛn wɛt. 

11  Ko hwo, hwó feng na wɔrɔk Dagwi, kɛ neha mɛ ne netyang de e ha na hwo wɛt a? 

12  Hwà ga row nehywɛ mō, hwó bɛrɛng hot, bɛɛ̀ byɛs. 

13  Hwà doyo shom mō wɔ e ra Dagwi, hwà tik neha yerê nemo ne nusu e nu mō! 

14  E wɛ̌ mwat de ba sɛ̀ ɛ vit à nɛn ɛ? Tɔ̂ hwā de ba tɔ, na a sè cik ɛ? 

15  Mwin, Dagwi e tɛ̀ gap wɛt e ra vemo de ba nára a yɛ bato mɛn, ey, a ka jut lagwi wɛ wa sɛ́ jɛrɛ wɛt. 

16  Tàga mwat de a sé byɛm-byɛm, a vɔk mɔt, mwat de â jut pyɛ́ vyes ya ga tɛ́ ɛ pyɛ̂ re mɛ. 

17  À Iyɔp, wet betong na me, pyɛ de ma ga di e yɛ de me kulu wɛshɛrɛk wɔgɔ, 

18  yɛ à yemo de bemat netsitsɛng ba ha na bedabeda mɛn, ko ba lɛrɛ mɛ wɛt. 

19  E yɛn zɔng de ba nɔng ɛn sevwel o, vit a mwat duk de e kwey e ji sɛ. 

20  Mwat vwes e sɔ rezot mwa nepɔlɔ mɛ, ba tik nepɔlɔ tyɔng yaga vemo de vit à yɛn na toshô reyɔm. 

21  E wokos fwɔ e betong mɛ, ko a tē lot, jeng de a sé e sangâl yey dyɛngɛ, gbik a vey hwo e ra yɛ. 

22  A kana tɛ̀ e yey be hala hɛ washak yi e lwil wɛt, wal wa sé gyeng na wo wey na yɛ. 

23  E kyě ra gwogwolom e de jamâ pyɛ̂ re, e tē, ‘A yɛ ɛ?’ A tɔk jey ya ga doyo a yɛ. 

24  Reyɔm na tumbang be tɛ̀ ɛ a vos bengyip, ba ga di wɛng e ra yɛ, sede gbɔng gwɔ̀m de â yong ɛ yaga como. 

25  Yaga â sogo na a ra repugu na Dagwi, e dak kaa, e simo byɛs Womo De A Dal Na Reto Mwa. 

26  Ko yaga retek me a to nára hɛ wɔ na yɛ, a vɔk ɛ ruga mɛ de a varas wɛ kpá. 

27  E kyɛm a ra yol wɛt, a di de a mɔsɔ, yeneng bayis mɛ ya ga nusu suul, a ga tɛnɛ gworawit e nɔrɔ zɔng. 

28  A sangal e barîn bagbɔng bapomo, e ji nelɔ nemo de vit a mwat de a sé sangal ɛ. 

29  E tɛ́ ɛ darwey wɛt; nedanerey mɛ ne tɛ̀ to wɛt, rezina mɛ re ye bit. 

30  A rɔda hywit ɛ yi e lwil wɛt, a sé sede cɔgɔt de kya hê rangas nelang o, sede cɔgɔt de gul gwo wɔgɔm jamuk mo. 

31  Hwo kwɛlɛng to mo na hwo tɛ̀ gap e ra nerey mō wɛt, na sé yapyi; ano de be ba tala hwo na yapyi. 

32  Bê tala he mwa gyam jeng mɛ ye vey, ko nelang mɛ nê to ras vòo wɛt. 

33  Sede retîn anap de re wɔgɔm nèy yɛ, ne sè rɔngɔl neven, jamuk yɛ yê wɔgɔm hɛ sede cɔgɔ̂t pwat. 

34  Regyɛng bemat de be sap Dagwi wɛt bê bidɛ yere, ko kya hê wey na nelɔ mɛn de ba lɔk na dyâm bang nu. 

35  Yɛn e yongos nengyas e neyey mɛn, ko be ra pyɛ́ vyes e yey mɛn, be yongos kwɛlɛng.”

