1  Jeng de Davit a ga kwop kpushuk na neshey pyak, a tɛ̀ hwey mɛ Sɔlɔmɔn he sè gbɔng gwɔ̀m e ra BeIsrayɛl. Tom BeLevi 

2  Gbɔng gwɔ̀m Davit a tula mwa bemat nuyel BeIsrayɛl, na bepiris tanga BeLevi. 

3  A tɛ̀ be bara beras BeLevi de neshey mɛn na jut yi e kuru batat (

30  ) vɔk e rak o, ko ba sɛ̀ vɛ gu kuru batat na gu rwit (

38  ,

4  Ko Davit a nɔ̂ng bemat gu kuru baba na vɛ banaas (

24  ,

6  ,

5  gu banaas (

4  ,

4  ,

6  Davit a gas BeLevi zang tat e rùhup mɛn ve Gɛrshɔn, na Kohat tanga Mɛrari. 

7  Nèy Gɛrshɔn bewen o à Ladan na Shimei. 

8  Nèy Ladan bewen o betat à Yɛhiyɛl, na Zɛtam tanga Yɔwɛl, 

9  ko yɛn a sé bedâ rùhup ve yere Ladam. Shimei arɔng a tɔ̀ bewen betat, yɛn à Shɛlɔmɔt, na Haziyɛl tanga Haran. 

10  -

11  Shimei a tɔ bewen benaas, yɛn à Yahat, na Zina, na Yewush tanga Beriya e neshey tɔs mɛn. Yewush na Beriya ba vɔk yére pyak wɛt, yaga ano ba wuna hɛn e ruhup gwining. 

12  Kohat a tɔ bewen benaas, yɛn à Amram, na Izhar, na Hɛbrɔn tanga Uziyɛl. 

13  Nèy Amram bewen o à Aharon na Mose. Ba tik Aharon na yere mɛ jaram na be tɛ̀sɛ pyɛ̂ fwôm Dagwi haalal nesheneshey, na yɛn a rangas pyɛ̂ nesang hyɔɔlɔl e jeng re a Dagwi Darwey fongol, na yɛn a ra a yɛ tom detidetu, tanga na yɛn a tɛ̀sɛ a bemat nerat e ji rezâ Dagwi. 

14  Ko nèy Mose, mwât Dagwi ba wuna nɛ e ji BeLevi. 

15  Mose a tɔ Gɛrshɔm na Ɛliyɛzɛr. 

16  Wen kunat wo yere Gɛrshɔm à Shɛbuwɛl. 

17  Wen kunat wo yere Ɛliyɛzɛr a Rɛhabya. Ɛliyɛzɛr o a to vɔk wen hwak wɛt, ko nèy bewen Rɛhabya ba sé pyak. 

18  Wen kunat wo yere Izhar à Shɛlɔmit. 

19  Nèy Hɛbrɔn bewen à Yɛriya, yɛ a kunat o, na Amariya wo neba, na Yahaziyɛl wo netat tanga Yɛkamɛyam wo nenaas. 

20  Nèy Uziyɛl bewen o à Mika na Ishiya de a raa hɛ. 

21  Nèy Mɛrari bewen o à Mali na Mushi. Nèy Mali bewen o à Ɛlɛyazar na Kish. 

22  Ɛlɛyazar a ku sana sɛ̀ bewen, sɛ̌ behwong zɔng. Behwóng mɛ mo ba rá weneng begwa mɛn bewen Kish. 

23  Nèy Mushi bewen o betat à Mali, na Ɛdɛr tanga Yɛrimɔt. 

24  Yɛn vemo ba sé yere Levi, e ruhup mɛn tanga e nelɔ mɛn, ko ba jɛk bazâ kawɛ e ji mɛn e ji bwok-basa baza. Ano arɔng, kawɛ e ji mɛn de neshey tɔ mɛ na ga wul kuru baba (

20  ) vɔk e rak o, a vɔk nu mo mɛ he fwom Gbɔng Duk Re Fongol Dagwi Darwey. 

25  Davit a ye, “Dagwi Darwey, Dagwi Israyɛl a ga nɔ̂ng bemat mɛ sangal netyang, ko a rɔda sangal e Yɛrusalɛm gbak-gbak. 

26  Yaga ano, vit a pyɛ de yê tɛ̀ BeLevi be kyě kyè na Kundung Wuna-na-Sira tanga nediri nedok de be re a Dagwi mɛ fongol.” 

27  E ji neha ne yɛnɛ de Davit a misang a bemat, ba jɛk baza BeLevi vemo de neshey tɔ́ mɛn na ga wul kuru baba vɔk e rak o, yaga tom detidetu. 

28  Fwom mɛn gwa sé na be sɛlɛ nèy Aharon bewen e de râ tom e Gbɔng Duk Re Fongol Dagwi Darwey wɔgɔ, be bɛrɛng nelala na beduk o naka, na be kurus pyɛ̂ fwom duk o na ye sè haalal, na be sɛlɛ na ragas bwang tom duk Dagwi o. 

29  Ano arɔng, yɛn a rɔda jut fwôm bɛrɛng kpam-tuk de be tikis a Dagwi, na nemuk de be nára nɔrɔ̂ nɛ, na hàmal kpam-tuk sana géy-sing, na pyɛ̂ halang de be nɔng nɔrɔ yɛ, na nemuk de ba bɔrɔk na něy tanga fwom masa nedirik pyɛ́ de be nɔngɔs nɔrɔ yɛ e Gbɔng Duk Re Fongol. 

30  Yɛn a rɔda somo Dagwi Darwey na be nɔng ɛ nerey kanɛ nagasi na nahywegelek, 

31  tanga kayɛ jeng de be nɔ̂ng Dagwi Darwey nɔrɔ yas de be rangas tuk Shábat, na tuk Nzem Pwɛl Pwas tanga bwang nzem o nehak. Yɛn a rɔda tumal e nuyel Dagwi Darwey tyɛng na nepyak mɛn de ba ga kana yong gyam. 

32  Ba to nɔng ɛn fwom bɛrɛng buk Dagwi a Gbɔng Duk Re Fongol, tanga ne sɛlɛ̂ cáng mɛn, bepiris ve yere Aharon, e de fwôm re a Dagwi fongol e Gbɔng Duk o.

