1  E ji nabwalak nane, mwa regyɛng BeIsrayɛl yɛn a tosho na gbɔng fwɔ. 

2  Yɛn a hwo gwɔrɔng e ra Mose na Aharon, yɛn a yang ɛn, “A yâng dal a wot, ka wot a kushu e sevwêl Misra na e ngamo e hey! 

3  Yaga sɛ́ de Dagwi Darwey a vey na wot e ngamo e vwel hemo, yaga na be mɔbɔs hot e como ɛ? Beha mot na nèy mot ba rɔda hashe hɛn e sesam! A yâng dal a wot, na wot toyo vɔk e Misra wɛt a?” 

4  Ko yɛn a yâng bemɛn, “Tik na wot kasa mwât nuyel, na a toyo na wot vɔk e Misra!” 

5  Sede Mose na Aharon yɛn a wok ano, yɛn a gaba gup e nuyêl mwa regyɛng BeIsrayɛl. 

6  Ko Yɔshuwa Nun, tanga Kalɛp Yɛfunɛ, de ba kana sè e ji bemat de yɛn a wɔ̀ bɛrɛng vwel e lɛrɛ, yɛn a hama berugu mɛn. 

7  Ko yɛn a ha na regyɛng BeIsrayɛl o, ba ye, “Vwel de wot a kwey ɛ̀, ha sé rat sizɔng. 

8  Ha siri naka, ha vɔk pyɛ́ shɛrɛk. Ka sede Dagwi Darwey a wok neta mot, ko a rɔda kyè e nuyel mot vɔk e vwel o, na a nɔng ot hɛ. 

9  Pyɛ jining zɔng, yin kwon kyɛ́ in Dagwi Darwey wɛt! Yin tɛ̀ bengyip bemât vwel o arɔng wɛt, yaga yɛn ê sè tuk na leng e nuyel mot, yaga cī mɛn yê tɔk dul ɛn wɛt. Ko Dagwi Darwey a sé tanga wot; yin tɛ̀ bengyip mɛn wɛt!” 

10  Ko mwa regyɛng BeIsrayɛl ra hwo simo tó ɛn na beta. Ko e ji jeng, bemat o mwa ba di nedyɛt gbɔng nerêy Dagwi Darwey nà gyirik e ra bûk sangal mɛ. 

11  Ko Dagwi Darwey a yâng Mose, “Vɔk e yɛ̌ jeng de bemat vemo bê tik byɛs hom arɛt? Vɔk e yɛ̌ jeng de yɛn ê kyɛ́ ɛn nà tɛ̀ gap mɛn e ra me, mwa ano de ma ga kana ragas pyɛ̂ bes pyak e tē mɛn arɛt? 

12  Ma rɔda wey na yɛn na rɔ ves, ko ma rɔda vɛ yere yi na hwo, yemo de yê tɛ́ ɛ yerê bemât jey ryey o, de yê to vɔk gap ye dal ɛn!” 

13  Ko Mose a toyo a yɛ, a yang ɛ, “Hwà pat bemat vemo yi e Misra na gap mō. Ka sede BeMisra ba wok pyɛ de hwà ra a bemat mō, 

14  ko yɛn a rɔda há a bemât vwel hemo. Yɛn a ga kana wok, hwo Dagwi Darwey hwà sé e tē mot, ko hwà dura to mō wɛshɛrɛk, jeng de rele mō ra sé tumal e ra wot, ko hwà sé kyè e nuyel mot e ji rele nagwi, ko nabwalak ra lolo kya. 

15  Ko di, ka sede hwô wey na yɛn mwa hwiri, ko yére bemât jey de ba kana wok ha mō, ko ba to di tomong mō ba rɔda ye, 

16  hwà kyɛm nà hwo vey na bemat vemo e sevwel de hwà kana sira a yɛn wɛt; yaga ano de hwà mɔbɔs hɛn e hey. 

17  A remo, à Darwey, gabɔk wɛt dura gap mō, na hwo ra pyɛ de hwà kana ha, jeng de hwà ye, 

18  ‘Me Dagwi Darwey me ra shom ziri wɛt, me dura a bemat nerat hom ding-ding, ko me halsa a yɛn banɛn mɛn na pyɛ́ vyes de yɛn e ragas. Ko mwa ano, me tɔk tik a mwat banɛn sana hala vɛ wɛt; mê talsa a nèy banɛ̂n beda mɛn vɔk e zamang hê tat na hê naas!’ 

19  A remo, a Darwey, sede remo de hwà tɛ̀ yey mō ding-ding na bemat, ko ma sé ra won, na hwo hala banɛ̂n bemat vemo, tyɛng sede remo de hwà ga kana halsa a yɛn yimo de yɛn á tik Misra vey e remo.” 

20  Ko Dagwi Darwey a ye, “Ma ga hàla a yɛn tyɛng na won mō. 

21  Ko mwa ano, sede remo de ma sé kwen, ko nerey hom na sila jêy mwa, 

22  vit a mwat e ji bemat vemo de ê sè na neken, na a yel e ji vwel hane. Yɛn a ga kana di nedyɛt nerey hom tanga pyɛ̂ bes de ma kana ra e Misra tanga e hey. Mwa ano, yɛn a ga kana mara me zang pyak, ko ba to kyɛ́ ɛn nà wok me. 

23  Yɛn a rɔda di sevwel de ma kana sira a bedabeda mɛn wɛt; vit a mwat de a ga kana byɛs me de a rɔda yel e vwel o. 

24  Ko yɛ sam hom Kalɛp, de a vɔk gabik mɛ detu, na a to raa me na yey mɛ mwa, yɛ wɛ̀ de ma rɔda vey na yɛ e vwel hemo de a ga kana kyè ɛ̀, ko yere mɛ arɔng yɛn a rɔda re nedanelɔ hɛ. 

25  Sede remo de BeAmalɛk na BeKanaan yɛn a sé e sangal e benɛk, ko nahwol hwô berem vɔk e hey e gwong de gwa kyè vɔk e Gworep Sere.” 

26  Dagwi Darwey a to ha na Mose tanga Aharon, a ye, 

27  “Vɔk e yɛ̌ jeng de regyɛng bemat beves vemo yɛn ê tik gwɔrɔng e ra me ɛ? Ma ga wok gwɔrɔng de be ra e ra me. 

28  Yang ɛn, ‘Sede remo de me, Dagwi Darwey, ma sé kwen, ma rɔda ra a yin tyɛng pyɛ de ma wok, yin a ha. 

29  E ngamo e hey, yin a rɔda kushu, ko bavin min ba rɔda dyɛng, yin mwa de yin a vɔk neshey kuru baba (

20  ) vɔk e rak o, de ba kana bara hin e jeng bara. Hemo ha sé tabak, yaga yin a kana gwɔrɔng e ra me. 

30  Vit a gwining e ji min de ê kyɛm a yel e vwel de ma kana sira a bedabeda min mê nɔng in hɛ, sɛ̌ Kalɛp Yɛfunɛ, na Yɔshuwa Nun zɔng. 

31  Ko nèy min de yin a ha, e nɛ de ba rɔda hashe vɔk e sesam, e yɛn vɛ de ma rɔda vey na yɛn e vwel de yin a kyɛ́ in hɛ, ko yɛn a rɔda re netâ vwel o. 

32  Ko yin, yin a rɔda kushu e ngamo e hey. 

33  Nèy min nà rɔda kyě kyè e hey neshey kuru banaas (

40  ), ko nà rɔda sɔ yɔ́m, yaga yin a bana hin na me wɛt, sɛ̌ jeng de wo yɛnɛ min a ku. 

34  Yin a rɔda sey pyɔlɔ̂ banɛn min neshey kuru banaas, shey hining yaga kahɛ tuk hining e ji negasi kuru banaas de yin a re e jeng de yin a wɔ̀ bɛrɛng nezɛɛt vwêl Kanaan. Ano kwong, yin a rɔda tɔk, a sé pyɛ vyes na Dagwi a sè wo repugu min! 

35  Me, Dagwi Darwey, ma ga ha, ko gbing-gbing ma rɔda ra pyɛ́ yemo na mwa regyɛng bemat beves vemo de ba ga wuna bato mɛn e ra me. Yin a rɔda di yɛnɛ min e hey hemo; e ngamo de yin a rɔda kushu.’ ” 

36  -

37  Bemat de Mose a kana tomo, na yɛn a wɔ̀ bɛrɛng nezɛɛt vwel o, ko yɛn a vɛ hɛn na ha ves hemo de ha tɛ̀ bemat ba gwɔrɔng e ra Dagwi Darwey, yɛn vɛ de Dagwi Darwey a rusu hɛn na rɔ ves, ko ba pe kushu e jeng o. 

38  E ji bemat o, sɛ̌ Yɔshuwa Nun, na Kalɛp Yɛfunɛ zɔng de yɛn a kushu wɛt, yɛn a nàra beken. 

39  E jeng de Mose a ha a BeIsrayɛl mwa ha hemo, yɛn a hwo tosho sizɔng. 

40  Bop nagasi yɛn a nusu, yaga na yɛn a wɔ̀ tut vɔk e bahwol, ko yɛn a ye, “Di, a remo, wot a sé kyè wɔ e kwɔn de Dagwi Darwey a kana ha a wot. Wot a ga simo, wot a ga ra banɛn.” 

41  Ko Mose a yang ɛn, “Yaga sɛ́ de yin a tɔ̀k gyeng badu Dagwi Darwey wɛt ɛ? Yin ê tɔk di wɛng wɛt! 

42  Yin wɔ́ wɛt, yaga Dagwi Darwey a sé tanga yin wɛt, ko bemât repugu min yɛn a rɔda di wɛng e ra yin. 

43  Jeng de yin ê man na BeAmalɛk tanga BeKanaan, yɛn ê wey na yin, yaga Dagwi Darwey a sé tanga yin wɛt, yaga yin a ga gas in na yɛ.” 

44  Ko yɛn a tɛ̀ e neyey mɛn, na yɛn a kyè wɔ̀ tut e vwêl bahwol, mwa ano de Mose kɛ Kundung Wuna-na-Sirâ Dagwi Darwey ba hàla kwɔ̂n ye ngyɔk mɛn wɛt. 

45  Ko BeAmalɛk na BeKanaan de yɛn a sé e sangal e vwêl bahwol yɛn a gyirik, yɛn a hwo e ra yɛn, ko yɛn a ro ɛn vɔk e Hɔrma.

