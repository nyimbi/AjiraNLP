1  Zofar wo Naama a hanat a ye, 

2  “Mwa nepyak neha mo hwó tɛ̀, be tɔk toyo na ha wɛt a? Mwât tâng nu ba tik nà sɛ̀ ɛ na nɛn bɛ? 

3  À Iyɔp, hwó dak kaa bemat be sǎ yuu nà toyo na ha ɛ, hwó haras yaga vit a mwat de e tɛ̀ a hwo rekyen rē? 

4  Hwà jut wɔgɔ, begwong mo ba sé tyɛng, ko hwà to sé vit à nɛn e nuyel Dagwi. 

5  Ka a sé pyɛ de Dagwi ê hanat, na a wunta nu me a ha na hwo pyɛ mɛ. 

6  Ê kulu a hwo pyɛ́ de ya sé e lɛrɛ e ji netsitsɛng, pyɛ́ ya sé pyak de ya dal gap tɔk mwasi, tɔk, Dagwi a bang bayis mɛ e ra banɛn mo bahak. 

7  Hwô tɔk misang pyɛ̂ Dagwi a! Hwô kyɛm hwo tɔk neyɛnɛ̂ Dagwi Wo Reto Mwa arɛt? 

8  Nà dal lagwi e rak o, hwô ra e rɛ ɛ? 

9  Neyikyik rɛ na dal jey na nerey, nà dal gworep na netes arɔng. 

10  Ka sede Dagwi a vo o, a nára hwo e vwɔ̂ shɔt, wa ê ró ɛ mɛ arɛt? 

11  Yɛ a tɔk bemat de ba sé yapyi, sede e di pyɛ́ vyes e bare e ra yɛ. 

12  Tɔ́n e tɔk sɛ̀ tɔk, hwêy madung hey, be tɔk bene hɛ e lɔ. 

13  À Iyɔp, sege bare mō, ra won na Dagwi. 

14  Sede hwà vɔk nɛn, gas o mɛ, hwo tik neves ne yel e ji lɔ mō wɛt. 

15  Ano kwong hwô sè washak yi e nɛn, hwô tɔk wɔ e nuyêl Dagwi na yey ting. 

16  Hwô ye bam na reyɔm mō; hwô bare mɛ sede nshî rwak de na ga tele. 

17  Neken mō nê sè a hwo wɛshɛrɛk ne dal negbêy nagwi hwô nɛp sede nusû zang-gwi. 

18  Hwô sǎ tyang, yaga hwà vɔk sɛ̂t yey; hwô pɔng, hwô wɔ̄ nevwa na yey mo e dyɛngɛ, yaga e Dagwi de e gyenges neken mō. 

19  Hwô dyɛng vit à pyɛ de yê nɔng o bengyip, ey, bemat pyak bê sɛ̀ nerat yi na hwo. 

20  Bemat beves bê to di jey wɛt, vit à hɛn nà gwong hywit ɛn, sɛ̌ be gyeng reku mɛn zɔng.”

