2  Gwɔ̀m 

18  :

13  -

37  ; 

19  :

14  -

19  ; Yɛsh 

36  :

1  -

22  ; 

37  :

8  -

35  ) 

1  E bama de mwa pyɛ́ yemo ya ga té, tanga tom rat de Gbɔng Gwɔ̀m Hɛzɛkiya a ga ra a Dagwi Darwey na yey rining, ko Senakerip, gbɔng gwɔ̀m Asirya a hwo vwêl Yuda na como. A tɛ̀ bemât como mɛ be gwɔrɔ bapomô Yuda de ba gwɔrɔ vɛ na bejwa yaga na yɛn a bin re vɛ na como. 

2  Sede Hɛzɛkiya a di de Senakerip a sé yong ɛ na a hwo e ra Yɛrusalɛm arɔng, 

3  ko yɛ na bemât nuyêl fwom mɛ tanga bemât como mɛ ba yong ɛ̀ na be bangas lel nshi de ne vɛ̀sɛ e ji Yɛrusalɛm, ko yɛn a dyɛng ɛ̀ ma e ha mo. 

4  Ano kwong, gbɔng regyɛng bemat ba tula hɛn ko ba bangas mwa lel nshi mo tanga ne nɛk de wa kwey e ji gbɔng repomo mo, ba ye, “Yaga sɛ́ de begwɔ̀m Asirya bê vey sɛ̀ nshi polos ɛ?” 

5  Hɛzɛkiya a hwo ye zip e de fwom, ko a kyě yong jwâ-pomo mo e nedem de na gabsa, a lɔk tyɔ́n e ra wɛ arɔng, ko e bamâ wɛ, a to lɔk jwa mo hwak — wo neba. A to yong nekwɔn gyêp pomo ne bak rwa rak wo Yɛrusalɛm roso. A tɛ̀ be yong bebara na beruga pyak arɔng. 

6  A tɛ̀ bemât gbɔng repomo mo be sè e nɛ̂n bemat nuyêl bemat como, ko a tula hɛn mwa e majêy ruhûp gbɔng repomo, a yang ɛn, 

7  “Tumal hin gak na yin a vɔk yey ting. Yin wok bengyip kɛ yin vów e nuyêl gbɔng gwɔ̀m Asirya na gwogyɛng bemât como mɛ wɛt, yaga wot a vɔk reto e bak mot de ra dal remɛ. 

8  Yɛ a vɔk retô bemasi, ko wot, wot a vɔk Dagwi Darwey, Dagwi mot na a sɛlɛ hot, na a tó a wot como.” Neha Gbɔng Gwɔ̀m Hɛzɛkiya na tɛ̀ yey mɛn ye dyɛng. 

9  E bama mo, jeng de Senakerip na bemât como mɛ bá sè e Lakish, ko á tomo bemât fwom mɛ e Yɛrusalɛm na Hɛzɛkiya wo Yuda tanga mwa BeYuda de ba sangal e Yɛrusalɛm na ha hemo, a ye, 

10  “Me Senakerip, gbɔng gwɔ̀m Asirya ma ye: Yin a sé tɛ̀ gap min e ra sɛ́ de yin a sé re nuyel na sangal e Yɛrusalɛm de bemât como hom ba ga gwɔrɔ wɛ ɛ? 

11  Hɛzɛkiya a sé kwɛlɛng hin na yin a kushu na vyong, na yêy hwɔshɔ wɛt a? E tang in, ‘Dagwi Darwey, Dagwi mot ê sey ot yi e vwɔ̂ gbɔng gwɔ̀m Asirya. 

12  A sé e yɛ Hɛzɛkiya mo de a wey na nekwɔn re a yɛ fongol ne berahwol tanga ne rangas a yɛ nɔrɔ̂ yas, ko a nɔ̂ng BeYuda na bemât Yɛrusalɛm nu a ye: A sé gbing-gbing na yin a re a Dagwi Darwey fongol, na yin a nása a yɛ nenɔrɔ̂ yas e kwɔn hining o wɛt a? 

13  Yin a tɔk pyɛ de me na bedabeda hom wot a ga ra a mwa bemât bavwel bahak wɛt a? Bedagwî yére bemat bavwel vane mo bá tɔk sey bavwel mɛn e vwɔ hom a? 

14  E wɛ̀ e ji mwa bedagwî yére bemat bavwel de bedabeda hom bá wey na vɛ hywiri á kyɛm a tɔk sey bemat mɛ yi e vwɔ hom, de yin e bare, Dagwi min ê tɔk sey in e vwɔ hom ɛ? 

15  Wok in! Yin tik Hɛzɛkiya a kwɛlɛng hin, kɛ a tɔgɔs hin ano wɛt. Yin sey tsak o na ha mɛ wɛt! Vit à dagwî yerê jey cak kɛ segwɔm sehak de a ga kyɛm a sey bemat mɛ e vwɔ hom, kɛ e vwɔ̂ bedabeda hom. Ano de Dagwi min ê kyɛm a sey ɛ̀ hin e vwɔ de ma kaba hin mɛ gak wɛt.’ ” 

16  Ano arɔng, bemât nuyêl fwom mɛ ba haras a Darwey Dagwi Darwey tanga mwât fwom mɛ Hɛzɛkiya neha kpashak ne dal nere mo. 

17  A to jɛk bebok-berang de ba dal na byɛ̂s Dagwi Darwey, Dagwî BeIsrayɛl na ha ves sizɔng de a ye, “Tyɛng sede remo de bedagwî yére bemat jey behak ba tɔk sey ɛ bemat mɛn yi e vɔ hom wɛt, a sé ano de Dagwî Hɛzɛkiya ê sey ɛ bemat mɛ e vwɔ hom wɛt.” 

18  Bemât nuyêl fwom mɛ mo ba ha ha mo ngyat-ngyat na lêm BeIbrani yaga na bemât Yɛrusalɛm de ba sé e hagât jwâ-pomo be wok, na yɛn a tɛ̀ bengyip, na a yang ɛn jwɛɛnɛn. Yi ano, a rɔda sè a yɛn begelek na yɛn a re gbɔng repomo mo na como. 

19  Yɛn a ha e ra Dagwî Yɛrusalɛm tyɛng sede remo de yɛn e ha e ra bedagwî bemat jey vemo de ba sé cī de bemat ba yong na vɔ mɛn. Dagwi a sey Hɛzɛkiya (

2  Gwɔ̀m 

19  :

35  -

37  ; Yɛsh 

37  :

36  -

38  ) 

20  E bamâ neha nemo, Gbɔng Gwɔ̀m Hɛzɛkiya na Yɛshaya Amotsi zarap Dagwi ba ra won na Dagwi, ba tosho a yɛ na a sɛlɛ hɛn. 

21  Ko Dagwi Darwey a hwo tomo tom-lagwi ko a wey na bemât como na begwɔ̀m como mo tanga bemât nuyel e dúra comô gbɔng gwɔ̀m Asirya mo. Yi ano, a to ɛ wɛrɛ na rekyen sizɔng. Tuhak, jeng de á sè e gbɔng duk re a dagwi mɛ fongol ko nèy mɛ nehak na wɔ̀ mɔrɔ hɛ e hwomo na wal. 

22  Ano de Dagwi Darwey a sey Hɛzɛkiya na bemât Yɛrusalɛm e vwɔ̂ Gbɔng Gwɔ̀m Senakerip wo Asirya, na yi e vɔ mwa vê repugu mɛ, a nɔng ɛn pɔngɔ e kawɛ bak. 

23  Bemat pyak ba vey nɔ̂ng Dagwi Darwey nenɔrɔ e Yɛrusalɛm, na nedok nekyɔrɔk yaga Gbɔng Gwɔ̀m Hɛzɛkiya wo Yuda. Yi e jeng yane, yére bemat jey mwa ya nɔ̂ng Hɛzɛkiya nerey. Hɛzɛkiya a ro ɛ (

2  Gwɔ̀m 

20  :

1  -

3  , 

12  -

19  ; Yɛsh 

38  :

1  -

3  ; 

39  :

1  -

8  ) 

24  E jeng yane, Hɛzɛkiya a hwo serɔ sede ê ku. A hwo ra won, ko Dagwi Darwey a toyo a yɛ, ko a nɔng ɛ pyɛ dura wɔgɔ, ê tɛ̀ tyang. 

25  Hɛzɛkiya a dak kaa na pyɛ de Dagwi a dura a yɛ mo, ko a ka bare na a feng a yɛ wɛt. Pyɛ de a ra mo ya vey a Yuda na Yɛrusalɛm na rezot rerey o. 

26  Yi ano, Hɛzɛkiya na bemât Yɛrusalɛm ba dyɛng bato mɛn e nuyêl Dagwi, yaga ano, shôm Dagwi Darwey ya hwo e ra yɛn e jeng de Hɛzɛkiya á rɔngɔl kwen wɛt. Nedanerêy Hɛzɛkiya na pyɛ́ de a ra 

27  Hɛzɛkiya á vɔk pyɛ̂ nedanerey vit à yere mo, ko bá nɔng ɛ nerey sizɔng arɔng. A lɔk begban na a tikis ɛ dyam shinang, na dyam pyɛng, na dyéngere ryat, na pyɛ̂ shɔngɔl, na beruga, na nedok nekyɔrɔ̂k dyām pyak. 

28  Ano arɔng, a lɔk begban pyɛ̂ yeneng, na nshî anap tanga něy pwat. A lɔk kara berɔndɔng na vyēl. 

29  A lɔk a tó mɛ bagbɔng bapomo, ko a vɔk vyēl na berɔndɔng tanga nezap pyɛ̂ nedanerey, yaga Dagwi a nɔng ɛ yele za wɛt. 

30  A sé e yɛ Hɛzɛkiya mo de a bang gwông lwêl nshî Gihɔn, ko a kwey na nɛ cik vɔk e rwa tâ Yɛrusalɛm. Hɛzɛkiya a di wɛng e kayɛ pyɛ de a ra. 

31  Mwa ano, jeng de betom Babilɔn ba wɔ́ na yɛ na be wɔ̀ rangal rehâ gbɔng pyɛ̂ langat de a ra e vwel o, ko Dagwi a tik ɛ a ra pyɛ de a di ya jam a yɛ, yaga na a bin mara hɛ, na a di barê yey mɛ. Yɛnɛ̂ negwɔm Hɛzɛkiya (

2  Gwɔ̀m 

20  :

20  -

21  ) 

32  Bwang pyɛ́ de Hɛzɛkiya a ra, na tom rat de a ra na yey rining, ba jɛk yɛ e Negwi-ywey ne Yɛshaya Amotsi zarap Dagwi, na e Bwok-basâ Pyɛ̂ Bare yê Begwɔ̀m Yuda na Israyɛl. 

33  Hɛzɛkiya a ku, ko ba lɛrɛ hɛ e bak rak wo begwɔ̀m yerê Davit. Mwa BeYuda na bemât Yɛrusalɛm ba nɔng ɛ nerey vit à yere mo e reku mɛ. Sɔ mɛ Manase a re negwɔm e to mɛ.

