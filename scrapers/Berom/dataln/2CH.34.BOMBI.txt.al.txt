2  Gwɔ̀m 

22  :

1  -

2  ) 

1  Yɔsiya á vɔk neshey rwit jeng de á hwo re negwɔm, ko a re negwɔm o neshey kuru batat na hɛ hining (

31  ) e Yɛrusalɛm. 

2  Yɔsiya a ra pyɛ́ de ya jam a Dagwi Darwey. A raa negwɔn dâ beda mɛ Davit, ko a hala nɛ ko tyɔng wɛt. Yɔsiya a wey na cī 

3  E shey hê rwit hê negwɔm Yɔsiya, yɛ a sè rɔngɔl hwey, ko a hwo jama Dagwî dâ beda mɛ Davit, ko e shey hê kuru na he ba, a hwo gangas nekwɔn sâp cī ne berahwol, na ne Ashera, ci hwā mo, na pyɛ̂ sekwit de ba tsep tanga yemo de ba turu na dyam e mwa vwêl Yuda tanga Yɛrusalɛm. 

4  A tɛ̀ bemat mɛ be gangas nekwɔn rangâs yas de be re a Baal fongol na nɛ, ko ba mɔbɔs nekwɔn rangâs pyɛ̂ nesang hyɔɔlɔl de na sé bagat na nɛ arɔng. A tɛ̀ be hwongo sesêk Ashera tanga bwang pyɛ̂ sekwit o cak ye tɛ́ ɛ nemuk ko ba wɔ̀ zagat nɛ e ra besak bemat de ba kana nása a yɛ nɔrɔ̂ yas de be rangas. 

5  A rangas bekup bepiris vê bɔs e ra nekwɔn de yɛn a kana nása á pyɛ̂ sekwit mɛn ɛ nenɔrɔ mɛn o. Yi na ra ano, a tɛ̀ Yuda na Yɛrusalɛm ba to tɛ́ ɛn haalal. 

6  A ra tyɛng ano arɔng e bapomo tanga nekwɔn bavwêl Manase, na Ɛfrayim tanga Simɛyɔn pere vɔk e Naftali e bak rwa bato. 

7  A gangas nekwɔn nása nɔrɔ̂ yas vɔk na cī mwa na swesêk Ashera, ci hwā mo, e yɛnɛ bavwêl bak rwa bato. A tɛ̀ ba hwongo cī mo ye tɛ́ ɛ nemuk, ko a bunut nekwɔn rangâs pyɛ̂ nesang hyɔɔlɔl mɛn cɛk o cɛk o. E bama de a yɛnɛ râ pyɛ́ yemo, e mwa vwêl Israyɛl, ko a de toyo vɛ hɛ e Yɛrusalɛm. Ba sɛ̀ bwok-basâ Badu Dagwi (

2  Gwɔ̀m 

22  :

3  -

20  ) 

8  E ji shey hê kuru na hɛ rwit hê negwɔm Yɔsiya, bama de a ga kana to tɛ̀ vwel o mwa na Gbɔng Duk Re Fongol haalal, ko a tomo bemat vemo betat na yɛn a to wɔ̀ yong nekwɔn Gbɔng Duk Dagwi Darwey, Dagwî Israyɛl de na ga kana lashe hɛn. Bemat o à Shafan Azaliya, na Maaseya, gwɔmna Yɛrusalɛm, na Yɔwa Yɔwahas, gbɔng mwât nuyêl fwom mɛ hwak. 

9  Yɛn a wɔ̀ nɔ̂ng Hilkiya, darwêy bepiris dyām de BeLevi de be gyeng Gbɔng Duk o ba ga kana tula yi na BeƐfrayim, na BeManase, na bwang bemât yɛnɛ̂ negwɔm rwa bato, tanga vê Yuda, na Bɛnyamin tanga vê Yɛrusalɛm. 

10  Yɛn a nɔ̂ng bemat de ba vɔk nedirîk fwôm Gbɔng Duk Dagwi Darwey o, ko yɛn arɔng ba nɔng yɛ na be to yong mɛ Gbɔng Duk o na wo to se gyat. 

11  Yɛn a nɔ̂ng bemât fwôm cɔ́gɔt, na bemât lɔk, na yɛn a sey mɛ beta tanga babîm cɔ́gɔt de bê ra mɛ fwôm yông Gbɔng Duk o, yaga begwɔ̀m Yuda ba ga kana hala wɛ wo lashe hɛ. 

12  Bemat o ba ra gwɛ na tsak o, ko BeLevi benaas ba bɛrɛng fwom mɛn o, yɛn à Yahat, na Obadya yi e ruhûp Mɛrari tanga Zɛkarya na Mɛshulam yi e ruhûp Kohat. 

13  Yɛn BeLevi mo ba tɔk râ lwɛlɛ tyɔng wɛt na nezap pyɛ̂ lwɛlɛ, yɛn a bɛrɛng bemât vɛ́sɛ na pyɛ̂ fwom, na mwa bwang bemât fwom o e nekwɔn tom mɛn, ko BeLevi mo behak bá sè bemat-jɛk, na bemât fwom dyām tanga bemât gyeng ruhûp Gbɔng Duk Re Fongol o. 

14  Jeng de bá sè paa dyām de bá kana tikis e begban Gbɔng Duk Dagwi Darwey o, ko Hilkiya, piris a wɔ̀ sɛ̀ bwok-basâ Badu Dagwi Darwey de ba kana nɔng ɛn e vwɔ̂ Mose. 

15  A hwo yâng Shafan, mwat-jɛ̂k gwɔ̀m, “Ma ga sɛ̀ bwok-basâ Badu Dagwi e ngamo e Gbɔng Duk Re Fongôl Dagwi Darwey o.” A nára a yɛ gwɛ, 

16  Shafan a wɔ̀ nɔ̂ng gbɔng gwɔ̀m gwɛ, ko a to yang ɛ, “À darwey, wot bemât fwom mo wot a sé ra kayɛ pyɛ de hwà nɔng ot nu e ra yɛ. 

17  Wot a ga jut dyām de ba tikis e Gbɔng Duk Dagwi Darwey o, ko wot a ga nɔ̂ng bemât nuyêl fwom tanga bemât bɛrɛng mɛn yɛ.” 

18  Shafan, mwat-jɛk a to yang gbɔng gwɔ̀m, “Di, à darwey! Hilkiya, darwêy bepiris a nɔng me bwok-basa gwomo.” Ko a hwo basa a yɛ gwɛ. 

19  Sede Yɔsiya a wok pyɛ́ de ba jɛk e bwok-basa Badu Dagwi o, a vɛ̌ hama gworugu mɛ yaga lashê yey. 

20  Ko a tɛ̀ be yishi bemât nuyel mwa, vɛ à Hilkiya, na Ahikam, na Abdɔn Mika, na Shafan mwat-jɛk, na Asaya gwelê gwɔ̀m. A yang ɛn, 

21  “Ci in, na yin a wɔ̀ rangal a me tanga bwang vemo de ba tɛt ɛ e Israyɛl na Yuda, yi na Dagwi Darwey. Rangal hin hɛ e ra pyɛ́ de ba jɛk e bwok-basa gwomo. Dagwi Darwey a vɔk shom sizɔng na wot, yaga bedabeda mot ba kyɛ́ ɛn nà gyeng badu de a jɛk e bwok-basa mo.” 

22  Ano Hilkiya na bemat vane, yɛn betungun ba nusu yi e hwomo, ba pere wɔ na Hulda, hwā zarap Dagwi. Rwas mɛ à Shalum Tokhat Hasra, mwat de berugû gwɔ̀m ba sè e vwɔ mɛ. Hulda mo a sángal e bak pwas wo Yɛrusalɛm. Yɛn a pom, ko yɛn a ha a yɛ hâ gbɔng gwɔ̀m o. 

23  A toyo a yɛn, a ye, “Pyɛ ma yemo de Dagwi Darwey, Dagwî Israyɛl a ha: 

24  Há in a mwat de a tomo vey na me ngan: Ma sé kyè vey na rezot e ra kwɔn hemo na bemat de ba sangal e ji hɛ mwa gawey de ba jɛk e bwok-basa gwomo de ba basa e nuyêl gbɔng gwɔ̀m Yuda. 

25  BeYuda ba ga kyɛ́ ɛn me. Ba ga nása a cī nenɔrɔ. Yɛn a tɛ̀ shom hom ya sogo yaga pyɛ̂ sekwit de yɛn a ga yong. Shom hom yé lolo sede kya e ra repomo remo. Vit à pyɛ de yê rimi yɛ̄. 

26  “Ko yaga gbɔng gwɔ̀m de a tomo hin, na yin a vey rangâl Dagwi Darwey, ma vɔk neha nemo ngan: ‘Pyɛ ma yemo de Dagwi Darwey, Dagwî Israyɛl a ha: Hwà wok neha bwok-basa gwomo, 

27  ko nà ra a hwo yey. Hwà dyɛng to mō jeng de hwà wok pyɛ́ de ma ha e ra Yɛrusalɛm na bemât wɛ. Mwin, ma ye, mê tɛ̀ repomo re tɛ́ ɛ sede hêy gbingiring, kwɔn de ma kyini hɛ. Hwà hama berugu mo, ko hwà tosho. Yaga ano, ma ga wok won mō. 

28  Ma rɔda tik hwo ku e ji netyang, ko bê lɛrɛ hwo e bak beda mo. Ano de hwô tɔk di rezot de mê vey mɛ e ra Yɛrusalɛm wɛt.’ ” Bemat o ba toyo vɔk na Yɔsiya na ha mo. Yɔsiya a basa Bwok-basâ wuna-na-sirâ Dagwi (

2  Gwɔ̀m 

23  :

1  -

20  ) 

29  Gbɔng Gwɔ̀m Yɔsiya a yishi mwa bemakuk yi e Yuda tanga Yɛrusalɛm, na be tula hɛn. 

30  A kyè na yɛn vɔk e Gbɔng Duk Re Fongôl Dagwi Darwey. Mwa BeYuda na bemât Yɛrusalɛm, na bepiris tanga bezarap Dagwi ba raa hɛn. Jeng de ba man e hwomo, a hwo basa a yɛn Bwok-basâ Wuna-na-sirâ Dagwi gwomo de ba sɛ̀ e Gbɔng Duk o. Yɔsiya a yong negwɔn raà Dagwi e vwêl Yuda 

31  Jeng de a yɛnɛ basa mo a tumal e hagât gwobirîk dyam pama de gwa sé bagat na rwi duk o. A wuna hɛ́ na sira tanga Dagwi Darwey, na a raa hɛ na yey mɛ, na simo mɛ mwa, na a to gyeng Badu mɛ mwa. Bemat o ba vo nu, bê gyeng wuna-na-sira mo arɔng. 

32  Ano a tɛ̀ bemât Yɛrusalɛm na BeBɛnyamin be sira hɛn. Ko bemât Yɛrusalɛm ba ra tyɛng na wuna-na-sira mɛn na Dagwi, Dagwî bedabeda mɛn. 

33  Gbɔng Gwɔ̀m Yɔsiya a wey na mwa pyɛ̂ byɛm-byɛm de ya sé e yɛnɛ̂ vwel de ha sé hê BeIsrayɛl, ko a tɛ̀ mwa bemat de ba sé e vwel o be re a Dagwi Darwey, Dagwi mɛn fongol. E mwa neyɛnɛ̂ sangal mɛ e jey, yɛn a ye rɛng yi e gwông Dagwi Darwey, Dagwî bedabeda mɛn wɛt.

