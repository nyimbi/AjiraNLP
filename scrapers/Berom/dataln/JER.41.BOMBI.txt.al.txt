1  E pwɛl gwo netaama gwo shey o, Ishmayɛl Netaniya Ɛlishama, hwak e ji bemat lɔ gwɔ̀m de a to sé hwak e ji begwɔ̀m gbɔng gwɔ̀m a wɔ e Mizpa na bemat kuru na a wɔ di Gwɔmna Gedaliya Ahikam. Jeng de mwa hɛn ba sé re pyɛ́ e dem hining, 

2  ko Ishmayɛl Netaniya na bemat kuru de ba sé tanga yɛ ba hwɔlɔ bewal mɛn ko ba mɔrɔ mɛ Gedaliya Ahikan Shafan, yaga gbɔng gwɔ̀m Babilɔn a tɛ̀ ɛ a sè gwɔmna sevwel o. 

3  Ishmayɛl a to mɔbɔs BeIsrayɛl mwa de ba sé na Gedali e Mizpa, mwa na bemat como BeBabilɔn de ba sé e hwomo. 

4  Tuk het, gyam na mwat hwak a tɔk reha reku Gedaliya, 

5  ko bemat kuru rwit ba pom yi e Shɛkɛm, na Shilo, tanga Samariya. Yɛn a ga hwon negyɛk mɛn, ba hama berugu mɛn, ko ba kyě jɔ́s babek mɛn na neba. Yɛn a sé kyè na pyɛ̂ yéneng, na pyɛ̂ nesang hyɔɔlɔl na be wɔ nára e Gbɔng Duk Re Fongol. 

6  Ano Ishmayɛl a nusu yi e Mizpa na a wɔ man na yɛn, ko a sè kyě tosho. Jeng de a wul na yɛn, a ye, “Gabɔk wɛt, vey in na yin a di Gedaliya Ahikam.” 

7  Ras de yɛn a yel e gbɔng repomo mo, Ishmayɛl na bemat mɛ ba mɔbɔs hɛn, ko ba bomos bavin o e hwes. 

8  Ko bemat ba sé kuru e regyɛng mɛn de yɛn a yang Ishmayɛl, “Gabɔk wɛt, hwo mɔrɔ hot wɛt! Wot a vɔk alkama, na baale na něy pwat tanga shok de wot a lɛrɛ e hiri.” Ko a tik ɛn beken a mɔbɔs hɛn na bemɛn wɛt. 

9  Hwes de Ishmayɛl Netaniya a bomos ɛ bavin bemat de a ga kana mɔbɔs, gwɛ a gbɔng hwes de Gbɔng Gwɔ̀m Asa á kana cing jeng de Gbɔng Gwɔ̀m Baasha wo Israyɛl á sè como na yɛ. Ishmayɛl a sila gwɛ na bavin bemat o. 

10  Ko a tɛ̀ nèy behwong gwɔ̀m o na bwang bemat Mizpa be tɛ́ ɛn besam mɛ, vemo de Nebuzaradan gwɔ̀m bemat gyeng lɔ gwɔ̀m á kana tik e vwɔ Gedaliya Ahikam na a bɛrɛng hɛn naka. Ishmayɛl Netaniya a hashe hɛn e sesam ko a hwo kaba gwong na yɛn, na a ye dɔ vɔk e yɛnɛ sevwel BeAmɔn. 

11  Sede Yohanan Kareya na mwa bemat nuyel bemat como de ba sé na yɛ ba wok reha pyɛ́ vyes de Ishmayɛl Netaniya a ga ra, 

12  yɛn a sogo, ba hwo raa hɛ na bemat mɛn, ko yɛn a wɔ vo ɛ bagat na gbɔng dideng e Gibɛyɔn. 

13  Jeng de bemat ngyang Ishmayɛl ba di Yohanan Kareya na bemat nuyel bemat como mo tanga yɛ, yɛn a vɔk yey pyɛng. 

14  Ano, mwa bemat de Ishmayɛl a ga hashe e sesam yi e Mizpa ba doyo, ba toyo, ko ba wɔ́ na Yohanan Kareya. 

15  Ko Ishmayɛl Netaniya na bemat mɛ rwit ba tele yi na Yohanan ko ba hywit ɛn vɔk na BeAmɔn. 

16  E bama mo Yohanan Kareya na bemat nuyel bemat como de ba sé na yɛ ba jut nedirik bɛrɛng bemat de Ishmayɛl Netaniya a kana hashe na a kyè mɛ yi e Mizpa sede bemat ngyang bama de a mɔrɔ Gedaliya Ahikam, bemat o vɛ à bemat como, na beha, na nèy tanga berɛmɛt, ko a toyo na yɛn e Gibɛyɔn. 

17  -

18  Yɛn á vɔk bengyip BeBabilɔn remo de Ishmayɛl a mɔrɔ Gedaliya, de gbɔng gwɔ̀m Babilɔn a tɛ̀ a sè gwɔmna sevwel o. Yaga ano, yɛn a tɛ̀ e yey mɛn be kyè vɔk e Misra na yɛn a kyè yikyik yi e BeBabilɔn. Yɛn a pe tumal e Kimham bagat na Bet-Lɛhɛm.

