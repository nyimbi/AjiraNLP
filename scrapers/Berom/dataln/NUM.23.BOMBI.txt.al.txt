1  Balaam a yâng Balak, “Lɔk a me nekwɔn rangâs yas vɔk na Dagwi netaama e ngamo, na hwo yong a me bemus betaama na beturuk betaama.” 

2  Balak a ra tyɛng na pyɛ de Balaam a ha a yɛ, ko yɛn beba ba nára mus tanga turuk e ra kahɛ kwɔn o. 

3  Ano, Balaam a yâng Balak, “Tumal e ngamo e hagât kwɔ̂n narâ nɔrɔ mō, ko mê sek tyɔng vɔk e jey, gyeng Dagwi Darwey a rɔda dura to mɛ na me. Ko mê vey ha a hwo pyɛ de a dura a me.” Ano kwong a kyè vɔk e rahwôl gbingiring. 

4  Dagwi a dura a yɛ to mɛ, ko Balaam a yang ɛ, “Ma ga yong nekwɔn rangâs yas netaama, ko e ra kahɛ kwɔn o, ma ga nára ɛ mus tanga turuk.” 

5  Dagwi Darwey a tɛ̀ há mɛ e nû Balaam, ko a yang ɛ, a toyo vɔk na Balak, na a ha a yɛ ha mo. 

6  Balaam a to ɛ, ko a sɛ̀ Balak e tumal e hagât kwɔ̂n narâ nɔrɔ mɛ, yɛ tanga mwa bemât badu BeMowap. 

7  Ko Balaam a hwo ha ha hemo ngan: “Balak a vey na me yi e sevwêl BeAram, gbɔng gwɔ̀m BeMowap a vey na me yi e berakû rwa rak. A ye, ‘Vey mok a me gawey e ra yerê Yakɔp, vey ha há ves e ra BeIsrayɛl.’ 

8  E rɛ̌ de mê mok gawey e ra vemo de Dagwi a ga mok gawey e ra yɛn wɛt ɛ? E rɛ̌ de mê ha há ves e ra vemo de Dagwi Darwey, a ga ha há ves e ra yɛn wɛt ɛ? 

9  Yi e ra tɛ̂t rakû beta ma di ɛn, yi e ngamo e rak o me bɛrɛng hɛn. Yɛn a sé yere de ya sangal nju yɛ, Yɛn e suk ɛn na yére cak wɛt. 

10  E wa de e tɔk basa nepyak bemât Yakɔp vemo ɛ? BeIsrayɛl be kyiri vwel sede fongol. Tik na me ku reku rèrat, tik na neyɛnɛ hom ne sè sede nemɛn.” 

11  Ko Balak a yâng Balaam, “E sɛ́ a yemo de hwà ra a me ɛ? Ma vey na hwo, na hwo mok a bemât repugu hom gawey, ko di, hwà tɛ̀ a yɛn nerat!” 

12  Balaam a toyo a yɛ, a yang ɛ, “Mê tɔk ha neyɛnɛ̂ pyɛ de Dagwi Darwey a tɛ̀ e nu hom zɔng.” Hâ Balaam yi na Dagwi hê neba 

13  E bama mo, Balak a yâng Balaam, “Vey, na wot a kyè vɔk e kwɔn de hwô tɔk di ɛn, ko hwô di bak o swɛl o zɔng, na hwo mok a yɛn gawey yi e hwomo.” 

14  A jut ɛ vɔk e cwɛ̂l Zofim e ra tɛ̂t Raku Piska. E hwomo, a to lɔk nekwɔn rangâs yas vɔk na Dagwi netaama, ko a nára ɛ mus gwining tanga turuk gwining e ra kahɛ kwɔn o. 

15  E bama mo, Balaam a yâng Balak, “Tumal e ngamo e hagat kwɔ̂n narâ nɔrɔ mō, ko me ma rɔda sek vɔk e hworo, na me wɔ̀ di pyɛ de Dagwi ê dura a me.” 

16  Dagwi Darwey a dura reto mɛ na Balaam, ko a tɛ̀ ha mɛ e nu mɛ, a yang ɛ, a toyo vɔk na Balak, na a ha a yɛ ha mo. 

17  A to ɛ, ko a sɛ̀ Balak e tumal e hagât kwɔ̂n narâ nɔrɔ mɛ, yɛ tanga bemât badu BeMowap. Ko Balak a rangal hɛ pyɛ de Dagwi Darwey a ha a yɛ. 

18  Balaam a to hwo ha ha hemo ngan: “Sogo a Balak, na hwo wet betong; wok me, à hwêy Zipor. 

19  Dagwi a sé sede mwasi wɛt, e vɛ bɔs, kɛ e sege ha mɛ wɛt. Mwa pyɛ de e ha, ê ra yɛ, pyɛ de e sira hɛ, ê sila yɛ. 

20  A ga nɔng me nu, na me tɛ̀ a bemat vemo nerat. Sede Dagwi a tɛ̀ a mwat nerat, ko mê tɔk sege wɛt. 

21  Vit à pyɛ vyes cak de ya rɔda hwo e ra yerê Yakɔp, Vit a gawey de BeIsrayɛl ba rɔda di Dagwi Darwey, Dagwi mɛn, a sé tanga yɛn. Yɛn e mok ɛ sede gbɔng gwɔ̀m mɛn. 

22  Dagwi a nusu na yɛn yi e Misra, e ra yol yaga yɛn sede kpâm-cungun. 

23  Vit a pyɛ sekwit kɛ vyoshon de bê kyɛm be ra mɛ fwom e ra Israyɛl. Ba rɔda ye e ra yerê Yakɔp, e ra BeIsrayɛl, ‘Di pyɛ de Dagwi a ga ra!’ 

24  Di, bemat vemo be wɛrɛm sede gukum, yɛn e sogo sede gwɔ̀m ngyāma, wó tɔk sangal wɛt sɛ̌ wa vo pyɛ, na wo re, na wo sɔ nemî pyɛ de wa ga mɔrɔ.” 

25  Ko Balak a yâng Balaam, “Ka sede hwà simo mok a yɛn gawey wɛt, ko hwo tɛ̀ nerat e ra yɛn wɛt!” 

26  Balaam a toyo a yɛ, a yang ɛ, “Ma ga kana ha a hwo, mwa neyɛnɛ̂ pyɛ de Dagwi Darwey a ha a me, e yɛ de ma rɔda ra wɛt a?” 

27  Ano kwong, Balak a yâng Balaam, “Vey, na me jut o vɔk e kwɔn hak. Gyeng, Dagwi a rɔda simo, na hwo mok a yɛn gawey yi e hwomo.” 

28  Ko a jut ɛ vɔk e ra tɛ̂t Raku Peyor de wo bɛrɛng hêy gbingiring. 

29  Balaam a ye, “Lɔk a me nekwɔn rangâs yas netaama e ngamo, na hwo yong bemus betaama tanga beturuk betaama.” 

30  Balak a ra tyɛng na pyɛ de Balaam a ha a yɛ, ko a nára mus gwining tanga turuk gwining e ra kahɛ kwɔn o.

