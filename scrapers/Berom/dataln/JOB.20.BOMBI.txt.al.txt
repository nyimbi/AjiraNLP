1  Zofar wo Naama a toyo a yɛ, a ye, 

2  “Tsak o, wɛ a tsak o, barê yey hom ha vey a me na me hanat, e tang me lootot, mê sǎ yuu wɛt. 

3  Ma wok tabas nengyas de ba ra a me, ko gabik hom ha dura a me pyɛ de mê hanat. 

4  Hwà kana tɔk pyɛ yemo yimo raane, yi e jeng de ba tik mwasi e jey wɛt a? 

5  Bemat beves be vɔk yey pyɛng sizɔng yaga kejeng tyɔng, yey pyɛng bemat de ba tɔk Dagwi wɛt, ye wul jeng pyak wɛt. 

6  Ka de nerey mɛ na wul lagwi, na rato me wo yel e ji bale, 

7  mwa ano e kyè wɔ wey nesheneshey sede nújey mɛ, ko vemo de bá di ɛ bê ye, a yel e gwa arɛt? 

8  A rɔda sogo a pere ye bit, sede negwi de mwat e ye bam jeng de a sene. 

9  Vemo de ba bɛɛ hɛ bayis na bayis, bê to sang di ɛ wɛt, bê ka to di o e kwɔ̂n sangal mō arɔng wɛt. 

10  Nèy mɛ nê jama nerat na bepɛng, yere mɛ yê to bang yele mɛn. 

11  Bekup mɛ ba rɔɔ vɔk gap yɔkyɔk, bê lásha vɛ na yɛ e fongol. 

12  Mwa ano de neves ne tá a yɛ e wok, ko a pat jim mɛ wɛt. 

13  A bang nɛ̀ a simo hala nɛ wɛt, ko a vɔk nɛ e jim mɛ vey e remo. 

14  Mwa ano pyɛ̂ re e jim mɛ ya tè a yɛ nedɔm gàbak, 

15  A ga tula yele, ko a to hwɔs yɛ, Dagwi e sey ɛ yɛ, a tik ɛ vɔ sǎn. 

16  Pyɛ de mwat vwes e wɔlɔk ya sé sede nedɔm, ye mɔrɔ hɛ sede nedɔ̂m gwɔ̄m vwes. 

17  E di telê něy pwat wɛt, kɛ nshî shok de nɛ dɔng. 

18  Pyɛ́ de a tak yɔ́m na a sɛ̀, sɛ̌ a to toyo mɛ, ê vɔk yêy dyɛngɛ na yele me wɛt. 

19  Yaga a ngyɔklɔ bepɛng ko a ye waa a hɛn, lɔ de a bene wɛt a sey ɛ hɛ na retek. 

20  Kât cwey simô pyɛ́ he tɛ̀ ɛ a sɛ̀ pɔngɔ e yey mɛ wɛt, ê hywit ɛ na pyɛ cak e pyɛ́ de a vɔk wɛt. 

21  Vit à pyɛ de yê tɛt a yɛ ye re, remo, a vɔk gwông sɛ̂ pyɛ wɛt. 

22  E jeng de á sè e ji sɛ́ mɛ̄ reyɔm ra vey, yey sit yê bagat wɛt, ya vɛ̀sɛ a yɛ. 

23  Cwey rê pyɛ́ ya sé a yɛ na a sila na jim mɛ, ko Dagwi a pere sogo shom pyep e ra yɛ, ya rangas hɛ, yɛ ya tɛ́ ɛ pyɛ̂ re mɛ. 

24  Mwa ano de a sé tele hɛ pyɛ̂ comô dyam shi, a wɔ̀ gaba e nû kwet mang-mang: 

25  Ba hwɔlɔ gwɛ yi e rebek mɛ, ey, nemyôl gwɛ, na nɛp e rehwô rebek de ba ga boro, vôs yey ha hwo ɛ. 

26  Gban yas mɛ wo sé gyeng ye gyibit, kya de vit a mwat de a pɛl he wey na yɛ, pyɛ́ de ya tɛt ɛ e buk mɛ bê wey mɛ. 

27  Lagwi wô kulu neves mɛ, jey yê ra repugu mɛ. 

28  Bê sey ɛ pyɛ̂ nedanerey lɔ mɛ, be kyè me, bê hwɔltɔ hɛ tuk de shom Dagwi yê hwo. 

29  Hemo he à nu mo hê mwat vwes yi na Dagwi, nedanelɔ de Dagwi a ga tik á yɛ à nane.”

