1  Dagwi Darwey a rɔda tosho reyɔ̂m Yakɔp, ko ê to kasa BeIsrayɛl na be sè bemɛ. Ê tík ɛn be to sangal e vwel mɛn. Bemât yére dyuk bê sangal ɛ̀ tanga yɛn ko be man ɛn na lɔ Yakɔp. 

2  Yére bemât jey pyak yê sɛlɛ BeIsrayɛl o na be toyo e vwêl Dagwi Darwey, ko e hwomo, yére bemât jey o yê ra a BeIsrayɛl fwôm sesam. Vemo de bá kana hashe BeIsrayɛl e como raane, BeIsrayɛl o bê re ɛn a remo arɔng, ko BeIsrayɛl bê re negwɔm e ra vemo de bá kana tak a yɛn raane. Gbɔng gwɔ̀m Babilɔn e kwɔ̂n bevuvwel 

3  Jeng de Dagwi Darwey ê nɔ́ng in, yin BeIsrayɛl pɔngɔ yi e reyɔm na rezot tanga fwom de gwa kat de bá tɛ̀ in gbing-gbing yin ra raane, 

4  e jeng o yin ê ha cinat ha e ra gbɔng gwɔ̀m Babilɔn, yin ye: “Di in de gbɔng gwɔ̀m vwes a ga gaba! Ê sang to tak a mwat hwak wɛt! 

5  Dagwi Darwey a ga kwɔrɔ gwelê negwɔm mwat vwes, na tô gwɔ̀m vê rê negwɔm o. 

6  Yɛn vemo de bá tak a bemat o na shom vyes, bê tɛ̀ kwɔ̂k tak a yerê bemât jey de yɛn á re na como wɛt. 

7  Ko a remo bemât jey mwa ba sé wok netâ pɔngɔ na yêy dyɛngɛ, tanga lɛlɛ̂ yey pyɛng. 

8  Batîn cɔ́gɔt fir na sida Lɛbanɔn be feng e ra gaba mo, yaga vit a mwat de ê to kpɔgɔm hɛn! 

9  “Jêy bevuvwel ya sé yong ɛ na ye sey o. Begabîk vemo de bá vɔk reto hyiw e jey raane ba sé sensa, ba sé sogso yi e beta negwɔm mɛn. 

10  Mwa vɛ ba sé remo hɛ, be tē: ‘A remo hwà ga tɛ́ o gbɛrɛk sede wot! Hwà ga tɛ́ o hwak e ji mot! 

11  Bá nɔngɔs hwo nerey raane na râ lɛlɛ̂ yōm, ko di a remo, hwo à womo e jêy bevuvwel. Ba lásha hwo e ra gwât bekpùrus, ko ba bang o na pyɛ banga ye bekǔt.’ 

12  “À dàt bop nagasi, hwà ga gaba yi e lagwi! Raane hwá tak a yére bemât jey, ko a remo ba ga barak hwo vey e vwel. 

13  Hwá tɛ̀ e yey mo na hwo tút vɔk e lagwi, na hwo wɔ̀ tɛ̀ gwofwa negwɔm mo e kwɔn de ha dal hê kawɛ tangacɛn na neyikyik. Hwá bare, hwô sangal sede gbɔng gwɔ̀m e ra rakû kwɔ̂n tula bedagwi e rwa bato. 

14  Hwá ye, hwô tut vɔk e ra rak bale, na hwo sè sede Dagwi De A Dal Na Reto Mwa. 

15  Ko di, ba ga vey na hwo e vwel, e tîn hwês ciwil. 

16  “Bevuvwel bê lolo bayis mɛn e ra hwo ko be bɛrɛng hwo kpɔrɔk. Yɛn ê rangal, be ye, ‘E mwat a womo de á digis jey, na a tɛ̀ segwɔm jey sē vow a? 

17  E mwat a womo de á wey na bagbɔng bapomo, ko á tɛ̀ jey ye tɛ́ ɛ gbingiring a? E mwat a womo de á sang tik besam como na be kyè wɛrɛn wɛt a?’ 

18  “Mwa begbɔng begwɔ̀m jey ba sé e dyɛngɛ e besak mɛn vê gbɔng nerat, 

19  ko di, hwà vɔk sak wɛt, ba ga barak revin mo na re bɔsɔ. Bavîn bemât como de ba mɔbɔs ba ga bang revin o mó, ba ga bomos vɛ mwa e beta e tîn hwes, sede bavin de ba byɛs vɛ. 

20  Bê lɛrɛ hwo sede bwang begbɔng begwɔ̀m wɛt, yaga hwà ga wey na sevwel mo, hwà ga mɔbɔs bemat mo pyɛ mo. Hwak e ji yere mo vyes a kwon dal wɛt! 

21  Tik na be hwo mɔbɔs nèy gbɔng gwɔ̀m yaga banɛ̂n beda mɛn. Hwak e ji mɛn a kwon to re negwɔm e ra jey, kɛ a lɔk bagbɔng bapomo mɛ mwa wɛt.” Dagwi Darwey a rɔda wey na Babilɔn 

22  Dagwi Darwey, Dâ Jey Mwa a ye, “Ma rɔda hwo Babilɔn na como, na me wey na wɛ. Mê tɛ̄t ɛ̀ pyɛ cak wɛt — mê wey na yěp mɛn mwa. Me, Dagwi Darwey ma ha ano. 

23  Mê tɛ̀ Babilɔn wo tɛ́ ɛ bèy, ko beying-gyi bê sangal e hwomo. Mê jut gwɛs de gwô yishing kayɛ pyɛ Babilɔn vɔk e jey. Me Dagwi Darwey Dâ Jey Mwa ma ha ano.” Dagwi Darwey a rɔda wey na BeAsirya 

24  Dagwi Darwey Dâ Jey Mwa a ga sira, a ye, “Pyɛ de ma ga yong, yê té ano. Pyɛ de ma ga tɛ̀ e yey na me ra, mê ra yɛ ano. 

25  Mê wey na BeAsirya e vwel hom, ko bê fɔnɔt hɛn e ra beraku hom. Mê viri bemat hom sede yi e swesêk vɔk berɔndɔng de BeAsirya ba tɛ̀ a yɛn tanga pyɛ de ya sé dirik e batô vɔ mɛn. 

26  Pyɛ de ma yong yaga jey à yemo, ko ma ga nára vwɔ hom na me tabak mɛ yerê bemât jey.” 

27  Dagwi Darwey Dâ Jey Mwa a ga yong na a ra, ko wà ê fugut pyɛ mo ɛ? A ga nára vwɔ mɛ na a tabak hɛn mɛ, ko vit a mwat de ê tɔk tusa hɛ. Dagwi Darwey a rɔda wey na BeFilisti 

28  E shey de Gbɔng Gwɔ̀m Ahas á ku, ma sey hâ siitit hemo: 

29  À yin bemât Filistya, wɔ́rɔ dyam de bá dak in mɛ wa ga kwɔrɔ hɛ, ko a kwon sè a yin pyɛ yey pyɛng wɛt! Gwɔ̄m hwak wo ku, ko gàbak gwó yi e tô wɛ! Regyi gwɔ̄m rê kwɛk yùmung! 

30  Dagwi Darwey ê sè lwêk bemat mɛ de ba sé bepɛng, ko ê tik ɛn na yɛn a sangal e ji netyang. Ê tomo na vyong vyes e ra yin BeFilisti, yin ê kushu, ko bwang min bê kushu arɔng. 

31  Dak in sekun, na yin a tosho yaga sɛlɛ, à mwa yin bapomô BeFilisti! Vɔk in bengyip sizɔng mwa hin! Sekyeng sa sé tugus e rwa bato — ra sé regyɛng bemât como de re kyè vey, ko mwa hɛn ba sé besuga. 

32  Wot ê toyo á betom de ba yi e vwêl yére dyuk na wot yi e Filistya na sɛ́ ɛ? Wot ê yang ɛn, Dagwi Darwey a ga tɛ̀ retis mɛ e Siyɔn, ko bemat mɛ de be tak a yɛn bê sɛ̀ kwɔ̂n sangal tyang e hwomo.

