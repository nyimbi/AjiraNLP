1  “A remo ma sé tɛ̀ yin kasa nerat kɛ gawey. Jeng de pyɛ́ yemo mwa ya ga té na yin, ko yin a sé sangal e tê bemât yére jey yemo de Dagwi Darwey, Dagwi min a ga shara hin e tē mɛn, yin ê bare na neha hom. 

2  Ka sede yin na yere min yin a rɔda toyo vey na Dagwi Darwey, na yin a gyeng badu mɛ de ma sé nɔng in vɛ yunung na yey min mwa, na simo min mwa, 

3  ko Dagwi Darwey, Dagwi min ê tosho reyɔm min, ê toyo na yin yi e ji sesam. A rɔda toyo na yin yi e yére bemât jey de a ga kana shara hin e ji yɛ. 

4  Ka a ka shara hin vɔk e neyɛnɛ̂ jey de na dal na neyikyik, ko yɛ Dagwi Darwey, Dagwi min a rɔda tula hin myak, na a toyo na yin. 

5  Yaga na yin a to sey ɛ vwel de ha sé nap bedabeda min. A rɔda tɛ̀ yin vɔk nedanerey na nepyak ninde na dal nemɛn. 

6  Dagwi Darwey, Dagwi min ê yong neyey min na ne yere min, sede remo de be yosom babek min, yaga na a vɔk yey pyɛng na yin. Yi ano, yin ê tɛ̀ yey na yɛ na yey min mwa, na simo min mwa, yaga na yin a vɔk neken. 

7  A rɔda gang gawey o mwa e ra bemât repugu min vemo de bá bɛrɛng hin ves ko bá tak a yin. 

8  Yaga ano, doyo hin vɔk na Dagwi Darwey, na yin wok ha mɛ, na yin gyeng badu mɛ mwa vemo de ma sé nɔng in yunung. 

9  Dagwi Darwey ê nɔng in nedanerey e ji kayɛ pyɛ de yin a ra. Yin ê vɔk nèy pyak, na yas pyak arɔng, ko hiri min bê mara pyɛ́ vit a yere mo. A rɔda vɔk yey pyɛng na a nɔng in nedanerey sede remo de á nɔ̂ng bedabeda min arɔng. 

10  Ko a sé gbing-gbing yin a wok ha mɛ, na yin a gyeng badu mɛ na nu mɛ mwa de ba jɛk e bwok-basa gwomo de gwó basa a yin ha mɛ mo. A sé gbing-gbing yin a doyo vey na yɛ na yey min mwa na simo min mwa. 

11  “Nu de ma sé nɔng in yunung ha dal gap min wɛt, ha sé yikyik yi na yin arɔng wɛt. 

12  Ha sé e rak o e lagwi wɛt, de yin ê rangal, ‘E wà de ê tut na a wɔ̀ jut a wot na hɛ vey e ngamo yaga na wot a wok hɛ, na wot a gyeng hɛ arɛt?’ 

13  Ha sé e ma here hê gworep de yin ê rangal wɔgɔ, ‘E wa de ê ye dɔ à gworep o na a wɔ̀ jut a wot hɛ vey e ngamo yaga na wot a wok hɛ, na wot a gyeng hɛ arɛt?’ 

14  Wey, ha sé e ngamo na yin. Yin a tɔk hâ hɛ, yin a tɔk cap hɛ, yaga ano, yin a tɔk gyeng hɛ. 

15  “Di in, yunung ma sé nɔng in kasa e tê nerat na neves, e tê neken na reku. 

16  Ka sede yin a gyeng badu Dagwi Darwey, Dagwi min, vemo de ma sé nɔng in yunung, ko yin a tɛ̀ yey na yɛ̀, yin a kyè e begwong mɛ, yin a gyeng badu mɛ na nu mɛ, na shɔt mɛ ko yin a rɔda vɔk neken, yin tɛ́ in bemât yere ryey, ye bemat pyak. Dagwi Darwey, Dagwi min ê tɛ̀ nerat e ra yin e vwel de yin a sé kyè wɔ̀ sey ɛ hɛ na he sè min. 

17  Ko ka sede yin a kyɛ́ in nà gyeng ha mɛ, yin a kyɛ́ in nà wok pyɛ de e ha a yin, yin a tik be hwɔlɔ hin vɔk e de té guduruk a pyɛ̂ sekwit, na yin a re a yɛ fongol, 

18  ko bê wey na yin. A sé yaga ano de ma sé tusa hin ano a remo. Yin a rɔda ros pyak e vwel hane de ha sé e gurâ Rɔt Yɔrdan de yin a sé kyè wɔ̀ sey ɛ hɛ na he sè min wɛt. 

19  A remo ma sé nɔng in kasa e tê neken na reku, e tê nerât Dagwi na gawey mɛ, ko ma sé yila bemât lagwi na vê jey na be sè nuha e ra yerê kasa de yin ê ra. Kasa hin neken yaga bato min na nèy min. 

20  Tɛ̀ in yey na Dagwi Darwey, Dagwi min, gyéng in ha mɛ, na yin man in na yɛ. Yi ano, yin ê vɔk neken ko mê tɛ̀ yin ros e sevwel de Dagwi Darwey a ga sira na a nɔ̂ng bedabeda min Abraham, na Yishak tanga Yakɔp.”

