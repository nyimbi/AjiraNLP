1  Ko Ɛlihu a re nuyel na ha, a ye, 

2  “Niri a me tyɔng, ko mê dura a hwo, yaga ma vɔk pyɛ de mê ha a hwo gbak e tô Dagwi. 

3  Mê yi na tɔk hom yikyik, na me misang mɛ tsak o Wo Yong Me. 

4  E tsak o de ma sé ha ko e bɔs wɛt, mwat de a sé tsɛng-tsɛng e tɔk, a sé tanga hwo. 

5  Di, Dagwi a sé Wo Reto Mwa, ko e byɛs mwat hwak wɛt. A vɔk gap na reto. 

6  Dagwi e wey na bemat beves, ko e sɛlɛ vemo de be tak a yɛn, na be vɔk pyɛ de ya sé myɛn. 

7  E tɛ̀ bayis mɛ e ra vê cik kayɛ jeng, e tɛ̀ ɛn tanga begbɔng begwɔ̀m e ra gwofwa negwɔm, e tik ɛn be sangal ɛ gbak-gbak, ko be nɔng ɛn nerey. 

8  Ka sede ba rɔgɔs hɛn na ngyang, kɛ ba vos ɛn na rik rezot ayi, 

9  a rɔda dura a kawɛ mɛn fwom mɛ, na neburu mɛ de e ragas na negaren. 

10  E tɛ̀ ɛn be wet betong na basa, a nɔng ɛn nu be doyo yi e pyɛ́ vyes mɛn. 

11  Ka sede yɛn ê gyeng ha hom, na be re a me fongol, bê sila nepɔlɔ mɛn e ji nerat, bê ra neshey mɛn e ji sangâl neta. 

12  Ko ka sede be gyeng ha mó wɛt, bê wey na yɛn na wal, ko bê ku yaga vit a hɛn na tɔk. 

13  Bemat de vit a hɛn na bengyip Dagwi e ji yey mɛn, yɛn e vɔk shom, yɛn e tosho yaga sɛlɛ jeng de a cat ɛn na ngyang wɛt. 

14  Bê kushu be rɔngɔl bebot, bê yɛnɛ nepɔlɔ mɛn e ji nebyɛm-byɛm. 

15  E ra fwom na reyɔm mɛn na a sey ɛn mɛ. E ra fwom na rezot na a tɛ̀ ɛn be wok. 

16  A pat o yi e ji reyɔm, a vey na hwo e kwɔn de hwô sè washak, ko hwô re pyɛ́ ryat. 

17  Ko di, ba ga yɛrɛ a hwo shɔt sede ye mwat vwes, shɔt gâs badu e tē ya ga vo o. 

18  Tē naka hwo tik pyɛ bâng nu ye kwɛlɛng hwo wɛt, hwo tik dyām pyak ye tɛ̀ hwo ye rɛng wɛt. 

19  Tósho na jamâ sɛlɛ mō kɛ gap de hwà vɔk, bê sey o yi e reyɔm wɛt. 

20  Hwo mok naturuk ne vey wɛt, e jeng a yane de be wey na bemat e nedem sangal mɛn. 

21  Tē naka, hwo tɛ̀ nehywɛ mō e ra pyɛ́ vyes wɛt, yaga hwà kasa yɛ e ra sɔ̂ reyɔm. 

22  Mwin, Dagwi a sé wo nerey yi na reto de a vɔk, wa de a sé mwât basa sede yɛ ɛ? 

23  Wa ê dura a Dagwi pyɛ de e ra arɛt? Wa ê kyɛm a yang ɛ a ga buru ɛ? 

24  Bare na hwo nɔ̂ng fwom mɛ nerey, gwomo de bemasi be somo e ji lwɛ̄lɛ. 

25  Mwa bemasi ba ga di tomong mɛ, bemat ba ga kun vɛ yi e gatat. 

26  Di, Dagwi a sé wo reto mwa, ko wot a tɔk ɛ wɛt: Neshey mɛ na vɔk yɛnɛ wɛt, bê tɔk ngyɛgɛt ne wɛt. 

27  Dagwi e tɛ̀ nshi ne tɛ́ ɛn garōs, ko a doyo ne vɔk e rwak, 

28  rwak de wo rop yi e lagwi wo hwo a bemasi shɛrɛk. 

29  Wa e tɔk gwong de a shara bale e lagwi, na gbara de wo taksal e ji vɛ ɛ? 

30  Di, a gwɔrɔ to mɛ na negbey, ko a bang tîs gworep na lwil. 

31  Ko na pyɛ́ yemo de e ra a bemat mɛ shɔt, e nɔngɔs hɛn pyɛ́ de ya vey a yɛn. 

32  A vɔk e vwɔ mɛ nedɛbɛt gbara ko e nɔ̂ng nɛ nu ne tá e kwɔn de a rene. 

33  Gbara wo ha e ra yɛ, berɔndɔng arɔng be wok vêy gwogul rwak.”

