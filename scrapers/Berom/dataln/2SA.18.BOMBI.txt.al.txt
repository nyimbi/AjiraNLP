1  Davit a tula bemât como mɛ e dem hining, a gas ɛn bagyɛng bagyɛng vê gu gu na vê naga naga. A tɛ̀ a yɛn bemât nuyel. 

2  A gas ɛn bagyɛng o batat, a tɛ̀ regyɛng o rining e vwɔ̂ Yowap, rining e vwɔ̂ gwà mɛ Abishai, tanga rining e vwɔ̂ Itayi WoGat. A yâng bemat mɛ, “Me pyɛ hom ma rɔda wɔ̄ e de como mo tanga yin arɔng.” 

3  Bemât como mo ba yang ɛ, “Wey, hwà rɔda kyè tanga wot vɔk e de como wɛt. Ka sede como ya wɔ̀ fes, wot a hwo tele, bemât repugu mot ba rɔda tik ot, ka a ka sé de rebit mot ba kushu, hane ha sé pyɛ wɛt. Ko bê tɛ̀ gap mɛn na be wey na hwo, yaga neken mō nju mo na dal ne bemat gu kuru (

10  ,

4  Gbɔng gwɔ̀m a yang ɛn, “Pyɛ de yin a di ya jam a yin ma rɔda ra.” A tumal e vwara rwi repomo, ko bagyɛng bemât como ba kwey, bahak naga, bahak gu. 

5  A hwo nɔ̂ng Yowap na Abishai tanga Itayi nu, yɛn a vɔk lɛ̀ɛ wɔ na wen Absalɔm yaga yɛ. Bemât como mwa bá sè wokos pyɛ de a sé ha mo. 

6  Ano kwong, bemât como mo ba kyè, na be to como na bemât comô Absalɔm, vɛ a BeIsrayɛl. Ba tó yɛ e ji rehwôt Ɛfrayim. 

7  Bemât Davit ba re BeIsrayɛl. Gwopyɛ mo gwa sè gwovwes o ding-ding, bemat de ba mɔbɔs ba wul gu kuru baba (

20  ,

8  Como mo ya karak hɛ kagwa e ji vwel o, bemat de ba kushu e ji rehwot tuk hane yaga negbâng kwɔn o ba dal vemo de ba mɔbɔs na bewal na nepyak. Ba wey na Absalɔm 

9  Absalɔm a sè to como e ra dwa-madung mɛ, a vɛ̌ man na bemât comô Davit o behak. Jeng de dwa-madung o wa sé tele, wà pere yel e nɛ̂n nelang gbɔng cɔgɔ̂t ouk, ko nelang o na pere kaba hɛ e tôt rato mɛ. Madung o wa pere tele, wa hala Absalɔm e hwomo a sè ra rerɛgɛ. 

10  Hwak e ji bemat o a di ɛ, ko a wɔ̀ ha a Yowap a ye, “Ma di Absalɔm a sé ra rerɛgɛ e nelang cɔgɔ̂t ouk.” 

11  Yowap a yang ɛ, “Hwà di ɛ a! Yaga sɛ́ de hwà mɔrɔ hɛ e jeng o wɛt ɛ? Ka ma yâng nɔng o dyam pyɛng kuru na gyindi.” 

12  Mwat o a toyo a Yowap na ha a ye, “Ka ba ka sila a me vɔ na dyam pyɛng gu, ko ma rɔda nára vwɔ hom na me ra mɛ hwêy gbɔng gwɔ̀m wɛt. Wot mwa wot a wok na betong mot gbɔng gwɔ̀m a yang o na Abishai tanga Itayi, yin gyeng wen womo Absalɔm yaga yɛ. 

13  Ko ka sede ma yâng tɛ̀ vwɔ hom, na me mɔrɔ hɛ, ko gbɔng gwɔ̀m a de wok, yaga vit a pyɛ de ya sé e lɛrɛ a yɛ, ko hwô de hwɔtɔ tó mō na hwo tik me.” 

14  Yowap a yang ɛ, “Ma rɔda lashe jeng na hwo e ngamo wɛt.” A hwo jut bebara betat e vwɔ mɛ, a wɔ̀ luga mɛ Absalɔm e ragey. A sè rɔngɔl kwen rerɛgɛ e nelang cɔgɔ̂t ouk o, 

15  jeng de bemât comô Yowap kuru de be vɔkɔs a yɛ pyɛ̂ como ba pere rɔnɔ Absalɔm, ko ba tala mɔrɔ mo. 

16  Yowap kwong a pɛl durum na be tik como mo, ko bemât como mɛ ba tik rô BeIsrayɛl. 

17  Ba jut revîn Absalɔm ba wɔ̀ bomo rɛ e ji gwovɔng ciwil e ji rehwot, ba tula ɛ gbɔng hwôl beta e rak o. Ko BeIsrayɛl mwa ba tele, kawɛ mwat vɔk e lɔ mɛ. 

18  Gyam Absalɔm a sè rɔngɔl kwen a ga kana lɔk pyɛ bare na yɛ e Nɛk Gbɔng Gwɔ̀m, yaga a ye, remo de vit a yɛ na hwey de ba rɔda bare mɛ na reza mɛ. Ano kwong a vo a pyɛ bare mo reza mɛ, ko ba rɔɔ yishi kwɔn o à “Pyɛ barê Absalɔm” vey e remo. Ba ha a Davit rekû Absalɔm 

19  Ano kwong Ahimaas Zadɔk a yâng Yowap, “Tik na me tele wɔ̀ ha a gbɔng gwɔ̀m yɛgɛt yemo de Dagwi Darwey a ga sey ɛ yi e vwɔ̂ bemât repugu mɛ.” 

20  Ko Yowap a yang ɛ, “Wey, hwà rɔda wɔ na yɛgɛt yemo yunung wɛt. Hwô tɔk ba wɔ́ na yɛgɛt o hak a tuk, ko de yunung wɛt, yaga hwêy gbɔng gwɔ̀m ha ku.” 

21  Ano Yowap a yâng mwât fwom WoEtiyopya, “Ci wɔ̀ ha a gbɔng gwɔ̀m pyɛ de bayis mō ba di.” WoEtiyopya mo a hwo ye det e nuyel Yowap, ko a vɛ̌ nára hɛ na setelê wɔ. 

22  Ahimaas a hwo shonong e ra Yowap, a ye, “Tik na me tele me raa e bamâ WoEtiyopya mo, ka de sɛ́ yê ka tē ayi.” Yowap a yang ɛ, “Yaga sɛ́ de hwô wɔ à hwey hom ɛ? Hwà rɔda sɛ̀ pyɔlɔ cak e hâ yɛgɛt o wɛt.” 

23  Ko Ahimaas a ye, “Ka a ka sé sɛ́ ow, sɛ̌ mê raa WoEtiyopya mo.” Ko Yowap a yang ɛ, “Ci!” Ahimaas a hwo tele a kwey e gwông tyɛ̂l Yɔrdan, a pere kwey WoEtiyopya. 

24  Davit kwong a sè sangal e tê rwi nusu na gwo yel e ji repomo. Mwât bɛrɛng nekanang a tút vɔk e rak o e ra jwâ-pomo, ko a hwo ye ganga, a vɛ̌ di mwat hwak a sé tele vey nju mɛ. 

25  A hwo gbɔ, a hanat a gbɔng gwɔ̀m. Gbɔng gwɔ̀m o a yang ɛ, “Ka sede mwat o a sé tele nju mɛ, sɛ̌ a sé kyè vey na yɛgɛt.” Mwat o a gwɛ̌ vêy vey bagat. 

26  Mwât nekanang o a to di mwat wo neba a to sé kyè vey na setele arɔng. A hwo hanat a mwât gyeng rwi repomo, a ye, “Di, mwat o hwak à wane a to sé tele vey.” Gbɔng gwɔ̀m a ye, “Wane mo arɔng a to sé kyè vey na yɛgɛt.” 

27  Mwât nekanang a ye, “Ma di setelê mwat wo yel sede a sé Ahimaas Zadɔk.” Ko gbɔng gwɔ̀m a ye, “Wane a sé mwat rwat, a sé kyè vey na yɛgɛt yat.” 

28  Jeng de Ahimaas a vey bagat na gbɔng gwɔ̀m, a vɛ̌ ye, “Tyang zɔng!” A hwo gaba e nuyel mɛ, a ye, “Be somo Dagwi Darwey, Dagwi mō, de a ga nɔng o wɛng e ra bemât repugu mō, à darwey!” 

29  Gbɔng gwɔ̀m a ye, “Sɛ̌ wen wane Absalɔm a sé tyang à yɛ a?” Ahimaas a ye, “Jeng de Yowap a sè tomo mwât fwom mō tanga me, ma di kwɔn o ha rikta hɛ, ko ma tɔk kɛ e sé wɛt.” 

30  Gbɔng gwɔ̀m a yang ɛ, “Kwey tumal e bak gwining.” Yɛ kwong a kwey a wɔ̀ tumal. 

31  E jeng o, WoEtiyopya mo a pom, a hwo yâng gbɔng gwɔ̀m o, “Neken mō ne ros! Ma vey a hwo na yɛgɛt yat! Yunung Dagwi Darwey a ga sey o yi e vwɔ̂ bemât repugu mō mwa.” 

32  Gbɔng gwɔ̀m a rangal hɛ a ye, “Sɛ̌ wen wane Absalɔm a sé tyang à yɛ a?” WoEtiyopya mo a toyo a yɛ, a ye, “À darwey, tik na bemât repugu mō na mwa bemât sogô nehywɛ be tɛ́ ɛn tyɛng sede wen wane Absalɔm.” 

33  Yêy gbɔng gwɔ̀m ya lashe hɛ ding-ding. A vɛ̌ tút vɔk e ji duk rak o, a sé kyě tosho. E tē, “Káa! À hwey hom Absalɔm! Anyee yeey, a hwey hom, à hwey hom Absalɔm, ka a yang sé e me wɛ de ma ku ko hwo wɛt! Káa, à Absalɔm, à hwey hom, à hwey hom!”

