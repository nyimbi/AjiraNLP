1  Dagwi Darwey a ha na Mose a yang ɛ, 

2  “Wɔ na hwo wɔ̀ talâ BeMidyan pyɛ de yɛn a ra a BeIsrayɛl. E bama mo, hwà rɔda wɔ̀ sɛ̀ beda mō.” 

3  Ko Mose a yâng BeIsrayɛl, be yong ɛn yaga como na BeMidyan, yɛn a wɔ̀ hwo e ra yɛn, na be tabak hɛn yaga pyɛ de yɛn a ra a Dagwi Darwey. 

4  Kayɛ yerê BeIsrayɛl yɛn a rɔda tomo bemat gu rining wɔ e de como mo. 

5  Ano kwong, ba kasa bemat gu rining yi e kayɛ yerê Israyɛl, ko bemat de ba nusu ba sè gu kuru na vɛ baba (

12  ,

6  Mose a tomo hɛn vɔk e de como tanga Pinehas Ɛlɛyazar, de da mɛ a sè piris. Yɛ wɛ de ba nɔng ɛ bɛrɛ̂ng pyɛ̂ bûk sangâl Dagwi tanga bedurûm pɛsɛl yaga como. 

7  Yɛn a hwo e ra BeMidyan tyɛng sede remo de Dagwi Darwey a nɔ̂ng Mose nu, ko yɛn a mɔbɔs beras o mwa. 

8  Begbɔng begwɔ̀m betungun vê Midyan de ba mɔbɔs arɔng ba se: Ɛvi, na Rɛkɛm, na Zur, na Hur tanga Reba. Yɛn a to mɔrɔ Balaam Beyor arɔng. 

9  BeIsrayɛl ba vos behâ BeMidyan tanga nèy mɛn vɔk e de sesam, ko yɛn a hashe berɔndɔng, na vyēl na mwa pyɛ̂ nedanerey mɛn. 

10  Yɛn a dak kya e mwa bapomo mɛn na nekwɔn ye ngyɔk mɛn. 

11  Yɛn a tula pyɛ́ yane mwa, na bemat tanga yas o, 

12  ko yɛn a vey mɛ na Mose tanga Ɛlɛyazar tanga regyɛng BeIsrayɛl de ra tula hɛ e kwɔ̂n ye ngyɔk e tyɛ̂l BeMowap bagat na Yeriko de wa sé e gurâ Rɔt Yɔrdan. 

13  Mose na Ɛlɛyazar tanga bwang bemât nuyel yɛn a nusu, na yɛn a vey sey ɛn e gwong bagat na kwɔ̂n yê ngyɔk o. 

14  Ko Mose a tɛ̀ shom na bemât nuyel como vê gu tanga vê naga vemo de ba ga toyo yi e de como. 

15  A yang ɛn, “Yaga sɛ́ de yin a tik mwa beha mo na neken ɛ? 

16  E yɛn vɛ de bá kana raa redu Balaam, na be tɛ̀ BeIsrayɛl be doyo a Dagwi Darwey ma e Peyor. Pyɛ ma yane de yá tɛ̀ tumbang wá hwo e ra bemât Dagwi Darwey. 

17  A remo, mɔbɔs hin mwa bewen tanga beha de ba ga kana tɔk rwas. 

18  Ko tik in a bato min kawɛ hwong de a ga kana tɔk rwas wɛt. 

19  Ko yin vemo de yin a ga mɔbɔs bemat na vemo de ba ga ragas bavîn bemat, yin a rɔda sangal e bamâ kwɔ̂n ye ngyɔk nepɔlɔ netaama e ngyen, sɛ̌ jeng de ba ga tɛ̀ in haalal e tuk hê tat na hê taama. Ra in ano na behwong de yin a hashe vɛ e sesam. 

20  Yin a rɔda tɛ̀ berugu min haalal tanga kayɛ pyɛ de ba yong na rehwo, na setôt vyel tanga cɔgɔt.” 

21  Ano arɔng, Ɛlɛyazar a yâng bemat de yɛn a toyo yi e de como mo, “Pyɛ ma yemo de Dagwi Darwey a nɔ̂ng Mose nu na be ra: 

22  Mwa pyɛ́ de ba yong na dyam shinang, na dyam pyɛng, na dyam pama, na dyam, na mbus tanga dyam shi, 

23  wɔgɔ, kayɛ pyɛ de kya he tɔk re wɛt, e yɛ̄ de yin a rɔda tɛ̀ e kya, e bama mo yin ê tɛ̀ yɛ e ji nshi de be tɛ̀sɛ mɛ pyɛ́ haalal arɔng. Ko kayɛ pyɛ́ de ye tɔk tumal e kya wɛt, ba rɔda tɛ̀ yɛ e ji nshi nane mo zɔng. 

24  E tuk hê taama kawɛ mwat a rɔda kus berugu mɛ, ko a rɔda tɛ́ ɛ haalal arɔng. Ano, yin a rɔda tɔk vey yel e kwɔ̂n ye ngyɔk min.” Gâs pyɛ́ de ba hashe e como 

25  Dagwi Darwey a yâng Mose, 

26  “Hwo na Ɛlɛyazar tanga bemât nuyêl nelɔ BeIsrayɛl yin a rɔda bara bemat na mwa yas de ba hashe e como. 

27  Yin a rɔda gas yɛ e tê bemat, yin ê nɔ̂ng vemo de ba tó como rebit o ko rebit o be nɔ̂ng bwang regyɛng BeIsrayɛl. 

28  Ba rɔda pat pyɔlɔ yi e ji pyɛ́ de bemât tô como ba sɛ̀ yaga me. Ba rɔda pat ɛ jining e ji pyɛ́ naga betungun, kɛ a sé bemasi, kɛ berɔndɔng, kɛ bemadung, kɛ vyēl pyɛng, kɛ vyēl shi ayi. 

29  Hwà rɔda nɔ̂ng Ɛlɛyazar pyɔlɔ mo na ye sè numo nang. 

30  Yi e ji pyɛ́ de ba nɔ̂ng BeIsrayɛl hwà rɔda pat ɛ jining e ji pyɛ́ kuru batungun, kɛ a sé bemasi, kɛ berɔndɔng, kɛ bemadung, kɛ vyēl pyɛng, kɛ vyēl shi. Hwà rɔda nɔ̂ng BeLevi yɛ, yɛn vemo de ba vɔk nedirîk bɛrɛng bûk sangal hom.” 

31  Ko Mose na Ɛlɛyazar ba ra tyɛng na nu de Dagwi Darwey a nɔ̂ng Mose. 

32  Nepyak pyɛ́ de ya pɔl yi e pyɛ́ de ba hashe e como mo na sè, vyēl gu naga batyiimin na kuru bataama na vɛ batungun (

675  ,

33  berɔndɔng gu kuru bataama na vɛ baba (

72  ,

34  bemadung gu kuru batyiimin na gu rining (

61  ,

35  na bezîng behwong gu kuru batat na vɛ baba (

32  ,

36  -

40  Nepyak rebit o de ba nɔ̂ng bemat de yɛn a tó como na sè, vyēl gu naga batat na kuru batat na vɛ bataama na naga betungun (

337  ,

500  ), berɔndɔng gu kuru batat na vɛ batyiimin (

36  ,

30  ,

500  ), na behwong gu kuru na vɛ batyiimin (

16  ,

675  ), berɔndɔng kuru bataama na vɛ beba (

72  ), bemadung kuru batyiimin na wɛ gwining (

61  ) na behwong kuru batat na vɛ beba (

32  ). 

41  Ko Mose a nɔ̂ng Ɛlɛyazar pyɔlɔ de Dagwi Darwey a ha be nɔng ɛ sede bak o mwɛ tyɛng na pyɛ de a nɔng ɛ nu. 

42  -

46  Ko rebit o rê BeIsrayɛl ra sé tyɛng na rê bemât tô como. 

47  Yi e ji rebît pyɛ́ yemo, Mose a pat ɛ jining e ji kuru batungun yê bemasi na yas, ko a nɔ̂ng BeLevi, vemo de ba vɔk nedirîk bɛrɛng bûk sangâl Dagwi Darwey, tyɛng na pyɛ de Dagwi Darwey a nɔng ɛ nu. 

48  Ano kwong, bemât nuyêl bemât como mo ba vey na Mose, 

49  ko yɛn a yang ɛ, “À darwey, wot a ga bara nepyak bemat tô como de ba sé e nɛn mot, ko mwat hwak a sé vit wɛt. 

50  Yaga ano, wot a vey na pyɛ̂ dyam shinang, yɛ à nerwěy gasɔ̀ na ne vɔ, na yɔ̄bɔ, na dyam betong tanga bèlɛlɛ fwɔ de kawɛ mot a hashe e como. Wot a sé nára a Dagwi Darwey yɛ̄, yaga na ye se e tô neken mot.” 

51  Mose na Ɛlɛyazar ba sey mwa pyɛ̂ dyam shinang yane yi e vɔ mɛn. 

52  Nepyak dyam shinang o de bemât nuyêl como mo ba vey mɛ na sè sede kilo naga na kuru shabatat (

190  ). 

53  Ko bwâng bemât como ba kyè na pyɛ́ de yɛn a hashe pyɛ mɛn. 

54  Ano kwong, Mose na Ɛlɛyazar ba sey nɔrɔ̂ pyɛ̂ dyam shinang yane mo yi na bemât nuyêl bemât como, ko yɛn a vey mɛ e bûk sangâl Dagwi. Pyɛ́ mo ya rɔda tɛ̀ Dagwi Darwey a bare na BeIsrayɛl.

