1  Bildat wo Shuwa a hanat a ye, 

2  “À Iyɔp, e yě jeng de hwô yɛnɛ neha arɛt? Bare, ko e bama mo wot ê ha. 

3  Yaga sɛ́ de be jut ot sede berɔndɔng ɛ? Hwà tɛ̀ ot betɔn e nuyel mō. 

4  Hwô takla yaga shom arɛt? Bê to sege yong jey yaga hwo arɛt? Kɛ bê paa beta yi e kwɔ̂n vɛ arɛt? 

5  Bê rimi kywa-kya mwat vwes, lêm kya mo arɔng hê to lolo wɛt. 

6  Negbey de na sé e lɔ mɛ nê tɛ̀ ɛn lwil, kywa-kya mɛ gwô kyɛ́ ɛ râ fwom. 

7  Hwá boros kaskas, ko remo hwó hwɔlɔ bol, vô redu mō hê kyira hwo. 

8  Hwà ga hwo e ra nàrang, hwó kyè wɔ hwo e revɔng. 

9  Soro wa ga vo ɛ e tô bwol, segun sa ga hanas hɛ. 

10  Ba ga lɛrɛ a yɛ segun e vwel, ba ga tɛ̀ a yɛ ɛ gun e gwong mɛ. 

11  Shísa datdat, hɛ ha tɛ̀ ɛ a vɔk bengyip e kawɛ bak, vit a gwông tele. 

12  Vyong ya sé pyɛ de yê lashe a yɛ yey, tumbang wa sé gyeng na wo wey na yɛ. 

13  Rɔ ha ga re a yɛ rehwô rebek hywiri, hé re vɔ na bol mɛ. 

14  E bûk sangal de a tɛ̀ ɛ gap, bê ye zɔ̌ng à hɛ, ko be wɔ na yɛ na gwɔ̀m shisa. 

15  E ji buk mɛ vit a pyɛ cak de ya sɛ́ ɛ myɛ, bê shusha kyâ negang e ra kwɔ̂n sangal mɛ. 

16  Berinis mɛ bê ye nɔɔshɔsh, nelang mɛ nê hworok. 

17  Reza mɛ rê vuru hɛ e jey, bê ye bam a reza mɛ e pomo. 

18  Bê gangta hɛ yi e kwɔ̂n negbey vɔk e lwil, ko be ro ɛ yi e jey. 

19  Ê vɔk hwey kɛ gwal yi e yere mɛ wɛt, bê sɛ̀ mwat de a tɛt ɛ e kwɔ̂n sangal mɛ wɛt. 

20  Vemo de ba sé e ta a sé a yɛn zii na gaba mɛ; ko a yâng vemo de ba sé e rak kpɔrɔk. 

21  Ey mwin, hemo he a sangal bemat beves; he a kwɔ̂n yɛ womo de a tɔk Dagwi wɛt.”

