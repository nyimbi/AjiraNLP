1  Dagwi Darwey a ha na me, a ye, 

2  “À mwasi, zarap e ra begwɔ̀m Israyɛl de ba sé sede belêk vyel hom BeIsrayɛl. Zarap na hwo yang ɛn: ‘Darwey Dagwi Darwey a ye: Gawey e ra yin, yin belek Israyɛl de yin e nɔngɔ̂s bato min pyɛ̂ re. A sé fwôm belek na be nɔ̂ng vyēl mɛn pyɛ̂ re wɛt a? 

3  Mwa ano, yin e sɔ nevasâl yɛ, ko yin e lɔk berugu min na wuulu mo. Yin e yɛt yemo de ya dal na nerat yaga pyɛ̂ re min, ko yin e nɔngɔs yɛ pyɛ̂ re wɛt. 

4  Yin e gyep yemo de vit à yɛ na gap, kɛ yin pege yemo de ye ro yɛ, kɛ yin rɔgɔs nedem yemo de ya mǎ hɛ wɛt. Yin e hala yɛ ye kyě kyè kpɛɛ, ko yin e jama yemo de ya vusa hɛ wɛt. Yin e teshe na yɛ na gap tanga neves. 

5  A remo de vyēl o ya vɔk lwek wɛt, ye kyě shara hɛ kpɛɛ, ye tɛ́ ɛ pyɛ̂ rê mwa ngyāma. 

6  Yi ano, vyēl hom ya ga kyě shara hɛ kpɛɛ, ye kyě gǎ e mwa beraku tanga berahwol de ba sé belis. Vyēl o ya ga shara hɛ e kahɛ kwɔn e jey, vit à mwat de a tɛ̀ nehywɛ mɛ e ra yɛ, ko vit à mwat de a kyě jama yɛ.’ 

7  “Yaga ano, à yin belek, wok in hâ Dagwi Darwey. 

8  Me Darwey Dagwi Darwey ma ye, sede remo de vyēl hom ya ga tɛ́ ɛ pyɛ̂ jàma, ko ya ga tɛ́ ɛ pyɛ̂ rê mwa ngyāma a remo de vit à yɛ na lwek, ko yaga belek hom o ba ga wɔ̀ jama yɛ wɛt, ko belek o be jama a bato mɛn pyɛ̂ re, ko ba nɔng vyēl o pyɛ́ wɛt, 

9  yaga ano, à yin belek, wok in hâ Dagwi Darwey. 

10  Darwey Dagwi Darwey a ye, ‘Me ra repugu na belek o, ko mê jama vyēl hom e vɔ mɛn, ko mê ro ɛn nà gyeng vyēl o, ano, yɛn ê sɛ̀ pyɛ̂ re yi na yɛ wɛt, yaga mê sey ɛ vyēl hom o yi e nenu mɛn, ano yê to sè á yɛn pyɛ̂ re wɛt.’ ” Lwêk vyēl rwat 

11  Darwey Dagwi Darwey a ye, “Me pyɛ hom mê jama vyēl hom, na me gyeng yɛ. 

12  Sede remo de lwek e jama vyēl de ya shara hɛ yi e kwara mo, ano de mê jama vyēl hom. Mê sey yɛ yi e kahɛ kwɔn de ba shara ɛ yɛ e tûk bale na hê mwangalang tíbit. 

13  Mê paa yɛ yi e yére bemat, ko mê tula yɛ yi e bavwel detidetu na me toyo na yɛ e vwêl yɛ, ko mê gyeng yɛ e ra berakû Israyɛl, na e benɛk nshi tanga e mwa bebak vwel o de bemat ba sé ɛ. 

14  Mê gyeng yɛ e nedem de na vɔk hwéy rat, ko e ra rak berakû Israyɛl de mê gyenges ɛ yɛ. E hwomo yê dyɛngɛs e nekwɔn hwêy gwim-gwim, ko yê re hwéy e beraku de ba vɔk hwéy polos. 

15  Me pyɛ hom mê sè lwek vyēl hom, ko mê tɛ̀ yɛ ye dyɛngɛs tyang. Me Darwey Dagwi Darwey ma ha ano. 

16  “Mê jama yēmo de ya vuru hɛ, mê toyo na yê kyé kpɛɛ, ko me rɔgɔs barâm yê má hɛ, me gwɛ̌ a yê mɛrɛk gap, ko mê wey na yê mɔsɔ ding-ding, ko ya vɔk gap sizɔng. Mê gas a yɛ shɔt e tē. 

17  “Ko di, à yin kwara hom, me Darwey Dagwi Darwey ma ye: Mê ra a yin shɔt e tê vyel na vyel tanga e tê turuk na gam. 

18  E di min a sé pyɛ ryat na e bama de yin a ga re hwéy rat, ko yin pigis bwang o na bol a? E bama de yin a ga sɔ nshi de na sé gwiiri, ko yin mwɛrɛk bwang o na bol a? 

19  A sé gbing-gbing na vyēl hom ye re hwéy de yin a ga pigis, na ye sɔ nshi de yin a ga mwɛrɛk a? 

20  Yaga ano, me Darwey Dagwi Darwey ma ye: Me pyɛ hom mê ra shɔt e tê vyēl de ya mɔsɔ na yemo de ya sé gyɔ́njɔng. 

21  Yaga yin e kyě gangas yemo de ya sé mɛrɛk e jey na batô vɔ min ko yin e tɛs cak vɔk e jey na ngɛngɛ min, sɛ̌ yin a shara yɛ e jey yikyik. 

22  Ko mê sey ɛ̀ kwarâ vyel hom, yê to sè pyɛ de bê tak a yɛ wɛt. Ano mê ra shɔt e tê vyel na vyel. 

23  “E bama mo mê nɔng in lwek gwining, yɛ̀ à mwat fwom hom Davit. Yɛ̀ ê gyeng ɛn, na a kyese na yɛn e kwɔn hwéy. 

24  Ko me Dagwi Darwey, mê sɛ̀ Dagwi mɛn, ko mwat fwom hom Davit ê sè gwɔ̀m e tē mɛn. Me Dagwi Darwey ma ha ano.” Vyêl Dagwi yê sǎ tyang 

25  “Mê wuna me na sira na BeIsrayɛl, vyēl hom na yɛn a sangal tyang, ko mê ro ngyāma e vwel o, yaga na vyēl hom ye tɔk sangal tyang e hey, ko ye pɔlɔs e bahwot. 

26  Mê tɛ̀ yɛ, na nekwɔn de na gwɔrɔ rahwol hom, ye sangal e ji nerat. Ko mê tomo na rwak e jeng wɛ, ko wô sè rwak wo nerat e ra yɛn. 

27  Batin cɔ́gɔt hey bê tɔs nèy naka, ko vwel hê nɔng nerât hɛ arɔng. Yɛn ê sangal tyang e vwel mɛn, ko yɛn ê tɔk, me wɛ à Dagwi Darwey, jeng de ma kwɔrɔ swesêk vɔk berɔndɔng e rafwɔ mɛn, na me séy ɛn yi e vɔ vemo de ba tɛ̀ ɛn e sesam. 

28  Yɛn ê to sè pyɛ̂ jugû yére bemat jey wɛt, ko ngyāma vwel o yê to re ɛn wɛt. Yɛn ê sangal tyang, ko vit à mwat de ê to tɛ̀sɛ a yɛn bengyip. 

29  Mê nɔng ɛn hiri de ba siri naka, ko vyong yê to hwo e ra yɛn e vwel o wɛt. Bwang yére bemat jey bê to dùsa hɛn wɛt. 

30  Yi ano, kawɛ mwat ê tɔk, me Dagwi Darwey, Dagwi mɛn ma sé tanga yɛn, ko yɛn BeIsrayɛl ba sé bemat hom. Me Darwey Dagwi Darwey ma ha ano. 

31  “Yin BeIsrayɛl yin a sé vyēl hom, kwara e kwɔn sehwey hom, ko me wɛ à Dagwi min. Me Darwey Dagwi Darwey ma ha ano.”

