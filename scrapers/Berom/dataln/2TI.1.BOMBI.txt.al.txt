1  Bwok-rwang gwomo yi e vwɔ hom Bulus, tom Kristi Yɛsu yi na simô Dagwi, de a tomo me na me bin shara rehâ neken de Dagwi a sira na a nɔ̂ng vemo de ba sé sangal e ji nesa na Kristi Yɛsu, 

2  Vɔk na hwo, à Timotawus, hwêy yey hom: Tik na Dagwi Da tanga Kristi Yɛsu, Darwey mot, be dura a hwo nerat mɛn, be tosho reyɔm mō, na be tɛ̀ yey mō ye dyɛng. Feng tanga gwɛ̂ gap 

3  Me feng a Dagwi de me ra a yɛ fwom na yey de ya gang me na shɔt wɛt, tyɛng sede bedabeda hom bá kana ra. Me feng a yɛ nagwi na naturuk jeng de me bare na hwo e ji kahɛ won hom. 

4  Me bare na nemwishil mō, ko me simo na me di o tyɔng wɛt, yaga na me bin vɔk yey pyɛng vit a yere mo. 

5  Me to bare na gwong de hwá sey tsak o na Kristi Yɛsu, vit a bɔs e ji gwɛ. Neng-gwɔ mō kunat Loyis tanga neng-gwɔ mō Einike yɛn á tānga sey tsak o ano arɔng, ko ma tɔk yɛt, hwà sey tsak o sede yɛn. 

6  Yaga ano, ma sé bare a hwo, tik na hwo ra fwom na nɔrɔ de Dagwi á nɔng o jeng de ma tɛ̀ vɔ hom e ra hwo. 

7  Yaga Gabik de Dagwi a nɔng ot he tɛ̀ ot na wot a vɔk bengyip wɛt, ko he tɛ̀, wot a vɔk reto e negya, na wot a tɛ̀ yey na Dagwi tanga bemat, na wot a gyeng bato mot arɔng. 

8  Ano kwong, hwo vo rekyen nà nɔng nuha e ra Darwey mot wɛt, kɛ hwo vo rekyen hom arɔng wɛt, me de ma sé mwât ngyang yaga yɛ. Ko jut bak o mwo wo reyɔm yaga sharâ Yɛgɛt Yat, sede remo de Dagwi e nɔngɔs hwo gap na hwo ra ano. 

9  Yɛ a sey ot, ko a to yila hot na wot a sè bemat mɛ vê tó mɛ. A ra ano wɛt, yaga pyɛ́ de wot a ga ra, ko yaga pyɛ́ de yà sè e yey mɛ, yaga na a dura a wot nerat mɛ. À kana nɔng ot nerat nemo yi na Yɛsu Kristi gyam na be susu pyɛ̂ mwa. 

10  Ko a remo, ba ga dura a wot nɛ wɛshɛrɛk yi na vêy Mwât Sey ot e jey, yɛ Kristi Yɛsu. Yɛ a ga yɛnɛ retô reku, ko yi na Yɛgɛt Yat a ga to dura wɛshɛrɛk, wot a rɔda vɔk neken gbak-gbak, ko wot a rɔda ku wɛt. 

11  Dagwi a tɛ̀ me na me tɛ́ me tom mɛ tanga mwât basa, yaga na me shara Yɛgɛt Yat yemo. 

12  Pyɛ ma yemo de ya tɛ̀, me sɔ reyɔm a remo. Ko ma vo rekyen wɛt, yaga ma tɔk mwat de ma tɛ̀ gap hom e ra yɛ. Ko ma tɔk tsɛng-tsɛng, yɛ ê kyɛm a gyeng pyɛ́ de ma ga tik e vɔ mɛ naka vɔk e tuk shɔt hane mo. 

13  Vɔk gak bása hê mwin de hwà kana wok yi na me, vɔk hɛ sede pyɛ de hwà rɔda raa gwông yɛ, ko rē nuyel na sêy tsak o na Kristi, na hwo tɛ̀ yey na Dagwi tanga bemat, yaga hwà sé sangal e ji nesa na Kristi Yɛsu. 

14  Gyeng pyɛ́ ryat de ba ga tɛ̀ yɛ̄ e vɔ mō naka; gyeng yɛ̄ yi na retô Gabik Jɛrɛ de he sangal e neyey mot. 

15  Hwà tɔk, kawɛ mwat e sevwêl Asiya a ga kyè a hàla me gbɔ́rɛy, mwa na Figelus tanga Hɛrmɔgɛnɛs. 

16  Tik na Darwey a tosho reyɔ̂m belɔ Onesiforus, yaga zang pyak e yɛ de á ra pyɛ́ de ya tɛ̀ me wɛng-wɛng. Á sè a yɛ rekyen yaga ma sè mwât ngyang wɛt. 

17  Ko jeng de a vey e ngamo e Roma, á hwo kyě jāma me, sɛ̌ á wɔ̀ sɛ̀ me e ngyen. 

18  Hwo hwà tɔk tsɛng-tsɛng yerê begwong de á sɛlɛ me e Ɛfɛsus. Tik na Darwey a tosho reyɔm mɛ tuk shɔt hane mo!

