1  E tuk hê naas hê pwɛl gwô shanetat, gwɛ a pwɛ̂l Kislef, e shey hê naas de Dariyus á sè Da vwel Pɛrsya, Dagwi Darwey a to ha na me. 

2  Bemât Bet-Ɛl ba ga tomo Sharɛzɛr na Rɛgɛm-Mɛlɛk tanga bemat mɛn vɔk e Gbɔng Duk Re Fongol wo Dagwi Darwey, Dâ Jey Mwa, na be wɔ̀ ra won, yaga na a tɛ̀ a yɛn nerat, 

3  na yɛn a rangâl bepiris tanga bezarap mɛ rangal hemo, “Wot re nuyel na sesin, na wot sǎ e de tik rê pyɛ́ e pwɛl gwô netungun, sede remo de wot e ragas neshey pyak a remo a?” 

4  -

5  Dagwi Darwey, Dâ Jey Mwa, a yang me, me ha a bemât vwel o tanga bepiris mɛn wɔgɔ, “Yin a tik rê pyɛ́, na yin a ragas sesin e pwɛl gwô netungun na gwô netaama e neshey kuru bataama (

70  ) nemo. Ko yin á ragas ano, na yin a nɔng me mɛ nerey wɛt. 

6  Ko jeng de yin e re yin e sɔ, yin e ra ano yaga wôk netâ yey min wɛt a? 

7  Há hom hemo ha sé hining o na hemo de ma tɛ̀ bezarap hom vê raane ba ha. E jeng o, Yɛrusalɛm na bapomo de ba gwɔrɔ wɛ ba vɔk pyɛ́ shɛrɛk, ko bemat ba sangal e bak hey e rwa batin na bak vwêl berahwol. 

8  -

9  “Ko a remo, me Dagwi Darwey, Dâ Jey Mwa, me to ha a yin wɔgɔ, ‘Gas in shɔt e tē, ko dura hin a bemin nerat, na yin wok nemwishish mɛn arɔng. 

10  Yin kwon midra bekuma, kɛ nehyɛn, kɛ bemât yére dyuk de ba sé sangal na yin, kɛ bepɛng wɛt. Yin yong begwong beves de yin ê mǎ bemin wɛt.’ 

11  “Ko bedabeda min ba kana kyɛ́ ɛn na negbarak sana wok ha hom. Yɛn a bang betong mɛn. 

12  Ba tɛ̀ neyey mɛn, ne sè gbarak sede gwofwa. Yɛn a kyɛ́ ɛn basa de me, Dagwi Darwey, Dâ Jey Mwa, ma basa a yɛn e nû bezarap hom vê raane. Yaga ano, ma vo shom na yɛn sizɔng. 

13  Sede remo de yɛn a ga kyɛ́ ɛn nà wok me, jeng de ma ha na yɛn, ko a remo, ma kyɛ́ me nà toyo a yɛn, jeng de yɛn e jama sɛlɛ yi na me. 

14  Ma shara hɛn, na yɛn a wɔ̀ sangal e bavwel baduk, sede remo de wula wo shara pyɛ́. Ko e yɛn de ba hala vwel rat hemo he tɛ́ ɛ gbingiring, vit a mwat de a sé sangal e hɛ!”

