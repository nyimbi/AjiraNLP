1  Ma sé ha tsak o; ma sé wo Kristi, ko ma sé vɛ́ bɔs wɛt. Barê yey hom ha nɔng nuha ano arɔng yi na Gabik Jɛrɛ jeng de me ye, 

2  yey hom ye lashe hɛ ding-ding yaga bemat hom, ko pyɛ mo ye re a me yey jojot. 

3  Me pyɛ hom ma yâng simo na me tɛ́ me pyɛ sedusa na Dagwi, na be gas me na Kristi yaga begwa hom vê yere jining 

4  wɔgɔ, BeIsrayɛl. A sé e yɛn de Dagwi a jut ɛn na a tɛ̀ ɛn be sè nèy mɛ. A dura a yɛn gbɔng nerey mɛ; a wuna hɛ na sira tanga yɛn e jeng detidetu, ko a nɔng ɛn Badu. A dura a yɛn gwông rê fongol de gwa sé mwin, ko a sira a yɛn e ra pyɛ́ detidetu. 

5  Yɛn a sé nèy gbɔng bedabeda vê susu mo vê yére mɛn. Ko Kristi a sé yi e yere mɛn arɔng yi e sangal mɛ hê jey yemo. Tik na be somo Dagwi gbak-gbak, yɛ de e re negwɔm e ra kayɛ pyɛ! Ano. 

6  Ma sé ha wɛt wɔgɔ, Dagwi a rɔda sila há mɛ hemo de a sira e ra hɛ wɛt. Yaga e mwa bemat de yére mɛn ya nusu yi e Israyɛl de ba sé BeIsrayɛl mwin wɛt, 

7  ko e mwa vemo de ba yi e yére Abraham de ba sé nèy Abraham mwin arɔng wɛt. Ko Dagwi à kana ha a Abraham wɔgɔ, “A sé yi na Yishak de yére mō ya rɔda nusu.” 

8  Hemo ha dura, a sé e nèy nemo wɛt de ba tɔs nɛ yi e gwong de ba tɔ́k ɛn mɛ̀ de na sé nèy Dagwi. Ko a sé e nèy de ba tɔs nɛ tyɛng na há de Dagwi à kana sira e ra hɛ de be bɛrɛng nɛ sede yére Abraham. 

9  Yaga há de Dagwi a sira e ra hɛ a het ngan: “Ma rɔda toyo e jeng de ma tɛ̀, ko Sara a rɔda vɔk hwey.” 

10  A sé e pyɛ yane zɔng wɛt. Nèy Rɛbɛka na vɔk da gwining zɔng, yɛ à yere mot Yishak. 

11  Ko mwa ano, gyam na be tɔ nèy shisha nane mo, ko gyam na ne hwo râ pyɛ de ya sé ryat kɛ pyɛ de ya sé vyes cak, 

12  Dagwi à yâng Rɛbɛka, “Kunat o a rɔda ra a swɛl o fwom.” À ha ano, yaga na a dura, pyɛ de ya tɛ̀, a kasa hwey hining zɔng ya sé yaga pyɛ de yà sè e yey mɛ. Kása mo hà sè yi na Dagwi de e yila mwat, ko hà sè yi na pyɛ de mwat e ra wɛt. 

13  Sede remo de bà jɛk e Bwok-basa Dagwi wɔgɔ, “Ma tɛ̀ yey na Yakɔp, ko ma kyɛ́ me Esau.” 

14  Wot ê ye ala kwong arɛt? Wot ê ye, Dagwi e gas badu e tē wɛt, arɛt? Tyɔng tyɔng wɛt! 

15  Yaga à yâng Mose, “Ma rɔda tosho reyɔ̂m womo de mê tosho reyɔm mɛ, ko ma rɔda wok nemwishish womo de mê wok nemwishish mɛ.” 

16  Yaga ano, kasâ Dagwi ha sé yi na pyɛ de mwat a vɔk cwey yɛ wɛt kɛ yi na pyɛ de mwat o e sɛ̀ na selong mɛ arɔng wɛt, ko ha sé yi na toshô reyɔ̂m Dagwi zɔng. 

17  Sede remo de bà jɛk e Bwok-basa Dagwi há de à ha a Farawo wɔgɔ, “Ma nɔng o negwɔm yaga pyɛ jining yemo mo, yaga na me dura reto hom yi na hwo, na bemat be tɔk reza hom e jêy mwa.” 

18  Yaga ano, Dagwi e tosho reyɔ̂m mwat de e simo, ko e to tɛ̀ yêy mwat de e simo ye sè gbarak. Shôm Dagwi na toshô reyɔm mɛ 

19  Gyeng rɔ̌ hwak e ji min a rɔda yang me, “Ka sede a sé ano, ko yaga sɛ́ de Dagwi e rɔɔ ra a wot nu arɛt? E wà de a tɔk ra retek na pyɛ de yɛ e simo arɛt?” 

20  Ko, à mwat, hwà sé wà, na hwo toyo a Dagwi na há arɛt? Sɛ̌ pyɛ de ba lɔk yê yâng mwat de a lɔk yɛ, “Yaga sɛ́ de hwà lɔk me ano arɛt a?” 

21  Mwât lɔ̂k nerwèy a vɔk reto na a lɔk pyɛ de e simo: Yi na regat secwem rining e tɔk lɔk rwey hak yaga jeng nzem na rwey o hak yaga râ fwom gwô kayɛ jeng. 

22  Pyɛ de Dagwi a ra ya sé sede gwɔrɔ-há hane. A simo na a dura shom mɛ, na a tɛ̀ bemat be di reto mɛ. Ko a niri na gbɔng niri na vemo de a sé tyɛng na yɛn a di shom o, yɛn vemo de ba ga vey na be wey na yɛn. 

23  Ko a to simo na a dura gbɔng nerat mɛ de vit a yerê nɛ vɔk na vemo de a tosho reyɔm mɛn, vemo de a ga kana yong ɛn gyam na be sey gbɔng nerat mɛ mo. 

24  Ko wot a sé vemo de a ga yila hot. A ga yila hot yi e ji BeYuda zɔng wɛt ko yi e ji vemo de ba sé yére dyuk arɔng. 

25  Sede remo de Hosheya à jɛk e bwok-basa mɛ pyɛ de Dagwi à ha wɔgɔ, “Bemat de bá sè benang me wɛt, ma rɔda yila hɛn, à bemat hom. Ko yere de ma kana tɛ̀ yey hom na yɛ wɛt, ma rɔda yila yɛ, à wo tɛ̂ yey hom. 

26  Ko e kwɔn hining hane de bà kana yang ɛn, ‘Yin a sé bemat hom wɛt’, e hwomo ba rɔda yila hɛn, à nèy Dagwi wo neken.” 

27  Ko Yɛshaya à dɛrɛ na gbɔng fwɔ e ra rehâ BeIsrayɛl, a ye, “Mwa ano de nepyak BeIsrayɛl na yâng sè sede nepyak bazɛk e vwarâ gworep, ko e bwang mɛn tyɔng zɔng de ba rɔda sey neken mɛn. 

28  Yaga Darwey a rɔda ra dey-dey na a yɛnɛ ra a bemât jey pyɛ de à kana ha.” 

29  A sé tyɛng na pyɛ de Yɛshaya à kana ha a raane wɔgɔ, “Ka sede Darwey Wo Retô Mwa à kana tɛt a wot ɛ̀ yére mot cak wɛt, ka wot a yâng tɛ́ ot sede repomô Sɔdɔm, ka wot a yâng to sè sede repomô Gɔmɔra.” BeIsrayɛl ba sey tsak o wɛt 

30  Wot ê ye ala kwong arɛt? Wot ê ye ngan: Dagwi a tɛ̀ bemât yére dyuk be sè cik e bayis mɛ, mwa ano de yɛn à jāma ano wɛt. A tɛ̀ ɛn cik, yaga yɛn à sey tsak o na Yɛsu Kristi. 

31  Ko BeIsrayɛl de bá jāma badu de bê tɔk tɛ̀ ɛn be sè cik e bayîs Dagwi ba ga sɛ̀ badu mo wɛt. 

32  Yaga sɛ́ de yɛn a sɛ̀ vɛ wɛt arɛt? Yaga yɛn a jāma na be pɛngɛ a Dagwi yey yi na tomong mɛn de ba ragas ko yi na sêy tsak o wɛt. Ko yi ano, yɛn a tiris bol mɛn e ra gwofwa de be tiris bol e ra gwɛ. 

33  Sede remo de bà jɛk e Bwok-basa Dagwi wɔgɔ, “Di, ma tɛ̀ gwofwa de gwo tɛ̀sɛ bemat be tiris bol mɛn e ra gwɛ e Siyɔn; e gwɛ à gwogbɔng gwofwa de gwo tɛ̀sɛ bemat be gabsa. Ko kawɛ mwat de a tɛ̀ gap mɛ e ra Dagwi, yɛ de a sé gwofwa gwane mo, a rɔda vo rekyen wɛt.”

