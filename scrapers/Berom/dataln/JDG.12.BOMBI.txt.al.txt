1  A vane ano, BeƐfrayim ba yong ɛn yaga tô como, ko yɛn a ye dɔ vɔk e Zafon. Yɛn a yâng Yɛfta, “Yaga sɛ́ de hwà ye dɔ na hwo wɔ̀ tó como na BeAmɔn sana yishi hot na wot wɔ́ tanga hwo arɛt? Di, a remo wot ê tɛ̀ kya e ra hwo na lɔ mo mwa.” 

2  Ko Yɛfta a toyo a yɛn, a yang ɛn, “Me tanga bemat hom wot á ga sè tô cuna na BeAmɔn. Ma yishi hin, yaga na yin sey me, ko yin a kyɛ́ in nà sey me yi e vwɔ mɛn. 

3  Jeng de ma di, yin a tɔk sey me yi e vwɔ mɛn wɛt, ko ma ye waa a neken hom, ma wɔ̀ tó como na yɛn, ko Dagwi Darwey a tɛ̀ ma di wɛng e ra yɛn. Yaga sɛ́ de yin a vêy como na me yunung ɛ?” 

4  Yɛfta kwong a tula BeGileyat mwa, ba wɔ̀ tó como na BeƐfrayim, ko yɛn a re ɛn e como mo, yaga BeƐfrayim bà kana yâng BeGileyat, “Yin a sé bemat de ba tele yi e ji BeƐfrayim tanga BeManase!” 

5  BeGileyat ba dul begwông té dɔ̂ Rɔt Yɔrdan, yaga BeƐfrayim bê kwon ye dɔ. Ko sede WoƐfrayim hwak a vey, a ra won, be tik ɛ, na a ye dɔ, ko BeGileyat bê rangal hɛ, be ye, “Hwà sé WoƐfrayim arɛt?” Ka sede a ye, “Wey”, 

6  ko yɛn ê yang ɛ, “Ye Shibolet.” Ko ê ye “Sibolet”, yaga ê tɔk ye tyɛng wɛt, ko bê vo ɛ, be mɔrɔ hɛ e gwông yé dɔ à Rɔt Yɔrdan. BeƐfrayim de ba mɔbɔs hɛn e jeng yane ba wul gu kuru banaas na vɛ baba (

42  ,

7  Yɛfta WoGileyat á sè mwât nuyêl BeIsrayɛl neshey netyiimin. E bama mo a ku, ko ba lɛrɛ hɛ e repomo mɛ e Gileyat. Ibzan, na Ɛlɔn tanga Adɔn 

8  Bamâ Yɛfta, Ibzan WoBɛtlɛhɛm a tɛ́ ɛ mwât nuyêl BeIsrayɛl. 

9  Ibzan a vɔk nèy bewen kuru batat na nèy behwong kuru batat arɔng. A nɔ̂ng cáng dyuk behwóng mɛ e weneng, ko a to ra a nèy mɛ bewen o wenêng beha yi e cáng dyuk o. Yɛ á sè mwât nuyêl BeIsrayɛl neshey netaama. 

10  E bama mo Ibzan a ku, ko ba lɛrɛ hɛ e repomô Bet-Lɛhɛm. 

11  Bamâ Ibzan, Ɛlɔn, WoZɛbulɔn, á sè mwât nuyêl Israyɛl neshey kuru. 

12  Ɛlɔn kwong a ku, ko ba lɛrɛ hɛ e Ayalɔn e vwêl Zɛbulun. 

13  Bamâ Ɛlɔn kwong, Abdɔn, Hilel WoPiratɔn a tɛ́ ɛ mwât nuyêl Israyɛl. 

14  Abdɔn a vɔk nèy bewen kuru banaas, na nèy nèy mɛ bewen o kuru batat. Yɛn a lagsa bemadung kuru bataama. Abdɔn á sè mwât nuyêl BeIsrayɛl neshey rwit. 

15  E bama mo a ku, ko ba lɛrɛ hɛ e Piratɔn e vwêl Ɛfrayim e rahwôl BeAmalɛk.

