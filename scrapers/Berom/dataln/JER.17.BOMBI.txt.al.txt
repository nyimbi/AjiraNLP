1  Dagwi Darwey a ye, “Ba ga jɛk banɛn BeYuda na kwet-jɛk dyam, na nû kwet o he dyengerê dɛmɔn e neyey mɛn, na e ra badúk begagbang rangas yas mɛn, 

2  ko nèy mɛn ne bare na begagbang rangas yas mɛn, na sesêk Ashera, ci hwā mo, e necam kayɛ cɔgɔt ryey, na e ra tɛt berahwol, 

3  tanga e ra tɛt kawɛ raku e hey. Mê tɛ̀ bemat repugu min be hashe pyɛ̂ nedanerey min mwa na yas min, yaga mwa banɛn de yin a ga ragas e yɛnɛ sevwel min. 

4  A rɔda sè a yin gbing-gbing yin hala vwel de ma nɔng in, ko mê tɛ̀ yin ra a bemat repugu min fwom e vwel de yin a tɔk pyɛ cak e ra hɛ wɛt, yaga shom hom ya sé sede kya, ko hê re gbak-gbak.” Neha detidetu 

5  Dagwi Darwey a ye, “Gawey e ra vemo de ba ye yɛndɛng e ra bemasi, yɛn e dak kaa na gap mwasi, ko neyey mɛn na ga doyo yi na Dagwi Darwey. 

6  Yɛn ê sè sede reburuk e hey gbingiring, yɛn ê tɔk jeng de nerat nê pom wɛt. Yɛn ê sangal e nedem nehwogot ne hey gbingiring e vwel nevwashe de vit à mwat. 

7  Vê yey pyɛng a vemo de ba tɛ̀ gap mɛn e ra Dagwi Darwey, mwa vemo de ba ye yɛndɛng e ra yɛ. 

8  Yɛn ê sè sede cɔgɔt de ba tus e vwa rɔt, ye nása berinis yɛ vɔk e rɔt o. Ye wok bengyip jêy fes wɛt, ko berang o be nàra gwim-gwim, e shey nehwogot pyɛ cak ye bɔrɔk yɛ wɛt, ko ye nàra nà mara wɛt. 

9  Yey mwasi ya dal kayɛ pyɛ na sekwɛ́lɛng, ya vɔk rɔ ves sedesi. E wà de ê kyɛm a tɔk tô yɛ ɛ? 

10  Me Dagwi Darwey me ngyɛgɛt bare yey, me masa yɛ arɔng, na me tala kawɛ mwat tyɛng na pyɛ de a ra, tyɛng na yere tomong mɛ arɔng. 

11  Mwat de e sɛsɛm yas mɛ e begwông tsak o wɛt, a sé sede gwonon de gwó dyɛng e bagyi de gwa tɛ̀sɛ vɛ wɛt. Yas o yê tala hɛ, yɛ e newen mɛ, ko e yɛnɛ mo, ê sè tɔn zɔng. 

12  Gwofwa negwɔm gbɔng nerat, gwo nerey yi e susu mo, gwɛ̀ a Gbɔng Duk Re Fongol mot! 

13  À Dagwi Darwey, BeIsrayɛl ba sɛt yey e ra hwo! Mwa vemo de ba ye waa a hwo bê vo rekyen. Vemo de ba doyo a hwo ma, bê jɛ́k ɛn e kwɔn bevuvwel, yaga yɛn a ga ye waa à hwo, hwo Dagwi Darwey, lwel nshi neken.” Yirmiya a ra wôn sɛlɛ 

14  “À Dagwi Darwey, tɛ̀ me tyang, ko mê sè tyang gyat, sey me, ko mê sè yɔ́kyɔk, yaga e hwo de me somo! 

15  Di de bemat o be tang me: ‘Neha Dagwi Darwey ma nɛ? Tik na a ha nɛ a remo!’ 

16  Ma ga sang shonong hwo vey na rezot e ra yɛn, kɛ jeng reyɔm o ye vey wɛt. Hwà tɔk hâ nu hom ha sé e lɛrɛ na hwo wɛt, ha sé kyɛrɛng e bayis mo. 

17  Hwo sè a me pyɛ bengyip wɛt, e hwo wɛ à kwɔn dál hom e jeng rezot. 

18  Tik na a sè a vemo de be tak a me kpɔrɔk, hwo tik me vo bengyip wɛt, tik na a sè a yɛn kpɛɛ, ko hwo tik a sè a me kpɛɛ wɛt. Vey na jeng rezot e ra yɛn, wey na yɛn, wey na yɛn zang ba!” Ha e ra gyeng Tuk Shábat 

19  Dagwi Darwey a yang me, “À Yirmiya, ci wɔ̀ shara ha hom e Ruhup Bemat de begwɔ̀m Yuda be yeles ɛ e gbɔng repomo, ko be to nunus ɛ. E bama mo, hwo kyè vɔk e bwang rùhup Yɛrusalɛm o. 

20  Ha a begwɔ̀m, mwa na BeYuda tanga kawɛ mwat de a sangal e Yɛrusalɛm, yɛn vemo de be kweres e rùhup vemo, na yɛn a wet betong na pyɛ de mê ha. 

21  Ha a yɛn, ka sede yɛn a tɛ̀ yey na neken mɛn, ko yɛn a kwon tos pyɛ́ cak Tuk Shábat wɛt. Yɛn a kwon tos pyɛ́ cak na be yel mɛ e rùhup Yɛrusalɛm wɛt, 

22  kɛ be tos pyɛ́ cak na be nusu mɛ e nelɔ mɛn Tuk Shábat wɛt. Yɛn a kwon ra fwom Tuk Shábat wɛt. Yɛn a rɔda gyeng hɛ sede tuk Dagwi, tyɛng sede remo de mà kana nɔng bedabeda mɛn nu. 

23  Bedabeda mɛn bà wet betong na ha hom wɛt, kɛ bà gyeng hɛ wɛt. Ko yɛn à tɛ́ ɛn gbàrak, yɛn à kyɛ́ ɛn nà gyeng ha hom, ko yɛn à sey tabak wɛt. 

24  “Ha a bemat o, a sé gbing-gbing na yɛn a gyeng mwa nu de ma nɔng ɛn. Yɛn a sang tos pyɛ cak be kwey mɛ e rùhup gbɔng repomo remo Tuk Shábat wɛt. A sé gbing-gbing na yɛn a tik Tuk Shábat jaram, ko yɛn a sang ra fwom hwak ko tyɔng wɛt. 

25  Yi ano, begwɔ̀m mɛn na nèy lɔ gwɔ̀m mɛn bê yeles e rùhup Yɛrusalɛm, ko yɛn ê vɔk retô rê negwɔm yerê remo de Davit á vɔk. Yɛn na BeYuda na bemat Yɛrusalɛm, bê lagsa bekyɛkyɛ bedwa, na bedwa mo arɔng, ko gbɔng repomo mo ra rɔda sila na bemat kayɛ jeng. 

26  Bemat bê vey yi e bapomo Yuda na yi e nebapomo de na gwɔrɔ Yɛrusalɛm yɛn a rɔda yi e yɛnɛ sevwel Bɛnyamin, yi e tɔ berahwol, yi e beraku, na yi e rwa batin wo sevwel Yuda. Yɛn ê vey nɔng e Gbɔng Duk Re Fongol nenɔrɔ yas de be rangas burang, na nenɔrɔ detidetu, na nenɔrɔ pyɛ̂ yéneng, na ne pyɛ̂ nesang hyɔɔlɔl mwa na nenɔrɔ feng e Gbɔng Duk Re Fongol wo Dagwi Darwey. 

27  Ko tik na yɛn a raa ha hom, na yɛn a tik Tuk Shábat jaram. Yɛn a kwon tos pyɛ́ cak, be kwey mɛ e rùhup Yɛrusalɛm tuk o wɛt, yaga ka sede yɛn a ra ano, ko ma rɔda tɛ̀ kya he re rùhup Yɛrusalɛm. Kya mo hê re nelɔ negwɔm Yɛrusalɛm, ko vit a mwat de ê tɔk rimi hɛ.”

