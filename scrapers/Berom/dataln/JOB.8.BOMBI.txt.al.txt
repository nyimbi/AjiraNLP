1  Bildat wo Shuwa a hanat a ye, 

2  “Vɔk e yɛ̌ jeng de hwô ha yere neha mo ɛ? Hwo ha hâ gul zɔng. 

3  Dagwi e rigim shɔt arɛt? Kɛ Wo Reto Mwa, e rigim tsak o arɛt? 

4  Sede nèy mo na ga ra a yɛ renɛn, a ga gang ɛn yaga renɛn mɛn. 

5  Sede hwà doyo vey na Dagwi, na hwo ra won na Wo Reto Mwa, ê wok nemwishish mō. 

6  Ka sede hwà sé haalal, hwà sila gyat, ê sogo na a sɛlɛ hwo ko e nɔng o kwɔ̂n sangal de ha jam. 

7  Negwɔn de hwà kana sè a raane, na sé pyɛ cak wɛt, ko pyɛ́ de yê raa yê sè ryey o. 

8  Rangal yi e nezamang de na ga kwey, bare e ra netsitsɛng de bedabeda mot bà sè. 

9  Yos yos a womo de wot á sogo zɔng wot a tɔk sɛ́ ɛ? Nepɔlɔ mot na sé sede zina de he ye bit. 

10  Ko nezamang de na ga kwey nê basa a hwo, nê ha a hwo, nê nɔng o neha netsitsɛng. 

11  Cɔ̀gɔ ye ras e kwɔn de vit a rek arɛt? Sere sé se lis e dem de vit a nshi arɛt? 

12  Jeng de cúyu mɛn ye rɔngɔl gwim-gwim ba ga kana yɛt yɛ wɛt, yé ye nɔɔshɔsh gyam sɔng hwak. 

13  Nekên vemo mwa de pyɛ mɛn ya sé na Dagwi wɛt, na sé sede cɔ̀gɔ yane, sɛ̂t yey bemat de vit à bengyip Dagwi hé tɛ́ ɛ yapyi. 

14  Yɛn e sey tsak o na pyɛ́ de yê nɔng ɛn rekyen, ko tɛ̂ gap mɛn ha sé sede lɔ̂k nàrang. 

15  Be ye yɛndɛng e lɔ̂k nàrang ko wo ye wàsháng, bé ye bé kaba, ko vit. 

16  Yɛn a sé sede retin cɔgɔt de ra sé gwim-gwim e gwi, re nǎ nelang rɛ e bwi; 

17  berinis yɛ be hanas beta, be ye pang e ra gwofwa. 

18  Sede ba lut yɛ e bwi mo, be ye bam a yɛ. 

19  Mwin gwông yey pyɛ̂ng yɛ a gwane, ko yi e vwel cɔgɔt cak ye to tulu. 

20  Mwin, Dagwi e kyɛ́ ɛ mwat de a sila gyat wɛt, kɛ e sɛlɛ bemat ragas pyɛ́ vyes wɛt. 

21  Sɛ̌ a to tɛ̀ hwo shɛgɛsh, yey mō yê pɛngɛ na nzem. 

22  Vê repugu mō rekyen rê kyiri hɛn sede gworugu, nelɔ bemat beves nê wey.”

