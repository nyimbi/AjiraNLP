1  Dagwi a ga sira a wot, wot ê yel e kwɔn de wot ê pɔng ɛ̀ tanga yɛ. Yaga ano, tik na wot a tē naka, be kwon sɛ̀ hwak e ji min de a radɛ nà sey pɔngɔ mo. 

2  Yaga wot arɔng wot a ga wok Yɛgɛt Yat, tyɛng sede remo de bedabeda mot bà kana wok yɛ̄. Yɛn à wok há mo, ko hà vɔk sɛlɛ yaga yɛn wɛt, yaga jeng de yɛn à wok hɛ, yɛn à sey tsak o na hɛ wɛt. 

3  Ko wot de wot a sey tsak o na há mo, wot e sey pɔngɔ hane mo. A sé tyɛng sede remo de Dagwi à ye, “Mà tɛ̀ shom na yɛn, ko mà ha na sirâ mwin wɔgɔ, ‘Yɛn a rɔda kyɛm be yel e kwɔn de be pɔng ɛ̀ tanga me ko tyɔng wɛt!’ ” À ha ano, mwa ano de fwom mɛ gwà kana tala hɛ yimo e jeng de à yong jey. 

4  Yaga e kwɔn hak e Bwok-basa Dagwi bà jɛk e ra tuk hê taama wɔgɔ, “Dagwi a pɔnglɔ e tuk hê taama yi e kagwɛ fwom mɛ.” 

5  Ko bà to ha e ra há hining hemo mo wɔgɔ, “Yɛn a rɔda kyɛm be yel e kwɔn de be pɔng ɛ̀ tanga me ko tyɔng wɛt!” 

6  Vemo de bà tānga wok Yɛgɛt Yat bà sey pɔngɔ hane mo wɛt, yaga yɛn à kyɛ́ ɛn nà gyeng yɛ̄. Ko behak ba sɛ́ de be simo a yɛn na yɛn a sey pɔngɔ mo. 

7  Yaga ano, Dagwi a tɛ̀ tuk hak de be tâng hɛ, à Yunung. E bama de neshey pyak na kwey, à to ha e ra tuk hane mo e nû Davit neha de wot á kana jɛk wɔgɔ, “Yunung, ka sede yin a wok fwɔ̂ Dagwi, yin sè gbàrak wɛt!” 

8  Ka sede Yɔshuwa à kana nɔ̂ng bemat o pɔngɔ mo, ka Dagwi à yâng to ha e bama mo e ra tuk hak wɛt. 

9  Hemo ha dura, bwang jeng ya sɛ́ de bemât Dagwi bê sɛ̀ pɔngɔ, sede remo de Dagwi à pɔng e tuk hê taama arɔng. 

10  Yaga kawɛ mwat de e yel e kwɔn de be pɔng ɛ̀ tanga Dagwi a rɔda pɔng yi e fwom mɛ, tyɛng sede remo de Dagwi à pɔng yi e mwɛ́ arɔng. 

11  Yaga ano, tik na wot a ye ngyɛ́k, na wot a sey pɔngɔ mo. Mwat hwak e ji mot a kwon bidɛ hɛ, sede remo de bedabeda mot ba bidɛ, yaga yɛn à kyɛ́ ɛn nà gyeng hâ Dagwi. 

12  Hâ Dagwi ha sé ken, ko he to ra fwom naka. Ha dal wal de wa vɔk bak bà na nevootot, ko wo yɛt mwa pere wɔ̀ pat vɔk e kwɔn de neken na gabik ba man ɛ̀ tanga vɔk e kwɔn de bagâp rebek na sɔrɔng ba man ɛ̀ arɔng. He ra a cwey pyɛ́ tanga báre de mwasi a vɔk e yey mɛ shɔt. 

13  Vit a pyɛ cak de be tɔk lɛrɛ a Dagwi. Kayɛ pyɛ e ji pyɛ́ de ba yong mwa yā sé dɛdɛrɛng, yā to sé e wunta pyot e nuyêl bayis mɛ. E yɛ̀ wɛ de wot a rɔda nɔng ɛ yɛnɛ̂ pyɛ́ de wot a ga ra. Yɛsu a sé darwêy bepiris 

14  Yaga ano, tik na wot a vɔk na gap pyɛ́ de wot a sey tsak o na yɛ̄, yēmo de wot e ha a bemat e ra yɛ̄ wɛshɛrɛk. Yaga wot a vɔk darwêy bepiris de a dal na nerey, womo de a ga wɔ e nuyêl Dagwi, yɛ Yɛsu, Hwey Dagwi. 

15  Wot a vɔk darwêy bepiris o womo de e kyɛm a wok nemwishish mot jeng de wot e radɛ hot ná gap e begwong detidetu. Yaga yɛ á kana sè sede wot, bá tɔgɔs hɛ e kagwɛ gwong, ko mwa ano, á ra renɛn wɛt. 

16  Yaga ano, tik na wot a vɔk yey ting, na wot a vey bagat e nuyêl gwofwa negwɔm Dagwi, e kwɔn de e nɔngɔ̂s bemat nerat mɛ. E kwɔn a hane de a rɔda tosho reyɔm mot, ko a rɔda dura a wot nerat mɛ, na a sɛlɛ hot e jeng de wot e simo hɛ.

