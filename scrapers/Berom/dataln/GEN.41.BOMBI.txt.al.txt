1  E bamâ neshey neba, Farawo a ranas negwi: a sé e tumal e kwogôm Gwɔrɔt Nil, 

2  ko di, berɔndɔng betaama berat vê mɔsɔ de ba sé biring-biring ba nusu, ba sé re sehwey e ji sere. 

3  Ko behak à berɔndɔng o betaama ba to nusu yi e ji gwɔrɔt o, ba sé gwɔshɔk, ngangajang, beves e bɛrɛng, ko ba tumal e hagat na vane de ba kana sé e tumal e kwogom. 

4  Ko di, berɔndɔng beves vane mo de ba sé gwɔshɔk ba re berat o mo de ba mɔsɔ. Ko Farawo a sene. 

5  Nevwa na to vo ɛ, a to ranas negwi ne neba: batô alkama bataama ba nusu e gbɛrɛng gwining, wa mara naka, wa sé gwim-gwim. 

6  E bamâ vɛ, bahak bataama ba nusu bagat na vere mo, ko neto mo na sé byaasas, na ga nɔshɔl yaga gul-rak de gwa pɛsɛl nɛ. 

7  Nè byaasas o na wɔlɔk batô alkama bataama de wa mara naka, de wa sé gwim-gwim. Ko Farawo a sene, ko sɛ̌ e negwi à nɛ. 

8  Nusu gasi, yey mɛ ya bɔrɔk hɛ, ko a tomo be wɔ̀ yishi mwa bevwoshon tanga bemât netsitsɛ̂ng Misra, a ha a yɛn negwi o, ko vit a hwak de a tɔk ha a yɛ cap-ha mo. 

9  Ko mwât nɔngɔs nshî sɔ a yâng Farawo, “À darwey, yunung ma rɔda kulu pyɛ́ vyes hom. 

10  Jeng de hwà kana tɛ̀ shom na me na mwât nuyêl bemât kyerês pyɛ́, ko hwà tɛ̀ ot e lɔ̂ ngyang de ha sé e lɔ̂ mwât nuyêl bemât gyeng lɔ mō. 

11  Wot a ranas negwi e ji turuk hining o, kawɛ na nemɛ na yerê cap-ha nɛ. 

12  Wen BeIbrani hwak á sè tanga wot e hwomo, yɛ á sè sam mwât nuyêl bemât gyeng lɔ mō. Jeng de wot a ha a yɛ negwi mot, a misang a kawɛ cap-hâ negwi o nemɛ. 

13  Ko sede remo de a misang a wot cap-ha mo, ano de pyɛ́ mo ya ba tɛ́ ɛ. Me, ba toyo na me e fwom hom, ko gwining o ba wey na yɛ.” 

14  Yi ano, Farawo a tomo be wɔ̀ yila Yɔsɛf, ko ba pat ɛ ziri yi e duk ngyang. Ba hwon ɛ, a sege berugu mɛ, a vey e nuyêl Farawo. 

15  Ko Farawo a yâng Yɔsɛf, “Ma ranas negwi, ko vit a mwat de a tɔk ha a me cap-hâ negwi o. Ko ma wok ka sede hwà wok negwi, hwó tɔk misang cap-ha mo.” 

16  Yɔsɛf a toyo a yɛ, a ye, “À darwey, a sé e me wɛt, e Dagwi zɔng de a tɔk ra ano! E yɛ wɛ e dura a hwo nerat mɛ.” 

17  Ano kwong, Farawo a yâng Yɔsɛf, “E ji negwi hom, ma sé e tumal e kwogôm Gwɔrɔt Nil. 

18  Ko di, berɔndɔng betaama berat vê mɔsɔ de ba sé biring-biring ba nusu, bá sè re sehwey e ji sere. 

19  Ko behak à berɔndɔng o betaama ba to nusu arɔng de ba gyɔt, ba sé gwɔshɔk, ngangajang, beves e bɛrɛng, ma ga sang di yere mo ano e ji mwa sevwêl Misra wɛt. 

20  Ko di, berɔndɔng beves vê gyɔt vane mo ba re betaama vê mɛsɛng o de ba mɔsɔ naka. 

21  Ko e bama de ba tala rê vɛ, mwat a ka tɔk, ba ga re pyɛ wɛt, yaga vit a sege hak na jeng de bá kana sè. Ko ma sene. 

22  E negwi mo nehak, ma di batô alkama bataama ba nusu e gbɛrɛng gwining o, wa mara naka, wa sé gwim-gwim. 

23  E bamâ vɛ bahak bataama ba nusu bagat na vere mo, ko neto mo na sé byaasas, na ga nɔshɔl yaga gul-rak de gwa pɛsɛl nɛ. 

24  Nè byaasas o na wɔlɔk batô alkama bataama barat o mo. Ma ga há a bevwoshon negwi hom, ko vit a hwak e ji mɛn de a tɔk nɔng me cap-hâ nɛ.” 

25  Yɔsɛf a yâng Farawo, “À darwey, negwi neba mō mo na sé pyɛ jining o. Dagwi a dura a hwo pyɛ de a sé kyè wɔ̀ ra. 

26  Berɔndɔng betaama berat o ba sé neshey netaama; batô alkama bataama barat o arɔng ba sé neshey netaama, cap-ha mo ya sé pyɛ jining o. 

27  Berɔndɔng betaama vê gyɔt, beves e bɛrɛng, de ba nusu e bama, ba sé neshey netaama; tyɛng ano na neto alkama de na sé byaasas, de na ga nɔshɔl yaga gul-rak: Mwa ba sé neshey netaama ne vyong. 

28  A sé tyɛng sede remo de ma ga ha a hwo, à darwey: Dagwi a ga dura a hwo pyɛ́ de a sé kyè wɔ̀ yong ɛ́, na a ra. 

29  Bê ra neshey netaama de pyɛ̂ re yê sè shɛrɛk sizɔng e yɛnɛ̂ sevwêl Misra mwa. 

30  E bama mo, neshey netaama ne vyong nê raa, ba rɔda ye bam na neshey pyɛ́ shɛrɛk, vyong yê kyiri mwa sevwel o. 

31  Pyɛ̂ re de yá sè shɛrɛk bê to bare mɛ wɛt, yaga vyong de yê raa yê sè jɔgɔ wɛt. 

32  Ko di, à darwey, sede remo de hwà ranas negwi nining o zang ba, hemo ha dura pyɛ de Dagwi a ga tɛ̀ e yey, na a ra, ko e jut jeng na a ra yɛ wɛt. 

33  A remo, à darwey, tik na hwo kasa mwât netsitsɛng, womo de a vɔk tɔ́k na bɛ́rɛng nuyel, na hwo tɛ̀ ɛ wo nuyel e ji sevwêl Misra. 

34  Ko hwo to tɛ̀ bemât bɛrɛng vwel o, na hwo gas sevwêl Misra zang tungun e ji neshey netaama ne pyɛ́ shɛrɛk. 

35  Tik na yɛn a tula pyɛ́ yê neshey nerat nemo de ne kyè vey mwa, na hwo nɔng ɛn reto, na be shusha, na be bang yɛ̄ e begban de ba sé e bapomo. 

36  Pyɛ́ mo yê sè e begban yaga neshey netaama ne vyong de ne kyè vey e ra sevwêl Misra, yaga na vyong o ye kwon wey na vwel o wɛt.” Ba tɛ̀ Yɔsɛf mwât sɛlɛ̂ Farawo 

37  Redu de Yɔsɛf a vo a Farawo ra jam a yɛ tanga mwa bemât badu mɛ. 

38  Farawo a yang ɛn, “Wot e to sɛ̀ mwat sede womo a? Dagwi a tɛ̀ gabik mɛ e ji yɛ!” 

39  Ano kwong a yâng Yɔsɛf, “Dagwi a ga dura a hwo pyɛ́ yemo mwa: Yi ano, ma di, vit a mwat hwak de a vɔk netsitsɛng kɛ tɔk sede hwo. 

40  Ma rɔda tik lɔ hom mwa e vwɔ mō, ko pyɛ́ de hwô nɔng nu, e yɛ̄ de bemat hom mwa ba rɔda ra, sɛ̌ yaga negwɔm zɔng de mê sè e nuyel mō.” 

41  A re nuyel, a ye, “Ma ga tɛ̀ o wo nuyel e mwa neyɛnɛ̂ sevwêl Misra.” 

42  Ko a pat yɔbɔ̂ negwɔm yi e vwɔ mɛ, a tɛ̀ a Yɔsɛf e vwɔ, a tɛ̀, be tɛ̀ a yɛ yɔ̀m de ya pɛngɛ pes, ko a tɛ̀ lwɛlɛ̂ dyam shinang e fwɔ mɛ. 

43  Ko a nɔng ɛ kyɛkyɛ̂ bedwa wo mwât sɛlɛ hɛ, na a yel ɛ, ko bemât gyeng mɛ ba kyè e yêl Yɔsɛf, ba mok, ba tē, “Nɔng in gwong!” Ano de Farawo a tɛ̀ Yɔsɛf mwât sɛlɛ hɛ e ra mwa sevwêl Misra. 

44  A yang ɛ, “Mwa ano de ma sé e gwofwa negwɔm, vit a mwat e ji mwa sevwêl Misra de e tɔk ra pyɛ cak wɛt sɛ̌ hwà nɔng ɛ nu.” 

45  Ko a vo a Yɔsɛf rezâ Zafena-Paneya a to ra a yɛ wenêng Asenat, hwông Pɔtifɛra, gwɔ̀m sekwit wo repomô On. Yi ano de ba tɔk, sevwêl Misra sa sé e vwɔ̂ Yɔsɛf. 

46  Yɔsɛf a vɔk neshey kuru batat (

30  ) jeng de a kaba fwom na Farawo, gbɔng gwɔ̀m Misra. Yɔsɛf a nusu, a wɔ̀ gwɔrɔ mwa sevwêl Misra, a bɛrɛng sɛ. 

47  E jeng neshey netaama ne sirik, vwel ha nɔngɔs pyɛ́ polos. 

48  Yɔsɛf a kyě tula yɛ̄ mwa, a bang yɛ̄ e begban bapomo; e ji begban karɛ repomo a bang ɛ̀ pyɛ́ de ya sé yê hiri de bà gwɔrɔ pomo mo. 

49  Ano Yɔsɛf a tula pyɛ̂ yéneng polos sede bazɛ̂k rep, a tik nà masa yaga nepyak yɛ. 

50  Gyam na neshey vyong ne vey, Yɔsɛf a vɔk nèy bewen neba na hwā mɛ Asenat, hwông Pɔtifɛra, gwɔ̀m sekwit wo repomô On. 

51  A ye, “Dagwi a ga tɛ̀, ma ga ye bam na mwa yɔ́m hom, ma ga ye bam na lɔ da hom arɔng”, ko a vo a hwêy negel o rezâ Manase. 

52  A to ye, “Dagwi a ga nɔng me nèy e ji sevwel de ba tak a me ɛ”, ko a vo a hwey o hê neba rezâ Ɛfrayim. 

53  Neshey netaama ne pyɛ́ polos e sevwêl Misra nà vey kwey, 

54  ko neshey netaama ne vyong nà yel, tyɛng sede remo de Yɔsɛf a kana ha. Vyong ya sé e ra bwâng bavwel mwa, ko e ji sevwêl Misra pyɛ̂ re yá sɛ̀. 

55  Jeng de BeMisra ba hwo wok vyong, ba wɔ̂ tosho a Farawo, ko a yang ɛn, “Ci in na Yɔsɛf, ko kayɛ pyɛ de e ha a yin, ko yin ra.” 

56  Jeng de vyong o ya ga mɔrɔ mwa vwel, Yɔsɛf a wuma mwa begban, a tɛ̀ be paa pyɛ́ mo, na be rɛsɛl a BeMisra, yaga vyong yá sɛ̀ ding-ding. 

57  Ko bemât jey mwa arɔng ba vɛ̀sɛ e Misra na Yɔsɛf, na be seres pyɛ̂ yéneng yaga vyong de ya ye pɔk à jey.

