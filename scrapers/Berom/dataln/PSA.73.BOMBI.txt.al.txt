73  —

89  ) Yaga sɛ́ de bemat beves be re nuyel ɛ? Lwɛlɛ̂ Asaf 

1  Mwin, Dagwi e dura a BeIsrayɛl nerat, a kat mɛ vemo de neyey mɛn na sé haalal. 

2  Ko mwa ano, ma ga ye me ye waa à Dagwi, bwang o tyɔng na me tik nà tɛ̀ gap e ra yɛ. 

3  Yaga ma di bemat beves be re nuyel, be dak kaa, ko ma bɛɛ hɛn ves. 

4  Be wok royô pyɛ cak wɛt, ba sé fwerep à hɛn. 

5  Yɛn a vɔk bɔrɔk sede bwâng bemat wɛt, pyɛ cak ye tak a yɛn sede bwâng bemasi wɛt. 

6  Tôs bato mɛn ha ga tɛ́ ɛ a yɛn pyɛ tɔrɔ, dâk kaa ha ga tɛ́ ɛ a yɛn pyɛ̂ re. 

7  Ba mɔsɔ, yéneng bayis mɛn ya ga nusu sul, ba sê bûm barê yông neves vit à yɛnɛ. 

8  Be shɛgɛsh shɛgɛsh byɛ̂s behak, be ha há ves, yɛn e dak kaa, ko be ha neha shisâ bemat. 

9  Be ha sede ba yi e lagwi, sede yɛn vɛ ba vɔk jey. 

10  Ko bemat ba sé raa bama mɛn, be paa bayis, be wuma nenu, be wok ɛn. 

11  Ko bemat beves o be tē, “Dagwi a tɔk ɛ̀ pyɛ cak wɛt. Yɛ de a sé e hwomo, ê tɔk pyɛ cak de ye té e ngamo a?” 

12  Ano de bemat beves ba sé: be gwɛsɛ yele mɛn, ko vit a pyɛ de ye sɛ̀ ɛn. 

13  À Dagwi, a sé zɔng de ma gyeng to hom haalal a? De ma gunung vwɔ hom jaram arɛt? 

14  Negasi e ra negasi mɛ sɔ reyɔm, kahɛ tuk he vey a me na yɔ́m pas. 

15  Ka ma bare, na me ha sede yɛn de be ha, ka ma yang gas cáng na mwa vemo de ba sé bemat mō. 

16  Ma ye ngyɛ́k, na me tɔk pyɛ́ yemo mo, ko ya sé a me negbang sizɔng! 

17  Á sè e jeng de ma yel e duk re a hwo fongol zɔng, de ma de tɔk pyɛ de yê sɛ̀ vê neves. 

18  Mwin, hwô tɛ̀ ɛn e vwêl tɔlɔt, hwô ro ɛn vɔk e kwɔn de bê wey. 

19  E ji jeng jining, bê pere wey na yɛn, yɛnɛ mɛn hê se e gwông bengyip. 

20  À Dagwi, jeng de hwô sogo, bê ye bit, sede negwi de mwat e ye bam jeng de a sene. 

21  A raane, yey hom yá reneng, nehywɛ hom ná nusu yi e ji hom. 

22  Ma tɛ́ me tɔn, vit a netsitsɛng, ma sè sede ngyama e nuyel mō. 

23  Ko mwa ano, ma sè tanga hwo kayɛ jeng, hwà kaba vwɔ yege hom. 

24  Hwó kyè na me, hwó basa a me badu mō, ko e bama mo, hwô sey me e lɔ̂ gbɔng nerey mō. 

25  Wa de ma vɔk e hwomo e lagwi ɛ? Sɛ̌ hwo zɔng, ko e ngamo e jey, hwo wɛ zɔng de me wok cwey mō. 

26  Rebek hom na yey hom bê radɛ hɛn, ko hwo, à Dagwi, hwà sé gap hom, hwà sé a me sede nàp hom gbak-gbak. 

27  Mwin, vemo de ba sé yikyik na hwo bê wey, hwô wey na mwa vemo de ba toyo na bama. 

28  Ko me à me, a dal a me na nerat na me sangal bagat na hwo. Ma tɛ̀ gap hom e ra hwo, à Darwey, Dagwi Darwey, ko mê ha hâ tomong mō mwa.

