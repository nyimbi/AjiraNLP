1  Iyɔp a hanat a ye, 

2  “Ey, ma tɔk tsɛng-tsɛng a sé ano, ko vit a mwasi de a sé cik e nuyel Dagwi. 

3  Ka hwà tē ngyɛng e tô cuna, hwô tɔk toyo a yɛ na hanat hining e ji nerangsal gu wɛt. 

4  A vɔk netsitsɛng, a dal na reto mwa, wa e tɔk ra retek na yɛ na a sangal tyang ɛ? 

5  Mwât segês beraku vit à tɔ̂k vɛ, e doyo vɛ gup e ji shom mɛ. 

6  Mwat tɛ́sɛ jey ye rɛɛ, ko besesêk vɛ be digis. 

7  Mwat nɔng gwi nu, ko gwó nusu wɛt, e kyiri netangacɛn, na ne tɔk nɔng negbey wɛt. 

8  Mwat de a lásha lagwi nju mɛ, ko hwo bɔrɔs e ra gwotagbɔk pyɛ gworep. 

9  Mwat de a tɛ̀ netangacɛn e nekwɔn nɛ, sede rôn-cap-rɔndɔng, na mwat-jàma tanga nǎgyeng. 

10  Mwat ragas pyɛ̂ bes de ya dal gap tɔk, pyɛ̂ langat pyak de ya dal bara. 

11  Mwin, Dagwi e kweres, me di ɛ wɛt, e pere, me kun ɛ wɛt. 

12  E pere ta kyɛm pyɛ de e simo, wa e tɛ̀ ɛ na a toyo arɛt? Wa e yang ɛ, e sé de hwà ra arɛt? 

13  Dagwi e ye rɔ̀s a shom mɛ wɛt, bemat sɛlɛ gwalwêl nshi ba ye guduruk na be bɔrɔs e rama mɛn. 

14  Taga me a? Ma vɔk pyɛ hanat wɛt! Mê yi na neha e gwa de mê tɔrɔng na yɛ ɛ? 

15  Mwa ano de ma sé vit a renɛn, me tɔk hanat a yɛ wɛt. Me dak gabɔk zɔng. 

16  Ka ma yila hɛ, a doyo a di me, ê wok me wɛt. 

17  E dak me na gwogul rwak, ko vit a retin, e gwɛsɛ a me baram. 

18  E nɔng me gwong na me wɔt nesong wɛt, e tɛ̀ neken hom ne reneng. 

19  Mê mara gap bɛ? Yɛ a sé wo gap, Ko mê mara shɔt na yɛ arɛt? Ko wa e yila hɛ e duk shɔt arɛt? 

20  Ka ma sé vit a renɛn, nu hom he gang me, ka vit a pyɛ cak vyes na me, e yɛrɛ a me shɔt renɛn. 

21  Mwin, vit a pyɛ cak vyes na me, ma ga row neken hom, ma jut neken hom na sé yapyi. 

22  A sé pyɛ jining o, yaga ano ma ye, vê banɛn na vê vit a banɛn, e wey na yɛn. 

23  Sede tumbang wa pere vey na reku, e shɛgɛsh reyɔ̂m mwat rwat. 

24  Jey ya sé e vɔ bemat beves, a ga bang bayis bemât shɔt. Ka e Dagwi wɛt, wa ê ra ano ɛ? 

25  Nepɔlɔ hom ne kweres ziri, ne dal mwat setele; ne tele vit à pyɛ ryat e ji ne. 

26  Sede bedwa-nshi de be ryenges, be pere, sede kim e jama pyɛ̂ re. 

27  Tik me tik lashe yey, me hala bayis, me vɔk yey pyɛng. 

28  Ma vɔk bengyip reyɔm de ha hwo e ra me, yaga ma tɔk hwô hala me washak wɛt. 

29  Remo hwà yɛrɛ a me shɔt nɛn rê? Yaga sɛ́ de me tak a tó hom vit a retin arɛt? 

30  Ka ma kus me na fulukus, ma hagat vɔ na fongôl kya, 

31  ano hwó kyè wɔ barak me e vɔng bwɔrɔk; berugu hom bê di me byɛm-byɛm. 

32  Dagwi a sé mwasi sede me wɛt, de mê toyo a yɛ na ha, na be ra a wot shɔt tanga yɛ. 

33  Ko di, vit a mwat de e yel e tē mot na a gas ot, womo de ê tɛ̀ vɔ mɛ e ra yɛ na me. 

34  Ka e hala gwele mɛ de a vɔk e ra me, a tik nɔngɔs me bengyip na shisa me; 

35  ano, me hanat vit a bengyip, yaga ma tɔk yey hom.”

