10  :

1  -

12  ; Luk 

16  :

18  ) 

1  E bama de Yɛsu a yɛnɛ hâ pyɛ́ yane, a hàla sevwêl Galili, ko a kyè vɔk e yɛnɛ̂ sevwêl Yudiya de ha sé e gurâ Rɔt Yɔrdan. 

2  Bagyɛng bemat pyak ba raa hɛ, ko a tɛ̀sɛ hɛn tyang e hwomo. 

3  BeFarisi behak ba vey na yɛ, ba simo na be mara hɛ, ko ba rangal hɛ, ba ye, “Badu mot ba simo a mwat na a ro hwā mɛ yaga kayɛ pyɛ de ya té zɔng arɛt?” 

4  Yɛsu a yang ɛn, “Yin a ga basa pyɛ de bà jɛk e ji Bwok-basa Dagwi wɛt arɛt? Bà jɛk wɔgɔ, e susu mo, Dagwi à yong bemat, rwas na hwā. 

5  Ko à ye, ‘Pyɛ ma yemo de ya tɛ̀, rwas a rɔda tik da mɛ na dē mɛ, na a wuna hɛ na hwā mɛ, ko yɛn beba mo ba rɔda tɛ́ ɛn rebek rining.’ 

6  Yi e ngamo nuyel, yɛn a to sé beba wɛt, ko ba sé pyɛ jining. Yaga ano, pyɛ de Dagwi a ga wuna, mwat a kwon gas yɛ wɛt.” 

7  BeFarisi mo ba to rangal hɛ, “Yaga sɛ́ de Mose à nɔng redu wɔgɔ, rwas e tɔk nɔ̂ng hwā mɛ bwôk gâs weneng, na a tɛ̀ hwā mo e gwong arɛt?” 

8  Ko Yɛsu a yang ɛn, “Mose à nɔng in gwong na yin a gas in na beha min, yaga neyey min na sé kashalang. Ko e jeng yông jey à sè ano wɛt. 

9  Ma sé ha a yin, kawɛ mwat de a ro hwā mɛ, sɛ̌ yaga á kana ra nejwang, ko mwat o a to vo hwā mo hwak, a sé ra nejwang.” 

10  Bemât masâ fwom mɛ ba yang ɛ, “Ka sede pyɛ mo ya sé ano e tê rwas na hwā mɛ, nduga mwat a sangal ano sana ra weneng.” 

11  Ko Yɛsu a toyo a yɛn, a yang ɛn, “A sé e kawɛ mwat de e tɔk sey bása hemo wɛt, ko a sé e vemo zɔng de ba ga nɔng ɛn hɛ. 

12  Pyɛ́ ya sé detidetu de ye tɛ̀sɛ bemat behak be ra weneng wɛt: Behak ba sé berɛmɛt yaga ba tɔs ɛn ano, ko behak, yaga bemat ba tɛ̀ ɛn na be sè ano, ko behak kwong ba kyɛ́ ɛn weneng, yaga na be nɔng bato mɛn mwa yaga Segwɔm Lagwi. Tik na mwat de e tɔk sey bása hemo a sey hɛ.” Yɛsu a tɛ̀ nerat e ra nèy (Mar 

10  :

13  -

16  ; Luk 

18  :

15  -

17  ) 

13  Bemat behak ba vey na nèy na Yɛsu, yaga na a bin tɛ̀ vɔ mɛ e ra nɛ, na a to ra won yaga nɛ. Ko bemât masâ fwom mɛ ba hwo gyong ɛn. 

14  Yɛsu a yang ɛn, “Tík in nèy na ne vey na me! Yin ro nɛ wɛt, yaga e bemat sede yerê nèy nemo de ba rɔda ba sangal e Segwɔm Lagwi.” 

15  Ano kwong, a tɛ̀ vɔ mɛ e ra nɛ, ko a kyè yi e hwomo. Wen de a sé gbɔng darwey (Mar 

10  :

17  -

31  ; Luk 

18  :

18  -

30  ) 

16  Tuhak, mwat hwak a wɔ́ na Yɛsu, a rangal hɛ, a ye, “À Mwat Basa, e yɛ̌ pyɛ ryat de ma rɔda ra na me bin sɛ̀ mɛ̀ neken gbak-gbak arɛt?” 

17  Ko Yɛsu a yang ɛ, “Yaga sɛ́ de hwó rangal me e ra rehâ pyɛ de ya sé ryat arɛt? Mwat a sé gwining zɔng de a sé rwat. Ka sede hwó simo na hwo sɛ̀ neken, ko hwo gyenges badu Dagwi.” 

18  Mwat o a to rangal hɛ, “E vɛ̌ badu mo arɛt?” Yɛsu a toyo a yɛ, “Hwo mɔrɔ mwat wɛt; hwo ra nejwang wɛt; hwo shigi wɛt; hwo ha hâ bɔs e ra mwat hwak wɛt; 

19  nɔ̂ng da mō na neng mō nerey; tɛ̀ yey na mwât vwara mō sede hwà tɛ̀ yey na tó mo.” 

20  Ko wen o a ye, “Ma ga gyenges badu vane mo mwa. E sɛ́ de mê to ra a remo arɛt?” 

21  Yɛsu a yang ɛ, “Ka sede hwó simo na hwo sila gyat, ko ci wɔ̀ row kayɛ pyɛ de hwà vɔk, na hwo gas a bepɛng dyām o, ko hwà rɔda ba sɛ̀ yas e lagwi. E bama mo, vey, na hwo ba raa me.” 

22  Jeng de wen o a wok ano, a nára hɛ na lashê yey, yaga yɛ a sé gbɔng darwey. 

23  Ko Yɛsu a yâng bemât masâ fwom mɛ, “Mwin me ha a yin: E ba sè gbang na bedaberey be yel e Segwɔm Lagwi! 

24  Me to me ha a yin: E ba sè nduga maryat wo yel e rewôl kwêt tolo, na darwey a yel e ji Segwɔm Dagwi.” 

25  Sede bemât masâ fwom mɛ mo ba wok ano, a vɛ̌ yang ɛn yɔɔt, ko yɛn a rangsâl bemɛn, “Ko sɛ̌ e wǎ de bê ba tɔk sey neken mɛ arɛt?” 

26  Yɛsu a bɛrɛng hɛn, a yang ɛn, “Bemat be tɔk ra pyɛ yemo wɛt, ko Dagwi e tɔk ra kayɛ pyɛ.” 

27  Ko Bitrus a toyo a yɛ, a yang ɛ, “Di, wot a ga tik kayɛ pyɛ na wot a raa hwo! E sɛ́ de wot a rɔda sɛ̀ kwong ɛ?” 

28  Yɛsu a yang ɛn, “Mwin me ha a yin: Jeng de Dagwi a rɔda to ba tɛ̀ pyɛ̂ mwa ye sè pyas, Me de ma tɛ́ me mwat ma rɔda ba sangal e ra gwofwa negwɔm hom e ji gbɔng nerey. Ko e jeng jining o, yin bemat kuru na vɛ beba de yin e raa me, yin a rɔda ba sangal e ra beta negwɔm arɔng, na yin a ra a yere kuru na yɛ bya yê Israyɛl shɔt. 

29  Ko kawɛ mwat de a ga tik nelɔ mɛ, kɛ begwa mɛ, kɛ da mɛ, kɛ neng mɛ, kɛ nèy mɛ, kɛ cāp mɛ yaga me, a rɔda sɛ̀ pyɛ́ de ye ba dal ano zang naga, ko a rɔda ba sey neken gbak-gbak. 

30  Ko pyak e ji vemo de ba sé vê yel a remo ba rɔda ba tɛ́ ɛn vê bama; ko pyak e ji vemo de ba sé vê bama a remo kwong ba rɔda ba tɛ́ ɛn vê yel.”

