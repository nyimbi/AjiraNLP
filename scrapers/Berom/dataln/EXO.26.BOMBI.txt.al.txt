36  :

8  -

19  ) 

1  “Hwo tɛ̀, be yong gworugû bâng bûk sangal hom. Bē yong gwɛ neshǐ neshǐ mo kuru. Bē lɔk nɛ na shwêy linen puruk. E ji nɛ bē lɔk bazinâ bekɛrup na shwey de ha sé wilwil, na sinang tanga hemo de ha sé zwey. 

2  Nelîs kahɛ shǐ mo ne sè mita kuru na vɛ beba na rebit o, ko negbey o mita beba; mwa nɛ ne sè pyɛ jining o. 

3  Bē wuna neshǐ mo netungun na tolo, na be sɛ̀ mɛ negbêy gwining. Ano de bê ra na bwang betungun o. 

4  -

5  Bē tɛ̀ a kagwɛ mo e hagât nelis o hining pyól kuru batungun na wuulu de wa sé wilwil, na be wuna bebak rugu beba vane mo. Bē yong pyól o, na ye bɛrɛng yê hagat o here. 

6  E bama mo, bē yong yɔ̄bɔ dyam shinang kuru batungun, na be manas mɛ pyôl berugu mo, yaga na berugu beba mo be sè gwining. 

7  “Yaga bâng buk o, hwo to tɛ̀, be lɔk neshǐ berugu mo nehak kuru na hɛ hining na setôt vyēl shi. 

8  Nelis kahɛ mo nè sè mita kuru na vɛ betat na rebit o, ko negbey o mita beba; mwa nɛ ne sè pyɛ jining o. 

9  Bē wuna neshǐ mo netungun na tolo, ko bwâng netyiimin o be wuna na tolo arɔng. E jeng de yin ê tɛ̀ buk o, bē tɛ̀ shǐ hê netyiimin e ra rwi yel, be gunung hɛ befap o beba. 

10  Bē tɛ̀ pyól kuru batungun e hagât bak o gwining, ko bē ra ano na hagat o here arɔng, na ye bɛrɛng bemɛn. 

11  Ano arɔng, bē yong yɔ̄bɔ pama kuru batungun, na be gyira yɛ e ji pyól o, yaga na berugu beba mo be sè gwining. 

12  -

13  “Bê lasha pyɛ bang o ye setôt vyēl e ra gworugû linen gworwat o, e gwong de rebit shǐ mo hê kwey gworugû linen o e bamâ buk o. Ko e rwa vwɔ yege na vwɔ mwɛlɛng, pyɛ bang ye setôt vyēl o yê kwey gworugû linen na rebit mita e nelis arɔng. 

14  Bē to be yong pyɛ̂ bang o cak bya gbak: jining o bē wuna na bahwô beturuk de ba sé basinang, ko ye neba mo bē wuna na bahwô pyɛ-ji-nshi.” Bahagât bûk sangâl Dagwi (Nusu 

36  :

20  -

34  ) 

15  “Hwo to tɛ̀, bē yɛt cɔ́gɔt tîn rɔgɔ, na be yong mɛ ri duk de bê tɛ̀ vɛ cik. 

16  Nelîs kagwɛ mo mita benaas na rebit o, ko netes o besɛntimita kuru bataama. 

17  Kagwɛ mo gwa rɔda vɔk nenu de na sé myol neba de na sé tyɛng, na ne kaba ri duk o. 

18  Bē yong cɔ́gɔt buk o kuru baba yaga rwa batin, 

19  na pyɛ̂ gyisâ yɛ kuru banaas na dyam pyɛng, bya yaga kayɛ cɔgɔt, ko jining e kahɛ nû myol o. 

20  -

21  Bē yong pyɛ jining o yaga rwa batô buk o arɔng. 

22  Ko yaga hagat bamâ buk o hê rwa ta, bē yong cɔ́gɔt tyiimin. 

23  -

24  Bē to yong cɔ́gɔt bya zɛɛt yaga bato-kwɔng vê bamâ buk o. 

25  Ano kwong, ba rɔda vɔk cɔ́gɔt rwit na pyɛ̂ gyisâ yɛ yê dyam pyɛng kuru na yɛ tyiimin, bya yaga kayɛ cɔgɔt o. 

26  “Bē yong cɔ́gɔt yê gabeneng kuru na yɛ tyungun yê tîn rɔgɔ de yê kaba cɔ́gɔt yê gacik. Bē tɛ̀ tyungun e hagat o hining hê buk o, 

27  tyungun e hagat o here, na tyungun e hagât bamâ buk o, e rwa ta. 

28  E ji cɔ́gɔt yê gabeneng o, tyat yê sè yaga tɛ́ e tê bahagât buk o batat, ko bê yɛt yɛ wɛt, bē tɛ̀ yɛ burang. 

29  Bē dak cɔ́gɔt gacik tanga yê gabeneng na dyam shinang, ko bē yong nerwěy ne dyam shinang, bē wuna nɛ na cɔ́gɔt gacik, na nè kabsa cɔ́gɔt gabeneng o. 

30  Ano kwong, ra fwom na pyɛ́ yemo mwa na hwo tɛ̀, be wuna bûk sangal hom, tyɛng sede remo de ma dura a hwo e ra raku.” Berugû bâng ri bûk sangâl Dagwi (Nusu 

36  :

35  -

38  ) 

31  “Hwo tɛ̀, be lɔk gworugû bâng rwi buk o na shwêy linen puruk. E ji gwɛ bē lɔk bazinâ bekɛrup na shwey de ha sé wilwil, na sinang tanga hemo de ha sé zwey. 

32  Bē yong sesêk cɔ́gɔt tîn rɔgɔ naas de ba dak vɛ na dyam shinang, ko bè to vɔk ɛ begúk vê dyam shinang. Bē gyisa vɛ cik e ji pyɛ̂ gyisa yê dyam pyɛng de bê tɛ̀ yɛ e bak vwel o. 

33  Bē kaba gworugû bang o na begúk de ba sé e nɛ̂n yɔ̄bɔ de ya sé e ragyip buk o. Ko hwo tik Kundung Wuna-na-Sirâ Dagwi de gwa vɔk ɛ beta bagasak beba e bamâ gworugu mo. Ano de gwa rɔda gas Duk Jɛrɛ yi e Duk Jɛrɛ Wo Jɛrɛ. 

34  Ko hwo tɛ̀ pyɛ bang e ra Kundung Wuna-na-Sira mo. 

35  Tik tebut e vwɔ yege e jêy gworugû bâng rwi kwɔn o, ko hwo tik pyɛ tikîs bekywa-kya e vwɔ mwɛlɛng o arɔng. 

36  “Yaga kwɔ̂n yel e buk o, tɛ̀ bē lɔk gworugu na shwêy linen puruk tanga shwey de ha sé wilwil, na sinang tanga hemo de ha sé zwey. Bē tɔrɔ gwɛ na nzem. 

37  Bē yong sesêk cɔ́gɔt tîn rɔgɔ tungun, bē dak vɛ na dyam shinang, ko bè to vɔk ɛ begúk vê dyam shinang yaga kaba gworugu mo. Bē yong a vɛ pyɛ̂ gyisa yê pama de bê tɛ̀sɛ ɛ yɛ e bak vwel o.”

