38  :

1  —

39  :

30  ) Hâ Dagwi Darwey 

1  E bama mo, Dagwi Darwey a hanat a Iyɔp yi e ji sombabos, a ye: 

2  “E wa à wane de e lashe badu na neha de vit a ne na rato ɛ? 

3  Rɔgɔs gyindi gak à rwas. Mê ra a hwo rangal, ko hwo, hwô hanat a me. 

4  Hwà sè e gwa jeng de ma bomo retîs jey arɛt? Ha a me, sede hwà tɔk. 

5  Wà a masa yɛ ɛ? Hwà tɔk wɛt a? E wa arɔng de à wɔrɔ neyɛnɛ̂ yɛ ɛ? 

6  E ra sé de ba bomo retis yɛ ɛ? Kɛ e wa de a tɛ̀sɛ beta kwɔ̂ng jey o arɛt? 

7  Jeng de netangacɛ̂n gasi na ga ra lwɛlɛ, bemat-lagwi mwa na mokla yaga yey pyɛng. 

8  Wà de a tɛ̀ a gworep yɛnɛ jeng de gwa ye gbuk yi e neciwil ɛ? 

9  Mà bang gworep na bale sede gworugu, mà gunung gwɛ na lwil mwangalang. 

10  Ma tɛ̀ a nɛ yɛnɛ̂ kwɔn de nê tɔk kwey wɛt, ma tɛ̀ a nɛ dyâm báng na ri duk. 

11  Ma ye, ‘Yɛnɛ̂ kwɔn de hwô tumal à hane, hwô kwey wɛt. E hwomo de bagung nshi mō vê dâk kaa, bê tumal.’ 

12  Iyɔp, hwà ga sang nɔng nu na gasi he ye gbey, kɛ hwô dura a rwa hwol gasi na he tɔk kwɔ̂n hɛ a? 

13  Naturuk na sé rugu de gwo bang neyɛnɛ jey, hwô tɔk pat gworugu mó na bemat beves be tele a? 

14  E rwa nagasi vwel he sege hɛ sede secwem e nɛ̂n to-kwɔng, sede rugu de ba sege a gwɛ būm. 

15  Gwi gwo nusu gwo ro a bemat beves negbey, vɔ mɛn de be jut vɛ vɔk e rak o gwi gwo tɛ̀ vɛ gbɛrɛk. 

16  Hwà ga sang yel e lwêl gworep a? Hwà ga mara kwɛngɛl e ji neciwîl bèlûk gworep a? 

17  Ba ga sang dura a hwo ri kwɔ̂n bevuvwel, kɛ hwà ga sang di rwî lwil mwangalang arɛt? 

18  Hwà tɔk yɛnɛ̂ jey arɛt? Hanat a me sede hwà tɔk mwa pyɛ́ yemo. 

19  Gwong a gwɛ wɔ e kwɔn de negbey na sé ɛ? Ko kwɔ̂n lwil ha sé e gwa ɛ? 

20  Hwô tɔk jut ɛn wɔ e nedem mɛn, na hwo tɔk begwong wɔ e lɔ mɛn a? 

21  Mwin, hwà tɔk yaga ba ga kana tɔ o e jeng o a re, ko neshey mo na sé pyak! 

22  Hwà ga sang yel e begban wut, kɛ hwà ga sang di begban fwala arɛt? 

23  Ma tik yɛ yaga jeng reyɔm, na jeng jugu tanga como. 

24  E gwɛ gwong de be gas negbey, kɛ kwɔn de gûl rak be shara gwɛ e ra jey arɛt? 

25  Wa a cing bakang de rwak wa sɛ̀ begwong kweres, tanga gwông taksal gbara arɔng ɛ? 

26  Wa a tɛ̀ rwak e vwel de vit a bemat, tanga e hêy gbingiring de pyɛ ya sé ɛ wɛt ɛ? 

27  Wa a nɔ̂ng rwak vwel hwogot na wo tɛ̀ sɔng gwo tulu ɛ? 

28  Rwak wa vɔk da kɛ e wa de a tɛ̀ mwɛngɛ gwo hwo ɛ? 

29  Yi e jîm wa de fwala gwa yi ɛ? Ko e wa de a tɔ wut ɛ? 

30  Nshi na rɔgɔs hɛn gbarak sede beta, ko gworep gwa tɛ́ ɛ kashalang. 

31  Hwô kyɛm hwo rɔgɔs lɔ-gyɛng-netangacɛn, kɛ hwo viri ngyâng-mwât-jamâ nɛ a? 

32  Hwô kyɛm hwo vey na netangacɛn e jeng nɛ, kɛ hwo viri netangacɛn de na sé sede rôn hôw cap berɔndɔng a? 

33  Hwà tɔk badu lagwi a? Hwô tɔk, e sɛ́ de ya wuna vɛ na negwɔm jey arɛt? 

34  Hwô tɔk tomo na hwo nɔ̂ng bale nu na be rop rwak de wô bang o arɛt? 

35  Hwô tɔk tomo nedɛbɛt ne kyè, na ne toyo ne yang o ‘Wot à vemo a?’ 

36  E wa de e nɔ̂ng bale netsitsɛng kɛ a nɔ̂ng wut tɔk ɛ? 

37  Wa e tɔk bara bale yi na netsitsɛng mɛ, kɛ e wa de e shusha nshî betsûng lagwi ɛ? 

38  Jeng de fongol gwo biring gwo wɔ̀ tula hɛ e dem hining gying. 

39  Hwô tɔk ra jamâ pyɛ́ yaga gukum, kɛ hwo nɔ̂ng nèy gukum pyɛ́ ye vey a nɛ, 

40  jeng de na sé wɛrɛn e tara mɛn a? 

41  E wa e nɔngɔ̂s gwohwak pyɛ́, jeng de nèy gwɛ ne tosho na Dagwi, nà sé rini e de jamâ pyɛ̂ re ɛ?”

