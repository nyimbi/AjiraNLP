1  À yin bemat-lagwi, nɔng in Dagwi Darwey nerey, somo hin gbɔng nerey na reto mɛ. 

2  Nɔng in rezâ Dagwi Darwey nerey, yɛ a sé wo jɛrɛ. Ré in a yɛ fongol, jeng de ê dura nedyɛt gbɔng nerat mɛ! 

3  Be wok fwɔ̂ Dagwi Darwey e ra gworep. Dagwi wo gbɔng nerey a sé lulum, Dagwi Darwey a sé lulum e ra berep. 

4  Fwɔ̂ Dagwi Darwey gwa vɔk reto, gwa sila na nerey mɛ. 

5  Gwó kwɔrɔs batîn cɔ́gɔt sida, Dagwi Darwey e rùnus batîn cɔ́gɔt sida vê berakû Lɛbanɔn. 

6  E tɛ̀ berakû Lɛbanɔn be gyilsit sede nèy rɔndɔng. Rakû Hɛrmɔn wo gyilsit sede hwêy cungun. 

7  Fwɔ̂ Dagwi Darwey gwo tɛ̀sɛ negbey ne tē dɛbɛt, 

8  gwo tɛ̀sɛ hey he digis. Dagwi Darwey e tɛ̀sɛ hey Kadɛsh he digis. 

9  Fwɔ̂ Dagwi Darwey gwo tɛ̀ lyóp ye tɔs fút, gwa tē jwɛ̀k a berang cɔ́gɔt. Ko mwa bemat de ba sé e duk rê fongol be gbɔ: “Bē nɔ̂ng Dagwi Darwey nerey!” 

10  E jeng tɛmɛ-nshi, Dagwi Darwey à kana se sangal e gwofwa negwɔm mɛ, ko a sé gbɔng gwɔ̀m nesheneshey. 

11  Tik na Dagwi Darwey a nɔ̂ng bemat mɛ gap, a tɛ̀ a yɛn nerat, a tɛ̀ ɛn be sangal tyang.

