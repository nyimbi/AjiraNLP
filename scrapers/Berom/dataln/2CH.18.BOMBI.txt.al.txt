1  Gwɔ̀m 

22  :

1  -

22  ) 

1  Mwa ano de Yɛhɔshafat a sè gbɔng darwey ko á vɔk gbɔng nerey arɔng, á wuna to mɛ na Ahap e weneng. 

2  E bamâ neshey tyɔng, a hwo wɔ na Ahap e Samariya. Ahap a yɛt vyēl na berɔndɔng tyɔng wɛt na a ra a yɛ tanga bemat mɛ mɛ̀ nzem, na a tɛ̀ ɛ a wɔ̂ como tanga yɛ e repomô Ramɔt e Gileyat. 

3  Gbɔng Gwɔ̀m Ahap wo Israyɛl a yâng Gbɔng Gwɔ̀m Yɛhɔshafat wo Yuda, “Hwô sɛ̀ me na wot wɔ e Ramɔt-Gilɛyat bɛ̀?” Yɛhɔshafat a yang ɛ, “Ey, wot na hwo wot a sé vining o, bemât como hom ba sé bemo. Wot ê wɔ tanga yin.” 

4  Yɛhɔshafat a to ye, “Ko tik wot rangal pyɛ de Dagwi Darwey ê ha a wot e ngyen.” 

5  Ahap a hwo tomo be vey na bezarap mɛ sede naga benaas (

400  ). A rangal hɛn, a ye, “Wot wɔ̀ hwo e ra BeSirya e Ramɔt-Gilɛyat kɛ wey ɛ?” Yɛn a yang ɛ, “Ey, ci! Dagwi Darwey ê sɛlɛ hwo, na hwo di wɛng, hwo re ɛn.” 

6  Ko Yɛhɔshafat, yaga e simo na a tɔk mwin, bê di wɛng, a yâng Ahap, “Zarap hwak a to sé womo de Dagwi Darwey ê ha yi na yɛ wɛt a?” 

7  Ahap a yang ɛ, “Ey, hwak a sɛ́. Ko me kyɛ́ me hɛ, yaga kayɛ jeng e tɔk ha a me hâ wɛng wɛt. Zá mɛ à Mikaya Imla.” Yɛhɔshafat a yang ɛ, “Hwo ye ano wɛt, a gwɔ̀m.” 

8  Ahap kwong a tomo mwât fwom hwak, a wɔ̀ yila Mikaya na a vey ziri. 

9  E jeng o, Ahap tanga Yɛhɔshafat de ba tɔrɔ hɛn na yɔ̀m negwɔm mɛn, yɛn a sé sangal e nekwɔn sangal mɛn e gazu bagat na rwi ruhûp Samariya. Yɛn a sé wet betong na neha de bezarap ba sé ha a yɛn. 

10  Zɛdɛkiya Kenaana a sé gwining e ji mɛn. A ga yong ngɛngɛ na dyam, a sé gbɔ, a tē, “À Ahap, Dagwi Darwey a ye ngan: ‘Hwô wɔ̀ hwo e ra BeSirya, ko bê tɔk di wɛng e ra hwo wɛt, tyɛng sede be tɔk di wɛng e ra mus de wa vɔk ngɛngɛ̂ dyam wɛt. Hwô wey na yɛn mwa hywiri.’ ” 

11  Mwa bezarap ba simo wɔgɔ, Ahap a wɔ̀ hwo e ra BeSirya e Ramɔt, ko yɛn a sira hɛn, Dagwi Darwey ê sɛlɛ hɛ na a re ɛn. 

12  Tom de ba tomo, na a wɔ̀ jut Mikaya, a hanat na yɛ, a ye, “Di, mwa bezarap ba ha a Ahap yɛgɛt yat. A sé naka na hwo wɔ̀ hā ano arɔng.” 

13  Mikaya a yang ɛ, “Ma sira me na Dagwi Darwey, ma rɔda ha pyɛ de ê ha a me zɔng!” 

14  Jeng de Mikaya a wɔ̀ wul na Ahap, ko Ahap a rangal hɛ, a ye, “À Mikaya, wot wɔ̀ hwo e ra BeSirya e Ramɔt a?” Mikaya a toyo a yɛ, a ye, “Ey ci, hwô di wɛng! Dagwi Darwey ê sɛlɛ hwo e ra yɛn.” 

15  Ahap a hanat, a ye, “À Mikaya, zang ala de mê yang o, hwo ha a me tsak o zɔng, jeng de hwó ha e ji rezâ Dagwi Darwey ɛ?” 

16  Mikaya a yang ɛ, “E ji negwi-ywey, ma di bemât comô Israyɛl ba shara hɛn shǎm e rahwol sede vyēl de vit a lwêk yɛ. Ko Dagwi Darwey a ye, ‘Di, bemât comô Israyɛl de vit à hɛn à mwât nuyel. Tik na yɛn a toyo hɛn vɔk e lɔ yaang zɔng!’ ” 

17  Ahap a hwo doyo wɔ na Yɛhɔshafat, a yang ɛ, “Má gà sè nà há a hwo, yɛ e mok a me gawey a?” 

18  Mikaya a to yang ɛ, “Wok hâ Dagwi Darwey hemo! Ma to di Dagwi Darwey a sé sangal e gwofwa negwɔm mɛ, kayɛ pyɛ cen e lagwi ya rɔnɔ hɛ. 

19  Dagwi Darwey a rangal, a ye, ‘E wa de ê tɔk wɔ̀ kwɛlɛng Ahap, na a wɔ́ e Ramɔt e kwɔn de bê wɔ̀ mɔrɔ hɛ ɛ?’ Cak ya ye pyɛ cak, ko cak ya ye pyɛ cak detu. 

20  Ko gabik hak ha yi, ha yâng Dagwi Darwey, ‘Mê wɔ̀ kwɛlɛng hɛ!’ Dagwi Darwey a rangal hɛ, a ye, ‘E rɛ̌ de hwô ra ɛ?’ 

21  Ha ye, ‘Mê tɛ̀ bezarap mɛ, be vɛ́sɛ a yɛ bɔs!’ Dagwi Darwey a yang ɛ, ‘Ey, a jam ano! Ci, na hwo wɔ̀ ra ano!’ ” 

22  Mikaya a yang gwɔ̀m, “Pyɛ mó ya té tyɛng ano. Di, Dagwi Darwey a tɛ̀ bezarap mō, be vɛ́sɛ a hwo bɔs, ko mwin, a ga yong ɛ̀, gawey hê hwo e ra hwo!” 

23  Zɛdɛkiya a hwo sogo, a kyè wɔ na Mikaya, a vɛ̌ rusu hɛ e rwanang. A yang ɛ, “E rɛ̌ de Dagwi Darwey a tik nà ha na me na a vey ha na hwo ɛ?” 

24  Mikaya a toyo a yɛ, a yang ɛ, “Hwô di pyɛ mo tuk de hwô tele wɔ̀ lɛrɛ hwo e ji duk e bâk lɔ hak.” 

25  Ahap a nɔng nu, be vo Mikaya, be kyè mɛ, na be tɛ̀ ɛ e vwɔ̂ sɔ mɛ Yɔwash tanga Amɔn gwɔmna Samariya. 

26  Be ha a yɛn, be tɛ̀ ɛ e lɔ̂ ngyang, na be nɔngɔs hɛ kekpam-tuk tanga kenshi zɔng, sɛ̌ jeng de yɛ a ba toyo tyang e ngyen! 

27  Mikaya a yang ɛ, “Ka sede hwà ba toyo tyang, ko sɛ̌ Dagwi Darwey a ha yi na me wɛt.” Ko a yâng bemat de ba tula hɛn, “Yin ye bam à ha hom wɛt!” Ahap a ku e Ramɔt (

1  Gwɔ̀m 

22  :

29  -

35  ) 

28  Ahap, gbɔng gwɔ̀m Israyɛl tanga Yɛhɔshafat, gbɔng gwɔ̀m Yuda ba hwɔlɔ a bemât como mɛn gwong vɔk e de como e Ramɔt e Gileyat. 

29  Gyam na yɛn a sogo vɔk e de como mo, Ahap a ha a sa mɛ Yɛhɔshafat, a ye, “Mê doyo me, na me tɛ́ me sede gwining e ji bemât como, ko hwô tɔrɔ hwo na yɔ̀m negwɔm mō.” Ano de Ahap a doyo hɛ, a tɔrɔ hɛ na pyɛ̂ como zɔng, ko ba kyè vɔk e de como mo. 

30  Gbɔng gwɔ̀m Sirya a ga kana nɔ̂ng bemât nuyêl bekyɛkyɛ̂ bedwâ como mɛ kuru batat na vɛ beba (

32  ) nu, yɛn a kwon raa mwat hwak wɛt sɛ̌ gbɔng gwɔ̀m Israyɛl zɔng. 

31  Yaga ano, jeng de yɛn a di Yɛhɔshafat, yɛn a bare, a sé gbɔng gwɔ̀m Israyɛl, ko yɛn a doyo, na be hwo e ra yɛ. Ko jeng de a pɛl sekûn como mɛ, Dagwi Darwey a vey sɛlɛ hɛ, Dagwi a hwɔtɔ hɛn yi na yɛ. 

32  Bemât nuyel bekyɛkyɛ̂ bedwâ como, ba di a sé e gbɔng gwɔ̀m Israyɛl wɛt, ko yɛn a tik nà ro ɛ. 

33  Ko mwât comô Sirya hwak a ta kwet kpɛɛ zɔng, ko kwet o gwa kwey e tê pyɛ̂ comô Ahap, gwa wɔ̀ toro hɛ. A hanat, “Ba ga mǎ me!” A yâng mwât hwɔlɔ̂ kyɛkyɛ̂ dwa mɛ, a pat ɛ yi e kwɔn o. 

34  Jeng yane, como mo ya fes. Ba gyepes Ahap e ji kyɛkyɛ̂ dwa mɛ, e bɛrɛng BeSirya. Nemi mɛ na lusha hɛ, na kyiri ji kyɛkyɛ mo, ko nahywegelek a ku.

