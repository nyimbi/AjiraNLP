1  Tóyo na ha e ji nehywɛ he tɛ̀ shom yé yē rɔ̀s, ko há ngow he sogo shom. 

2  Jeng de mwât netsitsɛng e ha, ha mo he tā, ko nû tɔn gwarwang ha vit a to. 

3  Dagwi Darwey e bɛrɛng kagwa, e bɛrɛng beves na berat. 

4  Hâ nehywɛ ha sé sede tîn cɔgɔt de yé nɔngɔs neken. Ko há ngow he wey na gabik mwat. 

5  Tɔ̂n hwey he byɛs tabâk dâ hɛ, ko womo de e simo be tɛ̀ ɛ e gwong, a vɔk netsitsɛng. 

6  E lɔ̂ wo necik ba vɔk pyɛ́ pyak e gban, ko reyɔm e ra mwat vwes na pyɛ de a sɛ̀. 

7  Neha bemat netsitsɛng ne shara tɔ́k, ko a sé ano na betɔn wɛt. 

8  Nɔrɔ̂ bemat beves ha sé pyɛ byɛm-byɛm na Dagwi Darwey, ko wôn mwat de a sila gyat he pɛngɛ a yɛ yey. 

9  Gwông mwat vwes gwa sé pyɛ byɛm-byɛm na Dagwi Darwey, ko e tɛ̀ yey na womo de e ra pyɛ́ cik. 

10  Womo de a ye reng yi e gwong, bê tabak hɛ vɛ̀t. Womo de a kyɛ́ ɛ gyong ê wey. 

11  Dagwi Darwey e tɔk pyɛ neyaang yɛ kwɔ̂n bevuvwel, sɛ́ de ê tik nà di neyey bemasi ɛ? 

12  Mwat de e tos to e simo gyong wɛt, e sang jama vô redu vê netsitsɛng wɛt. 

13  Yey pyɛng yé tɛ̀ bayis be sè vwɛs-vwɛs, ko yi na lashê yey rebek re tɛ́ ɛ gbɛrɛk. 

14  Yey mwat de a vɔk netsitsɛng ye jama tɔk, ko pyɛ̂ re betɔn à netɔn. 

15  Mwa nepɔlɔ̂ rezot na sé negbang, ko yêy dyɛngɛ yé re nuyel na pɛngɛ. 

16  A dal naka hwo vɔk pyɛ tyɔng na sâp Dagwi Darwey, de hwo vɔk yele shɛrɛk e ji bɔrɔk yey. 

17  A dal naka hwo re hwonong tanga bemat de ba vɔk tɛ̂ yey, de hwo re pyɛ̂ nzem de ba yong na repugu. 

18  Mwât shom pep e vɛ̀sɛ na cuna, ko womo de e ra shom ziri wɛt e gas bemât râ yol. 

19  Gwông riri gwa sé sede ba gwɔrɔ gwɛ na serogo, ko gwông vê sila gyat gwa sé tɛ́ɛl. 

20  Hwêy netsitsɛng hɛ he pɛngɛ a da mɛ yey, ko tɔ̂n hwey he byɛs neng hɛ. 

21  Netɔn na sé pyɛ yey pyɛng na womo de vit a tɔ́k-tsik, ko mwât netsitsɛng e kyè cik. 

22  Sana vo redu, pyɛ́ de be yong yê gaba, ko na bemât badu pyak bê di wɛng. 

23  Hwà nɔng hanat rat, he pɛngɛ yey, ko ha e tyɛ̂ng jeng, he ta e rɛ! 

24  Gwông mwât netsitsɛng gwó tut vɔk e neken, ano e gas ɛ na kwɔ̂n bevuvwel. 

25  Dagwi Darwey e rùnus lɔ̂ mwat tos to, ko e dul benap vê kuma. 

26  Barê bemat beves ha sé pyɛ byɛm-byɛm na Dagwi Darwey, neha vê haalal né pɛngɛ a yɛ yey. 

27  Mwat de e simo newàa neves, e tɛ̀ belɔ mɛ e ji reyɔm, ko mwat de e kyɛ́ ɛ pyɛ bang nu e ros e jey. 

28  Bemat necik be bare gyam na be toyo na ha, ko nenu bemat beves ne shara neha neves. 

29  Dagwi Darwey a sé yikyik na bemat beves, ko e wokos wôn bemat necik. 

30  Shɛgɛsh hé pɛngɛ a mwat yey, ko yɛgɛt yat ye turu a yɛ bekup. 

31  Womo de a tɛ̀ nehywɛ na gyong, a sé e ji vê netsitsɛng. 

32  Mwat de a kyɛ́ ɛ basa a ga byɛs tó mɛ, ko womo de e sey gyong e gwɛ̌ netsitsɛng. 

33  Sâp Dagwi Darwey he basa gwông netsitsɛng, ko dyɛng to he yɛnɛ na nerey.

