1  À Dagwi Darwey Dâ Jey Mwa, ma tɛ̀ yey na kwɔ̂n sangal mō ding-ding! 

2  Me wok cwey yel e ji nelalâ duk re a hwo fongol tyɔng wɛt. À Dagwi wo neken, ma sé ra a hwo biibi na yey pyɛng sizɔng. 

3  À Dagwi Darwey, Dâ Jey Mwa, à Dagwi hom na gbɔng gwɔ̀m hom, nenon ná ka sɛ̀ nelɔ nɛ e nekwɔn rangas a hwo yas, beywat be lɔkɔs ɛ berangɛ mɛn, be kwɛk ɛ nèy mɛn. 

4  Vê wɛng a vemo de ba sé sangal e ji lɔ mō, yɛn é tɔk somo hwo kayɛ jeng! 

5  Vê wɛng a vemo de ba tɛ̀ gap mɛn e ra hwo, vemo de ba tɛ̀ e yey mɛn, bê wɔ e duk re a hwo fongol. 

6  Ko jeng de yɛn a sé kwey e nɛk de wa sé hwogot, lel nshi na hwo tē gbuk, ko rwak naswigi wó se rop, wó tɛ̀ kayɛ pyɛ ye turuk, kwɔn o he sè rat e bɛrɛng. 

7  Sede yɛn a sé kyè, gap mɛn ha sé gwɛsɛ hɛ, sɛ̌ yɛn a wul e nuyêl Dagwi e Raku Siyɔn. 

8  À Dagwi Darwey, Dagwi Dâ Jey Mwa, wok won hom, wet betong mō, à Dagwi wo Yakɔp! 

9  À Dagwi, di gbɔng gwɔ̀m mot de a sé ruga mot. Vɔk womo de hwà ga kasa na yey pyɛng! 

10  À Dagwi, tuk hining e ji duk re a hwo fongol, ha dal nepɔlɔ gu rining e kagwa. Ma dal na simo, me tumal e rwi lɔ mō, de mê sangal e nelɔ bemat beves. 

11  Mwin, Dagwi Darwey a sé sede gwi, a sé sede ruga arɔng. E nɔng ot nerat na nerey, vit a pyɛ cak ryat de e ro mɛ a vemo de ba sila gyat. 

12  À Dagwi Darwey, Dâ Jey Mwa, wo wɛng a womo de e tɛ̀ gap e ra hwo!

