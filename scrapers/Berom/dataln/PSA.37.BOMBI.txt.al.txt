1  Hwo bɔrɔk tó mo yaga bemât nengyas kɛ hwo mara yis, jeng de pyɛ́ ya sé kyè tyɛng na yɛn wɛt. 

2  Bê pere wey sede sɔng de gwo hworok, bê ku e ji jeng sede berang de ba wɔgɔm hɛn. 

3  Tɛ̀ gap mō e ra Dagwi Darwey, ko hwo rá pyɛ́ de ya sé naka. Yi ano, hwô nàra e ji sevwel o, hwô sangal tyang. 

4  Tik na Dagwi Darwey a sè tîn yey pyɛng mō, ko yɛ a rɔda nɔng o pyɛ́ de yey mō ye simo. 

5  Gáng a Dagwi Darwey pyɛ́ de ya sé a hwo negbang, tɛ̀ gap mō e ra yɛ, ko a rɔda sɛlɛ hwo. 

6  Ê dura dɛdɛrɛng, vit a hwo nà nɛn, ê tɛ̀, be di wɛshɛrɛk, hwà tumal e ra tsak o. 

7  Yɛklɛ hwo e nuyêl Dagwi Darwey, niri, na hwo di pyɛ de ê ra. Hwo bɔrɔk tó mō wɛt yaga vemo de be yong begwong beves, ko be di wɛng. 

8  Hwo wok shom kɛ hwo tik nehywɛ mō ne sogo wɛt, hwo bɔrɔk tó mō yaga bemat beves wɛt. Ka ano wɛt, hwô sɛ̀ to mō e ji renɛn. 

9  Bê ro bemât nengyas yi e vwel o, ko vemo de be sɛt bayis e ra Dagwi Darwey bê re nedanelɔ hɛ. 

10  Bemat beves bê ka wul kwɔn hak wɛt. Ka ba ka jama hɛn, bê sɛ̀ ɛn wɛt. 

11  Ko vemo de be bɛrɛng hɛn ba sé pyɛ cak wɛt bê vɔk sevwel o, bê bidɛ pyɛ cak e ji sangal mɛn wɛt. 

12  Wo neves e yong begwong beves yaga mwat rwat, e pus ɛ hɛ. 

13  Ko Darwey e shɛgɛsh hɛ, yaga a tɔk, tûk yɛrɛ̂ shɔt mɛ ha ga vey lɛs. 

14  Vê neves be hwɔlɔ bewal mɛn, bé tē naw a begbang mɛn, na be wey na bepɛng tanga vemo de be jama sɛlɛ, na be mɔbɔs vemo de be ra pyɛ́ de ya sé cik. 

15  Ko bewal mɛn o bê re ɛn, ko bê kwɔrɔs begbang mɛn o. 

16  Kepyɛ tyɔng e vwɔ̂ mwat de e gyeng hâ Dagwi ka dal mwa nedanerêy bemat beves, 

17  yaga Dagwi Darwey ê wey na gâp bemat beves o, ko ê gwɛ̌ gâp vemo de be gyeng ha mɛ mo. 

18  E gyeng vemo de be sila gyat, ko pyɛ̂ nedanelɔ de a nɔng ɛn yê se myɛn gbak-gbak. 

19  Bê wok rekyen e jeng reyɔm wɛt, bê vɔk pyɛ́ de yê vey a yɛn e jeng vyong. 

20  Ko bemat beves ba rɔda kushu, bemât kyɛ́ ɛn Dagwi Darwey bê wey sede sɔng e hey, bê vuru hɛn sede kyeng de ha ye shung. 

21  Mwat vwes e hwɔp pyɛ, ko e tala wɛt, ko mwat de e gyeng hâ Dagwi e viri vwɔ, a sé washak à hɛ. 

22  Vemo de Dagwi Darwey a tɛ̀ a yɛn nerat, yɛn vɛ bê re nedanelɔ vwel o, ko vemo de a kyini hɛn, bê wey na yɛn hywiri. 

23  Ka sede negwɔn mwat ne pɛngɛ a Dagwi Darwey yey, ê gyeng begwông mwat o naka. 

24  Ka a ka tiri bwol, ê gaba wɛt, yaga Dagwi Darwey a vɔk ɛ gak. 

25  Me, a remo ma ga kwop, ko yimo me wen, ma ga di Dagwi Darwey a ye waa a mwat wɛt womo de e gyeng ha mɛ, ma ga di nèy mɛ ne ra wôn pyɛ̂ re arɔng wɛt. 

26  Kayɛ jeng e viri vwɔ, e nɔngɔs washak, e hwɔpɔ̂s behak arɔng, ko nèy mɛ na sé nèy nerat. 

27  Tele hwo rágas neves, ko rá tomong rat e negya, ko hwà rɔda sangal tyang nesheneshey. 

28  Dagwi Darwey e simo, be gas ha e tē, ko e ye waa a vemo de ba sé pang na yɛ wɛt. E dul ɛn kayɛ jeng, ko ê wey na yére bemat beves vit. 

29  Bemat de be gyeng ha mɛ, ba rɔda re nedanelɔ vwel o, ko bê sangal ɛ nesheneshey. 

30  Mwat rwat e vos badu barat, e ha pyɛ́ de ya sé tyɛng. 

31  E gyeng badu Dagwi e ji yey mɛ, yaga ano, ê ye rɛng yi e gwong rwat wɛt. 

32  Bemat beves be wɛrɛm bemat berat, be jama, na be mɔrɔ hɛn, 

33  ko Dagwi Darwey ê tik bemat mɛ be gaba e vɔ mɛn kɛ be gang ɛn na shɔt wɛt. 

34  Sɛt bayis mō e ra Dagwi Darwey, gyeng badu mɛ. Ê nɔng o nerey, ê tɛ̀, hwo re nedanelɔ vwel o, hwô di de bemat beves bê wey hywiri. 

35  Ma ga di bemat de ba paa neves, ba tɛ̀ nemi na gaba a bemat e yey, ko kayɛ pyɛ yá kyè a yɛn tyang sede cɔ́gɔt de ya sɛ̀ fongol rwat. 

36  Ko e bamâ jeng de ma to toyo, ma di ɛn wɛt, ma jama, ko vit a hɛn. 

37  Bɛrɛng hin bemat de ba sila gyat, de ba vɔk tsak o, ko yin ê di, bemat de be simo sangâl netyang bê sɛ̀ yere. 

38  Ko bê wey na bemât banɛn vit, ko bê tɛt ɛ yere mɛn wɛt. 

39  Dagwi Darwey e seres bemat de be gyeng ha mɛ, ko e dul ɛn e jeng gwazigit. 

40  E sɛlɛ hɛn, e gyep hɛn. E sey ɛn yi e vɔ bemat beves, yaga yɛn e sɛsɛm kwɔ̂n dal na yɛ.

