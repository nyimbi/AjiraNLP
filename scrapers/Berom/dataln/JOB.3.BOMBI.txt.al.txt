1  -

2  E bama mo, Iyɔp a hwo ha, a ye, Hâ Iyɔp Gawey e ra tûk tɔ hom! 

3  Tik tuk tɔ hom he sè yapyi, tik turuk de ba tɔ me he sè tuk gawey! 

4  Tik tuk hane he sè lwil! Tik pyɛ cak Dagwi de a sé e lagwi ye sè na hɛ wɛt, kɛ negbey ne tɛ̀ negbey e ra hɛ wɛt. 

5  Tik nehywiinin tanga lwil mwangalang be kyiri hɛ! Tik bale be ye ship à hɛ! Tik lwil gwo re gâp negbêy hɛ! 

6  Naturuk hane mo, tik lwil de be tɔk mɔktɔ gwɛ, gwo dul hɛ! Tik be basa hɛ e ji nepɔlɔ̂ shey wɛt, de he nusu e ji basâ pɛl wɛt! 

7  Ka turuk hane ha yang sè vit a tɔ́, ha yang dal na yey pyɛng! 

8  Tɛ̀ bemât batô cēng be tɛ̀ tuk o yapyi, vemo de be sogo gwalwel. 

9  Tik be ro dàt nà nɔng negbey, tik tuk o he jama negbey ko he sɛ̀ nɛ wɛt, he sang di rwa hwol wɛt; 

10  yaga ha tik sana dul me e jim neng-gwɔ hom, ha tɛ̀ me bɛrɛng pwɛng. 

11  Sɛ ya ró me sana ku e jeng tɔ hom, ma yang nusu revin o yi e jim neng-gwɔ hom ɛ? 

12  Sɛ ya tɛ̀ neng-gwɔ hom a gunung me, kɛ sɛ ya tɛ̀ a ngas me ɛ? 

13  A sé naka mwat a dyɛng yaang wɛt a, ka jeng ngan, ma ga dyɛng yuu nde hom, a jam na mwat a wɔ́ nevwa na a pɔnglɔ wɛt a? 

14  E ano de begwɔ̀m jey na bemât badu be ra vemo de ba lɔk a bato mɛn gbɔng nelɔ de na sé barin a remo. 

15  E ano arɔng na nèy gwɔ̀m de na sila nelɔ mɛn na dyam shinang tanga dyam pyɛng. 

16  Kɛ ma yang sé sede hwey de ba pat sede nèy de na sang di negbey ko tyɔng wɛt! 

17  Bemat beves be sǎ bes e kwɔ̂n bevuvwel wɛt, e hwomo vemo de ba ga ruru na fwom be pɔnglɔ. 

18  Besam bê sè dàshak e hwomo, bê to wok fwɔ̂ shisâ bedarwey mɛn de bá tak a yɛn wɛt. 

19  Bemat berey na besɛl o ba sé e hwomo; ko sam a sé washak yi e vwɔ̂ darwey mɛ. 

20  Yaga sɛ́ de be tik mwât sɔ̂ reyɔm a di negbey, ko mwat de a sé e ji lashê yey na a vɔk neken ɛ? 

21  Yɛn e gyeng reku ko ra vey a yɛn wɛt, be jama rɛ, ra dal kanɛ nedanerey. 

22  Yɛn e mok reku na yey pyɛng sizɔng, ko yey mɛn ye pɛngɛ na be wul kwɔ̂n bevuvwel. 

23  Yaga sɛ́ de be nɔng negbey na mwat de a tɔk nuyel mɛ wɛt ɛ, yɛ de a ga hwo e segun Dagwi ngyɛng. 

24  Pyɛ̂ re e nuyel hom, à sesin, rus hom he dɔng sede nshî lwel. Rebek ra sé wok a me. 

25  Pyɛ de me wok bengyip ya ga sɛ̀ me, pyɛ de me tele me ya ga hwo e ra me. 

26  Me tē pòo, vit a pɔnglɔ, reyɔm e ra reyɔm, re tak a me.

