1  Darwey Dagwi Darwey a dura a me pyɛ́ e negwi-ywey, Ma di de a sé yong rawal de wa ye ship, mwas de ba sé yɛnɛ yɛ̂t sehwêy gbɔng gwɔ̀m ko hwey pas o ha ga to hwo ras. 

2  Rawal o wa hwo re kagwɛ sɔng, Ko ma hwo ye, “À Darwey Dagwi Darwey, me ra won na hwo, hala a bemat mo banɛn mɛn! Yɛn ê dal e rɛ? Yɛn a sé tyɔng zɔng.” 

3  Dagwi Darwey a sege yey mɛ, ko a ye, “Pyɛ de hwà ga kana di mo yê té wɛt.” Kya 

4  Darwey Dagwi Darwey a to dura a me pyɛ cak. Ma di de a sé yóng ɛ na a tabak bemat mɛ na kya. Kya mo ha hwo re nshî nɛ̂n vwel, ko ha hwo re vwel o mwa arɔng. 

5  Ma yang ɛ, “Óoo à Darwey Dagwi Darwey, me ra won na hwo, tik ano! Bemat mo bê dal e rɛ? Yɛn a sé tyɔng zɔng.” 

6  Dagwi Darwey a to sege yey mɛ, ko a ye, “Pyɛ yemo yê to té wɛt arɔng.” Rwîk masâ duk 

7  Dagwi Darwey a to dura a me pyɛ cak gbak, Ma di ɛ a tumal e hagât vwarâ duk, ko a vɔk rwîk masâ duk e vwɔ. 

8  A rangal me, a ye, “À Amɔs, hwà di sé ɛ?” Ma toyo a yɛ, ma ye, “E rwîk masâ duk.” ko a yang me, “Ma sé ra fwom na gwɛ na me dura wɔgɔ, bemat hom ba sé sede vwarâ duk de ba lɔk gwɛ cik wɛt. Mê sege yey hom e ra tabak hɛn e remo wɛt. 

9  Mê wey na nekwɔn rê fongôl Yishak. Mê tik nekwɔn jɛrɛ nɛ Israyɛl e barin. Mê hwo e ra lɔ Gbɔng Gwɔ̀m Yɛrɔbɔwam na como.” Sekûn Amaziya 

10  Amaziya, piris e Bet-Ɛl a hwo tomo a Gbɔng Gwɔ̀m Yɛrɔbɔwam wo Israyɛl rehâ pyɛ de ya ga té, a ye, “Amɔs a sé yóng a hwo neves e ji BeIsrayɛl. Neha mɛ na sé ne wôk mwat wɛt. 

11  E tē, ‘Yɛrɔbɔwam ê wey e de como, ko ê hashe BeIsrayɛl yi e vwel mɛn vɔk e de sesam!’ ” 

12  Amaziya a hwo yâng Amɔs, “À zarap Dagwi, To o vɔk e vwêl mo e Yuda. Tik na hwo sɛ̀ pyɔlɔ̂ fwom mo e hwomo. 

13  Hwo to zarap yi na Dagwi e ngamo e Bet-Ɛl wɛt. Kwɔ̂n rê fongol gbɔng gwɔ̀m à hemo, ha sé Gbɔng Duk Re Fongol wo gbɔng gwɔ̀m pyɛ mɛ.” 

14  Amɔs a toyo a yɛ, a ye, “Ma sé zarap, kɛ hwêy zarap wɛt. Ma sé lwêk tyīmit, na mwât bɛrɛng batîn regwi. 

15  Ko Dagwi Darwey a jut me yi e de fwom hom gwô lwêk tyīmit, ko a nɔng me nu na me vey zarap a bemat mɛ BeIsrayɛl. 

16  Yaga ano, wet betong na pyɛ de Dagwi Darwey a ha, remo de hwà yang me, me tik zarap yi na Dagwi e ra BeIsrayɛl, me to shara a yerê Yishak hâ Dagwi arɔng wɛt. 

17  Ko tik na hwo wok pyɛ de Dagwi Darwey a ha e ra hwo, ‘Hwâ lɔ mo ê sè devwes e gbɔng repomo, ko ê mɔbɔs nèy mo bewen na behwong e como. Bê mara vwel mo ko be gas a bemat behak hɛ, ko hwo pyɛ mo hwô ku e vwêl bemat de be sap cī. Bê hashe BeIsrayɛl mwin vɔk e de sesam, be kyè na yɛn yikyik yi e vwel mɛn.’ ”

