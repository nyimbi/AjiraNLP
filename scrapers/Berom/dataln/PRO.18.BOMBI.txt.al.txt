1  Mwat de a kang ɛ, cwey pyɛ̂ yey mɛ zɔng de e simo, ko e tó cuna e ra kayɛ pyɛ de ya sé tyɛng. 

2  Tɔ́n pyɛ mɛ ya sé na tɔ́k-tsik wɛt, e dal simo a ha bare mɛ zɔng. 

3  Jeng neves ne vey, byɛs he vey arɔng, vît nɔng nerey, rekyen re yel. 

4  Neha nu mwat netsitsɛng na sé nshî ciwil, ne nɔng netsitsɛng sede rɔt he nɔng nshi. 

5  A sé tyɛng na mwât shɔt a dyɛng mā á mwat vwes, kɛ a romɛ a wò cik na gas shɔt e tē. 

6  Nû tɔn hé vey na cuna, he yila a yɛ dak. 

7  Nû tɔn he vey a yɛ na wey, ko neha mɛ na sé sede segun na yɛ. 

8  Neha mwat ryɔgɔt na sé sede pyɛ̂ re de ya ta, ne yel e ji rebek. 

9  Mwât neriri e fwom, gwà mɛ a womo de e wey na pyɛ́. 

10  Rezâ Dagwi Darwey ra sé gwotyɔ̌n gap, wò cik e tele wɔ e hwomo a sǎ tyang. 

11  Nerêy mwât nedanerey ne a gap mɛ, na sé sede jwa-duk lwis de wo dul ɛ. 

12  Gyam wey he vey mwat e pɛrɛ tôs to, ko dyɛ̂ng to hé kyè vey na nɔng nerey. 

13  A sé netɔn na pyɛ rekyen, na mwat a toyo na ha, gyam e rɔngɔl na wok mwa há mo. 

14  Mwat de a vɔk yey e niri e ji serɔ, ko wà e tɔk sɛlɛ mwât yêy fɛgɛt ɛ? 

15  Mwat de a sé tsɛng-tsɛng e sɛ̀ tɔk, ko betong wo netsitsɛng be jama tɔk. 

16  Nɔ̂ng nɔrɔ he wunta a mwat gwong, ko he vey na yɛ e nuyel begbɔng bemat. 

17  Mwat de e tanga misang ha e duk shɔt, he sé sede e mwin, sɛ̌ jeng de sa mɛ a ra a yɛ nerangsal. 

18  Mása na begbɛrɛng he gas cuna ko he gas tê bemat de ba vɔk reto. 

19  Gwa de hwà lashe na yɛ e kang ɛ sede repomô dál, ko cuna ya vɔk gap sede kwɔrɔ̂ ri repomo. 

20  Be tala hwo yi na hâ nu mō, ko pyɛ de ye nusu yi e bebɛrɛk mō yê sè pyɔlɔ mō. 

21  Reku na neken na sé e tô lem, ko vemo de be tɛ̀ yey na rɛ, bê sɛ̀ mɛ. 

22  Mwat de a sɛ̀ hwā a ga sɛ̀ pyɛ ryat, Dagwi Darwey a ga dura a yɛ nerat mɛ. 

23  Bepɛng be dak gabɔk yaga sɛlɛ, ko bedaberey be toyo na ha na yol. 

24  Besa behak ba sé e bayis zɔng, ko sa mō hwak a sé de a sé pang na hwo, a dal gwa mo.

