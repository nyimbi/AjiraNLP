1  BeFilisti ba tula bemât como mɛn mwa e Afɛk, ko BeIsrayɛl ba tɛ̀ bǔk mɛn bagat na lwêl nshi e Yɛzrɛɛl. 

2  Jeng de begwɔ̀m BeFilisti betungun ba ta gwarwang na bagyɛng bemat mɛn, behak bá sè vê bemat naga naga, ko behak vê bemat gu gu. Davit arɔng a raa na regyɛng o remɛ e bama mɛn tanga gwɔ̀m Akish. 

3  Begbɔng bemât comô BeFilisti ba di ɛn, ba rangal wɔgɔ, “Ko BeIbrani vemo arɔng ɛ?” Akish a toyo a yɛn, a ye, “A sé e Davit womo de á kana sè mwât nuyêl Saul, gbɔng gwɔ̀m BeIsrayɛl, à wane. A sé sangal na me, a ga dal shey hining a remo, ko ma ga sang sɛ̀ keburu kehak na yɛ wɛt yi e tuk de a tele vey na me vey e remo.” 

4  Bemât nuyel o ba tɛ̀ shom na yɛ, ko ba yang ɛ, “Tɛ̀ mwat womo a to hɛ, tik ɛ a toyo vɔk e kwɔn de hwà nɔng ɛ, a sangal ɛ. Wot e simo, a kyè tanga wot wɔ̂ como mo wɛt, gyeng a rɔda doyo, a tɛ́ ɛ mwât repugu mot. Hwó tē kɛ gyeng a rɔda ra e rɛ̌, na a gang-nshi na dalɔ mɛ, ka sede a ra ano na batô bemat mot wɛt ɛ? 

5  Káa! E Davit womo de bá ra lwɛlɛ, bá rɛ̌, ko bá tē: “Saul a mɔbɔs bemât repugu gu, ko Davit a mɔbɔs bemɛ gu kuru!” 

6  Ano kwong, Akish a hwo yila Davit, a yang ɛ, “Sede remo de Dagwi Darwey, a sé wo neken, hwà sé mwat de be tó yey na hwo wɛt. Ma yâng simo, na me vɔk o e ji bemât como hom, yaga ma sang sɛ̀ kerenɛn kehak na hwo yimo tuk de hwà vey sangal tanga me wɛt. Ko bwâng begwɔ̀m BeFilisti be simo hwo wɛt. 

7  Yaga ano, toyo hwo tyang, hwo kwon ra pyɛ cak de yê lashe a begwɔ̀m o yey wɛt.” 

8  Davit kwong a yâng Akish, “À da, e sɛ́ de ma ra ɛ? E hɛ̌ nɛn de ba sɛ̀ na me yimo tuk de ma dura to hom e nuyel mō vey e yunung, hemo de hê dul me nà wɔ̀ tó como na bemât repugu mō, à darwey hom arɛt?” 

9  Akish a toyo a yɛ, a ye, “Ma tɔk, ma sey o na yey rining sede remo tom-lagwî Dagwi. Ko bemât nuyêl comô BeFilisti ba di, hwà rɔda wɔ̂ como mo tanga wot wɛt. 

10  Yaga ano, tik na hwo ba sogo bop nagasi tanga bemat mō de yin a yi na darwey mō Saul. Kyè in wɔ e kwɔn de ma nɔng o, yin sangal ɛ. Hwo wok shom wɛt, yaga me pyɛ hom, hwà jam a me. Sogo bop nagasi, jeng de gasi ha ye gbey, ko yin kaba gwong.” 

11  Ano kwong, Davit tanga bemat mɛ ba nusu bop nagasi, yɛn a toyo vɔk e vwêl Filisti, BeFilisti kwong ba re nuyel na kwɛngɛl wɔ̀ tut e Yɛzrɛɛl.

