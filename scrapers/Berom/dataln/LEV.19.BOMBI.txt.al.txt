1  -

2  Dagwi Darwey a yâng Mose, a ha a regyɛng BeIsrayɛl mwa neha nemo ngan: Tík in bato min jaram, na yin sè jɛrɛ, yaga me Dagwi Darwey, Dagwi min, ma sé jɛrɛ. 

3  Kawɛ min a nɔ̂ng neng mɛ na da mɛ nerey, ko yin gyeng Tuk Shábat arɔng. E me wɛ à Dagwi Darwey, Dagwi min. 

4  Yin wuba me na yin re a pyɛ̂ sekwit fongol wɛt, yin yong bedagwî dyam, na yin re a vɛ fongol arɔng wɛt. E me wɛ à Dagwi Darwey, Dagwi min. 

5  Ka sede yin a nára nɔrɔ̂ wunâ nesa vey na me, nára hin hɛ e gwong gwinde mê sey in mɛ. 

6  Banamâ nɔrɔ mo, yin re vɛ tuk o kɛ nusu hwol ayi. Ko bwang pyɛ de ya tɛt ɛ vɔk e tuk hê netat, yin rangas hywiri, 

7  yaga ha ga tɛ́ ɛ pyɛ byɛm-byɛm; ko mê sey nɔrɔ mo wɛt. 

8  Ko mwat de a re banama mo e tuk hê netat o, a ga ra renɛn, yaga a ga tɛ̀ pyɛ de ba tik jaram yaga me sede pyɛ zɔng-reng. A ga row neken mɛ, ko bê ró ɛ yi e ji bemat hom. 

9  Jeng de yin a yɛt bwâl pyɛ̂ hiri min, yin yɛt yê batô hiri mo wɛt, yin to raa nemɔ pyɛ́ mo arɔng wɛt. 

10  Yin to vos nèy anap de na hywit a yin, kɛ yin hashe nemo de na ga kana gabsa e vwel arɔng wɛt. Tik in nɛ yaga bepɛng tanga bemat beduk de ba sé sangal e ji min. E me wɛ à Dagwi Darwey, Dagwi min. 

11  Hwo shigi, kɛ hwo mɔt mwat, kɛ hwo ra bɔs wɛt. 

12  Yin sira hin na bɔs e ra reza hom wɛt; hemo hê tɛ̀ be byɛs reza hom. E me wɛ à Dagwi Darwey. 

13  Yin mɔt mwât vwara min kɛ yin sey ɛ pyɛ mɛ wɛt. Ka sede mwat hwak a ra a yin fwôm wosho, ko tala hɛ dyām mɛ tyɛng jeng sogo, yɛ pɔl wɛt. 

14  Hwo mok a kpey gawey wɛt, kɛ hwo gana pyɛ de yê tɛ̀ bwók a gaba; wok bengyip hom, e me wɛ à Dagwi Darwey, Dagwi min. 

15  Há in pyɛ́ de ya sé tsak o, na yemo de ya sé cik, e ji ra shɔt, de yin dura simô reto yaga pwɛng wɛt, kɛ yin raa bamâ darwey zɔng wɛt. 

16  Yin kyě bɛrɛ hâ bɔs e ra mwat hwak wɛt, ka sede mwat hwak a sê shɔt na a sey mɛ neken mɛ, ko nusu wɛshɛrɛk na hwo nɔng nuha de hê sɛlɛ hɛ. E me wɛ à Dagwi Darwey. 

17  Hwak a vɔ̀k mumwɛ e yey wɛt, ko yin gang-nshi e ra pyɛ de ya gas tē min, yaga hwo kwon ra renɛn yi na yɛ. 

18  Hwo tala mwat pyɛ́ vyes na pyɛ́ vyes kɛ hwo bɛrɛng hɛ fus wɛt, ko tɛ̀ yey na mwât vwara mō sede hwà tɛ̀ yey na tó mo. E me wɛ à Dagwi Darwey. 

19  Gyéng in badu hom, yin wunsa yas yére detidetu na yɛ turus e ra bemɛn wɛt, yin tus yére pyɛ́ zap ba e hwiri gwining o wɛt, ko yin tɛ rugu de ba lɔk na shwey zap ba wɛt arɔng. 

20  Ka sede mwat hwak a dyɛng na hwā de a sé sam, de mwat hwak e hwono hɛ, ko ba ga kana viri hwā mo na a sè washak wɛt, ko be ngyɛgɛt hɛn, be mɔrɔ hɛn wɛt, yaga hwā mo a rɔngɔl sam. 

21  Ko mwat o ê wɔ na tùruk e nuyêl bûk sangal hom yaga nɔrɔ̂ talâ banɛn vey na me. 

22  Ko piris hom ê raa begwong de ba ga tɔ́k ɛn mɛ na nása nɔrɔ̂ talâ-nɛn yaga mwat o, ko Dagwi ê hàla a yɛ banɛn mɛ. 

23  Jeng de yin a wul e sevwêl Kanaan, yin a rɔda tus kayiyɛ yére cɔ́gɔt re. Ko nèy cɔ́gɔt o nê sè a yin ligis neshey netat yi e jeng de na hwo mara. E ji neshey netat nane mo, yin ê re nèy cɔ́gɔt o wɛt. 

24  E shey hê nenaas, bê tik mwa nèy cɔ́gɔt o jaram yaga nára mɛ̀ nɔrɔ̂ yey pyɛng vey na me, Dagwi Darwey. 

25  Ko e shey hê netungun, yin ê hwo re nèy cɔ́gɔt o. Ka sede yin a ra ano, ko cɔ́gɔt min o yê gwɛ̌ mara nèy pyak. E me wɛ à Dagwi Darwey, Dagwi min. 

26  Yin ka re namâ pyɛ sana shushu nemi mo wɛt; yin ragas vyoshon kɛ yin masa tô bes arɔng wɛt. 

27  Yin hwon setôt ranang min, kɛ yin shɛrɛk negyɛk min, 

28  kɛ yin yɛt babek min yaga vemo de ba ga kushu wɛt. Yin jɛk a bato min jɔ̄t wɛt. E me wɛ à Dagwi Darwey. 

29  Yin tɛ̀ be byɛs behwóng min wɛt, yi na tɛ́ ɛn be tɛ́ ɛn bedebeves. Ka yin a ra ano, yin ê doyo e raà sekwit, ko vwel o hê sila na ragas neves. 

30  Gyeng in Tuk Shábat, nɔng in kwɔ̂n re a me fongol nerey. E me wɛ à Dagwi Darwey. 

31  Yin dɛrɛ bevuvwel kɛ yin wɔ́ na bemat de be wuna to na bevuvwel arɔng wɛt. Ka yin a ra ano, ko yin ê tɛ́ in ligis. E me wɛ à Dagwi Darwey, Dagwi min. 

32  Nɔng in bemakuk min nerey, yin jut neha hom na jɔgɔ wɛt. E me wɛ a Dagwi Darwey. 

33  Yin tak a bemat beduk de ba sé sangal e sevwel min wɛt. 

34  Ra in a yɛn tyɛng sede begwa min nèy vwel o, ko yin tɛ̀ yey na yɛn, sede yin a tɛ̀ yey na bato min. Bare hin, yin á kana sè bemat beduk e sevwêl Misra. E me wɛ à Dagwi Darwey, Dagwi min. 

35  Yin mɔt mwat hwak na pyɛ̂ masa yê bɔs wɛt, kɛ yê masâ nelis na nedirik na nepyak ayi. 

36  Ra in fwom na pyɛ̂ masa yê mwin o. E me wɛ à Dagwi Darwey, Dagwi min; ma nusu na yin yi e sevwêl Misra. 

37  Gyeng in mwa badu hom na neha de ma ga basa a yin e ra vɛ. E me wɛ à Dagwi Darwey.

