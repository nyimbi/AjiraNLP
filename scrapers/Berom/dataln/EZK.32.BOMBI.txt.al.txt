1  E tuk he mɛsɛng he pwɛl gwo kuru na vɛ ba, gwo shey he kuru na hɛ ba he sesam mot, Dagwi Darwey a ha na me, a ye, 

2  “À mwasi, ra lwɛlɛ̂ sesin na Farawo, gbɔng gwɔ̀m Misra, na hwo yang ɛ: “Hwà jut tó mo sede gukum e tê yére bemat jey, ko hwà sé sede gutsang e ji berep, hwó kyě tabas nshi e nerɔt, hwó kyě mwɛrɛk nshi mó na bol mō, hwà tɛ̀ nɛ gbiridik.” 

3  Darwey Dagwi Darwey a ye: “E tulâ bemat pyak, mê bomo segun hom e ra hwo, ko mê hwɔlɔ hwo e ji segun o. 

4  Mê bomo hwo e vwel, mê werek hwo e tê-dyɛng, mê tɛ̀ mwa benon be gyirik e ra hwo, ko mê tik ngyāma mwâ jey ye re banama mo. 

5  Mê shara banama mo e ra beraku, ko mê sila benɛk na revin mo. 

6  Mê sing vwel na nemi mo ko nê sila hɛ̄ vɔk e beraku, ko begwong nshi bê sila na bek mo. 

7  Jeng de ma ga wey na hwo, mê bang lagwi, ko mê tɛ̀ betangacɛn mwangalang. Mê bang gwi na rele, ko pwɛl gwô nɔng negbey wɛt. 

8  Mwa nekya de ne lolo e lagwi, mê tɛ̀ ne sè á hwo mwangalang, ko me tɛ̀ lwil e ra vwel mō. Me Darwey Dagwi Darwey ma ha ano. 

9  Mê bɔrɔk neyey bemat pyak, jeng de mê kyè na hwo vɔk e sesam e tê yére bemat jey, vɔk e bavwel de hwà tɔk vɛ wɛt. 

10  Mê tɛ̀ a yâng bemat pyak yɔɔt na hwo, begwɔ̀m mɛn bê vow yaga hwo. Jeng de ma tē bwerep à wal hom e nuyel mɛn, yɛn ê sǎ e de vow, yaga neken mɛn, kawɛ e ji mɛn, e tûk gaba mo. 

11  Yaga Darwey Dagwi Darwey a ye: Wal comô gbɔng gwɔ̀m Babilɔn wô hwo e ra hwo. 

12  Mê tɛ̀ regyɛng como mo re wey na bewâl bemat gap, mwa hɛn ba sé pyɛ bengyip sizɔng na yére bemat jey. Yɛn ê wey na dâk kaa Misra, ko mwa bagyɛng como mɛn bê wey. 

13  Mê wey na yas mɛn pyɛt, yi e nekwɔn nshi polos, ko vit à bwol mwasi de gwô to hwosom hɛn, kɛ bekwǒk bol berɔndɔng de bê mwɛrɛk a yɛn nshi. 

14  Ano mê tɛ̀ nshi mo gwiiri, ko mê tɛ̀ nerɔt mɛn ne tele sede něy. Me Darwey Dagwi Darwey ma ha ano. 

15  Jeng de ma tɛ̀ vwêl Misra gbingiring, na jeng de ba paa pyɛ̂ mwa de ya sila hɛ, jeng de ma wey na mwa bemât hɛ, ano yɛn ê tɔk, me wɛ à Dagwi Darwey. 

16  Lwɛlɛ sesin à gwomo, bê ra gwɛ. Behwông yére bemat jey bê ra gwɛ. E ra vwêl Misra na mwa bagyɛng hɛ, yɛn ê ra gwɛ, Me Darwey Dagwi Darwey ma ha ano.” BeMisra e kwɔn bevuvwel 

17  E tuk he kuru na hɛ tungun he pwɛl gwo mɛsɛng gwo shey he kuru na hɛ ba hê sesam mot, Dagwi Darwey a ha na me, a ye, 

18  “À mwasi, tosho e ra mwa bagyɛng Misra na hwo gang ɛn, yɛn tanga bwang yére bemat jey vê reto sizɔng vɔk e jey bevuvwel. 

19  Yang ɛn ngan: “Yin a dal beva na nerât bayis ɛ? Kyè vɔk e vwel! Wɔ̀ dyɛng na bemandul! 

20  “Yɛn ê gabsa bavin o e tê vemo de ba mɔbɔs na wal. Ba ga nára wal e ra Misra, ko wô wey na vwel o tanga bagyɛng hɛ. 

21  Besuga de ba ga kana kushu bê ha na yɛn tanga bemât sɛlɛ mɛn, yi e kwɔn bevuvwel, bê yang ɛn, ‘Bemandul de ba mɔbɔs na wal, ba ga gyiris vey na wot, á vane e dyɛngɛ yuu-yuu.’ 

22  “BeAsirya ba sé e hwomo na bagyɛng mɛn e tê besak mɛn, mwa hɛn ba mɔbɔs na wal. 

23  Ba lɛsɛ hɛn e hwomo e yɛnɛ̂ kwɔn bevuvwel o. Bagyɛng bemat mɛn ba gwɔrɔ besak mɛn. Ba mɔbɔs hɛn mwa na wal. E yɛn vɛ de bá tɛ̀sɛ a bwang bemat vwêl vê neken bengyip. 

24  “BeElam ba sé e hwomo na bagyɛng mɛn e tê besak mɛn, mwa hɛn ba mɔbɔs na wal. Yɛn a gyiris vɔk e kwɔn bevuvwel mwa hɛn bemandul. E yɛn vɛ de bá tɛ̀sɛ a bwang bemat vwêl vê neken bengyip. Ko a remo yɛn a sé sɔ rekyên gaba mɛn. 

25  BeElam ba tɛ̀ gwat mɛn e hwomo na bagyɛng mɛn e tê besak mɛn, mwa hɛn bemandul, mwa hɛn ba mɔbɔs na wal. Ba tɛ̀sɛ a bwang bemat vwêl vê neken bengyip ko a remo yɛn a sé sɔ rekyên gaba mɛn. Bá wuna hɛn na vemo de ba ga mɔbɔs. 

26  “Meshek na Tubal ba sé e hwomo, na bagyɛng mɛn, e tê besak mɛn, mwa hɛn bemandul, ko mwa hɛn ba mɔbɔs na wal. Bá tɛ̀sɛ a bwang bemat vwêl vê neken bengyip. 

27  Bá lɛsɛ hɛn naka wɛt sede besugâ raane de bá lɛsɛ na bewal mɛn e nɛn bato mɛn, ko beruga mɛn e ra bekup mɛn. E yɛn vɛ à besuga de bá tɛ̀sɛ a bwang bemat vwêl vê neken bengyip. 

28  A sé ano de bê ngwɔgɔt hin, ko bavin min bê dyɛngɛs tanga bemandul de ba mɔbɔs na wal. 

29  “BeƐdɔm ba sé e hwomo, yɛn na begwɔ̀m mɛn, na bemat nuyel mɛn de ba vɔk reto sedesi. Yɛn a sé e dyɛngɛ bavin o tanga vemo de ba mɔbɔs na wal, tanga bemandul, de ba ga gyirik vɔk e gwovɔng sak. 

30  “Mwa begwɔ̀m rwa bato ba sé e hwomo, na mwa BeSidɔn. Yɛn a ga kyè wɔ̀ gyirik e hwomo e ji rekyen, yɛn na vemo de ba ga mɔbɔs, mwa ano de yɛn a tɛ̀sɛ a bwang bemat bengyip sizɔng yaga reto de yɛn a vɔk. Yɛn a dyɛng e hwomo, bemandul, na mwa vemo de bá mɔbɔs na wal, ko yɛn a wok rekyen tanga mwa vemo de ba gyirik vɔk e gwovɔng sak. 

31  “Jeng de Farawo, gbɔng gwɔ̀m Misra ê di ɛn, ê wɔrɔk tó mɛ yaga mwa bagyɛng mɛ — yɛ na bemat como mɛ de ba mɔbɔs na wal. Me Darwey Dagwi Darwey ma ha ano. 

32  Mwa ano de Farawo a tɛ̀ a mwa bemat jey bengyip, ko mê tɛ̀ be dyɛng tanga mwa bemandul de ba mɔbɔs na wal. Me Darwey Dagwi Darwey ma ha ano.”

