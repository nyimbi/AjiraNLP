1  Mwa regyɛng BeIsrayɛl ba sogo yi e Elim, ba kaba gwong, ba wɔ̀ wul hêy Sin de ha sé e tê Elim na Sinai. Yɛn a wul e tuk hê kuru na hɛ tungun e pwɛl gwo neba bama de yɛn a hala sevwêl Misra. 

2  E hey o, mwa BeIsrayɛl ba gwɔrɔng e ra Mose tanga Aharon, 

3  ba yang ɛn, “Ká duga Dagwi Darwey a yâng wey na wot e Misra! E hwomo wot á re banama na pyɛ́ de yá vey a wot! Ko yin a ga vey na wot e hey hemo, na vyong ye vos ot, na wot kushu mwa!” 

4  Dagwi Darwey a yâng Mose, “Ma rɔda tomo a yin yi e lagwi na pyɛ̂ re sede rwak de wo rop, ko bemat o ba rɔda kyese tulsa pyɛ́ de yê vey a yɛn yaga tuk hane mo. Yi ano de ma rɔda mara hɛn, na me tɔk, kɛ yɛn ê gyeng ha hom kɛ wɛt. 

5  E tuk hê tyiimin, jeng de yɛn a tula pyɛ́ mo, tik na ye sè zang ba e ra pyɛ́ de be tulsa kahɛ tuk. Ko yɛn a yong yɛ̄ tuk hane mo.” 

6  Ano kwong, Mose tanga Aharon ba yâng mwa BeIsrayɛl, “Nahywegelek yin a rɔda tɔk, e Dagwi Darwey de a pat in yi e sevwêl Misra. 

7  Ko nahwol nagasi yin a rɔda di gbɔng nedyɛt nerat mɛ. A ga wok gwɔrɔng min e ra yɛ. Yaga e yɛ wɛ de yin a gwɔrɔng e ra yɛ. Wot a vey sɛ́ ɛ̀, de yin e gwɔrɔng e ra wot ɛ?” 

8  Mose a to ye, “E Dagwi Darwey de ê nɔngɔs hin banama, na yin reres nahywegelek, tanga kpam-tuk nagasi de yin ê reres, yin siris kang, yaga a ga wok yerê gwɔrɔng min e ra yɛ. Jeng de yin e gwɔrɔng, gwɔrɔng min o ha sé e ra wot wɛt ko e ra Dagwi Darwey!” 

9  Mose kwong a yâng Aharon, “Ha a mwa regyɛng BeIsrayɛl, yɛn a gwɛ̌ sek bagat na Dagwi Darwey, yaga a ga wok gwɔrɔng mɛn.” 

10  Jeng de Aharon a sé ha na regyɛng BeIsrayɛl o, ba doyo wɔ e hêy gbingiring, ko ba di gbɔng nedyɛt nerât Dagwi Darwey na nusu e ji rele. 

11  Dagwi Darwey a ha na Mose, a ye, 

12  “Ma wok gwɔrɔ̂ng BeIsrayɛl. Ha na yɛn, yang ɛn, yɛn ê re banama e rwa nawiri, ko yɛn ê re kpam-tuk, yɛn a sirik nagasi. Yi ano de yɛn ê tɔk, e me wɛ à Dagwi Darwey, Dagwi mɛn.” 

13  Nawiri mo gbɔng regyɛng yerê ríp cak, ya gyirik, ko ya ye ship a kwɔ̂n ye ngyɔk mɛn, ko nagasi arɔng mwɛngɛ gwa dyɛng e kwɔn o. 

14  Jeng de mwɛngɛ gwa ye wɔ̀gɔrɔk, ko pyɛ́ cak sede câng nemuk ya sè e vwel o; e bɛ́rɛng yɛ ya sé sede lɔ̂k nàrang de ha kyiri kwɔn o. 

15  Sede BeIsrayɛl ba di yɛ̄, yɛn a yâng bemɛn, “E sɛ́ a yemo ɛ?” Yaga yɛn a kana tɔk kɛ e sɛ́ wɛt. Ko Mose a yang ɛn, “E kpam-tuk à wane de Dagwi Darwey a nɔng in, na yin re. 

16  A nɔng nu, yin tula neyɛnɛ̂ nepyak pyɛ de yê vey a kawɛ min re. Kawɛ dalɔ a tula shǐ masâ pyɛ́ hining yaga kawɛ mwat e buk mɛ.” 

17  BeIsrayɛl ba ra ano, ba tula pyɛ́ mo, behak ba tula pyak ko behak hyet. 

18  Ko jeng de ba masa yɛ e shǐ mo, mwat de a kana tula pyak a sɛ̀ pyɛ de ya pɔl wɛt, ko womo de a tula hyet ya radɛ arɔng wɛt. Mwa ba tula pyɛ́ de yê vey a yɛn re. 

19  Ko Mose a yang ɛn, “Mwat hwak a tɛ́t ɛ bwang pyɛ́ mo vɔk e gasi wɛt.” 

20  Ko behak ba wet betong na yɛ wɛt, ba tɛt ɛ bwang o vɔk e gasi, ko ya tɛ̀ bekut, ya ro nesang arɔng. Mose kwong a wok shom na yɛn. 

21  Ano de yɛn a tulsa pyɛ́ mo kahɛ gasi, kawɛ a tula neyɛnɛ̂ nepyak pyɛ de ba simo yaga re mɛn. Ko jeng de gwi gwa ga fes, bwang pyɛ́ de ya tɛt ɛ e vwel ya yē ywey. 

22  E tuk hê tyiimin, jeng de yɛn a mara pyɛ́ de yɛn a tula, ko ba sɛ̀ shǐ masâ pyɛ́ ba yaga kawɛ mwat. Ba langat hɛn, ko bemât nuyêl BeIsrayɛl mwa ba vey ha a Mose. 

23  Mose a yang ɛn, “Di in, pyɛ de Dagwi Darwey a nɔng nu e ra yɛ a yet: Nahwol a sé tûk pɔngɔ, hɛ a Tuk Shábat, tuk de ha sé hê Dagwi Darwey. Halang hin yunung, pyɛ́ de yin e simo halang, kyé in pyɛ́ de yin e simo kyé, ko pyɛ́ de ya pɔl, tik in yɛ̄ naka yaga nahwol.” 

24  Ano de yɛn a tik bwang o vɔk e nagasi, sede remo de Mose a kana nɔng ɛn nu, ko ya tɛ̀ nesang wɛt, bekut ba yel e ji mo arɔng wɛt. 

25  Ko Mose a yang ɛn, “Re in yɛ̄ yunung, yaga yunung a sé tuk pɔngɔ, Tuk Shábat, tuk de ha sé hê Dagwi Darwey. Yin ê sɛ̀ pyɛ́ mo e hey yunung wɛt. 

26  Tula hin yɛ̄ e nepɔlɔ netyiimin, ko e tuk hê taama, Tuk Shábat, vit a pyɛ́ mo.” 

27  Mwa ano, behak e ji bemat o ba wɔ́ e tuk hê taama, na be wɔ̀ tula pyɛ́ mo, ko ba sɛ̀ pyɛ cak wɛt. 

28  Dagwi Darwey a yâng Mose, “Vɔk e yɛ̌ jeng de yin ê nàra e de kyɛ́ in nà gyeng há hom tanga badu hom arɛt? 

29  Di in, me Dagwi Darwey, ma ga nɔng in tûk pɔngɔ. Yaga ano de ma nɔngɔs hin pyɛ̂ re yê pɔlɔ ba e tuk hê tyiimin. Tik na kawɛ mwat a sangal e kwɔn de a sé ɛ, hwak a hàla kwɔ̂n sangal mɛ tuk hê taama wɛt.” 

30  Yi ano de bemat ba wusal e tuk hê taama. 

31  BeIsrayɛl kwong ba vo a pyɛ́ mo rezâ mana, ya sé pyɛng sede celes but, ko netâ yɛ e nu sede kekpam-tuk rɔkrɔk de ba tɛ̀ shok. 

32  Mose a ye, “Di in, Dagwi Darwey a ga nɔng ot nu, wot mara mana mo e shǐ zang hining, na wot tik wɛ naka gbak-gbak, yaga na bezamang mot vɔk e nuyel be bin di pyɛ̂ re de Dagwi a re mɛ̀ na wot e hey, jeng de a nusu na wot yi e sevwêl Misra.” 

33  Ko Mose a yâng Aharon, “Jut fùs, mara mana e ji shǐ masa zang hining, na hwo shusha e fus o, ko hwo tik gwɛ e kwɔ̂n re a Dagwi Darwey fongol, be tik wɛ naka yaga bezamang min vɔk e nuyel.” 

34  Sede remo de Dagwi Darwey a kana nɔ̂ng Mose nu, Aharon a tik fus o e nuyêl Kundung Wuna-na-Sirâ Dagwi. 

35  BeIsrayɛl ba re mana neshey kuru banaas, sɛ̌ jeng de yɛn a wɔ̀ wul yɛnɛ̂ sevwêl Kanaan, kwɔn de bê sangal ɛ. 

36  Gwoshǐ masa de ba kana ra mɛ fwom e jeng yane, ba tâng gwɛ a ɛfa. Nerey gwɛ na dal shǐ masa zang kuru.

