1  À Dagwi Darwey, hwà ga ngyɛgɛt me, hwà ga tɔk me. 

2  Hwà tɔk kayɛ pyɛ de me ra, hwà kún bare hom. 

3  Hwo bɛ̀ɛ kwɛngɛl na pɔngɔ hom; hwà ga tɔ́k o na mwa begwong hom. 

4  Gyam na me hanat, hwà tɔk pyɛ de me kyè wɔ ha. 

5  Hwà gwɔrɔ me e kawɛ bak, hwà tɛ̀ vɔ e ra me. 

6  Tɔ́k de hwà tɔk me ha dal bare hom, ha sé e lɛrɛ, ma tɔk tɔk hɛ wɛt; 

7  E gwa de mê hywit me yi na hwo ɛ? E gwa de mê tele yi e nuyel mo ɛ? 

8  Ka ma hywit me vɔk e lagwi, hwà sé e hwomo, ka ma gyirik vɔk e kwɔ̂n bevuvwel, hwà sé e hwomo arɔng. 

9  Ka ma sogo, ma kwey rwa rak, me sangal e kwɔn de gwi gwo gabsa ɛ; 

10  E hwomo arɔng hwô kyè na me, Vwɔ yege mo gwô ye kap a me. 

11  Mê tɔk yang lwil gwo lɛrɛ me, negbey de na gwɔrɔ me né tɛ́ ɛ turuk; 

12  Lwil gwa ka sé lwil na hwo wɛt, turuk ha sé wɛshɛrɛk sede nagwi. Lwil na negbey ba sé tyɛng na hwo. 

13  E hwo wɛ de hwà yong pyík hom; hwà manas me e jîm neng hom. 

14  Mê feng a hwo e begwông langat de hwà yong me, tomong mo ba sé pyɛ langat; ma tɔk vɛ naka sizɔng. 

15  Hwà bɛ̀ɛ me jeng de ba sè yong me e lɛrɛ, de ba sè manas me e ji jîm neng hom. 

16  Hwà di nedem hom de ba ga kana yong nɛ wɛt, ba jɛk mwa nepɔlɔ hom e bwok-basa mo, gyam hak e ji nɛ he pɛrɛ. 

17  À Dagwi, nebare mo na sé nerat sizɔng, nepyak nɛ na sé pyak. 

18  Ka sede mê bara nɛ, na dal bazɛk na nepyak. Jeng de me sene, hwà sé tanga me. 

19  À Dagwi, hwà yang wey na vê neves zɔng, vê mɔbɔs bemat bê gas ɛn yi na me. 

20  Be ha há ves e ra hwo; vê repugu mo be sisa na reza mo e ra bɔs. 

21  À Dagwi Darwey, me bɛ̀ɛ na neves vemo de be bɛ̀ɛ hwo ves, me bɛ̀ɛ vê kyɛ́ ɛn hwo byɛm-byɛm. 

22  Mê kyɛ́ me hɛn tsak kyɛ́ me, ma jut ɛn bemât repugu hom. 

23  À Dagwi, mara me, na hwo tɔk yey hom, mara me na hwo tɔk bare hom. 

24  Di, kɛ neves nehak na sé na me, kyè na me e begwông neken gbak-gbak.

