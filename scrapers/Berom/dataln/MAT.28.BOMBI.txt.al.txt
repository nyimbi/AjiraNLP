16  :

1  -

10  ; Luk 

24  :

1  -

12  ; Yoh 

20  :

1  -

10  ) 

1  Sede Tuk Shábat ha kwey, ko tûk mɛsɛng e ji sati mo ha sé kyè wɔ̀ ye gbey, Marya wo Magdala na Marya hwak yɛn a kyè na be wɔ̀ di sak o. 

2  Remo-remo, vwel ha digis na gap ding-ding, yaga tom-lagwi hwak wo Darwey a gyirik yi e lagwi, a wɔ̀ biring gwofwa sak o vɔk e vwara, ko a sangal e ra tɛ̂t gwɛ. 

3  Tom o a sé sede gbara de wa ye dɛbɛt, ko berugu mɛ ba pɛngɛ pes sede toro pwɛng. 

4  Bemât gyêng sak o ba wok bengyip sizɔng, babek mɛn ba vow, ko ba pe gabsa e vwel sede bavin o. 

5  Ko tom-lagwi o a yâng beha mo, “Yin wok bengyip wɛt! Ma tɔk, yin a sé jāma Yɛsu de bá kak ɛ e ra cɔ́gɔt. 

6  A sé e ngamo wɛt, ba ga sene hɛ yi e reku, sede remo de á kana ha. Vey di in kwɔn de á dyɛng ɛ̀. 

7  Ko a remo, toyo hin ziri, na yin a wɔ̀ ha a bemât masâ fwom mɛ, ‘Ba ga sene hɛ yi e reku, ko a remo, a sé tānga kyè vɔk e sevwêl Galili na a wɔ̀ gyeng in. Yin a rɔda di ɛ e hwomo.’ Bàre hin na pyɛ de ma ga ha a yin.” 

8  Ano kwong, beha mo yɛn a hàla sak o dey-dey. Neyey mɛn na sila hɛn na bengyip, ko mwa ano, yɛn a vɔk yey pyɛng ding-ding. Yɛn a tele, ko ba wɔ̀ ha a bemât masâ fwom mɛ neha mo. 

9  Remo-remo, Yɛsu a man na yɛn, a yang ɛn, “Show in!” Yɛn a vey bagat na yɛ, yɛn a kaba bol mɛ, ko yɛn a re a yɛ fongol. 

10  Ko Yɛsu a yang ɛn, “Yin wok bengyip wɛt! Ko kyè in, na yin a wɔ̀ ha a begwa hom, be wɔ́ e sevwêl Galili. Yɛn a rɔda di me e hwomo.” Hâ bemât gyêng sak Yɛsu 

11  Jeng de beha mo bá sè kyè kwɛngɛl mɛn, behak e ji bemât como de bá sè gyeng sak o ba to ɛn vɔk e ji repomo mo, ko yɛn a wɔ̀ ha a begbɔng bepiris kayɛ pyɛ de ya ga té. 

12  Yɛn kwong, yɛn a man na bemakuk, na yɛn a yong pyɛ de yɛn ê ra. Yɛn a nɔ̂ng bemât como mo dyām pyak, 

13  ko yɛn a yang ɛn, “Yē in ngan: ‘Bemât masâ fwom mɛ ba vey nabwalak, ba shigi revin o e jeng de wot á sè e de nevwa.’ 

14  Ka sede há mo ha wul fwông gwɔmna, ko wot ê ha a yɛ pyɛ de yê dyɛng nehywɛ mɛ, ko reyɔm rehak ra rɔda sɛ̀ in wɛt.” 

15  Ano kwong, bemât como mo ba sey dyām o, ko yɛn a ra pyɛ de ba misang a yɛn. Há hemo ha shara hɛ e ji BeYuda pere vey e yunung. Rehâ Yɛsu vɔk na bemât masâ fwom mɛ (Mar 

16  :

14  -

18  ; Luk 

24  :

36  -

49  ; Yoh 

20  :

19  -

23  ; T.B.Yɛsu 

1  :

6  -

8  ) 

16  Bemât masâ fwôm Yɛsu kuru na wɛ gwining (

11  ) yɛn a kyè wɔ e raku e sevwêl Galili, e kwɔn de Yɛsu á kana ha a yɛn. 

17  Jeng de yɛn a di ɛ, yɛn a re a yɛ fongol, mwa ano de behak e ji mɛn ba tó yey na yɛ. 

18  Yɛsu a wɔ́ bagat na yɛn, ko a yang ɛn, “Ba ga nɔng me retô mwa e ji lagwi tanga e ji jey. 

19  Yaga ano, kyè in wɔ na yére bemat jey mwa, na yin a tɛ̀ ɛn be tɛ́ ɛn bemât raa hom. Tɛ̀ in a yɛn batisma e ji rezâ Da, na Hwey, na Gabik Jɛrɛ, 

20  ko basa hin a yɛn na be gyenges kayɛ pyɛ de ma ga nɔng in nu e ra yɛ. Mwin, ma rɔda sè tanga yin jojot vɔk e yɛnɛ̂ jey.”

