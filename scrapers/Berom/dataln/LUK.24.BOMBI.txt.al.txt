28  :

1  -

10  ; Mar 

16  :

1  -

8  ; Yoh 

20  :

1  -

10  ) 

1  Tûk mɛsɛng e ji sati mo, bop-bop nagasi, beha mo ba jut behal nesang nerat vemo de yɛn a ga kana yong, ko ba kyè mɛ̀ vɔk e sak o. 

2  Yɛn a wul, ko ba sɛ̀ ba ga kana biring gwofwa mo yi e nû sak o. 

3  Ko jeng de yɛn a yel e ji mo, yɛn a sɛ̀ revîn Darwey Yɛsu wɛt. 

4  A rɔngɔl a yɛn zii na pyɛ yane, ko gobok, bemat behak beba de ba tɛ̀ berugu de bà nɛp sizɔng ba tumal bagat na yɛn. 

5  Beha mo ba wok bengyip, yɛn a ye cěndet a bato mɛn vɔk e vwel, ko bemat o ba yang ɛn, “Yaga sɛ́ de yin a sé jāma womo de a vɔk neken e kwɔn de be lɛsɛ ɛ̀ bavin arɛt? 

6  A sé e ngamo wɛt! Ba ga sene hɛ yi e reku! Bàre hin na pyɛ de á ha a yin jeng de á sè tanga yin e sevwêl Galili wɔgɔ: 

7  ‘A sé gbing-gbing na be ba nára Me de ma tɛ́ me mwat e vɔ bemât banɛn; yɛn a rɔda ba kak me e ra cɔ́gɔt, ko e tuk hê tat, ba rɔda ba sene me yi e reku.’ ” 

8  A remo kwong, beha mo ba bare na há mɛ mo. 

9  Yɛn a to ɛn yi e sak o, ko yɛn a ha a bemât masâ fwom mɛ kuru na wɛ gwining tanga bwang bemat mɛ mwa pyɛ́ yemo mwa. 

10  Beha de ba ha a bemât masâ fwôm Yɛsu há hane mo ba sé Marya wo Magdala, na Yowana, na Marya nêng Yakɔp, tanga bwang beha de ba sé na yɛn. 

11  Ko bemât masâ fwom mɛ mo ba sey tsak o na há mɛn o wɛt, yaga yɛn a bare, há de beha mo ba ha a yɛn ha sé hâ neshɔngɔlɔng zɔng. 

12  Ko Bitrus a sogo, a kaba setele vɔk e sak o, a pom, a ye kwot, ko a di gworugu gwolwis de bá hanas hɛ mɛ̀ e hagat hining. E bama mo, a to ɛ vɔk e lɔ, a langat hɛ na pyɛ de ya ga té. Kwɛngɛl vɔk e Ɛmawus (Mar 

16  :

12  -

13  ) 

13  Tuk hane mo, beba e ji bemât raà Yɛsu bá sè kyè vɔk e kerepomo kehak de be tâng kɛ, à Ɛmawus; ka sé sede lyōsho kuru na yɛ jining (

11  ) yi e Yɛrusalɛm. 

14  Yɛn a sé ra berem na bemɛn e ra pyɛ̂ mwa de ya ga kana té. 

15  Jeng de ba sé kyě ha, be ra berem e ra pyɛ́ mo, ko Yɛsu pyɛ mɛ a vɛ̌ yi, a dop na yɛn. 

16  Ko mwa ano de yɛn a di ɛ, pyɛ cak ya dul ɛn nà tɔk ɛ. 

17  Ko Yɛsu a hwo yang ɛn, “Yin e ra berem e ra sɛ́ e gwong arɛt?” Yɛn a tumal, ko ba bɛrɛng na lashê yey. 

18  Gwining e ji mɛn de ba tang ɛ, à Keleyopas a rangal hɛ, a yang ɛ, “E hwo nju mo de hwà sé kwɛnɛt e Yɛrusalɛm de hwà dun pyɛ́ de ya té e hwomo e ji nepɔlɔ nane arɛt?” 

19  Yɛsu a to rangal hɛ, a ye, “E yɛ̌ pyɛ́ arɛt?” Ko yɛn a yang ɛ, “Pyɛ́ de ya té na Yɛsu wo Nazarɛt. Yɛ a womo de á sè zarap Dagwi, de há mɛ na fwom mɛ bá vɔk reto e nuyêl Dagwi tanga bemât mwa. 

20  Ko begbɔng bepiris tanga bemât nuyel mot ba nára hɛ, na be gang ɛ na shɔt reku. E bama mo, ba kak ɛ e ra cɔ́gɔt. 

21  Ko wot, wot á kana sɛt yey, e yɛ wɛ de e ba viri BeIsrayɛl! Ko tik hane kwong, tuk hê tat a hemo de pyɛ́ yemo ya té. 

22  Ko beha behak e ji mot ba ga nɔng ot pyɛ langat. Yɛn a wɔ́ e sak o bop nagasi, 

23  ko yɛn a sɛ̀ revin mɛ wɛt. Yɛn a to ɛn, ko ba ha a wot, yɛn a di pyɛ cak sede e ji negwi-ywey, yɛn a di betom-lagwi de ba ha a yɛn, Yɛsu a sé na neken. 

24  Ko behak e ji mot ba wɔ́ e sak o arɔng, yɛn a sɛ̀ tyɛng pyɛ de beha mo ba ha. Ko yɛ pyɛ mɛ, yɛn a di ɛ wɛt.” 

25  Ko Yɛsu a yang ɛn, “À betɔn behak! Bato min ba sé dirik, ko yi ano, yin a sey tsak o na kayɛ pyɛ de bezarap Dagwi bà kana ha wɛt. 

26  Yin a tɔk, a sé gbing-gbing na Mwat de Dagwi a kasa na a sey bemat a sɔ reyɔm rane, yaga na a tɔk wok netâ gbɔng nerey mɛ wɛt a?” 

27  Ko Yɛsu a misang a yɛn neha de bà kana ha e ra yɛ e ji mwa Bwok-basa Dagwi, a hwo mɛ̀ yi e bebok-basa Mose vɔk e bebok-basa mwa bezarap Dagwi. 

28  Jeng de yɛn a vey bagat na kerepomo de yɛn a kyè vɔk ɛ̀ mo, Yɛsu a ra sede é kyè wɔ̀ kwey. 

29  Ko yɛn a shonong e ra yɛ, ba yang ɛ, “Sàngal e ngamo tanga wot, yaga gwi gwa ga kyè, ko nawiri na sé tɛ̀.” Ko Yɛsu a yel, na a bin sangal na yɛn. 

30  Jeng de a sé re pyɛ́ tanga yɛn, a jut kpam-tuk, a feng a Dagwi, a kwɔrɔs wɛ, ko a gas a yɛn. 

31  E jeng o, bayis mɛn ba hwo wunta hɛn, yɛn a tɔk ɛ, ko a vɛ̌ ye bit e bayis mɛn. 

32  Yɛn a tâng bemɛn, “Yɛ́t de neyey mot ná gà lolo na yey pyɛng jeng de á gà kyě há a wot e gwong, ko á ga misang a wot Bwok-basa Dagwi.” 

33  Remo-remo, yɛn a sogo, ko ba to ɛn vɔk e Yɛrusalɛm. Ba pom, ba sɛ̀ bemât masâ fwom Yɛsu kuru na wɛ gwining de ba ga tula hɛn e dem hining tanga bemat de ba sé tanga yɛn, 

34  ko yɛn a sé tē, “Mwin, Darwey a ga sene yi e reku! A ga dura a Simɔn tó mɛ!” 

35  Ano kwong, bemat beba mo ba hwo ha a yɛn pyɛ́ de ya ga té e gwong, mwa na gwong de yɛn á tɔk Darwey jeng de á kwɔrɔs kpam-tuk. Yɛsu a dura a bemât mɛ tó mɛ (Mat 

28  :

16  -

20  ; Mar 

16  :

14  -

18  ; Yoh 

20  :

19  -

23  ; T.B.Yɛsu 

1  :

6  -

8  ) 

36  Jeng de bá sè rɔ̌ ha a yɛn pyɛ́ yane, Yɛsu pyɛ mɛ a vɛ̌ tumal e ji mɛn, a yang ɛn, “Tik na neyey min ne dyɛng!” 

37  Yɛn a ye lot, bengyip ba vo ɛn, ko a sé a yɛn sede yɛn a sé di wovuvwel. 

38  Ko Yɛsu a yang ɛn, “Yaga sɛ́ de yin a ye bège arɛt? Yaga sɛ́ de yin e dasap e neyey min arɛt? 

39  Di in vɔ hom tanga bol hom. A sé e me pyɛ hom! Rá in me, na yin a di: Wovuvwel a vɔk banama tanga bekup wɛt, sede remo de yin a di ma vɔk.” 

40  Bama de a ha ano, a dura a yɛn vɔ mɛ tanga bol mɛ. 

41  Yɛn a rɔngɔl gbak sana sey tsak o, yaga yɛn a sila na yey pyɛng, ko ba sé langat hɛn pyɛ yemo. Yaga ano, a rangal hɛn, a ye, “Yin a vɔk pyɛ̂ re cak e ngamo a?” 

42  Yɛn a nɔng ɛ cɛ̌k namâ tɔk de ba ga rangas, 

43  a sey, ko a hwo re mo e nuyel mɛn. 

44  Ko a to yang ɛn, “Pyɛ ma yemo de ma kyě ha a yin jeng de má rɔngɔl tanga yin wɔgɔ: A sé gbing-gbing na mwa pyɛ́ de bà kana jɛk e ra me e ji Badu Mose na e bebok-basa bezarap Dagwi, tanga yēmo de bà jɛk e Bwok-basa Lɛlɛ yē sila.” 

45  Ano, a tɛ̀ neyey mɛn ne tɔk pyɛ́ de bà jɛk e Bwok-basa Dagwi. 

46  A yang ɛn, “Bà jɛk ngan: Mwat de Dagwi a kasa na a sey bemat a rɔda di reyɔm, ko a rɔda to sene yi e reku e tuk hê tat. 

47  Ba rɔda shara a mwa yére bemat jey e ji reza mɛ, ye doyo yi e banɛ̂n yɛ̄, yaga na Dagwi a hàla a yɛ̄ vɛ, ko ba rɔda susu shara mo e Yɛrusalɛm. 

48  Yin vɛ yin a sé bemât nuha e ra pyɛ́ yemo. 

49  Ko me ma rɔda wɔ̀ tomo a yin na pyɛ de Da hom a ye, ê nɔng in. Ko kā gyeng in e ji repomo mo e ngyen sɛ̌ jeng de ba nɔng in reto yi e lagwi.” Ba jut Yɛsu vɔk e lagwi (Mar 

16  :

19  -

20  ; T.B.Yɛsu 

1  :

9  -

11  ) 

50  E bama mo, Yɛsu a kyè na yɛn wɔ bagat na Bet-Anya. A jut vɔ mɛ e rak o, ko a tɛ̀ nerat e ra yɛn. 

51  Sede a sé tɛ̀ a yɛn nerat ano, a gas ɛ na yɛn, ko ba jut ɛ vɔk e lagwi. 

52  Yɛn kwong, yɛn a re a yɛ fongol, ko yɛn a to ɛn vɔk e Yɛrusalɛm na yey pyɛng sizɔng. 

53  E hwomo, yɛn a wusal e Gbɔng Duk Re Fongol e de somô Dagwi.

