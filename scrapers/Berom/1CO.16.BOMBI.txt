Tulâ nɔrɔ yaga bemât Dagwi
1Ko di, e rà rehâ tulâ nɔrɔ yaga bemât Dagwi e Yɛrusalɛm: Rá in pyɛ mo e gwong de ma ha a be-ekilisiyâ Galatya be ra. 2E kahɛ Tuk Wusal, kawɛ e ji min a tik jaram dyām tyɛng na pyɛ de e sɛsɛm. A lɛsɛ yɛ̄ naka, yaga na jeng de ma rɔda ba wul, ba rɔda to be jāma na be tula dyām cak wɛt. 3Ko jeng de ma pom, ma rɔda jɛk bebok-berang na me nɔ̂ng bemat de yin a di, yɛn a vey na be tomo hɛn mɛ̀ na nɔrɔ min o mwa vɔk e Yɛrusalɛm. 4Ka sede wot a di, a sé naka na me wɔ mwa arɔng, ko yɛn a rɔda raa me.
Bulus a yong kwɛngɛl mɛ
5E bama de ma kyě gwɔsɔ e yɛnɛ̂ sevwêl Makedonya, ma rɔda vey e hane na yin, yaga ma rɔda kwey e Makedonya. 6Gyeng rɔ̌ ma rɔda pe sangal na yin jeng tyɔng, kɛ gyeng mê ka re nabolos e hama. E bama mo, yin ê tɔk sɛlɛ me e kwɛngɛl hom, e kahɛ kwɔn de me kyè vɔk ɛ̀. 7Me simo na me di in a remo jeng de mê kwey na yin zɔng wɛt, ma sɛt yey hom na me pɔl ba na yin, ka sede Darwey a simo. 8Ko ma rɔda ka gwɛ̌ sangal e ngamo e Ɛfɛsus sɛ̌ Nzem Pɛntɛkɔs e ngyen. 9Yaga Dagwi a ga wunta a me gwong na me ra fwom de gwa vɔk gbɔng pyɔlɔ e ngamo. Ko bemat pyak ba sɛ́ de be ra retek na me.
10Ka sede Timotawus a vey, di in wɔgɔ, yɛ a vɔk yey pyɛng e sangal mɛ na yin jeng de a sé e hane na yin, yaga a sé ra fwôm Darwey tyɛng sede me. 11Mwat hwak a kwon byɛs ɛ wɛt, ko tɛ̀ in hɛ e gwông kwɛngɛl mɛ na netyang, yaga na a to toyo vey na me. Ma sé bɛrɛng véy mɛ tanga begwa mot bemat-raa.
12Ko e rà rehâ gwa mot Apɔlɔs: Ma shonong e ra yɛ zang pyak, na a vey na yin tanga bwang begwa mot bemat-raa. Ko a simo vey o a remo wɛt; a rɔda vey jeng de gwông vey o gwa jam a yɛ.
Neha ne yɛnɛ mo, na tē show
13Bɛrɛng hin nekanang; tumal hin gak e pyɛ́ de yin a sey tsak o na yɛ̄; vɔk in yey ting, na yin a vɔk gap arɔng. 14Rá in kayɛ pyɛ e gwong de gwo dura tɛ̂ yey min.
15Yin a tɔk, belɔ Istifanus bá sè vê mɛsɛng de bá tɛ́ ɛn bemat-raà Kristi e yɛnɛ̂ sevwêl Akaya. Ko yɛn a ga nɔng bato mɛn yaga rá a bemât Dagwi fwom. À begwa, ma sé shonong e ra yin wɔgɔ, 16gyéng in hâ bemat yerê vemo sede remo de yin e gyeng hâ bemât nuyel min, ko gyéng in ano arɔng hâ kawɛ mwat de a wuna hɛ na yɛn e ji fwom o, ko e pɛngɛ hɛ e de râ gwɛ.
17Ma vɔk yey pyɛng, yaga Istifanus, na Fɔrtunatus, tanga Akaikus ba ga pom. Yaga yɛn a sé e to min, remo de yin a sé e ngamo wɛt. 18Yɛn a tɛ̀ yey hom tanga myín arɔng ye sè wɛng-wɛng. A sé naka na yin di nerât bemat yerê vane.
19Bemât be-ekilisiya de ba sé e sevwêl Asiya be tang in show. Akwila na Piriskila, na bemât ekilisiya de be manas e lɔ mɛn be tang in show naka-naka, yaga yin mwa yin a sé sangal e ji nesa na Darwey. 20Mwa begwa mot bemat-raa de ba sé e ngamo be tang in show. Tang în bemin show e gwong de gwo dura tɛ̂ yey min.
21Me Bulus, ma sé jɛk hemo na vwɔ hom, “Me tang in show.”
22Ka sede mwat hwak a tɛ̀ yey na Darwey wɛt, tik na a sè pyɛ sedusa!
“Marana ta” wɔgɔ, “À Darwey vey!”
23Tik na Darwey Yɛsu a dura a yin nerat mɛ.
24Ma tɛ̀ yey hom na yin mwa, yaga wot mwa wot a sé sangal e ji nesa na Kristi Yɛsu.