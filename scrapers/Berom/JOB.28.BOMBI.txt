Iyɔp a re nuyel na ha
1“Mwin hwês dyam pyɛng gwa sɛ́,
na kwɔ̂n rugû dyam shinang arɔng.
2Be cing dyam yi e ji vwel,
ko be ye ywey a dyam zwey yi e beta.
3Mwat e ro lwil,
ko a ngyɛgɛt yikyik wɔ e tîs vwel,
a cing beta berat de ba sé e lwil mwangalang.
4Be cing revɔng ciwil yikyik yi e kwɔ̂n sangâl bemat,
e nekwɔn de be to kweres ɛ wɛt,
be kaba rwik gak na be gyirik.
5Yi e vwel be sɛsɛm pyɛ̂ re,
ko e nɛ̂n hɛ, ha sé sede ha vɔk ɛ kya.
6E ji beta vwel, be sɛ̀ besafir,
fongôl hɛ, gwa vɔk ɛ dyam shinang.
7Gwonon rê nama gwa tɔk gwong o wɛt,
jagawey arɔng wa ga sang kun gwɛ wɛt.
8Ngyāma de ye dak kaa ya ga sang kwey ɛ wɛt,
gukum arɔng wa ga kwey e gwɛ wɛt.
9Mwat na vɔ mɛ e dak gwofwa gbarak,
e ye wuk a gwɛ ko a doyo gwɛ gup.
10E kulu lwɛl nshi e ji gwofwa,
bayis mɛ be di kayɛ pyɛ ye gbɔng nerat.
11E dul nshî nerɔt vit a tele,
ko pyɛ de ya sé e lɛrɛ e pat yɛ wɛshɛrɛk.
12Ko netsitsɛng e gwa de bê sɛ̀ nɛ̀ arɛt?
Ko tɔ́k ha sé e gwa arɛt?
13Mwat e tɔk nû dyâm nɛ wɛt,
ko be sɛ̀ nɛ e jêy vê neken wɛt.
14Neciwil na ye, ‘Na sé na me wɛt’,
gworep gwa ye, ‘Ma vɔk nɛ wɛt.’
15Be tɔk sege nɛ na celes dyam shinang,
kɛ be tɔk mara dyam pyɛng yaga talâ nɛ wɛt.
16Celes dyam shinang kɛ dyéngere ryat sedesi
yê vey na be tala mɛ̀ nɛ wɛt.
17Dyam shinang na gyilâs ba vey na be tyɛngrɛ na nɛ wɛt,
ko be tɔk sege nɛ na wɔnɔ pyɛ̂ celes dyam shinang wɛt.
18Be ka tɛ̀ kaà dyéngere ryat sedesi yemo de be tang yɛ à koral kɛ krestal wɛt,
pyɛ de be tala yaga netsitsɛng ya dal gap!
19Be tɔk mara dyengerê topas na nɛ
kɛ wɔnɔ celes dyam shinang wɛt.
20Ko sɛ̌ yi e gwa de netsitsɛng ne yis ɛ?
E hɛ̂ kwɔn de tɔ́k ha sé ɛ?
21Ha sé e lɛrɛ vit à pyɛ cen de yɛ di hɛ,
ha sé e banga na benon lagwi arɔng.
22Reku na kwɔ̂n bevuvwel ba ye, ba ga wok hywɛ́ e ra netsitsɛng.
23Dagwi zɔng de a tɔk gwong nɛ,
a tɔk kwɔn de na yi ɛ.
24Yaga e bɛrɛng jey mwa ryap,
e di kayɛ pyɛ de ya sé e nɛ̂n lagwi.
25A ga mara nedirik gul,
a ga yɛrɛ a nshi yɛnɛ̂ nɛ.
26A ga nɔ̂ng rwak nu,
a ga tɛ̀ gwong arɔng yaga gbara.
27Ano kwong a sɛ̀ netsitsɛng, a ha a bemasi,
a ngyɛgɛt nɛ yɛɛlɛl.
28Ko Dagwi a yong mwasi,
bengyip Darwey vɛ à netsitsɛng,
ko gas ò na ragas neves hɛ à tɔ́k.”