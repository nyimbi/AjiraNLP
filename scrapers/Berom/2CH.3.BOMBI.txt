Sɔlɔmɔn a lɔk Gbɔng Duk Re Fongol
(1Gwɔ̀m 6:1-38)
1Sɔlɔmɔn a pɛrɛ lɔ̂k lɔ Dagwi Darwey e Yɛrusalɛm e Raku Mɔriya de Davit da mɛ á kana di ɛ̀ negwi-ywey e kwɔn de Davit á kana yong e gazû Ornan wo Yebus. 2A pɛrɛ lɔk o tûk ba hê pwɛl gwo neba gwô shey hê naas hê negwɔm mɛ. 3Mása de Sɔlɔmɔn a ra yaga lɔk lɔ̂ Dagwi o a hemo: Nelis o nà sé mita kuru batat (30), ko netes o mita kuru (10). 4Gàgbâng nuyel lɔ mo wa sé tyɛng na netês hɛ, wɔgɔ, mita kuru, ko nelis hɛ vɔk e rak o na sé mita kuru na vɛ betungun (15). E ji mo a lolom hɛ na celes dyam shinang. 5Gbɔng duk tula mo ba tɔrɔ wɛ na bebak cɔgɔ̂t sida, ba bang vɛ na dyam shinang ryat, ko ba kyɔrɔk wɛ na wɔrɔ̂ batîn tyet na ngyang. 6A tɔrɔ duk tula mo sizɔng na dyéngere ryat na dyam shinang yi e Parvayim. 7Ano de a lolom duk tula mo, na besesek o, na cɔ́gɔt vwêl ri mo, na vara mo, na ri duk o, na pyɛ́-cen de ba tâng yɛ à bekɛrup de ba wɔrɔ e varâ duk o mwa na dyam shinang ryat.
8A yong Kwɔn Jɛrɛ Hê Jɛrɛ, nelîs hɛ na sé tyɛng na ne gbɔng duk tula wɔgɔ, mita shabetat, ko netes o mita shabetat arɔng. A lolom wɛ na tɔ̂n kuru baba na vɛ betungun (250) vê dyam shinang. 9Nedirîk bekpɛ̂k fwom o na sé jɔ̄t tyiimin yê kilo (0.6 kilo) wo dyam shinang. A lolom beduk ragyip o na dyam shinang arɔng.
10E Kwɔn Jɛrɛ Hê Jɛrɛ, a yong bekɛrup beba na dyam, ko ba lolom vɛ na dyam shinang. 11Nelîs bafabâk bekɛrup o mwa na sé mita kuru, kare refabak o ra sé mita beba na jɔ̄t tyat (2.3 mita) ko ra rá vwarâ duk o, ko rê neba mo ra rá rê kɛrup wo neba mo arɔng. 12Ano arɔng refabâk kɛrup wo neba mo ra sé mita beba na jɔ̄t tyat, ra rá vwarâ duk gwô hagat o mwɛ, ko refabak o ret ra rá rê mumwɛ. 13Nelîs bafabâk bekɛrup o mwa na sé mita kuru. Bekɛrup o ba tumal cik ko bwang bayis mɛn gwó bɛrɛng gbɔng duk tula.
14Ano arɔng, a yong gworugû bâng kwɔn o na linen puruk tanga berugû bùm wilwil, na zwey tanga swinang zoyong, ko ba wɔrɔ ɛ̀ bazinâ bekɛrup e ra gwɛ.
Bègbɔng bebirîk dyam pama beba
(1Gwɔ̀m 7:15-22)
15E nuyêl duk rê fongol o, a yong bègbɔng bebirik beba, nelis kagwɛ mo na sé mita kuru na vɛ betyiimin (16 mita), na bong de nelis o na sé mita beba na jɔ̄t tyat (2.3 mita). 16A yong ngyang de ba ták yɛ, ko a tɛ̀ yɛ e ra bebong o, a yong nèy cɔgɔ̂t pomigiranet naga gwining ko a tɛ̀ nɛ rɔnɔ ngyang o. 17A tɛ̀ bebirik o e nuyêl Gbɔng Duk Re Fongol o, gwining o e vwɔ yege ko gwohwak e vwɔ mwɛlɛng, a vo a gwo vwɔ yege rezâ Yakin ko gwo vwɔ mwɛlɛng à Bowas.