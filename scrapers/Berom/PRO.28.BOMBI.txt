1Bemat beves be tele ka de be ró ɛn wɛt,
ko vê necik ba vɔk yey ting sede gukum.
2Jeng de bemât vwel be ragas banɛn he vɔk negwɔm pyak,
ko na mwât tɔ́k-tsik, hê re nuyel.
3Mwat pwɛng de e tak a pwɛng,
a sé tyɛng na rwak gul de wo wey na pyɛ́.
4Vemo de be hala badu be somo bemat beves,
ko vemo de be gyeng vɛ, be ra kyisa na yɛn kayɛ jeng.
5Bemat beves ba tɔk netsîk gas badu e tē wɛt,
ko vemo de be jama Dagwi Darwey ba tɔk netsîk hɛ̄ mwa.
6Pwɛng de negwɔn mɛ na sila gyat,
a dal darwey de begwong mɛ ba sé gwɔdɔrɔk.
7Womo de e gyenges badu a sé hwêy netsitsɛng,
ko nesa na bemât kat rwéy, be tɛ̀ a da mɛn rekyen.
8Yɛ̀ de e gwɛsɛ nedanerey mɛ yi e ndi tanga pyɔlɔ,
a sé wo dura a bepɛng nerat de e vɔk pyɛ́ mo mwa.
9Sede mwat a bang betong mɛ yi e wok badu,
ko won mɛ ha sé pyɛ byɛm-byɛm.
10Womo de a tɛ̀ wo necik e gwong vwes,
ê gaba e ji revɔng mɛ,
ko vemo de ba sila gyat bê sey nedanelɔ nerat.
11Darwey e di mɛ a vɔk netsitsɛng,
ko pwɛng de a vɔk tɔ́k-tsik ê kulu hɛ.
12Jeng de vê necik be di wɛng, gbɔng nerat ne sè,
ko jeng de beves be tut, bemat be lɛsɛ bato mɛn.
13Yɛ de e lɛsɛ neburu mɛ ê re nuyel wɛt,
ko womo de e kulu, e gas ɛ na nɛ, bê tosho reyɔm mɛ.
14Wo wɛng a womo de e sap Dagwi Darwey jojot,
ko womo de a tɛ̀ yey mɛ kashalang ê gaba e ji reyɔm.
15Sede gukum de wo lulum kɛ cwey de ye kyè vey hwo e ra pyɛ,
ano gwɔ̀m vwes a sé na bemat bepɛng.
16Gwɔ̀m de vit a netsitsɛng a sé wo midra,
ko wo kyɛ́ ɛ marâ yis ê gwɛ̌ nelis nepɔlɔ mɛ.
17Mwat de nemî mwat hwak na sé e ra yɛ,
ko mwat hwak e sɛlɛ hɛ wɛt.
18Womo de e kyè e gwông nɔng nerey bê sey ɛ,
ko wo kwɛlɛng e gwong mɛ ê gaba e revɔng.
19Mwat de e how cap mɛ ê vɔk pyɛ̂ re pyak,
ko womo de e raa bemât nása bol ê vɔk nepɛng.
20Mwât tsak o ê sila na nerat,
ko womo de e vow e sɛ̀ nedanerey ziri, bê tik nà tabak hɛ wɛt.
21Simô to ha sé naka wɛt,
ko yaga kekpam-tuk de ka vey pyɛ wɛt behak be yel e buru.
22Mwât remɛ̀ e vow e ra sɛ̂ nedanerey,
ko e tɔk wɛt nepɛng nê hwo e ra yɛ.
23Womo de e gyong mwat, e bama mo e vɔk nemi nepɛng,
e ra womo de e rɔgɔm nu.
24Mwat de a sey ɛ pyɛ̂ da kɛ neng mɛ na a ye, “A sé buru wɛt”,
wane a sé sâ mwat wéy zɔng.
25Mwât kat cwey e sogo na yol,
ko womo de e tɛ̀ gap e ra Dagwi Darwey ê sè wɛng-wɛng.
26Womo de e tɛ̀ gap e barê yey mɛ a sé tɔn,
ko womo de e kyè e gwong netsitsɛng, bê séy ɛ.
27Womo de e nɔngɔs bepɛng, ê bidɛ wɛt,
ko womo de e bangas bayis mɛ be kyini hɛ.
28Jeng de bemat beves be sɛ̀ nerey, bemat be lɛsɛ hɛn,
ko jeng de vit a hɛn, vê cik be gwɛ̌ hɛn.