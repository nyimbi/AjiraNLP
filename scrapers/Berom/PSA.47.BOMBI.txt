Dagwi a sé gbɔng gwɔ̀m jey mwa
Lwɛlɛ yaga ruhûp Kora. Gwá sè e vwɔ̂ mwât kyé na lɛlɛ.
1À yin bemât jey mwa, dak in vɔ yaga yey pyɛng,
ra in a Dagwi lwɛlɛ na gbɔng fwɔ!
2Sap in Dagwi Darwey, Yɛ De A Dal Na Reto Mwa.
A sé gbɔng gwɔ̀m, e re negwɔm e ra jey mwa.
3A nɔng ot wɛng e ra yére bemât jey,
a tɛ̀ wot re negwɔm e ra yɛn mwa.
4Yɛ a kasa a wot vwel de wot a sé sangal ɛ,
wot e dak mɛ gèy,
wot yére Yakɔp de a tɛ̀ yey na wot.
5Dagwi a sé tut vɔk e gwofwa negwɔm mɛ!
Ba sé gbɔ yaga yey pyɛng, be pɛsɛl bedurum.
6Rá in a Dagwi Darwey lɛlɛ,
rá in vɛ na dâk yōm!
Ra in a gbɔng gwɔ̀m mot lɛlɛ,
rá in vɛ na dâk yōm!
7Ey, Dagwi a sé gbɔng gwɔ̀m jey mwa,
ra in a yɛ lwɛlɛ de gwo rɔgɔm!
8Dagwi a sé sangal e gwofwa negwɔm mɛ gwo jɛrɛ,
e re negwɔm e ra yére bemât jey.
9Bemât nuyêl yére mo ba tula hɛn,
tanga bemât fwôm Dagwi wo Abraham.
Mwâ begwɔ̀m jey be dyɛng bato mɛn na Dagwi.
Yɛ Wɛ De A Dal Na Reto Mwa.