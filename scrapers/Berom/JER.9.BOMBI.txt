1“Káa, ka to hom ha sé hwes nshi,
ko bayis hom ba sé jɔt nemwishil,
na me tɔk tosho mɛ̀ nagwi na naturuk,
yaga bemat hom ba ga mɔbɔs hɛn.
2Káa, ka ma yang sɛ̀,
kwɔn sangal bekɛnɛt hey,
kwɔn de mê lɛrɛ me ɛ̀ yi na bemat hom,
na me kyè yi na yɛn.
Mwa hɛn yɛn e ra pyɛ́ na tsak o wɛt,
yɛn a sé regyɛng bemat rɛsɛl bemɛn.
3Yɛn a sé e yong ɛn kayɛ jeng
na yɛn a há hâ bɔs.
Be re negwɔm e ra vwel o
na bɔs e tô tsak o.
Bemat hom be ra neves e ra neves,
ko yɛn a tɔk me wɛt.
Me Dagwi Darwey ma ha ano.
4Kawɛ mwat e tē naka na wo vwara mɛ,
ko hwak e tɔk tɛ̀ gap mɛ e ra gwa mɛ wɛt.
Yaga kawɛ gwa, a sé mwat kwɛlɛng,
ko kawɛ e ha ha ves e ra besa mɛ.
5Mwa hɛn be kwɛlɛng ve vwara mɛn,
ko vit à womo de e ha tsak o.
Yɛn a ga masa a balem mɛn vɛ́sɛ bɔs,
yɛn e ragas banɛn, ko a sé a yɛn rè tosho gabɔk wɛt.
6Yɛn e ra pyɛ vyes cak e ra cak,
hâ bɔs hak he raa hak!
Yɛn a kyɛ́ ɛn nà tɔk me.
Me Dagwi Darwey ma ha ano.”
7Yaga pyɛ́ yemo, Dagwi Darwey, Da Jey Mwa a ye:
“Mê fung na me mara bemat hom,
e sɛ́ kwong de mê ra na yɛn ɛ?
8Balem mɛn ba sé sede ket nedɔm neves,
yɛn e ha hâ bɔs kayɛ jeng.
Kawɛ e ha mɛɛsɛs na mwat vwara mɛ,
ko e ji ha mwin, a sé tɛ̀sɛ a yɛ segun.
9Mê tabak hɛn yaga pyɛ́ yemo wɛt a?
Mê tala yere bemat jey yemo pyɛ de yɛn a ra a me wɛt a?
Me Dagwi Darwey ma ha ano.
10Ma ye: Mê tosho me dak sekun yaga beraku,
mê tosho yaga nekwɔn gyeng yas e hey nà ga hworok,
na ga tɛ́ ɛn vit a nerat nehak,
be to wok sesin berɔndɔng wɛt.
Benon mwa na ngyāma
ya ga tele, ya ga kyè arɔng.
11Me Dagwi Darwey ma ye:
Mê tɛ̀ Yɛrusalɛm wo tɛ́ ɛ gwɔt barin,
kwɔn sangal nevu-hey.
Mê tɛ̀ bapomo Yuda
be tɛ́ ɛn barin, kwɔn de vit à mwat.”
Ba rɔda kyè na BeYuda vɔk e de sesam
12E wa de a vɔk netsitsɛng yɛ́t na a tɔk pyɛ́ yemo ɛ? E wa de Dagwi Darwey a ga basa a yɛ, na a tɔk misang pyɛ́ yemo ɛ? Yaga sɛ́ de ba ga lashe vwel o, be hala hɛ hal sede hey gbingiring de vit a mwat de ê tɔk kyè e hɛ ɛ?
13Dagwi Darwey a ye, “A sé yaga yɛn a ga wuba Badu hom de ma nɔng ɛn. Yɛn a ga gyeng ha hom, kɛ be raa Badu hom wɛt. 14Yɛn a ga raa negbarak neyey mɛn, yɛn a raa Baal, sede remo de beda mɛn bá kana masa a yɛn.” 15Yaga ano, pyɛ de Dagwi Darwey, Da Jey Mwa, Dagwi Israyɛl a ye a yemo, “Di, mê tɛ̀ bemat vemo be re pyɛ́ de ya sé kpashak, na yɛn a sɔ nshi de na vɔk nedɔm arɔng. 16Mê shara hɛn e ji yére bemat jey de yɛn, kɛ beda mɛn bá tɔk yɛ wɛt, ko mê tɛ̀ bemat como be ro ɛn, sɛ̌ ma wey na yɛn mwa hywiri.”
Bemat Yɛrusalɛm ba tosho na Dagwi a sey ɛn
17Dagwi Darwey, Da Jey Mwa a ye,
“Bare hin na pyɛ́ de ya sé té!
Yila hin beha de be ra sesin na yɛn a vey.
Yila hin vê lɛlɛ sesîn vemo de ba ga kushu.”
18Bemat o ba ye,
“Yang in hɛn be ra a wot lwɛlɛ sesin dey-dey,
sɛ̌ bayis mot ba sila na nemwishil,
ko bekwôk bayis mot ba tɛ́ ɛn varak na sesin.”
19Wet in betong na rewɔng sesin e Siyɔn,
be tē, “Wot a ga wey!
Ba ga tɛ̀ a wot rekyen tyɔng wɛt!
Ba ga ro ot e vwel o, ba ga gangas nelɔ mot.”
20Ko ma ye:
“À yin beha, wet in betong na Dagwi Darwey,
na yin a tɛ̀ nehywɛ min e ra neha mɛ.
Masa hin a nèy behwong min sesin,
na yin a masa a bemat vwara min râ lwɛlɛ sesin arɔng.
21Reku ra ga tut, ra yel e bapɔk nelɔ mot,
ra ga yel e nelɔ begwɔ̀m mot arɔng.
Ra ga mɔbɔs nèy e nehyok,
na bebot bemat e nekwɔn rɛsɛl pyɛ́.”
22Dagwi Darwey a ye, me ha ngan:
“Bavin bemat ba kyě shara hɛn kagwa,
sede bagwɔt yǔk e hiri,
sede pyɛ́ de bemat bwal ba yɛt,
be kyě bomos kpɛɛ vit a mwât tula mo.”
23Dagwi Darwey a ye:
“Bemat netsitsɛng be dak kaa na netsitsɛng mɛn o wɛt,
kɛ vê gap na gap mɛn,
kɛ bedaberey na yas mɛn wɛt!
24Ko tik womo de e simo a ra kaa, a ra hɛ ngan,
yaga a tɔk me, ko a tɔk begwong hom,
me dura tsak tɛ̂ yey,
me gas badu e tē,
ko me ra pyɛ́ na necik e vwel o,
yɛ̄ à yemo de ye pɛngɛ a me yey.
Me Dagwi Darwey ma ha ano.”
25Dagwi Darwey a ye, “Jeng ye kyè vey de mê tabak vemo de be kyese e cwɛl e rebek zɔng. 26Yɛn vɛ a BeMisra na BeYuda, na BeƐdɔm, na BeAmɔn, na BeMowap tanga bemat hey gbingiring de be yɛt setot rato mɛn bit o. Mwa bemat vemo be kyese e cwɛl, ko mwa ano, be wɔ́ a yɛn e cwɛl e neyey mɛn wɛt. Ko BeIsrayɛl arɔng ba ga wɔ́ a yɛn e cwɛl e neyey mɛn wɛt.”