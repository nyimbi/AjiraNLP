Won Nɛhɛmiya yaga Yɛrusalɛm
1Neha e ra pyɛ́ de Nɛhɛmiya Hakaliya a ra a nemo:
A sè e ji pwɛ̂l Kislef, e ji shey hê kuru baba de Artasɛrsɛs á sè Da vwel Pɛrsya, de me Nɛhɛmiya ma sè e lɔ Da Vwel o e ji gbɔng repomô Shushan. 2Hanani, hwak e ji begwa hom á vey yi e sevwêl Yuda, yɛ tanga bemat o behak. Ma hwo rangal hɛn rehâ gbɔng repomô Yɛrusalɛm tanga rê bemat mot BeYuda de ba ga to ɛn yi e de sesam. 3Yɛn a yang me, bemat vemo de ba dal e de sesam, ko ba ga toyo vey e sevwêl Yuda ba sé e ji gbɔng reyɔm, ko yére dyuk de ya gwɔrɔ hɛn yé byɛs ɛn arɔng. Yɛn a to ha a me wɔgɔ, jwâ-pomô Yɛrusalɛm wa rɔngɔl e gabsa, ko ba ga ka to yong ri rùhup pomo mo wɛt yimo de kya há kana re vɛ.
4Bama de ma wok pyɛ́ yemo mwa, ma vɛ̌ sangal, ko ma hwo tosho. Ma ra sesin nepɔlɔ pyak sana re pyɛ́, ko ma ra a Dagwi won ma ye, 5“À Dagwi Darwey, Dagwi wo lagwi! Hwà sé Dagwi wo nerey, wot e wok bengyip mō. Hwó gyeng wuna-na-sira mō na yey mō mwa na vemo de ba tɛ̀ yey na hwo, ko be gyeng badu mō. 6À Dagwi Darwey, bɛrɛng me, wet betong mō na hwo wok won de me ra nagwi na nabwalak yaga bemat mō BeIsrayɛl. Ma sé kulu banɛn de wot BeIsrayɛl wot a ga ra. Me na bedabeda hom wot a ga ra banɛn arɔng. 7Wot a ga ra pyɛ́ de ya sé a hwo vyes, ko wot a ga ra yemo de hwà nɔng ot nu e ra yɛ wɛt. Wot a ga gyeng Badu de hwà nɔng ot yi na Mose, mwat mō wɛt. 8Ko bare na pyɛ de hwà kana ha a Mose wɔgɔ, ka sede wot BeIsrayɛl wot a raa hwo na yey mot wɛt, ko hwà rɔda shara hot e ji yére detidetu. 9Ko ka sede wot a toyo vey na hwo, na wot gyeng badu de hwà nɔng ot nu, mwa ano de hwà ga kana shara hot vɔk e neyɛnɛ̂ jey mwa, hwà rɔda tula hot, na hwo toyo na wot vɔk e kwɔn de hwà kana kasa, na be re a hwo ɛ fongol.
10“Di wot a sé bemât fwom mō, wot a to sé bemat mō vemo de hwà ga viri hɛn na gbɔng reto na vwɔ̂ gap mō. 11Áaa, à Darwey, wok won hom, tanga hê mwa bwang bemat mō, vemo de be simo be nɔng o nerey. Nɔng me wɛng yunung, ko hwo tɛ̀ Da Vwel a dura a me nerat me.”
E jeng yane, má sè mwât nɔngɔ̂s Da Vwel nshî sɔ.