Rugû linen
1Dagwi Darwey a yang me, “Ci wɔ̀ sey bak rugû linen na hwo rɔgɔs e rawit mo, ko hwo tɛ̀ wɛ e ji nshi wɛt.” 2Ko ma wɔ̀ sey wɛ, ma tɛ̀ e rawit. 3Ano arɔng, a to ha na me, a ye, 4“Ci e Gwɔrɔt Ɛifaratɛs na hwo wɔ̀ lɛrɛ rugu mo e sarâng beta.” 5Ko ma kyè, ma wɔ̀ lɛrɛ wɛ bagat na gwɔrɔt o sede remo de a ha a me.
6E bama jeng, Dagwi Darwey a yang me, “Ci e Gwɔrɔt Ɛifaratɛs o na hwo wɔ̀ jut bak rugu de ma tɛ̀ hwo lɛrɛ e hwomo. 7Ko ma wɔ́. Jeng de ma sɛ̀ kwɔn de ma kana lɛrɛ ɛ wɛ, ma di wa ga lashe hɛ, bê tɔk to ra pyɛ cak na wɛ wɛt.”
8Dagwi Darwey a to ha na me, a ye, 9“A sé ano de mê wey na dak kaà Yuda tanga gbɔng dak kaà Yɛrusalɛm. 10Yɛn bemat beves vemo ba ga kyɛ́ ɛn nà gyeng ha hom. Yɛn a ga nàra e de kyɛ́ ɛn gbarak e de ragas neves. Yɛn a sé re nuyel e de re a bedagwi beduk fongol na yɛn a ra a yɛn fwom. Yi ano, yɛn ê sè sede bak rugu wane de bê tɔk to ra pyɛ cak na wɛ wɛt. 11Sede remo de bak rugu mo wa kaba hwo naka gak e rawit, a sé ano de ma kana bare, mwa BeIsrayɛl na BeYuda bê kaba me naka gak arɔng. Ma ra ano yaga na yɛn a bin sè bemat hom de ba rɔda tɛ̀ be somo me, na be nɔ̂ng reza hom nerey, na be sè pyɛ kaa hom. Ko mwa ano, yɛn a tɛ̀ tong na me wɛt.”
Gwofus nshî anap
12Dagwi Darwey, Dagwi Israyɛl a yang me ngan, “À Yirmiya, ha a BeIsrayɛl be sila kagwɛ gwofus na nshi anap. Yɛn ê toyo a hwo wɔgɔ, yɛn a tɔk bê sila kagwɛ gwofus na nshi anap. 13Ano arɔng, hwo yang ɛn, me Dagwi Darwey, mê sila bemat sevwel semo na nshi anap sɛ̌ na vo ɛn: yɛn begwɔ̀m de ba sé vê yerê Davit, na bepiris na bezarap hom tanga mwa bemat Yɛrusalɛm. 14Ko mê mɔbɔs hɛn sede be mɔbɔs bètus e ra bemɛn, bemakuk na nèy mwa rining o. Mê tik báre rat, kɛ nemwishish, kɛ tosho reyɔm he dul mɛ nà mɔbɔs hɛn wɛt.”
Ba tusa BeIsrayɛl e ra dak kaa
15Dagwi Darwey a yang BeIsrayɛl,
Wet in betong, dyɛng in bato min!
16Nɔng in Dagwi Darwey, Dagwi min gbɔng nerey,
gyam na a tɛ̀ jey ye ye mwangalang,
gyam na yin tiris bol min e beraku nawiri,
jeng de yin e jama negbey,
e doyo nɛ ne tɛ́ ɛn hywi,
e tɛ̀ nɛ ne tɛ́ ɛn lwil mwangalang.
17Ka sede yin ê wet betong wɛt,
ko mê tosho e lɛrɛ yaga kaa min,
mê tosho sizɔng, ko nemwishil hom nê dɔng,
yaga ba ga hashe bemat Dagwi Darwey sede tyīmit vɔk e de sesam.
18Ha in a gwɔ̀m na neng mɛ,
“Sangal hin e dem sɛl o,
yaga bekpîn negwɔm min vê gbɔng nerat
ba ga gabsa yi e bato min.”
19Ba ga bang bapomo Nɛgɛf na como,
vit à mwat de ê wuma vɛ,
ba ga hashe BeYuda mwa vɔk e de sesam,
ba ga kyè na yɛn mwa hywiri.
20Yang in bato cik na yin a di,
vemo de ba vey yi e rwa bato.
Bemat sede kwara de ba tik e vɔ mō,
kwara rwat o ma gwɛ ɛ?
21Hwô ye ala jeng de ba vey tabak hwo,
hwo de hwà kana basa a yɛn ɛ?
Yɛn de bá sè besa mo bê tā o e yel,
ko rezot rê vo o, sede rê hwâ tɔ wɛt a?
22Ko ka sede hwà ye e yey mo,
“Yaga sɛ́ de pyɛ́ yemo ya hwo e ra me ano ɛ?”
A sé yaga gbɔng neves min,
de ba ga hama berugu min,
na be ra pyɛ́ vyes na yin.
23Mwat swi ê tɔk sege rehwô bek mɛ,
kɛ cwey ye paa nebwat-bwat rehwô yɛ a?
Ko yin, yin ê tɔk ra nerat
a remo de yin a ga tɔ́k in na neves a?
24Mê waram hin sede byɛmɛ,
de gul hey gbingiring gwo gangas yɛ.
25Nu mó min à hemo,
bak o de ma ga masa a yin
yaga yin a ga ye bam a me,
ko yin a tɛ̀ gap min e ra nebɔs.
Me Dagwi Darwey ma ha ano.
26Me pyɛ hom mê gang rugu min de gwa bang bayis min,
na yin a vo rekyên nekpimit min.
27Ma ga di pyɛ̂ byɛm-byɛm min,
nejwang min, na rús min e de nɛ̀ na gwot de yin e ragas kpɛɛ sana rekyen,
e berahwol na e tê dyɛng.
À yin bemât Yɛrusalɛm, gawey e ra yin!
Yin ê sǎ ano vɔk e yɛ̌ jeng,
na yin de ba tɛ́ in haalal ɛ?