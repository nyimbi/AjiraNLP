Ha hê tyiimin
1Jeng de hwà sé sangal na hwo re pyɛ́ tanga bemât nuyel,
bɛrɛng naka pyɛ de ya sé e nuyel mō.
2Sede hwà sé mwât rwéy hyùu,
té naka na hwɔ́k mō.
3Hwo kwon vɔk cwey pyɛ̂ halang mɛ wɛt,
yaga ya sé pyɛ̂ re yê kwɛlɛng.
Ha hâ taama
4Hwo mɔrɔ bek mō e râ fwom na hwo sɛ̀ nedanerey wɛt,
tɛ̀ netsitsɛng na hwo tik ra ano.
5Sede bayis mō ba di nedanerey na ga kyè,
sede nà vɔk bafabak na sogo na tele,
sede gwakim vɔk e lagwi.
Ha hê rwit
6Hwo kwon re pyɛ̂ mwât shwey,
kɛ hwo wok cwey pyɛ̂ halang mɛ wɛt,
7sede remo de e bare e yey mɛ,
e tang o, “Re na hwo sɔ!” Ko yey mɛ ya sé na hwo wɛt.
8Hwô hwɔs pyɛ́ de hwà ga re,
neha mō nerat na ga wey ɛ.
Ha hâ shabetat
9Hwo kwon ha há e wokos tɔn wɛt,
yaga ê byɛs netsitsɛng neha mō.
Ha hê kuru
10Hwo kwon sek tô cap raane,
kɛ hwo yel e cap nehyɛn wɛt,
11yaga mwât sey mɛn a sé Dagwi wo gap,
ê tumal a yɛn.
Ha hê kuru na hɛ hining
12Tɛ̀ bare mō e jamâ basa,
ko betong mō e ra wôk há.
Ha hê kuru na hɛ ba
13Hwo kwon tik nà tabak hwey wɛt.
Sede hwà dak hɛ na gwele, hê ku wɛt.
14Sede hwà dak hɛ na gwele,
hwô sey neken mɛ yi e bevuvwel.
Ha hê kuru na hɛ tat
15À hwey hom, sede netsitsɛng na sé e yey mō
yey hom yê pɛngɛ arɔng.
16Yey hom yê pɛngɛ jeng de nu mō he ha
pyɛ de ya sé tyɛng.
Ha hê kuru na hɛ naas
17Hwo tik yey mō ye bɛɛ bemât ragas banɛn ves wɛt,
ko re nuyel na sâp Dagwi Darwey mwa wosho.
18Mwin jeng yat ye kyè vey,
ko sɛ̂t yey mō hê dul hɛ wɛt.
Ha hê kuru na hɛ tungun
19Wok, à hwey hom, vɔk netsitsɛng,
ko tɛ̀ bare e ji gwông cik.
20Hwo kwon wuna to mo na bemat de ba kat sɔ̂ siring,
kɛ bemat de ba kat cɛ̂s banama,
21yaga wo sefeng na wo rê pyɛ́ datdat bê tɛ́ ɛn bepɛng,
nevwa nê vos ɛn, ko jeng tyɔng yɛn e tɛ̀sɛ cɛk berugu.
Ha hê kuru na hɛ tyiimin
22Wet betong na hâ da mō, womo de a tɔ o,
ko hwo byɛs neng mō wɛt jeng de a ga kwop.
23Sey tsak o, hwo row wɛ wɛt,
sey netsitsɛng na basa tanga tɔ́k-tsik.
24Dâ hwêy necik e vɔk yey pyɛng sizɔng,
womo de a vɔk hwêy netsitsɛng e dak kaa e ra hɛ.
25Tik da mō na neng mō be vɔk yey pyɛng na hwo,
ko tik nêng tɔ mō a dak kaa na hwo.
Ha hê kuru na hɛ taama
26À hwey hom, nɔng me yey mō,
ko tik na bayis mō be bɛrɛng begwong hom.
27Devwes a sé sede revɔng ciwil,
ko hwā duk a sé sede hwês nengyɔgɔdɔk.
28E wɛrɛm e waba sede gbik,
ko e gwɛsɛ ɛ beras de vit a tsak o.
Ha hê kuru na hɛ rwit
29E wa na gawey ɛ? E wa na yey sit ɛ?
E wa na cuna ɛ? E wa na gwɔrɔng ɛ?
E wa na baram sana tin ɛ? E wa na bayis basinang ɛ?
30E womo de e ros e de sɔ siring,
e rɔnɔs e de jama sirîng púru.
31Hwo kwon bɛrɛng siring wɛt, jeng de wo paa cúyu e keshi,
wó gyiris wirititit e fwɔ.
32E tala mō wo roros sede gwɔ̄m,
ko wo tabas sede gàbak.
33Bayis mō bê bɛrɛng pyɛ́ dyuk,
hwô yɛt neha kpɛɛ e yey mo.
34Hwô sè sede mwât dyɛngɛs e dwa-nshi e tê gworep,
hwô kyè ra detangalang sede gul gwo pɛsɛl hwo.
35Hwô ye, “Yɛn a gang me, ko ba mǎ me wɛt,
yɛn a dak me, ko ma wok pyɛ wɛt.
E yɛ̌ jeng mê sene ɛ? Mê jama pyɛ sɔ cak.”