Bemât nuyêl ekilisiya
1Há hemo ha sé tsak o: Ka sede mwat a tɛ̀ yey na a tɛ́ ɛ mwât nuyêl ekilisiya, ko a ga simo fwom rwat. 2A sé gbing-gbing na mwât nuyêl ekilisiya a sè mwat de bê sɛ̀ pyɛ vyes cak e ra yɛ wɛt, na a vɔk hwā gwining zɔng, na a yɛklɛ hɛ naka, na a gyeng tó mɛ, na a ra pyɛ́ e ji begwong de ba sé tyɛng, na a bɛrɛng bekɛnɛt naka, na a tɔk basa a bemat arɔng. 3A kwon kat sɔ̂ siring kɛ a simo yol wɛt; tik na a sè hywɛ, ko a kwon simo sogô nehywɛ kɛ a tɛ̀ yey na dyām arɔng wɛt. 4Tik na a tɔk vɔk lɔ mɛ naka, na a tɛ̀ nèy mɛ ne gyeng há mɛ, na ne nɔng ɛ nerey arɔng. 5Yaga, ka sede mwat a tɔk vɔk lɔ mɛ naka wɛt, yi e rɛ̌ de a rɔda tɔk gyeng bemât ekilisiyâ Dagwi arɛt? 6Mwat o a sè mwat de a mɛsɛ̂ng sey tsak o wɛt, yaga na a kwon hwo pus na kaa wɛt; hemo ha rɔda tɛ̀ Dagwi a gang ɛ na shɔt tyɛng sede gwɔ̀m cēng. 7Ko a sé gbing-gbing na vemo de ba sé bemat-raa wɛt be ha há rat e ra yɛ arɔng. Ka sede ano wɛt, ko yɛ a rɔda sè pyɛ sedusa e nuyêl bemat, ko hemo ha rɔda tɛ̀, a gaba e ji segun gwɔ̀m cēng.
Bemât sɛlɛ̂ ekilisiya
8Ano kwong, tik na bemât sɛlɛ̂ ekilisiya be ra pyɛ́ na jɔgɔ wɛt, kɛ be vɔk nenu-neba, kɛ be kat sɔ̂ siring, kɛ be kat simô dyām wɛt. 9Tik na yɛn a gyeng tsak há de Dagwi a dura a wot wɛshɛrɛk e ra gwông raa. Bē ra ano na yey de ye gang ɛn na shɔt wɛt. 10Ko gyam na be hwo fwom, tik na be masa hɛn e ngyen. Ka sede ba sɛ̀ pyɛ cak vyes e ra yɛn wɛt, ko bē tik ɛn, na yɛn a ra fwôm sɛlɛ mo. 11Tik na beha mɛn arɔng be ra pyɛ́ na jɔgɔ wɛt, kɛ be hát bemɛn wɛt; bē yɛklɛ hɛn naka, ko bē sè bemat de be tó yey na yɛn e ji pyɛ cak wɛt. 12Tik na bemât sɛlɛ̂ ekilisiya be vɔk beha vivining zɔng, ko bē vɔk nèy mɛn na belɔ mɛn naka arɔng. 13Vemo de be ra fwôm sɛlɛ mɛn naka be sɛ̀ a bato mɛn nerey e nuyêl bemat, ko yɛn e tɔk ha na yey ting e ra sêy tsak o mɛn na Kristi Yɛsu.
Gbɔng pyɛ́ e ra gwông raa mwót
14Mwa ano de me sɛt yey hom, ma rɔda vey bagat vey na hwo, ko ma sé jɛk a hwo pyɛ́ yemo. 15Ko ka sede ma rɛn me, ko bwok-rwang gwomo gwô tɛ̀ o na hwo tɔk negwɔn de na jam na bemat de ba sé vê Dagwi be ra. Bemat o ba sé ekilisiyâ Dagwi wo neken. Ekilisiya mo wa sé sede swesêk duk gwô tsak o, ko wa to sé sede retîs duk rê tsak o arɔng. 16Pyɛ́ de yá kana sè e lɛrɛ e ra gwông raa mwót ya sé ryey o sizɔng, vit a tô yey! Ya sé ngan:
Kristi Yɛsu a vey e jey e ji rebêk mwasi,
Gabik Dagwi ha dura, a sé tyɛng ano, ko betom-lagwi ba di ɛ arɔng.
Bemat ba shara reha mɛ e ji yére bemât jey,
ba sey tsak o na yɛ e ji jey, ko Dagwi a jut ɛ vɔk e kwɔ̂n gbɔng nerat.