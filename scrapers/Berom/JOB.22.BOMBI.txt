Tɔrɔng hê netat
(Iyɔp 22:1—26:14)
Hâ Elifas
1Elifas wo Teman a hanat a ye,
2“E rɛ̌ de mwasi ê tɔk sɛlɛ Dagwi ɛ?
Mwin, mwât netsitsɛng e tɔk ra a yɛ pyɛ cak wɛt.
3Sɛ̌ necik na sé pyɛ yey pyɛng na Wo Reto Mwa arɛt?
E sɛ̂ pyɛ Dagwi de yê sè yaga vit a hwo na renɛn ɛ?
4A sé yaga hwó sap ɛ de a gyong o
ko a tɛ̀ sekun mō a?
5Neves mō na kat wɛt a?
Banɛn mō vit a yɛnɛ arɔng.
6Hwà ga sey berugu sede pyɛ̂ selek na besâ sangal mō sana retin,
yi ano hwà tik ɛn warap.
7Hwà ga nɔ̂ng vemo de ba ga ruru nshi wɛt,
ko hwà ga ro na pyɛ̂ re e vemo de be wok vyong.
8Sevwel sa sé na yɛ de a vɔk pyɛ̂ tô como,
ko wo gap ê re nedanelɔ sevwel o.
9Hwà ga ro bekuma, ba kyè vɔ sǎn,
hwà ga sey ɛ pyɛ de ya sé ye nehyɛn.
10Yaga ano ba ga rɔnɔ hwo na segun,
pyɛ̂ té lot yê hwo o hák, yê nɔng o bengyip.
11A sé a hwo mwangalang, hwà tɔk di wɛt,
tɛmɛ-nshi wa ga re o.
12Dagwi a sé e hwomo e lagwi wɛt a?
Bɛrɛng neyikyîk netangacɛn, na sé bagat wɛt!
13Hwà ye, ‘Dagwi a tɔk ɛ̀ pyɛ cak wɛt,
e tɔk ra shɔt e lwil arɛt?
14Balê rwak ba tɛ̀ a yɛ nehywiinin ano, e tɔk bɛrɛng wɛt,
e kyè e ra ragyip lagwi.’
15Hwó sangal e ra negwɔn raane nemo de
bemat beves be kyè e nɛ̀ arɛt?
16Ba jut ɛn gyam be wul nepɔlɔ mɛn,
nshi na ga rɛng batis mɛn.
17Yɛn de ba yâng Dagwi, ‘Gās o na wot,
e sɛ́ de Wo Reto Mwa ê ra a wot ɛ?’
18Mwa ano de yɛn a sila nelɔ mɛn na pyɛ́ ryat,
ko barê bemat beves ha vey bagat na mɛ wɛt.
19Vemo de ba sé cik be di, be vɔk yey pyɛng sizɔng,
ko vemo de vit à hɛn na renɛn be shɛgɛsh, shɛ́gɛsh byɛs;
20be tē, ‘Mwin ba ga wey na vê repugu mot,
ko pyɛ de ba tɛt ɛ, kya ha ga re hywiri.’
21Yong o na Dagwi, na hwo sangal tyang;
ano hwô sɛ̀ nerat.
22Sey basa yi e nu mɛ,
ko hwo tik ha mɛ e ji yey mō.
23Ka hwà toyo vey na Wo Reto Mwa, hwo dyɛng to mo,
ko hwô pat pyɛ́ vyes yikyik yi e kwɔ̂n sangal mo,
24ka hwà ka kyě barak dyam shinang mō e fongol,
celes dyam shinang e tê beta rɔt,
25ka hwà jama Wo Reto Mwa e tô dyam shinang
na dyam pyɛng,
26ano hwô vɔk yey pyɛng na Wo Reto Mwa,
ko hwô tɔk tumal e nuyêl Dagwi.
27Hwô ra won na Dagwi, ê wok o,
ko hwô tɔk tala pyɛ́ de hwà ga vo nu e ra yɛ.
28Pyɛ de hwà ga tɛ̀ e yey mō, bê sila yɛ,
negbey nê sè e ra begwong mo mwa.
29Dagwi e kyɛ́ ɛ bemât tôs to,
ko e sey mwat de e dyɛng to.
30Ê sey mwat de vit a hɛ na nɛn,
ê sey womo de yey mɛ ya sé haalal.”