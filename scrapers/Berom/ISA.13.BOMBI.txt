Ha siitit e ra tabâk Babilɔn
1Hâ siitit e ra Babilɔn de Dagwi Darwey a ha a Yɛshaya Amotsi e ji negwi-ywey à hemo:
2Nára hin túta e ra rak rahwol de wa sé gbɛngɛrɛng! Moklo á bemât como, na hwo nára vwɔ mo e rak o na hwo dura a yɛn, na yɛn a hwo como e ruhûp gbɔng repomo de ra kat dâk kaa. 3Dagwi Darwey a ga yila bemât como mɛ vê jɛrɛ, ko be tó yêy râ como wɛt, yaga ba sé ra fwôm shôm Dagwi Darwey.
4Wok in rewɔng e beraku — rewɔ̂ng gbɔng regyɛng bemat, rewɔ̂ng yére bemât jey pyak na bemât bavwêl begwɔ̀m detidetu de ba sé tula hɛn. Dagwi Darwey a sé tula bemât como mɛ yaga tô como. 5Yɛn a sé kyè vey yi e bavwel yikyik vê yɛnɛ̂ jey. Dagwi Darwey a sé kyè vey na pyɛ̂ fwôm shom mɛ na a vey bugut vwel o mwa.
6Dak in sekun yaga jeng Dagwi Darwey ya ga vey lɛs, yê sè jeng wey yi e Wo Reto Mwa. 7Vɔ kawɛ mwat bê sè gbɛrɛk, ko vit a mwat de ê to vɔk yey ting. 8Kawɛ mwat ê vo bengyip ko ê ririm na nepep, sede hwā de e rus na jîm tɔ. Yɛn ê bɛrɛng bemɛn na bengyip, ko bayis mɛn bê sila na rekyen. 9Jeng Dagwi Darwey ya sé kyè vey — jeng vyes, na jeng shom tanga jeng lashê yey. Jey yê tɛ́ ɛ barin, ko bê wey na kawɛ mwât banɛn. 10Kawɛ tangacɛn tanga karɛ regyɛng netangacɛn bê to lolo negbey wɛt, gwi gwô sè mwangalang jeng de gwa sé nusu, ko pwɛl arɔng gwô nɔng negbey wɛt.
11Dagwi Darwey a ye, “Mê tabak nevês jey mwa tanga banɛ̂n bemat beves. Mê tɛ̀ kawɛ mwat de e dak kaa a dyɛng to mɛ, 12Mê tɛ̀ bemat be sè tyɔng zɔng sede celes dyam shinang, ko nekên mwasi nê sè pyak wɛt sede dyam shinang ye sevwêl Ofir. 13Yaga ano, mê tɛ̀ lagwi wo vow na bengyip, ko jey ye digis, jeng de me Dagwi Dâ Jey Mwa mê dura shom hom.
14“Bemât yére dyuk de ba sangal e Babilɔn bê tele vɔk e bavwel mɛn, be shara hɛn sede bevow de ba sé tele yi na begbam, sede vyēl de ya vɔk lwek wɛt. 15Kawɛ mwat de ba sɛ̀ ɛ, bê luga hɛ, ko kawɛ mwat de ba vo ɛ bê mɔrɔ hɛ na wal. 16Yɛn ê bɛrɛng yɔɔt be sè basak nèy-vɔ mɛn e ra beta. Bê jugu nelɔ mɛn, ko be dyɛngɛs na beha mɛn na retek.”
17Dagwi Darwey a ye, “Ma sé tɔgɔs BeMedya na be hwo Babilɔn na como. Yɛn a tɛ̀ dyam pyɛng ya sé a yɛn pyɛ wɛt, ko bê tɔk tɔgɔs hɛn na dyam shinang arɔng wɛt. 18Yɛn ê mɔbɔs bebôt bemat na begbang. Yɛn ê tosho reyɔ̂m nèy-vɔ wɛt, kɛ be wok nemwishish nèy. 19Yɛnɛ̂ segwɔm Babilɔn sa dal bwang segwɔm mwa na nerât bɛrɛng ko bemat o bá ra kaa na sɛ̄ sizɔng. Ko sê tɛ́ ɛ sede Sɔdɔm na Gɔmɔra jeng de Dagwi a bugut hɛn. 20Vit a mwat de ê sang to sangal e hwomo gbak-gbak, vit a lwêk yas de ê tɛ̀ buk mɛ e hwomo, ko vit a lwêk vyēl de ê wɔ̀ gyeng yɛ e hwomo. 21Ngyāma yê sangsal e hwomo, ko nelɔ mo nê sila na ngyāma vyes — beying-gyi, na bengyuwa, ko vyēl shî hey yê kyě gyilsit ɛ̀. 22Bemurum bê tosho, ko nevu-hey bê bǔ e nelɔ negwɔm mɛn. Jeng Babilɔn ya ga vey lɛs, yê ros wɛt.”