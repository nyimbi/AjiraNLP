Tusa e ra wey na Yɛrusalɛm
1Ha siitit e ra nɛk negwi-ywey.
E sɛ́ de yin e bare de yin a tút
mwa hin, e raduk,
2yin de yin e ta lwɛ́lɛ, gbɔng repomo de re gbɔ,
repomo de re wàshey ɛ?
Ba mɔbɔs bavîn bemat min na wal wɛt,
ba kushu e como wɛt.
3Begwɔ̀m min mwa ba ga tele,
ba vos ɛn sana ra fwom na begbang.
Mwa hin de ba sɛ̀ in, ba ga vos in,
mwa ano de yɛn a ga kana tele yikyik.
4Yaga ano ma ye:
“Doyo hin bayis min yi na me,
tik in me tosho na nemwishil tyɔng wɛt,
yin jama wɔrɔk me yaga wey
na bemât yey hom wɛt.
5Yaga Darwey Dagwi Darwey, Dâ Jey Mwa
a vɔk tûk rewɔng, na fɔnɔ̂t bemat tanga nekpɛɛ e nɛk negwi-ywey,
tûk gangâs varâ duk, tanga dâk kun vɔk e beraku.
6BeElam ba vɔk bezìng ket,
na bekyɛkyɛ bedwa tanga bemât bedwa,
ko BeKir ba vibis beruga.
7Benɛk de ba dal na nerat ba sila na bekyɛkyɛ bedwa,
ko bemât bedwa ba tumal e rwi repomo.
8Dagwi a ga wunta pyɛ bangâ Yuda.”
E jeng o, hwà ngyɛgɛt pyɛ̂ como yê Lɔ̂ Rehwot, 9ko hwà di bavɔng pyak e gbɔng repomô Davit, ko hwà vɛ nshî dideng wò batin. 10Hwà basa nelɔ Yɛrusalɛm ko hwà gangas nehak na be gwɛ̌ a jwâ-pomo mo gap. 11Hwà yong kwɔ̂n tulâ nshi e tê bejwâ-pomo beba mo yaga nshî dideng roso. Ko hwà bɛrɛng a mwat de a ra fwom o, kɛ hwo vɔk bare e ra mwat de a yong pyɛ mo yimo raane wɛt.
12E jeng o Darwey Dagwi Darwey, Dâ Jey Mwa
a yila na be tosho, na be ra sesin,
na be wula bato, na be tɛ̀ berugû sesin,
13ko ba ra yey pyɛng na nzem e negya,
ba yɛt behywarak na tyimit,
ba re banama na sɔ̂ nshî anap, ba tē:
“Tik na wot re wot sɔ,
yaga nahwol wot ê kushu.”
14Dagwi Darwey, Dâ Jey Mwa a ga dura
tó mɛ wɛshɛrɛk e betong hom, a ye:
“Mwin bê hala a yin buru hemo wɛt
sɛ̌ yin a kushu.”
Darwey Dagwi Darwey, Dâ Jey Mwa a ha ano.
Ha e ra Shɛbna
15Darwey Dagwi Darwey, Dâ Jey Mwa a ye ngan: “Vey, wɔ na mwât fwôm lɔ womo, vɔk na Shɛbna, de e bɛrɛng lɔ mó, na hwo yang ɛ: 16‘Retô sɛ́ de hwà vɔk e ngamo ɛ? Beva à cáng mo e ngamo de hwà ga kas a tó mo sak e ngamo, hwà ga kas sak e ji beta e rak o, na hwo yong a tó mo kwɔ̂n sangal e ji gwofwa ɛ? 17Dagwi Darwey a sé kyè wɔ̀ barak hwo e jey na gap, à mwat hom. Ê kaba hwo kpá, 18a vigim hwo pyak, ko a bomo hwo sede púnung vɔk e vwel tes, e hwomo hwô ku, ko e hwomo arɔng bekyɛkyɛ̂ bedwa mo berat o bê wey arɔng, à hwo de hwà sé pyɛ byɛs e lɔ dalɔ mo! 19Mê gang o na retek yi e kwɔ̂n fwom mo, ko bê pat o yi e fwom mo.
20“ ‘E jeng o mê yila mwât fwom hom Ɛliyakim Hilkiya, 21ko mê tɛ̀ a yɛ rugû fwom mo, na me rɔgɔs hɛ na gyindi mo, na me nára a yɛ retô fwom mo, ko yɛ a rɔda sè dâ bemât sangal e Yɛrusalɛm, na e ra lɔ Yuda. 22Mê nɔ́ng ɛ vɔ̂k makwilî lɔ Davit e ragey mɛ, ê wunta ko vit a mwat de ê bang, ê bang ko vit à mwat de ê wunta. 23Mê man ɛ́ sede kwagam e kwɔn de wô sè ɛ gak, ko yɛ ê sè sede gwofwa negwɔm gwo nerey e lɔ̂ yere mɛ. 24Ko yɛn ê tɛ̀ e rafwɔ mɛ mwa nedirik lɔ̂ yere mɛ, na nèy mɛ mwa, na kakɛ keshi, yi e bekwɔ̂p vɔk e pyɛ̂ bangas neshǐ. 25E jeng o, Dagwi Darwey, Dâ Jey Mwa a ye, kwagam de ba tɛs wɛ e kwɔn de wô sè gak wô nusu hɛ, bê tow wɛ, wô gaba, ko pyɛ̂ dirik de yá kana sè e ra wɛ yê wey, yaga Dagwi Darwey a ha ano.’ ”