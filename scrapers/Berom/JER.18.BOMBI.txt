Yirmiya e lɔ mwat lɔk nerwey
1Dagwi Darwey a yang me, 2“Sogo, kyè wɔ̀ gyirik vɔk e lɔ mwat lɔk nerwey, ko mê ha na hwo e hwomo.” 3Yaga ano, ma kyè vɔk e hwomo, ko ma wɔ̀ di mwat lɔk nerwey a sè ra fwom mɛ na pyɛ̂ fwom mɛ. 4Kayɛ jeng de mwat o a di rwey de a sé lɔk ha lashe hɛ, e mɔrɔ hɛ, a jut secwem o, ko a yong mɛ pyɛ cak de a di ya jam a yɛ.
5Ano arɔng, Dagwi Darwey a yang me, 6“Ma vɔk reto na me ra na yin BeIsrayɛl pyɛ de mwat lɔk nerwey a ga ra na secwem mɛ wɛt a? À yin BeIsrayɛl, yin a sé e vɔ hom sede secwem e vɔ mwat lɔk nerwey. 7Ka sede e jeng cak ma ye mê lut, kɛ mê gang, kɛ mê wey na yere bemat jey cak, kɛ segwɔm sehak, 8ko e bama mo yere bemat jey yane mo ya doyo yi e neves de ya sé ra, ko mê ra pyɛ de ma kana ye mê ra wɛt. 9Ano arɔng, ka sede ma ye, mê lɔk, kɛ mê tus yere bemat jey cak, kɛ segwɔm sehak, 10ko e bama mo, yere mo ya kyɛ́ ɛ nà gyeng ha hom, ko ya ra neves, ko mê ra pyɛ de ma ga ye mê ra wɛt. 11Ko di a remo, ha a BeYuda na bemat Yɛrusalɛm, ma sé yong begwong beves e ra yɛn, ko ma sé yóng me na me tabak hɛn. Ha a yɛn, yɛn a doyo yi e begwong beves, yɛn a sege begwong mɛn, na pyɛ́ de yɛn a sé ra. 12Yɛn ê toyo a me, bê ye, ‘Wěy, yaga sɛ́ de wot ê sege ɛ? Wot mwa wot ê re nuyel na negbarak mot, na ragas neves de wot e simo.’ ”
Bemat o ba ye zak à Dagwi
13Yaga ano, Dagwi Darwey a ye,
“Rangal e ji kayɛ yere bemat jey,
kɛ mwat hwak a ga sang wok yere pyɛ yemo bɛ?
BeIsrayɛl ba ga ra
pyɛ vyes sizɔng!
14Beraku Lɛbanɔn de ba vɔk beta belis o
bà ga sang sè sana fwala a?
Nerɔt beraku mɛn de ba sumal ne sang ye jɔng a?
15Mwa ano, bemat hom ba ga ye bam à me;
yɛn e rangas a pyɛ̂ sekwit pyɛ̂ nesang hyɔɔlɔl.
Yɛn a ga tiris bol e begwong de yɛn e kweres ɛ,
yɛn e to raa begwong raane wɛt.
Yɛn e kyě kyè e negwong hey,
be kyɛ́ ɛn gbɔng gwong.
16Yɛn a ga tɛ̀ vwel o hē tɛ́ ɛ pyɛ byɛm-byɛm,
de bê byɛs hɛ nesheneshey.
Mwa bemat de be kweres e ji hɛ e yang ɛn yɔɔt,
be rugum bato mɛn na neves o.
17Mê shara bemat hom o e nuyel ve repugu mɛn,
sede búm de gul rak gwo pɛsɛl gwɛ.
Mê doyo a yɛn ma, ko bayis wɛt,
jeng de rezot o rê hwo.”
BeIsrayɛl ba yong neves e ra Yirmiya
18E bama mo, bemat o ba ye, “Tik na wot a ra a Yirmiya womo pyɛ cak! Ba rɔda vɔk bepiris kayɛ jeng de bê basa a wot, na bemat de ba vɔk netsitsɛng de bê vos a wot badu, tanga bezarap Dagwi na be shara a wot hâ Dagwi. Tik na wot jama pyɛ de wot ê tɛ̀ kun mɛ na yɛ. Wot wet betong na neha mɛ wɛt.”
19Yaga ano, ma ra won, ma ye:
“À Dagwi Darwey, wok pyɛ de ma sé ha,
na hwo wet betong na hâ ve repugu hom!
20Bé tala neves na nerat a?
Ko mwa ano, yɛn a ga cing revɔng na me gaba ɛ.
Bare na jeng de ma vey e nuyel mo,
na me ha ha rat e ra yɛn,
na hwo hala shom mo na yɛn.
21Ko di, tik nèy mɛn ne kushu na vyong,
gangas nɛ na ne kushu e como,
tik beha mɛn be sè sana nèy, na be sè bekuma,
tik na beras o be kushu na serɔ,
na be mɔbɔs bebot mɛn e de como arɔng.
22Tik na be wok sesin e nelɔ mɛn
jeng de hwà vey na vê jugu gobok e ra yɛn!
Yaga yɛn a ga cing revɔng na me gaba ɛ,
yɛn a ga tɛ̀ bagun na be vo me mɛ.
23Mwa ano, à Dagwi Darwey, hwà tɔk,
mwa begwong de ba yong na be mɔrɔ me.
Hwo hala banɛn mɛn wɛt,
hwo fugut banɛn mɛn e bayis mo wɛt.
Tɛ̀ be bomos hɛn e nuyel mo,
teshe na yɛn e jeng shom mo.”