Gwelê Aharon gwa túruk
1Dagwi Darwey a há na Mose a ye, 2“Yang BeIsrayɛl be vey a hwo na begele kuru na vɛ beba (12), gwining yi na kawɛ mwât nuyêl yere mɛn. Jɛk rezâ kawɛ mwat e ra gwele mɛ, 3ko e ra gwelê Levi, jɛk ɛ rezâ Aharon. A sé gbing-gbing na be sɛ̀ gwele yi na mwât nuyêl kayɛ yere. 4Jut vɛ, na hwo tik e ji bûk sangal hom e nuyêl Kundung Wuna-na-Sira, e kwɔn de me manas ɛ na yin. 5Ko gwelê mwat de ma rɔda kasa gwa rɔda túruk. Hane ha rɔda dul gwɔrɔng de BeIsrayɛl be ra a yin.”
6Ano kwong, Mose a ha na BeIsrayɛl, ko bemât nuyel mɛn yɛn a nɔng ɛ begele kuru na vɛ beba, gwining yaga mwât nuyêl kayɛ yere, ko gwelê Aharon gwa sé e ji vɛ. 7Ko Mose a tik vɛ e nuyêl Kundung Wuna-na-Sira e ji bûk sangâl Dagwi.
8Sede gasi ha ye gbey, Mose a yel e buk o, ko a di gwelê Aharon yi e yerê Levi gwa ga túruk, ko gwa ga tɛ̀ cúyu tanga nèy cɔgɔ̂t almɔn nevele mo. 9Mose a jut mwa begele mo, a wɔ dura a BeIsrayɛl vɛ. Yɛn a bɛrɛng vɛ, ko kawɛ mwât nuyel a jut gwele mɛ. 10Ko Dagwi Darwey a yâng Mose, “Toyo na gwelê Aharon, na hwo tɛ̀ gwɛ e nuyel Kundung Wuna-na-Sira. Be tik gwɛ, na gwo se pyɛ tusa na bemât sogô nehywɛ, yɛn a rɔda kushu sɛ̌ yɛn a tik gwɔrɔng e ra me.” 11Mose a ra tyɛng na pyɛ de Dagwi Darwey a nɔng ɛ nu.
Tom bepiris tanga BeLevi
12BeIsrayɛl ba yâng Mose, “Wot mwa, wot ê kushu! Yɛnɛ mot à hemo! 13Kawɛ e ji mot de ê kyɛm a vey bagat na bûk sangâl Dagwi Darwey ê ku. Wot mwa wot a ga jam a reku zɔng!”