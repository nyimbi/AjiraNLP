Nerât Dagwi na bemat mɛ de ba gyeng badu mɛ wɛt
1Somo hin Dagwi Darwey!
Feng in a Dagwi Darwey, yaga a sé wo nerat.
E tɛ̀ yey na bemat mɛ nesheneshey.
2Wa ê tɔk ha gbɔng tomong mɛ ɛ?
Wa ê tɔk somo hɛ na he vey ɛ?
3Vê wɛng a vemo de be gas shɔt e tē,
vemo de be ra pyɛ́ de ya sé cik kayɛ jeng.
4À Dagwi Darwey,
bare na me jeng de hwó dura a bemat mō nerat.
Jeng de hwô sey ɛn, vey sɛlɛ me arɔng!
5Tik na me re neta tanga bwang vemo de hwà kasa,
na me bin wuna me na yey pyɛng sizɔng tanga bemat mō,
na me bin dak kaa tanga vemo de ba sé bemo.
6Wot na bedabeda mot wot a ga ra banɛn,
wot a ga ye rɛng, wot a ga ra neves.
7Jeng de bà sè e Misra,
yɛn à bare na tomông bês Dagwi Darwey wɛt.
Bà ye bam à jeng pyak de à dura a yɛn nerat mɛ,
ko bà sogo nehywɛ mɛ e rep, wɛ à Gbɔng Rep Sere.
8Mwa ano, a sey ɛn na a dul mɛ reza yaga nerey mɛ,
na a dura mɛ gbɔ̂ng reto mɛ.
9A nɔ̂ng Rep Sere nu na gap, ko wa pere hworok,
a kyè na yɛn e retîs wɛ wɔ ye dɔ sede e hêy gbingiring.
10A sey ɛn yi e vwɔ̂ vê repugu mɛn,
yi e vwɔ̂ vemo de be bɛ̀ɛ hɛn ves, a viri hɛn.
11Nshi na re vê repugu mɛn o,
vit a gwining de a dal.
12Ano kwong yɛn a sey tsak o na ha mɛ,
ba ra lwɛlɛ, ba somo hɛ mɛ.
13Ko jeng tyɔng, ba ye bam na tomong de a ra,
ba gyeng na be wok vô redu mɛ wɛt.
14Cilis pyɛ̂ re mɛn ya dal gap e hêy gbingiring,
ba masa Dagwi e hwomo.
15A nɔng ɛn pyɛ de yɛn a rangal o,
ko a tomo na rɔ ves e tē mɛn arɔng.
16Ba bɛ̀ɛ Mose ves e kwɔ̂n yê ngyɔk mɛn,
ba bɛ̀ɛ Aharon de ba ga tik ɛ jaram yaga Dagwi Darwey ves arɔng.
17Vwel ha wunta hɛ, ha wɔlɔk Datan,
ha kyiri Abiram na bemat mɛ ryap.
18Kya ha hwo e ra bemât raa mɛn,
ha re bemât nengyas o.
19Yɛn a yong bwôt mus e Hɔrɛp,
ba re a pyɛ dyam yane mo fongol.
20Yɛn a kyɛ́ ɛn nà re a Dagwi fongol,
ye de a vɔk gbɔng nerey,
ko ba hwo re a pyɛ sekwit de ya sé sede mus de wo re sɔng fongol.
21Yɛn a ye bam a Dagwi, mwât sey ɛn,
yɛn a ye bam a gbɔng tomong de a ra e Misra,
22yerê tomong langat de a ra e vwêl yére Ham,
yerê pyɛ̂ bengyip de a ra e Rep Sere.
23Yaga ano, Dagwi a ye, ê wey na yɛn.
Ko Mose, mwat de a kasa, a yel e tē mɛn,
a dak gabɔk na yɛ, na a hala shom mɛ,
a kwon wey na yɛn wɛt.
24E bama mo, yɛn a byɛs sevwel serat o mo,
yaga yɛn a sey tsak o na sirâ Dagwi wɛt.
25Yɛn a gwɔrɔng e bǔk mɛn,
yɛn a kyɛ́ ɛn nà wok hâ Dagwi Darwey.
26Ano kwong, a sira,
ê wey na yɛn e hey,
27ê shara yére mɛn e ji yére de ya tɔk Dagwi wɛt,
yê wey e bavwel baduk.
28E Peyor yɛn a re a Baal fongol,
yɛn a re pyɛ́ de ba nára nɔrɔ̂ rangas
vɔk na bevuvwel.
29Yɛn a tɛ̀ ɛ́, a wok shom na pyɛ de yɛn a ra,
ko tumbang wa hwo e ji mɛn.
30Pinehas a tabak vemo de ba buru,
ko tumbang o wa tumal.
31Yimo jeng yane, vɔk e nezamang nuyel,
ba remo hɛ a sé cik e nuyel Dagwi.
32E kwɔ̂n nshî Mɛriba, yɛn a to tɛ̀ Dagwi Darwey a ra shom.
Ko Mose a yel e reyɔm yaga yɛn,
33yaga yɛn a tɛ̀ ɛ a tɛ̀ shom,
ko a ha bùu.
34Yɛn a wey na yére bemât jey o wɛt,
sede remo de Dagwi Darwey a kana nɔng ɛn nu.
35Ba wuna hɛn na yére dyuk o,
ba masa begwong beves mɛn.
36Ba re a pyɛ̂ sekwit mɛn fongol,
ya tɛ́ ɛ a yɛn rwik e fwɔ.
37Ba nára nèy bewen na behwóng mɛn
nɔrɔ̂ rangas vɔk na cēng.
38Ba shushu nemî vemo de vit a hɛn na renɛn,
nemî nèy mɛn, bewen na behwong,
ba nára nɛ nɔrɔ̂ rangas vɔk na pyɛ̂ sekwît Kanaan.
Vwel o ha tɛ́ ɛ́ ligis na nemi mo.
39Ano yɛn a tɛ́ ɛn ligis yi na tomong mɛn,
yaga tomong mɛn o yɛn a sé pang na Dagwi wɛt.
40Shôm Dagwi Darwey ya hwo e ra bemat mɛ,
mwa ano de a kana kasa hɛn, a pat yey mɛ e ra yɛn.
41A tɛ̀ be gaba e vwɔ̂ yére de ya tɔk Dagwi wɛt,
bemat de ba bɛɛ hɛn ves ba re negwɔm e ra yɛn.
42Vê repugu mɛn o ba tak a yɛn,
yɛn a sè e nɛ̂n reto mɛn.
43Dagwi Darwey a ga seres hɛn zang pyak,
ko yɛn a sogo a yɛ nehywɛ na negaren zɔng.
Ano, rezot mɛn ra gwɛ hɛ yaga banɛn mɛn.
44Jeng de a di reyɔm mɛn,
jeng de a wok sesin mɛn,
45a bare na wuna-na-sira mɛ na yɛn,
a sege yey mɛ, yaga a tɛ̀ yey na yɛn ding-ding.
46A tɛ̀ mwa bemat de ba hashe hɛn besam,
be di nemwishish mɛn.
47Sey ot, à Dagwi Darwey, Dagwi mot!
Tula hot yi e ji yére bemât jey,
na wot a somo reza mō rê jɛrɛ,
na wot a dak kaa e somo mo.
48Bē somo Dagwi Darwey, Dagwi wo BeIsrayɛl,
yi e susu mo vɔk e nuyel gbak-gbak!
Bemat mwa bē ye, “Ano!”
Ko be somo Dagwi Darwey!