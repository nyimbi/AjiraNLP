Pyɔlɔ de mwat de e dak gèy e ra neves mɛ ê sɛ̀
Lwɛlɛ̂ Davit de gwo rɔgɔm. A ra gwɛ e bama de Dowek WoƐdɔm a wɔ ha a Saul wɔgɔ, Davit a ga kyè vɔk e lɔ Ahimɛlɛk. Gwá sè e vwɔ̂ mwât kyé na lɛlɛ.
1Key kàa! À hwo de hwó jut to mō, hwà sé suga,
yaga sɛ́ de hwó dak gey na neves mō ɛ?
Di, Dagwi e dura a bemat mɛ nerat kahɛ tuk.
2Hwó yong begwông wey, na hwo lashe mɛ behak.
Nu mō ha sé vootot sede bâ hwon,
à hwo mwât fanang.
3Hwó simo râ neves e ra nerat,
hwó simo râ bɔs e ra hâ tsak o.
4Hwó wok netâ neha roros a bemat neyey,
à hwo mwât kwɛlɛng!
5Yaga ano, Dagwi a rɔda wey na hwo pyɛt.
Ê ye kap a hwo, na a pat o yi e lɔ mō.
Ê lut o yi e vê neken, sede be luyu sɔng.
6Jeng de bemat de be gyeng hâ Dagwi bê di,
ê yang ɛn kpɔrɔk.
E bama mo, yɛn ê shɛgɛsh, be tē:
7“Di, rwas womo mo!
A tɛ̀ gap e ra Dagwi mɛ wɛt,
ko a tɛ̀ gap e ra yele mɛ,
yemo de a sɛ̀ e begwong beves!”
8Ko me, ma sé sede tîn cɔgɔ̂t pwat,
de he ras e duk re a Dagwi fongol.
Me tɛ̀ gap e ra nerat de e dura a me gbak-gbak.
9Ma rɔda feng a Dagwi kayɛ jeng,
yaga pyɛ de a ga ra.
E nuyêl bemat de ba sé pang na yɛ,
mê ha wɔgɔ,
a sé wo nerat.