Yɔshuwa a tomo bemât wɛlɛ e Yeriko
1A vane ano, Yɔshuwa Nun a hwo tomo bemât wɛlɛ beba e lɛrɛ yi e kwɔ̂n ye ngyɔk e Shitim, na yɛn a wɔ̀ bɛrɛng a yɛn sevwêl Kanaan, a kat mɛ bak repomô Yeriko. Ano kwong, yɛn a kaba gwong, ba wɔ̀ wul repomo mo, ko ba wɔ̀ yel e lɔ devwes hwak de ba tang ɛ à Rahap, na be bin pɔl e hwomo.
2Bemat ba wɔ̀ ha a gwɔ̀m Yeriko wɔgɔ, BeIsrayɛl behak ba ga vey nawiri, na be ba wɛlɛ sevwel o. 3Yɛ kwong a tomo vɔk na Rahap, a yang ɛ, “Pat bemat de bá vey, bá yel e lɔ mō! Ba vêy bɛrɛng sevwel mot mwa e wɛlɛ!”
4-6Hwā mo a ye, “Ey mwin, bemat o bá ga vey na me, ko ma tɔk kwɔn de bá yi ɛ wɛt. Ko nawiri, jeng de ba vey bagât bang rwi repomo, bemat o ba nusu hɛn ba kyè. Ko ma tɔk bak de ba vɔk ɛ wɛt. Raa hin hɛn ziri, gyeng yin ê sɛ̀ ɛn.”
Ko e ji ha mwin, Rahap a ga kana jut bemat vane mo, a tut na yɛn e ragyip duk, ko a ga wɔ̀ lɛrɛ hɛn e nɛn mapâk shwêy linen de a kana lasha wɛ e hwomo. 7Ano kwong, bemât gwɔ̀m o ba nusu, ba raa wɔ̀ jāma hɛn e rwa Yɔrdan, vɔk e nekwɔn de be tē ɛ̀ dɔ. Jeng de bemat ro mo ba nu ɛn, ko ba vě to bang rwi repomo mo.
8Gyam na bemât wɛlɛ mo be dyɛng nevwa, ko Rahap a hwo tut wɔ na yɛn e ragyip duk o. 9A yang ɛn, “Ma tɔk Dagwi Darwey a ga nɔng in vwel hemo. Bengyip min ba ga vos ot, ko neyey mwa bemat vwel o ne ye ywey yaga yin. 10Yaga wot a ga wok, Dagwi Darwey a tɛ̀ nshî Gbɔng Rep Sere nà hworok e nuyel min, jeng de yin a nusu yi e Misra. Wot a to wok rehâ mɔbɔs Sihɔn na Ɔk, begwɔ̀m beba vê BeAmɔr de ba sé e rwa rak na Yɔrdan, de yin a wey na yɛn hywiri. 11Jeng de wot a wok reha mo, nemi nà gabsa a wot e yey, ko vit a mwat hwak de a to vɔk yey ting, na a man gey na yin. E mwin, e Dagwi Darwey, Dagwi min, de a sé Dagwi zɔng e ji lagwi e rak o tanga e ngamo e jey. 12Ko di a remo, sira hin a me na Dagwi Darwey, yin a rɔda dura a belɔ da hom nerat tyɛng sede remo de ma ga ra a yin pyɛ́ ryat arɔng. Nɔng me hin pyɛ dura ye mwin wɔgɔ, 13yin ê sey nekên da hom, na neng hom, na begwa hom bewen na behwong, tanga belɔ mɛn mwa. Tik ot beken, yin mɔbɔs hot wɛt!”
14Bemat o ba yang ɛ, “Dagwi ê wey na wot, ka sede pyɛ cak ya té na hwak e ji min! Hwo ha a mwat hwak pyɛ de wot a vey ra mo wɛt, ko wot a rɔda ra a hwo pyɛ́ ryat yê mwin, jeng de Dagwi Darwey a nɔng ot vwel hemo.”
15Bak lɔ Rahap wa sé e vwarâ repomo. Yaga ano, a tɔk gyira hɛn na rwik e repɔk duk mɛ. 16Ko a yang ɛn, “Kyè in vɔk e berahwol, yaga bemat de be jāma hin be kwon sɛ̀ in wɛt. Lɛrɛ hin e hwomo nepɔlɔ netat, sɛ̌ yɛn a toyo e ngyen, ko yin de kyè nedem min.”
17Bemat o ba yang ɛ, “Wot a rɔda gyeng sira mot de wot a ga sira a hwo. 18Di, pyɛ de hwô ra jeng de wot ê vey re vwel hemo, rɔgɔs kerik kesinang kemo e repɔk de hwô gyirik hot ɛ. Ko hwo vey na da mō, na neng mō, na begwa mō tanga bemât lɔ da mō mwa e ji lɔ mō. 19Ko ka sede mwat hwak a nusu yi e ji lɔ mō, ka ba de mɔrɔ hɛ, ko nemi mɛ na rɔda sè e ra to mɛ pyɛ mɛ; vit a nɛn e ra to mot. Ko ka sede ba mǎ mwat de a nàra e ji lɔ mō tanga hwo, ko nemi mɛ na rɔda sè e ra wot. 20Ko di, ka sede hwà ha a mwat hwak pyɛ de wot a vey ra, ko wot a ga nusu hot yi e sira de wot a ga sira a hwo.”
21Hwā mo a ye, “Ey, a sè ano”, ko a gyira hɛn, a tɛ̀ ɛn e gwong, be kyè. E bama mo, a rɔgɔs kerik kesinang kane e repɔk duk mɛ.
22Bemat wɛlɛ mo ba kyè vɔk e berahwol, ko ba wɔ̀ sangal e hwomo pɔlɔ tat. Bemat de be raa hɛn o ba jāma hɛn e kahɛ kwɔn, ko ba tɔk sɛ̀ ɛn wɛt, ba vɛ be toyo hɛn vɔk e lɔ. 23Ano kwong, bemat wɛlɛ vane beba ba gyirik yi e kwɔ̂n lɛrɛ e berahwol o, ko ba ye dɔ à rɔt. Yɛn a toyo vɛ hɛn na Yɔshuwa Nun, ko ba misang a yɛ neyɛnɛ̂ pyɛ́ mwa de ya té na yɛn. 24Yɛn a ha a yɛ, ba ye, “Wot a ga tɔk mwin, Dagwi Darwey a ga nɔng sevwel o mwa e vɔ mot, ko neyey bemat o mwa na ye ywey yaga bengyip mot.”