Lwɛlɛ̂ nzem na yila wêt betong na Dagwi
Lwɛlɛ̂ Asaf. Bē ra gwɛ na yôm bemât Gat.
Gwá sè e vwɔ̂ mwât kyé na lɛlɛ.
1Rá in a Dagwi biibi, yɛ wɛ de a nɔng ot gap!
Mók in a Dagwi wo Yakɔp lwɛlɛ!
2Jut in lwɛlɛ mo, dak in bing,
rɔgɔm hin lɛlɛ na yôm kwo tanga yôm shǐ.
3Pɛl in durum e nusû pwɛl pwas,
na jeng de gwa ga kat e tuk nzem mot.
4Hemo ha sé redu yaga BeIsrayɛl,
ha sé nu de Dagwi wo Yakɔp a vo.
5A kana nɔ̂ng yerê Yɔsɛf redu mo
jeng de a sogo e ra BeMisra.
Ma wok mwat hwak á sè ha e lem de ma tɔ́k me mɛ wɛt.
6A ye, “Ma ga lol a yin pyɛ̂ nedirik,
ma ga jut sháp yi e vɔ min.
7E ji reyɔm, yin a yila me, ko ma sey in,
ma hanat a yin yi e kwɔ̂n lɛrɛ hom e balê rwak.
E bama mo, ma mara hin e lwêl nshî Mɛriba.
8Wok in, à bemat hom, jeng de ma sé hwɔtɔ a yin betong.
À yin BeIsrayɛl, ka yin a yang wet betong na me zɔng!
9Yin vɔk pyɛ sekwit cak
kɛ yin sap ci arɔng wɛt.
10E me wɛ à Dagwi Darwey, Dagwi min.
Ma nusu na yin yi e sevwêl Misra.
Wunta hin nenu min hang, ko mê sila nɛ,
sede gwonon de gwo nɔng nèy gwɛ pyɛ́.
11“Ko bemat hom ba wet betong na me wɛt,
BeIsrayɛl ba simo pyɛ cak ye man ɛn na me wɛt.
12Ano, ma hala hɛn na negbarak yey mɛn,
na be ra pyɛ de yey mɛn ye simo.
13“À yin bemat hom, ka yin a yang wet betong na me,
à BeIsrayɛl, ka yin a raa begwong hom,
14ka ma yang tɛt bemât repugu min e ji jeng,
ma yang doyo e ra vemo de be bɛɛ hin ves!
15Vemo de be kyɛ́ ɛn me ba yang vow, be tē guduruk,
gwomwɛn gwa yang tala hɛ gbak-gbak.
16Ko ma yang nɔng in pyɛ̂ re de ya dal na nerat,
tanga shok de yê vey a yin.”