A jam na be feng a Dagwi
Lwɛlɛ yaga Tuk Shábat.
1A jam na be feng a hwo à Dagwi Darwey,
na be ra a hwo de Hwà Dal Na Reto Mwa lwɛlɛ!
2A jam na be mok e ra tɛ̂ yey mō kanɛ nagasi,
na be ha e ra tsak o mō kanɛ naturuk,
3e jeng de be ra lwɛlɛ de gwo rɔgɔm na yom kwo
tanga yom shi.
4À Dagwi Darwey, ma vɔk yey pyɛng yaga tomong mō,
me ra biibi yaga pyɛ́ de hwà ga ra.
5Pyɛ́ de hwà ga ra mo ya sé ryey o à Dagwi Darwey!
Báre mō ha dal gâp tɔk mot!
6Tɔ́n e tɔk tɔk hɛ wɛt,
mwat de vit a hɛ na rato ê jut hɛ pyɛ wɛt.
7Mwa ano de bemat beves be tūlsa sede sɔng,
vemo de be ragas nengyas be re nuyel,
Dagwi ê wey na yɛn hywiri.
8Ko hwo, à Dagwi Darwey,
hwà dal kayɛ pyɛ na nerey nesheneshey.
9Vê repugu mō bê wey, ey, bê wey,
mwa vemo de be ragas nengyas — bê shara hɛn.
10Hwà ga gwɛ̌ a me gap sede cungun,
hwà sey me na vɔ ba, hwà shushu me na něy nerat.
11Ma ga di gabâ bemât repugu hom,
ma ga wok fwɔ̂ sesîn bemât nengyas de ba hwo e ra me.
12Vemo de be gyeng hâ Dagwi
bê ras sede retîn tyet,
bê sè beting, bê vɔk gap sede tîn cǒ.
13Bê sè sede cɔgɔt de ba tus e lalâ duk re a Dagwi fongol, bê re nuyel,
yaga ba sé bagat na Dagwi Darwey, Dagwi mot.
14Bê sè sede cɔgɔt de ye mara nèy,
mwa ano de ya ga vɛ neshey,
ko kayɛ jeng ya vɔk gap, ya sé wɛkwɛk.
15Hemo he dura Dagwi Darwey e ra pyɛ́ de ya sé yɛt.
Bé tɔk tɛ̀ gap e ra yɛ, a vɔk nenu neba wɛt.