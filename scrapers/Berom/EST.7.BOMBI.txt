Nengyas Haman na toyo e ra yɛ
1Ano kwong, Da Vwel na Haman ba wɔ̀ wul e dem nzem Hwārwey Ɛsta. 2Tuk hê neba mo de yɛn á sè sɔ nshî anap, Da Vwel a to rangâl Ɛsta a ye, “À Hwārwey Ɛsta, e sɛ́ de hwó simo ɛ? Ha a me, ko ba rɔda nɔng o. E wôn sɛ́ de hwô ra ɛ? Ka a ka sé rebit vwel hemo mwa, ko bê nɔng o!”
3Hwārwey Ɛsta a toyo na ha, a ye, “Ka sede yey mō ya pɛngɛ na me, à darwey, na hwà di a jam a hwo, me simo, be tik me kwen, na be to tik bemat hom beken arɔng. 4Yaga ba ga rɛsɛl hot, me tanga bemat hom, na be mɔbɔs hot, be wey na wot, na be tala yere mot mwa hywiri! Ka a ye a sé wɔgɔ, ba rɛsɛl hot, beras na beha, na wot tɛ́ ot besam zɔng, ka ma yang sǎ yuu. Ko sede remo de bê wey na wot, vit a mwât repugu de ê tɔk tala pyɛ de hwà rɔda bidɛ, à da.”
5Da Vwel Ahasɛrus a rangâl Hwārwey Ɛsta, a ye, “E wa a wane de a tɛ̀ to mɛ, na a ra pyɛ yane ano ɛ? Mwat o a sé e gwa ɛ?”
6Ɛsta a toyo a yɛ, a ye, “Mwât repugu de a kyɛ́ ɛ hot o, yɛ̀ a gwarap womo Haman!”
Haman a vɛ̌ ye gbit na bengyip e nuyel Da Vwel tanga Hwārwey mɛ. 7Da Vwel a ye puu na shom, a vɛ̌ hàla kwɔ̂n nzem o, a kyè vɔk e bwî jamuk mɛ. Ko Haman a nàra e hwomo na Hwārwey Ɛsta, a sè ra won na yɛ yaga neken mɛ, remo de a di Da Vwel a ga tɛ̀ e yey mɛ na a wey na yɛ.
8Jeng de Da Vwel a wɔ̀ toyo yi e bwi mo, a pom, a sɛ̀ Haman, a ga gaba guduruk e ra bak gat de Ɛsta a ye ɛ̀ yɛndɛng. Da Vwel a tɛ̀ kun, a ye, “Àaa! A sé byɛs a me hwā e nuyel hom, e ji lɔ hom a?”
Gyam na a yɛnɛ ha, bemât fwom mɛ ba vɛ̌ kyiri tô Haman o.
9Ko Harbona, hwak e ji berɛmɛt de be ra a Da Vwel fwom, a ye, “À darwey, di, ba ga kana tɛ̀ swesêk cɔgɔt de nelis o na sé mita kuru baba na vɛ betat (23) e lɔ Haman. A ga kana tɛ̀ yɛ yaga Mɔrdɛkai, yɛ womo de a ha ha de ha sey neken mō.”
Da Vwel a vɛ̌ nɔng nu, a ye, “Bē wɔ̀ luga hɛ e ra gwɛ!” 10Ko ba kyè wɔ̀ luga Haman e ra cɔgɔt de a ga kana yong yaga Mɔrdɛkai. E bama mo, shôm Da Vwel ya de ye rɔ̀s.