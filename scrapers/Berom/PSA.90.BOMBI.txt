Bak wo nenaas
(Lɛlɛ 90—106)
Dagwi a sé gbak-gbak, ko mwasi e tala hɛ
Wôn Mose, mwât Dagwi.
1À Darwey, yimo e bedabeda mot,
hwà sé a wot kwɔ̂n dal.
2Gyam hwo yong beraku, gyam hwo yong jey,
hwo wɛ hwà sé Dagwi kayɛ jeng,
ko hwô se Dagwi nesheneshey.
3Hwó tâng bemasi, “Tɛ́ in pyɛ de yin a kana sè.”
Ano, yɛn e ku, bé to ɛn fongol.
4Neshey gu rining na sé sede pɔlɔ hining na hwo,
na sé sede e yos zɔng,
sede kejeng tyɔng de mwat a nɔ̀t ɛ kenevwa.
5Hwó hashe nekên bemasi, bé tē bit sede negwi.
Ba sé sede sɔng:
6gwó tulu, gwo ras nagasi,
ko nahywegelek gwo ye nɔɔshɔsh, gwo hworok.
7Shom mō ya sé ré ot,
ye tɛ̀sɛ hot, wot a tē lot.
8Hwó bɛrɛng hot jeng de wot a sê râ banɛn zɔng wɛt,
ko hwó kulsa neburu de wot e lɛsɛ arɔng.
9Neken mot nê tānga tala hɛn yaga shom mō,
ne kweres sede hwɔtɔ̂ nesong.
10Wot ê tɔk wul neshey kuru bataama,
gyeng kuru rwit, ka sede wot a rɔngɔl na gap.
E ji neshey nemo mo, nehak na sé de na dal na nerat,
ko nɛ̀ mwa arɔng ne vey na yɔ́m na lashê yey.
Neshey ne kweres pyùu, jeng tyɔng, wot a ga kyè.
11Wa a tɔk yɛnɛ̂ shom mō ɛ?
Ya sé ryey o tyɛng na sap de hwó simo yi na wot.
12Basa a wot, na wot a ra fwom rwat na nepɔlɔ de wot a vɔk,
ano, wot ê vɔk netsitsɛng.
13Vɔk e yɛ̌ jeng de hwô ra shom ɛ?
À Dagwi Darwey, wot a sé besam mō,
wok nemwishish mot, ko hwo yē ros à shom mō!
14Tik wot a tɔk kanɛ nagasi, hwó tɛ̀ yey na wot.
Ano, wot ê mok lwɛlɛ na yey pyɛng vɔk e yɛnɛ̂ neken mot.
15Hwà ga vɛ neshey e de tabak hot,
ko wot a ga di neshey sɔ̂ rezot.
A remo, nɔng ot neshey yey pyɛng
de na wul nepyak nane mo.
16Tik, wot de wot a sé besam mō wot a di tomong mō,
tik nèy mot ne di gbɔng nerey mō arɔng.
17À Darwey, Dagwi mot, vɔk ot naka!
Tik fwom mot gwo re nuyel!
Ey, tik wot di wɛng e gwɛ!