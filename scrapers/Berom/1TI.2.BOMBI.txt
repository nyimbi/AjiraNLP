Vô redu e ra rê fongol
1E susu mo, ma sé shonong e ra yin, na yin a ha a Dagwi pyɛ̂ mwa de yin e simo e ji newon min, na yin a lolo hɛ na yin a feng a yɛ arɔng. Rá in ano yaga bemât mwa, 2yaga begbɔng begwɔ̀m tanga bwang vemo de ba vɔk gbɔng tom, yaga na wot a bin sangal yaang, na wot a to sangal tyang e jeng de begwong mot ba jam a Dagwi, ko wot a vɔk negwɔn nerat e kagwɛ gwong arɔng. 3Yēmo ya sé ryat, ko ye yong a Dagwi, Mwât Sey ot, yey. 4E yɛ̀ de e simo na bemât mwa be sey neken, na yɛn a bin tɔk pyɛ́ de ya sé tsak o. 5Yaga Dagwi a sé gwining, ko e mwat gwining zɔng de a sé e tê Dagwi na bemat, yɛ à Kristi Yɛsu de a sé mwat, 6de a nɔng tó mɛ na a bin vibis mɛ̀ bemât mwa. E jeng de ya jam, pyɛ́ yemo ya dura dɛdɛɛt, Dagwi e simo na a sey bemât mwa. 7Yaga ano, Dagwi a tɛ̀ me, me sè mwât sharâ há mɛ, na me to sè tom mɛ arɔng. A ra ano, yaga na me basa a vemo de ba sé BeYuda wɛt rehâ sêy tsak o na Dagwi de ra sé mwin. Ma sé ha tsak o, ko ma sé ra bɔs wɛt!
8Me simo na beras de be raa Dagwi na neyey mɛn mwa be nása vɔ mɛn e rak o, na be ra won e kahɛ kwɔn de ba man ɛ̀ yaga rê fongol. Bē ra ano sana vɔk shom kɛ cuna. 9E rà beha arɔng, me simo, yɛn a ra pyɛ́ de ya jam, bē bɛrɛng hywɛ yerê yɔ̀m de be tɛ̀sɛ, na be tɔrɔ hɛn e gwong de gwo dura gyêng bato mɛn. Yɛn a tak bato mɛn nediri mo wɛt, kɛ be tɛ̀ lɛlɛ dyam shinang, kɛ beta berat sedesi, kɛ berugu de ba vɔk dyām yɔ̀kyɔk. 10Ko tik na be tɔrɔ hɛn na yerê pyɛ́ de ya jam a beha de be tē, yɛn a sé beha-raa, yɛ̄ a tomong rat. 11Tik na beha be masa pyɛ́ e ji neyuu, na be to dyɛng bato mɛn naka. 12Me simo a beha na be basa e kwɔ̂n rê fongol wɛt, kɛ na be vɔk reto e ra beras wɛt; ko tik na be sǎ yuu. 13Yaga bà tānga yong Adam, ko e bama mo, Hawa. 14Ko à sè e Adam de bà kwɛlɛng wɛt, à sè e hwā mo de bà kwɛlɛng, ko à tɛ́ ɛ mwât gyili redu Dagwi. 15Mwa ano, ba rɔda sey beha e tɔ̂s nèy, ka sede yɛn e re nuyel na sêy tsak o na Dagwi, na yɛn a tɛ̀ yey na bemat, ko ka sede sángal mɛn ha sé jɛrɛ, na yɛn a gyeng bato mɛn arɔng.