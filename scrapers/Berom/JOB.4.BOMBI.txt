Tɔrɔng hê mɛsɛng
(Iyɔp 4:1—14:22)
Hâ Elifas
1Elifas wo Teman a hanat a ye,
2“À Iyɔp, ka mwat a tɛ̀ nu e ha mo, ê sè buru bɛ?
Ko wa ê kyɛm a man nu ɛ!
3Mwin, hwà ga basa a bemat pyak,
ko hwà ga gwɛ a vemo gap de ba vɔk vwɔ wɛt.
4Neha mo na ga ye cik à vemo de be tíi bol,
hwà ga tɛ̀ bakwot káskas.
5Ko di, ha ga sɛ̀ o, hwà rɔgɔs yey wɛt,
ha ga ra o ko hwó bɔ́rɔng.
6Me ye, sâp Dagwi he de he gyeng o,
ko nerât begwong mō ne à sɛ̂t yey.
7Bare, e wɛ̌ mwat de a sé haalal de a ga sang lashe hɛ ɛ?
Kɛ hwà ga wok ba ga wey na bemat berat bɛ?
8Pyɛ de ma di, e vemo de be tus pyɛ́ vyes
kɛ be yong reyɔm, yɛn be yɛt bwâl pyɛ́ mo.
9Dagwi e pɛl nesong mɛ ko yɛn e pere wey,
shom mɛ ye yi puu ko yɛn be tɛ́ ɛn yapyi.
10Lulûm gukum na toshô hwā mɛ
tanga yìn nèy mɛn — mwa vit à gap.
11Gukum wa sé tɛ́ ɛ vit à gap,
nèy wɛ ne shara hɛn.
12Ba ga vey shigi a me ha,
ko ma vo ɛ̀ pyɛ tyɔng e ha mo.
13E ji negwi naturuk,
jeng de nevwa na ga vo bemat mwa,
14ma wok bengyip, ma vow,
bekup hom mwa ba digis yɛk-yɛk.
15Ko gul gwa pere kwey a me hyuulul,
setôt rebek hom sa sogo.
16Ma di gabik hak sede mwat.
Ha tumal, ko ma tɔk hɛ wɛt.
Kwɔn há sé yuu ko ma wok fwɔ gwa ye:
17Mwasi e kyɛm a sè cik e bayis Dagwi a?
E kyɛm a sè haalal e nuyêl mwat de a yong ɛ arɛt?
18E tɔk tɛ̀ gap e ra bemât fwom mɛ wɛt,
e gyong betom-lagwi sede a sɛ̀ ɛn na buru,
19tàga vemo de ba yong ɛn na fongol,
be bunut hɛn sede shɔ̄t.
20Be hwongo hɛn, yi e nagasi wɔ̀ e nawiri,
be tɔk to wuna hɛn wɛt,
yɛn e pere wey gbak-gbak.
21Ka ba jut pyɛ̂ mwa de a vɔk,
e ku vit a netsitsɛng.”