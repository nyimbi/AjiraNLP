1Dagwi Darwey a ye, “E jeng yane, bê paa bekup begwɔ̀m Yuda na vɛ bemat nuyel mɛn, vɛ bepiris hom, na vɛ bezarap hom, tanga vɛ bemat Yɛrusalɛm yi e besak mɛn. 2Bê tɛnɛ vɛ e gwi, na e pwɛl tanga e mwa netangacɛn lagwi, pyɛ́ yemo de bemat o bá kana tɛ̀ yey na yɛ, ko yɛn á ra a yɛ fwom, yɛn á kana raa yɛ, bá kyese vos badu na yɛ, ko yɛn á re a yɛ fongol arɔng. Bê tula bekup o kɛ be rangas vɛ wɛt, ko bê nàra sede bagwɔt fongol e vwel. 3Ko yere bemat jey vyes, yemo de ya dal, ko yɛn a sé sangal e nekwɔn de ma ga shara hɛn vɔk ɛ, bê dal na simo be kushu e tô re nuyel na sangal beken. Me Dagwi Darwey, Da Jey Mwa ma ha ano.”
Banɛn na tabâk BeIsrayɛl
4“Hwô yang ɛn, Dagwi Darwey a ye ngan:
Sede bemat be gaba, be to sogo wɛt a?
Ka sede ba vuru gwong, be to ɛn wɛt a?
5Yaga sɛ́ de yin bemat hom yin a doyo yi na me,
yin a nàra e de doyo yi na me ɛ?
Yɛn a ga kaba kwɛlɛng na vɔ ba,
yɛn a ga kyɛ́ ɛn nà toyo.
6Ma ga wet betong hywɛ,
ko yɛn e ha tsak o wɛt.
Vit à womo de e doyo yi e neves,
e tē, ‘Ma ga ra sɛ́ ɛ!’
Kawɛ e ji mɛn a ga doyo e begwong mɛ,
sede dwa de wo tele na yol wɔ̀ yel e ji como.
7Shwɛ́l de ye tele e lagwi
ya tɔk jeng de ye toyo,
ko bewǔtut, na nenon bakwɔk, tanga belarwat
yɛn e gyeng jeng toyo mɛn,
ko bemat hom ba tɔk
Badu Dagwi Darwey wɛt.
8Yi e rɛ de yin e tē, ‘Wot a sé tsɛng-tsɛng,
ko wot a tɔk Badu Dagwi Darwey ba sé na wot’,
ko e ji ha min, bemat-jɛk
ba ga segsa Badu mo na bɔs.
9Bê nɔng ve netsitsɛng rekyen,
ê sè a yɛn yɔɔt, ko bê vos ɛn.
A vemo de yɛn a ga kyɛ́ ɛn hâ Dagwi Darwey,
ko e nɛ̌ netsitsɛng de yɛn a vɔk ɛ?
10Yaga ano, mê nɔng bemat beduk beha mɛn,
ko hiri mɛn, na bemat de ba re ɛn e como.
Yaga yi e swɛl vɔk e rwey o mɛn
kawɛ e ji mɛn a vɔk cwey pyɔlɔ vyes.
Yi e zarap, vɔk e piris,
kawɛ e ji mɛn e vɛ́sɛ bɔs.
11Yɛn e rɔgɔs baram bemat hom yɛt wɛt,
be tē, ‘Netyang, kayɛ pyɛ ya sé tyang’,
ko vit à pyɛ de ya sé tyang.
12Yɛn e ra pyɛ̂ rekyen,
yɛn e ra pyɛ̂ byɛm-byɛm,
ko mwa ano, yɛn e vo rekyen wɛt,
yɛn dura vô rekyen wɛt.
Yaga ano yɛn ê gabsa
sede vemo de be gabsa
e jeng de mê tabak hɛn,
ko ê sè yɛnɛ mɛn à hane.
Me Dagwi Darwey ma ha ano.
13Jeng de ma kana simo tula hɛn,
ko yɛn á sè sede retin anap de ra tɔs wɛt,
sede retin regwi de ra mara wɛt,
berang o mwa ba ga ye nɔɔshɔsh,
ko ma ga nɔ̂ng bemat beduk gwong na be sey ɛ vwel o.
Me Dagwi Darwey ma ha ano.
14Bemat Yɛrusalɛm ba rangal ba ye:
‘Yaga sɛ́ de wot a sé sangal bɛs ɛ?
Vey in, na wot wɔ̀ lɛrɛ hot e bapomo de ba gwɔrɔ vɛ,
na wot a wey e hwomo,
yaga Dagwi Darwey, Dagwi mot a ga gang ot na shɔt reku,
ko a ga nɔng ot nshî nedɔm na wot a sɔ,
yaga wot a ga ra a Dagwi Darwey banɛn.’
15Wot a jama sangal netyang, ko vit à nerat,
wot a jama tɛ́ tyang ko vit, sɛ̌ bengyip zɔng!
16Be wokos pɛsɛl bawol bedwa mɛn e Dan,
vwel o mwa he digis na tosho bedwa mɛn.
Yɛn a ga vey wey na vwel o, na kayɛ pyɛ de ya sila hɛ̄,
vê gbɔng repomo mo tanga ve sangal e ji rɛ.
17Di, ma sé hala begwɔ̄m e tē min,
bègàbak de be tɔk ra hwal vɛ wɛt, ko bê roros hin.
Me Dagwi Darwey ma ha ano.”
Lɛlɛ sesin Yirmiya
18Bê tɔk tɛ̀ lashe yey hom tyang wɛt.
Yey hom ye royo mɛ̀.
19Wet in betong!
Me wok sesin bemat hom e yɛnɛ vwel o mwa.
“Dagwi Darwey a to sé e Siyɔn wɛt a?
Gbɔng Gwɔ̀m Siyɔn a to sé e hwomo wɛt a?”
Dagwi Darwey, Gbɔng Gwɔ̀m mɛn a toyo, a ye,
“Yaga sɛ́ de yin a tɛ̀ me lashe yey yi na re a cī fongol,
tanga yi na té guduruk a bedagwi bavwel baduk de ba sé yapyi ɛ?”
20Nahywɛp na ga kwey, bwal gwa ga tala hɛ,
ko ba ga sey neken mot wɛt.
21A remo de ba ga ngwɔgɔt bemat hom,
mwa na me arɔng,
ma sé ra sesin
a sé a mɛ kpɔrɔk mwa.
22Vit a hwal dyɛ̂ng yey e Gileyat a?
Vit a vwoshon e hwomo a?
Yaga sɛ́ kwong de ba ga tɔk tɛ̀
bemat hom tyang wɛt ɛ?