Sira de Dagwi a wuna na Davit
Lwɛlɛ̂ Ɛtan WoƐzra de gwo rɔgɔm.
1À Dagwi Darwey, mê ra lwɛlɛ̂ nerat mō kayɛ jeng.
Lwɛlɛ hom gwô ha wɔ sɛ̀ nezamang: hwà sé wo tsak o.
2Ey, mê tē, “Nerat mō na rɔda nàra gbak-gbak,
tsak o mō wô nàra sede lagwi.”
3Hwà ye, “Ma ga wuna me na sira tanga Davit,
yɛ wɛ de ma ga kasa,
ma ga vo a yɛ nu ma ye,
4Kayɛ jeng bê sɛ̀ gbɔng gwɔ̀m yi e yere mō,
mê tɛ̀ gwofwa negwɔm mō gwo nàra wɔ sɛ̀ nezamang.”
5À Dagwi Darwey, e tulâ lagwi, betom-lagwi be somo pyɛ̂ bes mō,
be ra lwɛlɛ̂ tsak o mō.
6Ey mwin, vit a hwak e lagwi de ê mara to mɛ na hwo,
vit a gwining e ji bemat-lagwi de a sé sede hwo.
7E tulâ betom-lagwi, be vow e nuyel mō, à Dagwi,
mwa yɛn de ba gwɔrɔ hwo be sap o.
8À Dagwi Darwey, Dagwi Dâ Jey Mwa, wa a vɔk reto sede hwo ɛ?
Hwà sé wo tsak o vit a sege.
9Hwà vɔk reto e ra gworep.
Jeng de bagung nshi be tē gundus,
hwà gyong vɛ, ko ne sǎ yuu.
10Hwà mɔrɔ Rahap, gwalwel-nshi, hwà bɔrɔs gwɛ.
Hwà shara vê repugu mō na vwɔ mō gwô gap.
11Lagwi wa sé mwo, jey ya sé myo arɔng!
Jey na pyɛ́ mwa de ya sé e ji mo,
e hwo wɛ de hwà yong yɛ.
12Hwà tɛ̀ rwa batin na wo bato,
berakû Tabor tanga Hɛrmɔn be somo hwo.
13Gap mō ha sé za wɛt,
hwó nára vwɔ yege mō gwô wɛng.
14Tîs negwɔm mō a het ngan:
hwó gas shɔt e tē, hwó gyeng badu.
Hwó tɛ̀ yey na bemat mō, hwà ye waa a hɛn ko tyɔng wɛt,
nemo nɛ a negwɔn negwɔm mō.
15Vê wɛng a vemo de be mok a hwo lwɛlɛ à Dagwi Darwey!
Yɛn e sɛsɛm nerat yi na hwo.
16Wot e wosho e de rɛɛ na nzem,
wot e kyè na to e gwi, yaga hwà gas shɔt e tē.
17Hwó nɔng ot gap de wot e dak mɛ kaa.
Yaga hwà tɛ̀ yey na wot, gap mot he gwɛsɛ hɛ.
18Hwo, à Dagwi Darwey, hwà kasa a wot mwât dul ot,
hwo, à Dagwi wo jɛrɛ wo BeIsrayɛl,
hwà nɔng ot gbɔng gwɔ̀m.
19A raane, hwà ha na vemo de bá sè pang na hwo,
hwà ha na yɛn e ji negwi-ywey, hwà ye,
“Ma ga sɛlɛ sugâ como hwak,
ma ga kasa bwôt mwat e ji bemat hom.
20Ma ga sɛ̀ Davit, sam hom,
ma ga shushu hɛ na něy de na sé jaram yaga me.
21Mê vɔk ɛ na vwɔ̂ gap hom,
yi na reto hom mê tɛ̀ ɛ a vɔk gap.
22“Vê repugu mɛ ba rɔda kwɛlɛng hɛ wɛt,
vemo de be simo be re bol mɛ, bê sɛ̀ gwong wɛt.
23Ma rɔda wey na vê repugu mɛ,
mê mɔrɔ kawɛ de e bɛɛ hɛ ves.
24Mê tɛ̀ yey na yɛ, mê se pang na yɛ,
mê tɛ̀ ɛ, a vɔk gap kayɛ jeng.
25Mê tɛ̀ ɛ, a re negwɔm e ra bavwel
wɔ̀ ye dɔ a nerɔt tanga berep.
26Davit a rɔda yang me,
‘Hwà sé da hom na Dagwi hom,
hwà sé a me sede fwara, kwɔ̂n dal hom.’
27Ko me ma rɔda nɔng ɛ nedanelɔ,
mê tɛ̀ ɛ, a vɔk reto a dal begbɔng begwɔ̀m jey mwa.
28Ma tɛ̀ yey na yɛ kayɛ jeng,
ko sira de ma wuna na yɛ hê nàra.
29Yere mɛ yê re negwɔm mɛ nesheneshey,
gwofwa negwɔm mɛ gwô nàra gbák de lagwi wa sé.
30“Ka sede yere mɛ ya kyɛ́ ɛ nà gyeng basa hom,
yɛn a ra pyɛ́ de ma nɔng ɛn nu e ra yɛ wɛt,
31ba byɛs basa hom,
ba gyenges ha hom wɛt,
32me, ma rɔda tabak hɛn yaga banɛn mɛn,
ma rɔda tɛ̀, yɛn a sɔ rezot yaga buru mɛn.
33Ko ma rɔda tik nà tɛ̀ yey na Davit wɛt,
mê tik nà sila nu de ma vo a yɛ wɛt.
34“Ma rɔda kwɔrɔ sira de ma wuna na yɛ wɛt,
mê sege ha de ha nusu yi e nu hom arɔng wɛt.
35Gbak de ma ga sira na reza hom,
ma rɔda kwɛlɛng Davit wɛt.
36Yere mɛ yê re negwɔm mɛ nesheneshey,
gwofwa negwɔm mɛ gwô nàra gbák de gwi gwa sé,
37gbák de pwɛl gwa sé,
pwɛl de gwo bɛrɛng yi e larwak, gwo nɔng nuha.”
38Ko di, à Dagwi, hwà tɛ̀ shom na gbɔng gwɔ̀m de hwà kasa,
hwà nɔng ɛ ma, hwà ye zak a hɛ.
39Hwà kwɔrɔ sira de hwà wuna na sam mō,
hwà teshe na kpîn negwɔm mɛ.
40Hwà rùnus jwa-pomo mɛ,
ko nekwɔn dal mɛ hwà ga tɛ̀ nɛ na tɛ́ ɛn barin.
41Mwa vemo de be kwey be hashe pyɛ́ mɛ,
yére dyuk ye shɛgɛsh hɛ.
42Hwà nɔ̂ng vê repugu mɛ wɛng,
hwà tɛ̀ vemo de be bɛɛ hɛ ves be vɔk yey pyɛng.
43Hwà lashe pyɛ̂ como mɛ,
hwà nɔng ɛ wɛng e como wɛt.
44Hwà tɛ̀ ɛ, a bidɛ nerey mɛ,
hwà gang gwofwa negwɔm mɛ.
45Hwà tɛt a yɛ nepyak neshey,
hwà kyiri hɛ na rekyen.
46Vɔk e yɛ̌ jeng à Dagwi Darwey de hwô kyɛ́ o nà wok me ɛ?
Vɔk e nesheneshey a?
Vɔk e yɛ̌ jeng de shom mō yê sǎ e de raye me ɛ?
47Neken hom na rɔɔ ba a?
Hwà yong bemasi, vit a retin a?
48Hwak a sé de ê nàra kwen sana ku bɛ?
Hwak a sé de ê tɔk hywit ɛ sana yel e sak bɛ?
49À Darwey, sɛ́ de hwô ra,
na hwo dura a wot mɛ nerat mō ne yimo ɛ?
Hwà kana sira a Davit, hwô dura a yɛ nɛ,
ko tsak o mō wɛ a lek mō.
50Bàre na besam mō de be byɛs ɛn.
Me wɔlsɔk dusâ yére bemât jey pyak.
51À Dagwi Darwey, vê repugu mō be byɛs gbɔng gwɔ̀m de hwà kasa!
Bé byɛs ɛ kagwa de ba di ɛ.
52Bē somo Dagwi Darwey nesheneshey!
Ano, a sè ano!