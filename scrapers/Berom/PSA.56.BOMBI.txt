Tɛ̂ gap e ra Dagwi he ro bengyip
Lwɛlɛ̂ Davit de a ra e bama de BeFilisti ba vo ɛ e Gat. Bē ra gwɛ na fwɔ̂ lwɛlɛ “Gwobɔp de gwa sé yuu de gwa sé shan.” Gwá sè e vwɔ̂ mwât kyè na lɛlɛ.
1À Dagwi, tosho reyɔm hom,
yaga bemat be pɛsɛl a me kya.
Mwa wosho, vê repugu hom be hwosom me.
2Vemo de be hwosom me ba sé pyak,
yɛn e pɛsɛl a me kya mwa wosho.
3À Dagwi De Hwà Dal Na Reto Mwa,
ka ma ka sé e ji bengyip,
mê tɛ̀ gap e ra hwo.
4Me dak kaa na Dagwi, yaga a ga vo a me nu, ê sey me.
E yɛ de ma tɛ̀ gap e ra yɛ, ko mê wok bengyip wɛt,
E yɛ̌ pyɛ de mwasi zɔng ê ra na me ɛ?
5Bemât repugu hom be sɛgsa ha hom mwa wosho,
be bare pyɛ́ vyes de bê ra a me zɔng.
6Yɛn e tula hɛn e lɛrɛ, be bɛrɛng kayɛ pyɛ de me ra,
ko be simo be wey na me.
7Yɛn ê wul dem hak na neves mɛn o a?
À Dagwi, wey na yɛn e ji shom mō.
8Hwà tɔk ríni hom mwa,
hwà ga tula nemwishil hom,
nepyak nɛ na sé e jɛk na hwo.
9Ano, jeng de mê yila hwo yaga sɛlɛ,
bemât repugu hom bê to ɛn na bama,
yaga ma tɔk, hwo à Dagwi, hwà sé tanga me.
10Me dak kaa na Dagwi, yaga a ga vo a me nu, ê sey me,
ey, me dak kaa na Dagwi Darwey yaga vonu me mo.
11E yɛ de ma tɛ̀ gap e ra yɛ, ko mê wok bengyip wɛt.
E yɛ̌ pyɛ de mwasi zɔng ê ra na me ɛ?
12À Dagwi, mê sila pyɛ́ de ma ga kana vo ɛ nu,
mê nára a hwo nenɔrɔ na me feng a hwo mɛ.
13Hwà ga sey me yi e reku,
hwà tik na me ye bugurɛk wɛt.
Ano, mê kyè e nuyel mō,
e ji negbey de ne nɔngɔs neken.