Mose a tɛ̀ nerat e ra yére BeIsrayɛl
1Neha tɛ̂ nerat a nemo de Mose, mwât fwôm Dagwi a tɛ̀ e ra BeIsrayɛl gyam na a ku:
2Dagwi Darwey a yi e Raku Sinai.
A sogo sede gwi e ra vwêl Ɛdɔm
ko a tɛ̀ negbey e ra bemat mɛ yi e Raku Paran.
Vê jɛrɛ gu kuru bá sè tanga yɛ,
sede kya e vwɔ yege mɛ.
3Dagwi Darwey a tɛ̀ yey na bemat mɛ,
ko mwa vê jɛrɛ ba sé gyat e vwɔ mɛ.
Yɛn a ye guduruk e cât bol mɛ
na yɛn a gyeng nu mɛ.
4Mose a nɔng ot Badu,
ba sé gbɔng pyɛ nedanelɔ ne yerê Yakɔp.
5Dagwi Darwey a ga tɛ́ ɛ gbɔng gwɔ̀m
bemat mɛ BeIsrayɛl
e jeng de bemât yére mɛn na vê nuyel mɛn
ba tula hɛn e dem hining.
6Mose a ye ngan e ra yerê Rubɛn:
“Yerê Rubɛn de ya sé cen ye sang wey wɛt,
mwa ano de yɛn a sé hyehyet zɔng.”
7E ra yerê Yuda a ye,
“À Dagwi Darwey, wet betong na sesin mɛn
jeng de yɛn e jama sɛlɛ.
To wuna hɛn na bwang yére mɛn.
Gwɛ̌ a vɔ mɛn gap, à Dagwi Darwey,
na hwo sɛlɛ hɛn e ra vê repugu mɛn.”
8E ra yerê Levi a ye,
“Urim na Tumim mo ba sé yaga bemât fwom mo vê tsak o.
Hwà mara hɛn e Masa,
ko hwà ra kyisa na yɛn e lel nshi ve Mɛriba.
9Yɛn a dal na dyɛ̂ng bato mɛn vey na hwo,
dyɛ̂ng to mo ha dal hemo de be ra a beda na beneng,
begwa beras kɛ nèy.
Yɛn a gyeng ha mo,
ko yɛn a gyeng wuna-na-sira mɛn na hwo na tsak o.
10Yɛn a rɔda basa a mwa yére Israyɛl gyêng badu mo.
Yɛn a rɔda nása a hwo
nenɔrɔ̂ pyɛ̂ nesang hyɔɔlɔl na ne yas de be rangas
e ra gàgbang rangâs yas mo.
11À Dagwi Darwey, sɛlɛ yere mɛn na ye ras,
na hwo tɛ̀ nerat e ra yɛ.
Vɔk yey pyɛng na pyɛ de yɛn e ra.
Wey na vê repugu mɛn mwa,
na yɛn a kwon to sogo e ra yɛn wɛt.”
12E ra yerê Bɛnyamin a ye,
Yere de Dagwi Darwey
a tɛ̀ yey na yɛ yê sangal tyang na yɛ.
E gyeng yɛ kahɛ wosho,
yaga na a gyep yɛ e berakû yɛ.
13E ra yerê Yɔsɛf a ye,
“Tik na Dagwi Darwey a tɛ̀ nerat
e ra vwel mɛn na rwak, na mwɛngɛ,
na nshi yi e nɛ̂n vwel —
14hê vɔk nèy cɔ́gɔt nerat sizɔng kahɛ tuk,
pyɛ̂ hwiri ryat sizɔng kagwɛ pwɛl,
15bwal rwat gwô susu
yi e ra beraku beroso.
16Tik na vwel mɛn he sila na kayɛ pyɛ de ya sé ryat.
Ko Dagwi Darwey a tɛ̀ nerat e ra hɛ.
Yɛ de á ha yi e reburuk de kya há sè re.
Tik na nerat yerê nemo ne hwo e ra yerê Yɔsɛf,
yaga e yɛ de ba kasa e ji begwa mɛ.
17Yɔsɛf a vɔk gâp mus,
ko a vɔk ngɛngɛ̂ kpam-cungun.
Ngɛngɛ mɛ bê sè e tô ve Manase gu rining
ko bê sè e tô ve Ɛfrayim gu kuru.
E tɔk zagat yére bemât jey na vɛ,
ko a gangas hɛn mɛ vɔk e neyɛnɛ̂ jey.”
18E ra yére Zɛbulun na Isakar a ye,
“Tik na Zɛbulun a sè nedanerey
e byɛ de yɛn e ragas na bedwa-nshi,
ko tik na nedanerêy Isakar ne gwɛ̌ e nelɔ mɛn arɔng.
19Bagyɛng mɛn bé yila e ra rezâ Dagwi e raku mɛn,
ko be nása nenɔrɔ̂ yas de na sé tyɛng e hwomo.
Na ne pyɛ́ de ya sé e lɛrɛ e bazɛ̂k rekwogom.
Yas gworep ya sé sede nevasal de yɛn e ngas.”
20E ra yerê Gat a ye,
“Be somo Dagwi de a nɔng ɛn yɛnɛ̂ vwel rey o.
Gat e gyeng sede gukum
na a hama vwɔ̂ pyɛ kɛ bekup fwɔ mo ayi.
21Yɛn a kasa bak vwel de wa dal na nerat yaga bato mɛn.
Ba nɔng ɛn numo hê mwât nuyel.
Yɛn a gyenges nû Dagwi Darwey na badu mɛ
e jeng de bemât nuyêl BeIsrayɛl ba tula hɛn e dem hining.”
22E ra yerê Dan a ye,
“Dan a sé hwêy gukum,
E gyilsit yi e Bashan.”
23E ra yerê Naftali a ye,
“Naftali a sè nerat sizɔng yi na
Dagwi Darwey de a wok neta mɛ.
Vwel mɛn ha yi e Gworep Galili vɔk e rwa batin.”
24E ra yerê Ashɛr a ye,
“Ashɛr a vɔk nerat de na dal ne bwang yére mo.
Tik na begwa mɛ be simo hɛ,
ko tik na vwel mɛ he vɔk batîn pat pyak.
25Tik na be man rùhup bapomo mɛ na dyam, tanga dyam pama,
yaga na a bin sangal ɛ tyang gbak-gbak.”
26Vit à dagwi hwak de a sé sede Dagwî BeIsrayɛl.
E kyè na gbɔng nerat mɛ e lagwi.
E kyè e ji bale na a vey sɛlɛ hin.
27A sé e Dagwi de e dopse gyepes hin,
E kula hin na vɔ mɛ nesheneshey.
Á rɔ́ a yin vê repugu min ko a ye, yin wey na yɛn mwa.
28Yaga na BeIsrayɛl be sangal tyang
na yêy dyɛngɛ e vwel mɛn.
Yerê Yakɔp yê sangal e vwel
de ha sila na pyɛ̂ yeneng tanga nshî anap.
Lagwi wô rop mwɛngɛ e ra hɛ kayɛ jeng.
29À Israyɛl hwà sé wò yey pyɛng tyɔng wɛt!
Vit a hwak sede hwo.
Hwà sé yere de Dagwi Darwey a ga sey o.
Dagwi Darwey pyɛ mɛ a sé ruga mo na wal mo,
na a gyep o, na a nɔng o wɛng.
Vê repugu mo bê vey,
be ra won na hwo tosho reyɔm mɛn,
ko hwo hwô bɔrɔs hɛn e nɛ̂n bol mo.