Bê ba re Yɛrusalɛm e como
1Hâ Dagwi Darwey vɔk na Yirmiya à hemo jeng de Zɛdɛkiya gbɔng gwɔ̀m Yuda a tomo a yɛ Pash-hur Malkiya na Tsefanya Maaseya piris na yɛn a wɔ̀ rangal hɛ ngan: 2“Gabɔk wɛt, ha na Dagwi Darwey yaga wot, yaga Nɛbukadnɛzar gbɔng gwɔ̀m Babilɔn na bemat como mɛ ba sé rɔnɔ gbɔng repomo mot na como. Gyeng rɔ̌ Dagwi Darwey ê ra a wot pyɛ bes mɛ cak de yê tɛ̀ gbɔng gwɔ̀m o a toyo yi na wot.”
3Ano kwong, Yirmiya a yang ɛn, 4yɛn a yang Zɛdɛkiya ngan, “Dagwi Darwey, Dagwi Israyɛl, a ye, ‘À Zɛdɛkiya, ma sé kyè wɔ̀ re bemat como mo de ba sé tó como na gbɔng gwɔ̀m Babilɔn na bemat como mɛ. Mê tɛ̀ be tula regwɔt pyɛ̂ como bemat mo e tê gbɔng repomo. 5Mê tó como na hwo na gap hom mwa, na lashe yey hom mwa, na shom hom de ya sogo sizɔng. 6Mê wey na kawɛ mwat de a sangal e gbɔng repomo remo; ko bemat mwa na yas bê kushu na tumbang. 7Ko di hwo, na bemat fwom mo, na mwa vemo de ba hywit ɛn e como, na vyong, tanga tumbang — mê tik Gbɔng Gwɔ̀m Nɛbukadnɛzar a vos in, yɛ na ve repugu min de be simo be mɔbɔs hin. Nɛbukadnɛzar ê wey na yin. A rɔda tik hwak e ji min a hywit ɛ wɛt, ê tosho reyɔm, kɛ a wok nemwishish hwak e ji min wɛt. Me Dagwi Darwey ma ha ano!’ ”
8Ano de Dagwi Darwey a ha a me na me ha a bemat o, me ye, “Wet in betong! Me Dagwi Darwey ma sé nɔng in kasa e tê gwong de gwo kyè vɔk e neken, na gwomo de gwo kyè vɔk e reku. 9Kawɛ mwat de a sangal e gbɔng repomo mo, bê mɔrɔ hɛ na como, kɛ na vyong, kɛ na tumbang ow. Ko kawɛ mwat de a nusu e jey, na a nára a BeBabilɔn tó mɛ, yɛn vemo de ba sê como na gbɔng repomo mo, bê mɔrɔ hɛ wɛt; ko ê hywit ɛ na neken mɛ. 10Ma ga tɛ̀ e yey hom mê tik gbɔng repomo remo re nàra wɛt, ko mê wey na rɛ. Mê nára a gbɔng gwɔ̀m Babilɔn rɛ, ko ê tɛ̀ kya e rɛ hywiri. Me Dagwi Darwey ma ha ano.”
Ba ga yɛrɛ a lɔ gwɔ̀m Yuda shɔt
11Dagwi Darwey a yang me me há a lɔ gwɔ̀m Yuda ha hemo ngan, “Wet in betong na ha de ma sé ha: 12À yerê Davit! Dagwi Darwey a ye ngan:
“ ‘Gas in shɔt e tē kahɛ tuk,
sey in mwat de ba sé mɔt ɛ,
yi e vɔ womo de e tak a yɛ,
ka ano wɛt ko shom hom yê sogo sede kya,
hê re ko vit à mwat de ê tɔk rimi hɛ,
yaga pyɛ́ vyes de yin e ragas.
13Di, ma sé ra nu na hwo, à hwo wo sangal e nɛk,
sede gwofwa de gwa nusu garang e tyɛl,
hwo de hwó tē: Wà ê tɔk vey hwo e ra me,
kɛ wà ê kyɛm a yel e nekwɔn dál hom ɛ?
14Mê tabak hwo, tyɛng na neves tom mo,
mê tɛ̀ kya e lɔ gwɔ̀m mo de be tang hɛ à rehwot,
ko hê re kayɛ pyɛ de ya rɔnɔ hɛ buruk.
Me Dagwi Darwey ma ha ano.’ ”