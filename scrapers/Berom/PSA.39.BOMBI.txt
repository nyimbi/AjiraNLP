Nekên mwasi na sé nesong zɔng
Lwɛlɛ̂ Davit de a ra a Yɛdutun.
Gwá sè e vwɔ̂ mwât kyé na lɛlɛ.
1Ma ga tik e yey hom, mê tē naka,
na me kwon ra renɛn yi na neha hom wɛt.
Mê bang nu hom yuu,
jeng de bemat beves ba sé bagat.
2Ma saa yuu sana hanat pyɛ cak,
ko ha sɛlɛ me wɛt.
Yɔ́m hom he gwɛsɛ hɛ sedesi.
3Yey hom ya sila na bɔrɔk,
a sé sede kya he re me,
ko ma hwo hanat, ma ye,
4“À Dagwi Darwey, dura a me jeng de neken hom nê tala hɛ,
tik na me tɔk bwang nepɔlɔ de na rɔngɔl ɛ.
Ano de mê tɔk kejeng de ka tɛt a me.
5Di, neken de hwà nɔng me, mê pɔl ba wɛt,
nepyak nepɔlɔ hom na sé a hwo pyɛ wɛt.
Mwin, nekên mwasi na sé sede nesong zɔng,
6ne vey, ne tala hɛ sede rezina.
Mwa ano de e tē gàk e pyɛ́ pyak, ko ya sé yapyi zɔng.
E kuyɛ e de tulâ yas, ko a tɔk kɛ e wa de ê vɔk yɛ wɛt.
7“Ko sɛ̌ a remo, à Darwey, sɛ́ yɛ de me sɛt ɛ yey ɛ?
A sé e ra hwo de me tɛ̀ gap!
8Sey me yi e banɛn hom mwa!
Hwo tik vemo de be gyeng ha mō wɛt be byɛs me wɛt.
9Ma rɔda sǎ yuu, mê ye pyɛ cak wɛt,
yaga e hwo wɛ de hwà tɛ̀, ma sé sɔ reyɔm ano.
10Tik tabak me!
Ma ga tɛ́ me hywiri yaga nɔrɔs vwɔ mō.
11“Hwó tabak ko hwó gyong bemasi yaga banɛn mɛn,
hwó wey na pyɛ́ de ba dal na tɛ̂ yey na yɛ,
sede kǔt de gwo lashe pyɛ́.
Mwin, neken mwasi na sé sede nesong zɔng.
12“À Dagwi Darwey, wok won hom,
wet betong na sesin hom!
Hwo tik, na me tosho wɛt, vey na hwo sɛlɛ me.
Ma sé kwɛnɛt mō, ma sé sangâl rekyen,
sede remo de bedabeda mot bà kana sè.
13Tik bɛɛ me muu, na me to vɔk yey pyɛng
gyam na me kyè, me to me ba se wɛt.”