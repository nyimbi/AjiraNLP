Cīnat neha Sɔlɔmɔn à nemo
(C.Neha 10:1—22:16)
1Hwêy netsitsɛng dâ hɛ e vɔk yey pyɛng,
ko tɔ̂n hwey, he lashê yey neng mɛ.
2Nedanerey de ba sɛ̀ e begwong beves ne nɔng pyɔlɔ wɛt,
ko necik ne sey neken yi e reku.
3Dagwi Darwey e tik be re vyong wɛt,
ko e tik mwat vwes a sɛ̀ pyɛ́ de a vɔk cwey yɛ wɛt.
4Vwɔ̂ riri gwo vey na nepɛng,
ko vwɔ̂ wo té ngyɛ́k e râ fwom gwo vey na nedanerey.
5Hwey de he tula pyɛ̂ hey nahywɛp ha sé tsɛng-tsɛng,
ko womo de e dyɛngɛs nevwa e jeng bwal a sé wo rekyen.
6Be tɛ̀ nerat e ratô mwat de a sé cik,
ko nû mwat vwes he lɛrɛ yol.
7Báre na mwat de a sé cik ha sé nerat,
ko rezâ mwat vwes rê bɔsɔ.
8Mwât netsitsɛng e yey e gyeng du,
tɔn de a vɔk nu kpɛɛ bê wey na yɛ.
9Mwat de e kyè gyat e kyè tyang,
ko womo de begwong mɛ ba sé gwɔdɔrɔk bê tɔk.
10Womo de e tē mwǎt a bayis e vɛ̀sɛ na reyɔm,
ko womo de e gyong wɛshɛrɛk e tɛ̀ be sangal tyang.
11Nû mwât cik he nɔng neken sede lwel nshi,
ko nû mwat vwes he lɛrɛ yol.
12Pugu he sogo cuna,
ko tɛ̂ yey he bangas neburu mwa.
13Nu de ha vɔk tɔ́k-tsik he ha netsitsɛng,
ko mâ tɔn be tabak hɛ na gwele.
14Mwât netsitsɛng e lɛrɛ tɔk,
nepyak neha tɔn ne tanga vey na wey.
15Dyâm darwey ya sé a yɛ sede ruga,
ko nepɛ̂ng pwɛng ne vey na wey.
16Pyɔlɔ̂ wò cik ya sé neken,
pyɛ de be sɛ̀ na mwat vwes à banɛn.
17Mwat de e gyeng tabak a sé e gwong neken,
ko womo de e kyɛ́ ɛ gyong e vuru hɛ.
18Mwat de e lɛrɛ repugu a sé mwât kwɛlɛng,
ko mwat de e bere ryɔgɔt kpɛɛ a sé tɔn.
19Neha ne kat ko be bidɛ buru wɛt,
ko womo de e vɔk nu gak a sé wo sekwɛl.
20Neha wò cik na sé sede celes dyam pyɛng,
barê mwat vwes ha sé yapyi zɔng.
21Neha mwat rwat ne re na bemat pyak,
ko betɔn be kushu yaga dunus.
22Nerat Dagwi Darwey ne vey na nedanerey,
ko râ fwom pyak he vey na yele wɛt.
23Rágas neves ha sé a tɔn sede jɔgɔ,
ko negwɔn netsitsɛng na sé a mwât tɔk pyɛ̂ yey pyɛng.
24Pyɛ́ de mwat vwes e wok bengyip yɛ̄, yé hwo e ra yɛ̀,
mwat rwat ê sɛ̀ pyɛ̂ cwey mɛ.
25Jeng de gwogul rwak gwo kwey, mwat vwes e to sè wɛt,
ko wò cik a ga tɛ̀ tis gbak-gbak.
26Sede tamang e yìn, sede kyeng e bayis,
ano de riri a sé na mwat de a nɔng ɛ fwom.
27Sâp Dagwi Darwey hê gwɛ a hwo nepɔlɔ,
ko neshey mwat vwes bê tɛt nɛ̀.
28Sɛ̂t yey bemât cik he yɛnɛ na yey pyɛng,
ko cwey pyɛ̂ bemat beves be sang sɛ̀ wɛt.
29Dagwi Darwey a sé kwɔ̂n dal na womo de a sila gyat,
ko e wey na vê râ pyɛ́ vyes.
30Wo cik bê sang digta hɛ wɛt,
ko bemat beves bê sang sangal e vwel o wɛt.
31Nû mwât cik he nɔng netsitsɛng,
ko bê yang vê kwɛlɛng be man nu.
32Nû wò cik ha tɔk pyɛ de ya sé tyɛng,
ko nû beves he ha nebɔs.