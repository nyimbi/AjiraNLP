Talâ hwɔpɔ
(Bepiris 25:1-7)
1 Mose a yâng BeIsrayɛl, a ye: “E yɛnɛ̂ kahɛ shey hê netaama, yin a rɔda hala a bemat mwa dyām de yin e rangal hɛn. 2Yin ê ra ngan: Kawɛ mwat de a ga kana hwɔp a gwà mɛ WoIsrayɛl dyām a rɔda hala a yɛ yɛ. A to wɔ̀ sey yɛ wɛt, yaga Dagwi Darwey a ga ye, be hala yɛ. 3Yin ê tɔk wɔ̀ sey pyɛ́ de yin e rangâl bemât yére dyuk, ko yin ê wɔ̀ sey pyɛ́ de yin e rangâl yere min wɛt.
4-5“Ka sede yin a raa hâ Dagwi Darwey, Dagwi min, na yin gyeng na nehywɛ kayɛ pyɛ de ma nɔng in nu e ra yɛ yunung, ko bê sɛ pwɛng e ji min wɛt. Yaga a rɔda tɛ̀ nerat e vwel de a sé nɔng in hɛ nap. 6A rɔda tɛ̀ nerat e ra yin, sede remo de a ga kana sira a yin. Yin a rɔda hwɔ́p a bemât yére pyak dyām, ko yin ê jama hwɔpɔ̂ pyɛ cak yi na behak mɛn wɛt. Yin a rɔda vɔk reto e ra yére bemat pyak, ko yerê bemat cak yê vɔk reto e ra yin wɛt.
7“Ka sede gwà min WoIsrayɛl de a sé sangal e repomo min rehak e vwel de Dagwi Darwey, Dagwi min a sé nɔng in a bidɛ pyɛ cak, yin dura simô bato, na yin kyɛ́ in nà sɛlɛ hɛ wɛt. 8Dura hin a yɛ nerat, na yin hwɔp a yɛ pyɛ de e simo. 9Yin kyɛ́ in nà hwɔp a yɛ pyɛ cak, yaga shey hê netaama de bê hala a bemat pyɛ de ba hwɔp ha ga vey bagat wɛt. Yin tik báre ves yerê hemo he yel e ji neyey min wɛt. Ka sede yin a kyɛ́ in nà hwɔp a yɛ pyɛ de e simo, ko yɛ a rɔda tosho vɔk na Dagwi Darwey e ra pyɛ de yin a ra a yɛ, ko renɛn o rê sè e ra bato min. 10Nɔng in hɛ pyɛ mo washak sana simô to, ko Dagwi Darwey a rɔda tɛ̀ a yin nerat e ji kayɛ pyɛ de yin e ra.
11“Kayɛ jeng ba rɔda sɛ̀ BeIsrayɛl behak de ba sé bepɛng de be jama sɛlɛ. Yaga ano, ma sé nɔng in nu, viri hin vwɔ na yin sɛlɛ hɛn.”
Begwông vibis besam
(Nusu 21:1-11)
12 Mose a re nuyel, a ye: “Ka sede WoIsrayɛl hwak, rwas kɛ hwā, a row tó mɛ e sesam na gwà mɛ WoIsrayɛl hwak, tik na a ra a dalɔ mɛ fwom shey tyiimin. E shey hê taama bê viri hɛ na a kyè washak. 13Yin hala hɛ vɔ sǎn wɛt. 14Viri hin vwɔ na yin nɔng ɛ cak e ji pyɛ́ de Dagwi Darwey a nɔng in, vyēl na pyɛ̂ yeneng na nshî anap. 15Bare hin, yin á sè besam e Misra, ko Dagwi Darwey, Dagwi min á viri hin washak yi e hwomo. A sé yaga ano de ma sé nɔ́ng in nu hemo yunung. 16Ka sede sam o a kyɛ́ ɛ nà kyè, yaga a tɛ̀ yey na hwo tanga belɔ mō, ko a wok netâ sangal o, 17hwà rɔda jut ɛ vɔk e ruhûp lɔ mō, ko hwô boro a yɛ fwong na kwet e ra cɔgɔ̂t rwi mo. Ano, a rɔda nàra sam mō vɔk e neyɛnɛ̂ neshey mɛ e jey. Hwà rɔda ra tyɛng ano na sam hwā mo.
18“Hwo lashê yey jeng de hwà sé tɛ̀ sam mo e gwong wɛt. A ga ra a hwo fwom shey tyiimin e nû rebit pyɛ de hwà yâng talâ mwat de hwà jut na a ra a hwo fwom. Rá ano, ko Dagwi Darwey, Dagwi mō a rɔda tɛ̀ nerat e ra hwo e ji kayɛ pyɛ de hwó ra.”
Tɔ̂ mɛsɛng hê rɔndɔng tanga vyel
(Bepiris 27:26-27; Bara 18:15-18)
19 Mose a re nuyel, a ye: “Tik in detu yaga Dagwi Darwey, Dagwi mwa tɔ̂ mɛsɛng o hê berɔndɔng tanga vyēl min de ya sé beras o. Yin tɛ̀ bemus o be ra a yin fwom hwak, kɛ yin yɛt setôt vyēl o wɛt. 20Kahɛ shey yin na belɔ min yin a rɔda wɔ na tɔ̂ mɛsɛ̂ng yas o e kwɔn de Dagwi Darwey ê kasa na be re a yɛ fongol. E hwomo, yin ê re banama mo.
21“Ka sede yas o ye yɔmɔng, kɛ ya sé buga, kɛ pyɛ vyes cak ya mǎ yɛ, yin wɔ̀ nára a Dagwi Darwey, Dagwi min nɔrɔ̂ yɛ wɛt. 22Yin ê tɔk yɛt yɛ̄, yin re e lɔ. Kawɛ e ji min ê tɔk re banama mo, kɛ a sé haalal kɛ ligis ayi, tyɛng sede remo de yin e re banamâ ròs kɛ vow ow. 23Yin re nemi mo wɛt, ko yin losho nɛ e vwel sede nshi e negya.”