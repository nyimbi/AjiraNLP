1“A ga yang me sha na sangal,
bē tik me na reyɔm hom zɔng;
me ha ha na yey sit.
2Mê yang Dagwi, hwo kwon wey na me wɛt,
ha a me, ma buru a hwo de hwó ngyɛgɛt me a?
3A sé tyɛng na hwo ra yapyi na fwôm vwɔ mo a?
Hwó byɛs gwɛ, ko hwó feng na fwôm bemat beves e negya a?
4Bayis mo ba sé vê namâ rebek a?
Gwong de bemat be bɛrɛng e gwɛ de hwo bɛrɛng arɔng a?
5Nepɔlɔ mo na sé sede ne mwasi a?
Neshey mo sede nepɔlɔ̂ neken mwasi arɛt?
6Ka ano wɛt e sé ya tɛ̀ hwó raa bol hom,
hwó ngyɛgɛt renɛn hom ɛ?
7Hwà tɔk vit a me na nɛn,
hwà to tɔk vit a mwat de ê sey me yi e vwɔ mo.
8Hwo de hwà yong me, hwà manas nedem rebek hom,
ko remo, hwà sé wey na me.
9À Dagwi, bare e hwo de hwà yong me,
hwà yong me na fongol,
hwà to toyo na me e fongol.
10E hwo de hwà shusha me sede nevasal,
hwà tɛ̀ ma ga té me kwangarang
sede vut de ba gyit e rapyam.
11Hwà bang rebek hom na nama tanga hwó,
hwà wunsa me na bekup tanga berinis.
12Hwà nɔng me neken hwà dura a me nerat,
gyenges mo hɛ he gyeng sangal hom.
13Pyɛ́ yemo ya sé e lɛrɛ na hwo e yey mo;
ma tɔk hwà vɔk pyɛ́ yemo e bare mo.
14Hwó gyeng na hwo di kɛ me ra nɛn,
na hwo bin kyɛ́ o nà tɛ̀ me washak.
15Ka sede ma sé mwat vwes, gawey e ra me!
Ko ka vit a me na nɛn, mê tos to wɛt;
kyen ha ga kyiri me, ma sé sɔ zɔt.
16Ka ma tos to, hwó ra jàma hom sede gukum;
ko hwó to dura to mo pyɛ sap na me.
17Hwó yongos na hwo hwosom me e jeng e jeng,
shom mo ye gwɛsɛ hɛ vey sɛ̀ me.
Gwarwang regyɛng bemat mo be bɛɛ me ves.
18Yaga sɛ́ de hwà nusu na me yi e jim ɛ?
Ka ma yang ku gyam mwat hwak a ta yis e me.
19Ka a ye sé pyɛ, ka ba kwey na me vɔk e sak yi e ji jim neng hom,
a yang dal a me na nerat e ra yere sangal de ma sé ɛ.
20Nepɔlɔ hom na sé hyet zɔng, tik bɛ́ɛ me mùu,
na me to vɔk yey pyɛng,
21gyam na me kyè, me to me ba toyo wɛt,
me kyè wɔ e vwel de ha sé tsak mwangalang.
22E vwel de negbêy hɛ à lwil mwangalang,
ha sé kpɛɛ vit a gyeng redu,
e hwomo vit a newɛshɛrɛk, negbey ne à lwil.”