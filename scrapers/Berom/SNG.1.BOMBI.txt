1Lwɛlɛ̂ Sɔlɔmɔn de gwa dal lɛlɛ mwa na neta,
Lwɛlɛ gwô mɛsɛng
Hâ Hwong
2Ka hwà yang man ranang na me!
Yaga tɛ̂ yey mo ha dal na neta e ra nshî anap.
3Něy mɔmɔ mo ne ro nesang hyɔɔlɔl,
wôk reza mo zɔng ha sé rat sede wok nesang něy.
Yaga ano de beha mwa be tɛ̀ yey na hwo.
4Jut me, na wot a nára hot!
À gbɔng gwɔ̀m hom, yel na me e duk pɔlɔ mō,
tik na wot vɔk yey pyɛng na wot ra nzem tɛ̂ yey mo,
wot ê somo tɛ̂ yey mo hɛ dal nshî anap.
A sé tyɛng be tɛ̀ yey na hwo.
5À behwong Yɛrusalɛm, ma sé nèros bes, ko kasâng-hwong,
nèros sede bûk hey e Kedar,
ko zɛrɛ sede berugû tɔrɔ̂ lɔ Gbɔng Gwɔ̀m Sɔlɔmɔn.
6Yin lòlo bayis e ra me yaga ma sé nèros wɛt,
yaga e gwi gwɛ gwa tɛ̀ me ano.
Begwa hom ba vɔk shom na me,
ba tɛ̀ me mwât bɛrɛng bě anap,
ko ma bɛrɛng to hom wɛt, sede bwi de ba hala gwɛ.
7À wò yey hom, ha a me,
kwɔn de hwó gyenges ɛ vyēl mo,
na kwɔn de hwó tik yɛ ye dyɛng ɛ e necam nagwi.
Ano mê kyě rɔ̀nɔs jáma mo e kara mó vè behak wɛt.
Hâ Wen
8Ka hwà tɔk wɛt, à hwo de hwà dal sé zɛrɛ e ji behwong,
raa nekyɔ̌n kwarâ vyēl mo,
hwô sɛ̀ a nèy vyēl mo kwɔn de hwô gyeng ɛ yɛ
bagat na bǔk bemât gyeng vyēl.
9À sa hom, ma tyɛngrɛ hwo
sede gwining e ji bedwa de ba tɔrɔ na nzem yaga hwɔlɔ̂ kyɛkyɛ̂ Farawo.
10Rànang mo ba sé rat na yɔ̄bɔ betong,
fwɔ mo gwa sé rwat na lɛlɛ̂ fwɔ.
11Tik na be yóng a hwo nerwěy ne dyam shinang,
na be dak ɛ dyam pyɛng.
Hâ Hwong
12Jeng de gbɔng gwɔ̀m a sé e dyɛngɛ e ra gwat mɛ,
e sɔ nesang hyɔɔlɔl něy nât nerat e rebek hom.
13Wò yey hom e dyɛngɛ e tê bavasal hom,
sede radîng něy mir.
14Wò yey hom a sé sede gushuk bejamûk hey,
de ba ga tabas e bwî anap Ɛn-Gɛdi.
Hâ Wen
15À sa hom, hwà sé zɛrɛ,
hwà sé zɛrɛ e ryat wɛt,
bayis mo ba vɔk nehywɛ sede bebɔp.
Hâ Hwong
16À wò yey hom, hwà sé zɛrɛ, kasâng-wen,
tik wot a jut sɔng lwâ hey sede gwat mot,
17cɔ́gɔt sida sede sesêk lɔ mot,
cɔ́gɔt fir sede yê kak o arɔng,