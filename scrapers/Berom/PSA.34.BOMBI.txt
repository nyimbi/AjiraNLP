Feng a Dagwi yaga nerat mɛ
Lwɛlɛ̂ Davit. A ra gwɛ e bama de Abimɛlɛk a ro ɛ, yaga á ra sede e tē how.
1Me feng a Dagwi Darwey kayɛ jeng,
me sang tik nà somo hɛ wɛt!
2Mê dak kaa mwa pyɛ́ de Dagwi Darwey a ga ra.
Jeng de bepɛng bê wok pyɛ de me ha, yey mɛn yê pɛngɛ.
3Há in nerêy Dagwi Darwey tanga me,
tik wot mwa wot a remo hɛ!
4Ma ra won na Dagwi Darwey, ko a ga wok me,
a ga ro a me mwa bengyip.
5Vemo de be sɛt bayis e ra yɛ, bê se vwɛshɛk,
rekyen rê kyiri hɛn wɛt.
6Ma sé pyɛ cak wɛt, ko ma tosho na Dagwi Darwey,
yɛ a wok me, a pat me yi e reyɔm hom mwa.
7Tom Dagwi Darwey e dul vemo de be sap ɛ,
e seres hɛn yi e gawey.
8Tɔk in pyɛ min wɔgɔ, Dagwi Darwey a sé wo nerat.
Vê wɛng a vemo de be jama kwɔ̂n dal na yɛ!
9Tik na vemo de ba sé sangal e ji nesa na Dagwi Darwey, be sap ɛ!
Vemo de be sap ɛ bê bidɛ pyɛ cak wɛt.
10E jeng e jeng, begukum be ka tɛ́ ɛn vit à gap yaga vyong,
ko vemo de be vey na Dagwi Darwey bê bidɛ pyɛ ryat wɛt.
11Wet in betong na me, à nèy hom,
me basa a yin gwông sâp Dagwi Darwey.
12Sede yin e simo wok netâ neken,
sede yin e simo neken nelis na pyɛ́ ryat,
13ko vɔk in nenu gak,
yin ha ha ves kɛ yin vɛ́sɛ bɔs wɛt.
14Tele hin ragâs neves, ko ra in tomong rat e negya,
tē in ngyɛ́k, na yin a sangal tyang na kawɛ mwat.
15Dagwi Darwey e bɛrɛng vemo de ba sé bemɛ,
jeng de ba tosho a yɛ, e hanat a yɛn.
16Ko e ra repugu na vê de be ra pyɛ́ vyes,
jeng de be kushu, ê tɛ̀ mwat hwak a ka bare na yɛn wɛt.
17Sede bemât Dagwi Darwey ba tosho a yɛ,
e wok ɛn, ko e pat ɛn yi e reyɔm mɛn mwa.
18Dagwi Darwey a sé bagat na vemo de a sé a yɛn kpɔrɔk,
ko e seres vemo de ba ga kana ye waa.
19Womo de a sé wo Dagwi Darwey e bidɛ sɔ reyɔm ding-ding wɛt,
ko yɛ e sey ɛ kayɛ jeng.
20E gyeng ɛ pyɛt,
vit a gwong de be ka kwɔrɔ kup mɛ hwak.
21Nengyas bemat beves nê wey na yɛn,
bê gang vemo de be ra repugu bemât Dagwi na shɔt reku.
22Dagwi Darwey ê sey nekên vemo de ba sé bemɛ,
vit a mwat de ê jama kwɔ̂n dal na yɛ de ê wey.