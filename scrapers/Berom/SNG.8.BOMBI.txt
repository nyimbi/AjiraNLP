1Ka ma yang sè na hwo sede mwat na gwa,
de wot a sɔ nevasal nining o,
mê tɔk man ranang na hwo jeng de ma man na hwo e hyok,
ko mwat hwak ê ye mwɛt à me wɛt.
2Ma yang kyè na hwo, ma yang wɔ na hwo e lɔ neng-gwɔ hom,
yɛ de a basa a me,
mê nɔng o nshî anap de ba tɛ̀ hwâl nesang nerat na hwo sɔ,
na nèy pomigiranet hom.
3Vwɔ mwɛlɛng mɛ gwá sè e nɛ̂n rato hom,
a kula me na vwɔ yege mɛ.
4À yin behwông Yɛrusalɛm,
yin sogo hot na yin dul man rebek mot wɛt,
sɛ̌ wot a yɛnɛ.
Lwɛlɛ gwô netyiimin
Hâ Behwong
5E wɛ̌ hwong à wane de e kyè vey yi e hey,
e tē yɛndɛng e ra wò yey mɛ ɛ?
Hâ Hwong
Ma sene hwo yi e nɛ̂n cɔ́gɔt apɛl,
e hwomo de neng-gwɔ mo a tɔ o.
6Bana me e yey mō,
sede tô gwɔ̀m e yey mō,
yaga tɛ̂ yey he royo sede reku,
ha vɔk gbɔng reyɔm sede kwɔ̂n bevuvwel,
he tē belem à kya,
he lolo sede kya he re hey.
7Tɛmɛ-nshi wó tɔk rimi tɛ̂ yey wɛt,
kɛ nshî rɔt ne tɔk re hɛ wɛt,
ka mwat a ye ê nɔng yas na a ye ngyɛ́k a sey mɛ tɛ̂ yey,
hê vey a yɛ na byɛs na shɛgɛsh.
Hâ Begwâ Hwong
8Wot a vɔk gwa mot hwong swɛl o,
de a rɔngɔl nà ta bavasal.
Wot ê ra sé yaga gwa mot hwong o
e jeng pyap mɛ ɛ?
9Ka a sé sede vwarâ duk
wot ê lɔk ɛ tyɔ̌n dyam pyɛng,
ko ka a sé sede rwi duk,
wot ê gwɔrɔ gwɛ na bebak cɔ́gɔt sida.
Hâ Hwong
10Ey, ma sé sede vwarâ duk,
ko bavasal hom ba sé tabat sede tyɔ̌n.
Ano de wo yey hom ê di,
ma ga vey hwā.
Hâ Wen
11Sɔlɔmɔn a vɔk bwî anap e ji Baal-Hamɔn,
a tik gwɛ e vwɔ̂ bemât fwom,
e yang kawɛ a tala dyam pyɛng gu rining yaga nèy o.
12Sɔlɔmɔn, bê nɔng o gu dyam pyɛng,
ko bemat fwom mo bê vɔkɔs kuru baba!
Ko me arɔng, ma vɔk bwî anap gwô tó hom!
13À hwo wo yey hom, de hwà sé sangal e ji bě anap,
besa de ba sé tanga me, ba sé wet betong na fwɔ mo,
tik na me wok gwɛ.
Hâ Hwong
14Ci ziri, à wò yey hom,
ra dey sede davow
kɛ bwot ros
e ra berakû cɔ́gɔt behal nesang hyɔɔlɔl.