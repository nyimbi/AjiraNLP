Dagwi Darwey, yɛ zɔng à Dagwi
1Dagwi Darwey a sé gbɔng gwɔ̀m!
A sé sangal e ra gwofwa negwɔm mɛ e ra bekɛrup,
yére bemât jey ye vow e nuyel mɛ,
ko jey ye digis.
2Dagwi Darwey a dal na reto mwa e Siyɔn,
e re negwɔm e ra mwa yére bemât jey.
3Tik kawɛ mɛn a somo hwo,
hwo à Dagwi, hwà sé gbɔng o, pyɛ sap!
Hwo zɔng, à Dagwi.
4À gbɔng gwɔ̀m, reto ra sé na hwo.
Hwà tɛ̀ bayis mō, na hwo di, be gas shɔt e tē,
vit a simô to e ji BeIsrayɛl.
Hwó simo, hwo di, be gyeng badu mō.
5Nɔng in Dagwi Darwey, Dagwi mot nerey!
Ré in a yɛ fongol e gwofwa negwɔm mɛ!
Yɛ zɔng, à Dagwi.
6Mose na Aharon bá sè e ji bepiris,
Samwɛl arɔng á sè e ji vemo de bá yila hɛ.
Yɛn á ra won na yɛ, ko á hanat a yɛn.
7Á ha na yɛn yi e rele,
ko yɛn á gyeng ha na badu mwa de á nɔng ɛn.
8À Dagwi Darwey, Dagwi mot, hwà hanat a yɛn.
Hwà hala a yɛn banɛn mɛn,
ko jeng de yɛn a buru, hwà tabak hɛn.
9Nɔng in Dagwi Darwey, Dagwi mot nerey!
Ré in a yɛ fongol wɔ̀ sɛ̀ raku de a tik jaram yaga yɛ.
Yɛ zɔng, à Dagwi.