Gbɔng nerat Dagwi nà hala Yɛrusalɛm
1Ma bɛrɛng, ko e ra rak ragyip de wa sé e ratɛt bekɛrup, ma di pyɛ cak e ra rak mɛn sede dyéngere safir, ba yong yɛ sede gwofwa negwɔm. 2Ko Dagwi a yang mwat de a tɛ̀ rugû linen, “Ci e tê baharâ nɛ̂n bekɛrup. Vɛ́ cíla kya pyak e vwɔ, ko hwo waram e ra gbɔng repomo Yɛrusalɛm.” A wɔ̀ yel e hwomo me sè bɛrɛng hɛ.
3Bekɛrup bá sè tumal e hagat rwa batin Gbɔng Duk Re Fongol o jeng de mwat o á yel, ko rele ra hwo bang lala ji mo. 4Gbɔng nerat Dagwi Darwey nà sogo yi e ra bekɛrup o, ko na kyè vɔk e rwi Gbɔng Duk o, ko rele mo ra sila wɛ, ko lala mo ha sila na nɛ̂p gbɔng nerat Dagwi Darwey. 5Ba wok rewɔ̂ng bafabak bekɛrup o pere vɔk e lala majey, sede fwɔ̂ Dagwi Wo Reto Mwa jeng de a sé ha.
6Jeng de Dagwi Darwey a nɔ̂ng mwat de a tɛ̀ rugu linen nu, a ye, “Vɛ́ kya yi e tê bahara de ba sé e nɛ̂n bekɛrup.” Mwat o a yel ko a tumal e hagat rehara mo hak. 7Kɛrup o hwak wa nára vwɔ yi e tê bekɛrup o vɔk e cíla kya de ya sé e tē mɛn, wa vɛ́ yɛ, wa tɛ̀ yɛ e vɔ mwat de a tɛ̀ rugu linen o, a sey yɛ, ko a nusu mɛ e jey.
8Bekɛrup o ba vɔk pyɛ de ya sé sede vwɔ mwasi e nɛ̂n karɛ refabak. 9Ma bɛrɛng, ko ma di bahara banaas e bahagat bekɛrup o, hara hining e hagat kawɛ kɛrup. Ka sede ba bɛrɛng bahara mo, ko ba tē bwerep sede dyéngere ryat. 10Ko bɛ́rɛng bahara mo mwa vɛ banaas ba sé tyɛng, ko kagwɛ mo gwa vɔk hara hak de ha yel e ji mumwɛ. 11Jeng de be hwo kyè, be tɔk kyè e kawɛ e ji bebak benaas sana doyo, ko e kawɛ bak de bahara nuyel ba raa, ko bwang o be raa sana doyo e jeng kwɛngɛl o. 12Babek vɛ mwa, na nèma mɛn, na vɔ mɛn, na bafabak o, tanga bahara mo mwa — bahara mo mwa vɛ banaas ba sila na bayis e kawɛ bak. 13Ko e ra reha bahara mo, ma wok fwɔ gwa yila vɛ à baharâ doysa.
14Kawɛ kɛrup wa vɔk bwang bayis banaas. Bwang o gwô mɛsɛng gwa sé gwô mus, gwô neba gwa sé gwô mwasi, gwô netat gwa sé gwô gukum, ko gwô nenaas gwa sé gwô kim. 15Bekɛrup o ba sogo e gwi, vɛ à pyɛ́ cen de má kana di e hagat Rɔt Kebar. 16Jeng de bekɛrup o ba hwo kyè, ko bahara mo ba kyè tanga vɛ̄ kudurung. Jeng de bekɛrup ba jut bafabak mɛn na be sogo yi e vwel, ko bahara vê bahagat mɛn ba dopɛ pang. 17Sede ba tumal, bwang o gwo tumal arɔng, ko jeng de be sogo e gwi, bwang o gwo sogo tanga vɛ̀, yaga gabik pyɛ́ cen o ya sé e ji vɛ.
18E bama mo, gbɔng nerat Dagwi Darwey na hala rwi Gbɔng Duk Re Fongol ko na tumal e ra tɛt bekɛrup. 19Bekɛrup ba shara bafabak mɛn ko ba sogo yi e vwel e bayis hom, ba nusu na bahara mo e bahagat mɛn. Ba tumal e ruhup rwa rak gwô Gbɔng Duk Re Fongol Dagwi Darwey, ko gbɔng nerat Dagwi Israyɛl na sé e ra tɛt mɛn.
20Yemo yɛ a pyɛ́ cen de ma kana di e nɛ̂n Dagwi Israyɛl e hagat Rɔt Kebar, ko ma tɔk e yɛ̄ à bekɛrup o. 21Kayɛ mo ya vɔk bwang bayis banaas, kayɛ mo na bafabak banaas, ko e nɛ̂n bafabak mɛn o, ba vɔk pyɛ́ cak sede vɔ mwasi. 22Bwang bayis mɛn ba sé sede vane de ma kana di e hagat Rɔt Kebar. Kayɛ pyɛ mo ya kyè cik e nuyel yɛ̀.