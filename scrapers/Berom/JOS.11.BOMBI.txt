Yɔshuwa a re begwɔ̀m rwa batô Kanaan na como
1Rehâ wɛ̂ng BeIsrayɛl ra wɔ̀ wul na Yabin, gwɔ̀m Hazor, yɛ kwong a hwo tomo a begwɔ̀m vwara mɛ, yɛ gwɔ̀m Madɔn, Yowap, na gwɔ̀m Shimrɔn, na gwɔ̀m Akshaf, 2tanga bwâng begwɔ̀m de ba sé sangal e rwa bato e vwêl beraku, na vinde ba sé e nɛk Rɔt Yɔrdan e bak batin wo Gworep Galili, na e bak vwel berahwol, na e bak tyɛl e lyoshô Gworep bagat na Dor e rwa ta. 3A to tomo a begwɔ̀m BeKanaan de ba sé e rwa rak na rwa ta wo vwêl beraku, tanga begwɔ̀m BeAmɔr, na BeHiti, na BePɛrizi tanga BeYebus de ba sé e ji bapomô beraku, tanga BeHivi de ba sangal e nɛ̂n Raku Hɛrmɔn e bak vwêl Mizpa. 4Begwɔ̀m vane mo mwa ba nusu na mwa bemât como mɛn, yɛn a sé pyak sizɔng sede bazɛk de ba sé e nû gworep. 5Ba nusu, ba wuna bemât como mɛn, ba wɔ̀ tɛ̀ regyɛng mɛn e bak rɔt Mɛrɔm, yaga na be tó mɛ̀ como na BeIsrayɛl.
6Ko Dagwi Darwey a yâng Yɔshuwa, “Hwo wok bengyip mɛn wɛt. Nahwol jeng ano, me, Dagwi Darwey ma rɔda tɛ̀, yin mɔbɔs hɛn mwa. Tow in berinîs bol bedwa mɛn o, ko yin to rangas bekyɛkyɛ̂ bedwa mo mwa arɔng.”
7Ano kwong, Yɔshuwa tanga bemât como mɛ mwa ba wɔ̀ hwo e ra yɛn pút e bak rɔt Mɛrɔm 8Ko Dagwi Darwey a nára hɛn e vɔ BeIsrayɛl, yɛn a re ɛn, ko ba ro ɛn yi e hwomo vɔk e Misrefot-Mayim, pere vɔk e gbɔng repomô Sidɔn e rwa rak. Ba wey na yɛn mwa, ko ba tik mwat gwining a hywit ɛ wɛt. 9Yɔshuwa kwong a teshe na yɛn tyɛng na redu de Dagwi Darwey a nɔng ɛ, a tow berinîs bol bedwa mɛn, ko a to rangas bekyɛkyɛ̂ bedwa mɛn mwa.
10Yɔshuwa kwong a to doyo, a re repomô Hazor. E jeng yane, Hazor ra sè gbɔng repomo e ra mwa bapomô begwɔ̀m rwa bato. A mɔrɔ gwɔ̀m o, 11ko ba wey na kawɛ mwat e ji rɛ hywiri, ba ka tik pyɛ cak cen wɛt. Ko ba dak kya e repomo mo.
12Yɔshuwa a re repomô begwɔ̀m o mwa na begwɔ̀m mɛn. A mɔbɔs hɛn, a wey na yɛn hywiri tyɛng sede remo de Mose, mwât fwôm Dagwi Darwey, a kana nɔng nu. 13Mwa ano, ba ka rangas rehak e ji bapomo vane wɛt. Ba tik rɛ e ra berahwol de ba lɔk ɛ vɛ; sɛ̌ Hazor zɔng de Yɔshuwa a rangas. 14BeIsrayɛl ba hashe mwa pyɛ́ de ba re e como mo mwa na yas yi e bapomo mo. Ko ba mɔbɔs bemat o mwa ba yɛnɛ na yɛn. Ba tɛ́t ɛ̀ hwak wɛt. 15Sede remo de Dagwi Darwey a kana nɔ̂ng Mose nu, ano arɔng de Mose a nɔ̂ng Yɔshuwa nu, ko Yɔshuwa kwong a ra kayɛ pyɛ tyɛng ano. A tik nà ra pyɛ cak de Dagwi Darwey a kana nɔ̂ng Mose nu e ra yɛ wɛt.
Bavwel de Yɔshuwa a re e rwa bato
16Yɔshuwa a re mwa sevwel semo ngan, bak vwêl beraku, na bak hêy gbingiring e rwa batin, na mwa vwêl Gɔshɛn, na vwêl berahwol e rwa bato na rwa ta, mwa na nɛk Rɔt Yɔrdan. 17Yɛnɛ̂ vwel o ha sé yi e rakû Halak e rwa batin bagat bak vwêl berakû Seyir pere vɔk e Baal-Gat e rwa bato e nɛk Lɛbanɔn e nɛ̂n Raku Hɛrmɔn: Yɔshuwa a re begwɔ̀m o mwa na como, ko a vɛ̌ mɔbɔs hɛn. 18Ko a ros e de tô como na yɛn e ngyen. 19Vit a hak e ji mwa bapomo vane de ha jama nesâ sangal tyang na BeIsrayɛl sɛ̌ repomô Gibɛyɔn zɔng, remo de BeHivi ba sangal e ji mo. Mwa bwang o ba re vɛ e como. 20E Dagwi Darwey wɛ̀ de a tɛ̀ neyey mɛn kashalang, na be tó como na BeIsrayɛl, yaga na be bin wey na yɛn hywiri, vit a nemwishish. Ano de Dagwi Darwey a kana nɔ̂ng Mose nu.
21E jeng yane arɔng Yɔshuwa a wɔ́, ko a wey na bemât Anak de bá sè e ji bapomô Hɛbrɔn, na Debir, tanga Anap, na mwa bwang bavwêl beraku Yuda na Israyɛl. Yɔshuwa a wey na yɛn mwa hywiri na bapomo mɛn. 22Vit a WoAnak hwak de ba tɛ́t ɛ̀ e sevwêl Israyɛl; ko mwa ano, behak ba kyě sè e bapomô Gaza, na Gat tanga Ashdot.
23Yi ano, Yɔshuwa a re sevwel o mwa na como, tyɛng sede remo de Dagwi Darwey a kana ha a Mose. A gas a BeIsrayɛl hɛ tyɛng na yére mɛn kuru na yɛ bya na he se mɛn.
BeIsrayɛl kwong ba sɛ̀ pɔngɔ yi e tô como.