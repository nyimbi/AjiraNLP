Neha e ra nenɔrɔ̂ Nzem Bedurum
(Bepiris 23:23-25)
1E tuk hê susu mo e pwɛl gwô netaama, yin a rɔda tula hin yaga rê fongol, ko yin ra tom de yin a ga tɔ́k in mɛ kahɛ tuk wɛt. E tuk hane, be pɛsɛl bedurum. 2Yin ê nára nɔrɔ̂ yas burang de nesang yɛ ne pɛngɛ a Dagwi Darwey yey. Yas nɔrɔ mo, yɛ a bwôt mus gwining, na turuk gwining tanga bebôt beturuk betaama vê shey hining, ko yas o ye vɔk ram kɛ pyɛ cak vyes wɛt. 3Yin ê wuna nɔrɔ̂ kayɛ yas o na nɔrɔ̂ nemuk hê nemuk nerat de ba suk nɛ na něy pwat. Nepyak nemuk o nê se ngan, neshǐ masâ pyɛ́ netat yaga mus o, neshǐ neba yaga turuk o, 4ko shǐ hining yaga kawɛ bwot turuk. 5Nára hin gam gwining arɔng yaga nɔrɔ fûng banɛn. Yi ano, yin a ra mɛ pyɛ́ de ya dura talâ-nɛn yaga yin. 6Yin a rɔda nára pyɛ́ yemo, na be gwɛ̌ mɛ e ra nɔrɔ̂ yas burang hê tuk hê mɛsɛng hê pwɛl pwas tanga nɔrɔ̂ nemuk hɛ, na e ra nɔrɔ̂ yas burang hê kahɛ tuk tanga hê nemuk na hê pyɛ̂ sɔ. Nesang nɔrɔ̂ pyɛ́ re yemo ne pɛngɛ a Dagwi Darwey yey.
Nenɔrɔ̂ gbɔng Tûk Tala Na Halâ-nɛn
(Bepiris 23:26-32)
7E tuk hê kuru e pwɛl gwô netaama, yin a rɔda tula hin yaga rê fongol. Yin re pyɛ́ kɛ yin ra fwom ko tyɔng wɛt. 8Ko yin ê nára nɔrɔ̂ yas burang de nesang hɛ ne pɛngɛ a Dagwi Darwey yey. Yas nɔrɔ mo, yɛ a bwôt mus gwining, turuk gwining tanga bebôt beturuk betaama vê shey hining, ko yas o ye vɔk ram kɛ pyɛ cak vyes wɛt. 9Yin ê wuna nɔrɔ̂ kayɛ yas o na nɔrɔ̂ nemuk hê nemuk nerat de ba suk nɛ na něy pwat. Nepyak nemuk o nê se ngan, neshǐ masâ pyɛ́ netat yaga mus o, neshǐ neba yaga turuk o, 10ko shǐ hining yaga kawɛ bwôt turuk. 11Nára hin gam gwining arɔng yaga nɔrɔ̂ fûng banɛn. Yin a rɔda nára pyɛ́ yemo, na be gwɛ̌ mɛ e ra gam de bê nára yaga nɔrɔ̂ tala na halâ-nɛn BeIsrayɛl, na e ra nɔrɔ̂ yas burang hê kahɛ tuk tanga hê nemuk na hê pyɛ̂ sɔ.
Neha e ra nenɔrɔ̂ Nzem Bǔk
(Bepiris 23:33-43)
12E tuk hê kuru na hɛ tungun e pwɛl gwô netaama, yin a rɔda tula hin, yaga rê fongol. Yin ra tom de yin a ga tɔ́k in mɛ kahɛ tuk wɛt. Ra in a Dagwi Darwey nzem nepɔlɔ netaama. 13E tuk hê mɛsɛng o, nára nɔrɔ̂ yas burang, hɛ a nɔrɔ̂ pyɛ̂ re de nesang yɛ ne pɛngɛ a Dagwi Darwey yey. Nára hin bebôt bemus kuru na vɛ betat, na beturuk beba tanga bebôt beturuk kuru na vɛ benaas vê shey hining, ko yas o ye vɔk ram kɛ pyɛ cak vyes wɛt. 14Yin ê wuna nɔrɔ̂ kayɛ yas o na nɔrɔ̂ nemuk hê nemuk nerat de ba suk nɛ na něy pwat. Nepyak nemuk o nê se ngan, neshǐ masâ pyɛ́ netat yaga kawɛ mus, neshǐ neba yaga kawɛ turuk, 15ko shǐ hining yaga kawɛ bwôt turuk. 16Nára hin gam gwining arɔng yaga nɔrɔ̂ fûng banɛn. Nára hin nenɔrɔ̂ yas o mwa, na be gwɛ̌ mɛ e ra nɔrɔ̂ yas burang hê kahɛ tuk tanga hê nemuk na hê pyɛ̂ sɔ.
17E tuk hê neba, nára hin bebôt bemus kuru na vɛ beba, na beturuk beba tanga bebôt beturuk kuru na vɛ benaas vê shey hining. Yas o ye vɔk ram kɛ pyɛ cak vyes wɛt. 18-19Nára hin tanga yas o bwang nenɔrɔ mo mwa tyɛng na pyɛ de ba nɔng nu, na be ra e tuk hê susu mo.
20E tuk hê tat, nára hin bebot bemus kuru na wɛ gwining, na beturuk beba tanga bebôt beturuk kuru na vɛ benaas vê shey hining. Yas o ye vɔk ram kɛ pyɛ cak vyes wɛt. 21-22Nára hin tanga yas o bwang nenɔrɔ mo mwa tyɛng na pyɛ de ba nɔng nu, na be ra e tuk hê susu mo.
23E tuk hê naas, nára hin bebôt bemus kuru, na beturuk beba tanga bebôt beturuk kuru na vɛ benaas vê shey hining. Yas o ye vɔk ram kɛ pyɛ cak vyes wɛt. 24-25Nára hin tanga yas o bwang nenɔrɔ mo mwa tyɛng na pyɛ de ba nɔng nu na be ra e tuk hê susu mo.
26E tuk hê tungun, nára hin bebôt bemus shabetat, na beturuk beba tanga bebôt beturuk kuru na vɛ benaas vê shey hining. Yas o ye vɔk ram kɛ pyɛ cak vyes wɛt. 27-28Nára hin tanga yas o bwang nenɔrɔ mo mwa tyɛng na pyɛ de ba nɔng nu, na be ra e tuk hê susu mo.
29E tuk hê tyiimin, nára hin bebôt bemus rwit, na beturuk beba tanga bebôt beturuk kuru na vɛ benaas vê shey hining. Yas o ye vɔk ram kɛ pyɛ cak vyes wɛt. 30-31Nára hin tanga yas o bwang nenɔrɔ mo mwa tyɛng na pyɛ de ba nɔng nu, na be ra e tuk hê susu mo.
32E tuk hê taama, nára hin bebôt bemus betaama, na beturuk beba tanga bebôt beturuk kuru na vɛ benaas. Yas o ye vɔk ram kɛ pyɛ cak vyes wɛt. 33-34Nára hin tanga yas o bwang nenɔrɔ mo mwa tyɛng na pyɛ de ba nɔng nu, na be ra e tuk hê susu mo.
35E tuk hê rwit, tula hin yaga bâng nzem. Yin ra tom de yin a ga tɔ́k in mɛ kahɛ tuk wɛt. 36Ko nára hin nɔrɔ̂ yas burang, hɛ a nɔrɔ̂ pyɛ̂ re de nesang yɛ ne pɛngɛ a Dagwi Darwey yey. Nára hin bwôt mus gwining na turuk gwining tanga bebôt beturuk betaama vê shey hining, ko yas o ye vɔk ram kɛ pyɛ cak vyes wɛt. 37-38Nára hin tanga yas o bwang nenɔrɔ mo mwa tyɛng na pyɛ de ba nɔng nu, na be ra e tuk hê susu mo.
39Nemo a nenɔrɔ de yin ê nára a Dagwi Darwey e jeng de ba ga kana tik ɛ̀ yaga nzem. Bē gwɛ̌ mɛ e ra nenɔrɔ ne yas burang, na ne nemuk, na ne pyɛ̂ sɔ tanga ne wunâ nesa de yin ê nára yaga sila mɛ sira kɛ yaga yey pyɛng ayi.
40Ko Mose a ha a BeIsrayɛl mwa neyɛnɛ̂ pyɛ́ de Dagwi Darwey a nɔng ɛ nu e ra yɛ.