Negwi ne mɛsɛng
1Naturuk e ji nevwa ma rànas negwi,
ma jama di wò yey hom,
ma jama hɛ, ko ma sɛ̀ ɛ wɛt.
2Mê sogo me gwɔrɔ repomo,
mê raa nehyok na cwɛ̂l jɔgɔ,
mê jama di wò yey hom.
Ma ga jama, ko ma sɛ̀ ɛ wɛt.
3Bemât gyêng repomo ba man na me,
yɛn a sé gwɔrɔ,
ko ma rangal hɛn,
“Yin a ga di wò yey hom arɛt?”
4Ras de ma sé kwey ɛn,
ko ma sɛ̀ wò yey hom.
Ma kura hɛ veng, ma hala hɛ wɛt,
sɛ̌ ma wɔ wul na yɛ e lɔ neng-gwɔ hom,
e ji duk womo de a tɔ me.
5À yin behwông Yɛrusalɛm,
sira hin na bevow na begaros hey,
yin sogo hot na yin dul mân rebek mot wɛt,
sɛ̌ wot a yɛnɛ.
Lwɛlɛ gwô netat
Hâ Hwong
6E wà a wane de a sé nusu yi e hey ɛ?
Sede kyeng de hé tugus vɔk e rak o,
ha sila na nesang nerat ne mir tanga firankinsɛn,
na pyɛ̂ nesang hyɔɔlɔl mwa yi na bejik.
7Di woow! E Sɔlɔmɔn de ba jut ɛ,
a sé kyè na bemât como kuru batyiimin,
wò besugâ BeIsrayɛl.
8Ba ga kyé ɛn e tô como,
ba vɔk sekwɛl,
kawɛ mɛn a ga gana wal mɛ e hagat,
be bɛrɛng nekanang yaga jugu naturuk.
9Gbɔng Gwɔ̀m Sɔlɔmɔn a yong pyɛ jut mɛ,
a yong yɛ na cɔ́gɔt sida yi e Lɛbanɔn.
10A yong sesêk yɛ na dyam pyɛng,
retis yɛ na dyam shinang,
kwɔ̂n sangal yɛ, ba bang na rugu zwey,
behwông Yɛrusalɛm ba yong yɛ sizɔng.
11“Tá in e majey à behwông Yɛrusalɛm,
bɛrɛng hin Gbɔng Gwɔ̀m Sɔlɔmɔn de a tɛ̀ kpîn negwɔm,
de neng-gwɔ mɛ á kana nɔng ɛ tûk weneng mɛ,
tuk de á vɔk yey pyɛng sizɔng.”