1Hwêy netsitsɛng he sey tabak yi na da mɛ,
ko hwey de he làl, he wet betong na gyong wɛt.
2Be tala mwat yi na pyɛ de e ha,
ko cwey vê gwɔrɔdɔk, à sógo yol.
3Mwat de e vɔk nu gak e gyeng neken mɛ,
ko mwat de e rwagat nu e wey.
4Nekên riri ne masa yîs pyɛ, ko e sɛ̀ pyɛ wɛt,
ko neken mwat de e tē ngyɛ́k e sɛ̀ nedanerey.
5Mwat necik e kyɛ́ ɛ bɔs,
ko mwat vwes e ra tomông byɛm-byɛm na pyɛ̂ kyen.
6Pyɛ́ ryat mwat necik ye dul ɛ.
Pyɛ́ vyes mwat banɛn yé wey na yɛ.
7Hwak e dura sede a vɔk nedanerey, ko vit a hɛ na pyɛ,
ko hwak e ra sede a sé pwɛng, ko a vɔk nedanerey.
8Mwat de a vɔk nedanerey e tɔk viri to mɛ,
ko a sé gbing-gbing na mwat pwɛng wɛt.
9Bemat berat ba sé sede negbey de ne lolo káw-kaw,
ko kywa-kya bemat beves bê rimi wɛ.
10Dâk kaa he vey na pyɛ cak wɛt, sɛ̌ reyɔm,
ko vê sey vô du, vê netsitsɛng a vane.
11Nedanerey de ba sɛ̀ e gwong vwes nê tala hɛ tyɔng-ti-tyɔng,
ko nedanerey de ba tula tyɔng-ti-tyɔng nê re nuyel na gwɛ́sɛ hɛn.
12Sɛ̂t yey e ra pyɛ de mwat e ros e de simo mo he tɛ̀ ɛ gbɛrɛk,
ko sɛ̂ pyɛ mo he tɛ̀ ɛ wɛng-wɛng.
13Mwat de e byɛs ha e hwɔtɔ a to mɛ wey,
ko womo de e gyenges redu bê tala hɛ pyɔlɔ.
14Bása bemat netsitsɛng ha sé sede lwel nshi neken,
hé sey mwat yi e segun reku.
15Tɔ́k-tsik he vey na somo,
ko gwông mwat de vit a tsak o, e gwông wey a gwane.
16Mwât netsitsɛng e ra kayɛ pyɛ na tɔk,
ko tɔn e dura netɔn mɛ dɛdɛɛt.
17Tom vwes e tɛ̀ bemat e ji reyɔm,
ko mwât tomo wo tsak o e vɛ̀sɛ na tɛ́ tyang.
18Nepɛng na rekyen na sé na mwat de e kyɛ́ ɛ basa,
ko womo de e wet betong na gyong ê sɛ̀ nerey.
19Jeng de mwat e sɛ̀ pyɛ de a vɔk cwey o yey ye pɛngɛ,
ko betɔn be bɛrɛng dóyo yi e neves sede pyɛ byɛm-byɛm.
20Wo kyé na bemat netsitsɛng ê vɔk netsitsɛng,
ko wo wunâ nesa na betɔn e lashe to mɛ.
21Gawey he re bol bemat banɛn,
ko bemat necik bê sɛ̀ pyɔlɔ ryat.
22Yerê mwat rwat yê re nedanelɔ mɛ,
ko bemat berat behak be re nedanelɔ bemat banɛn.
23Ká cap mwat pwɛng ya nɔng pyɛ̂ yeneng naka,
ko vê mɔt be ye màk a pyɛ de a how.
24Womo de a tik nà tabak hwey na hywèreng a sé kyɛ́ ɛ hɛ,
ko womo de e tɛ̀ yey na hwey mɛ e tē ngyɛ́k na tabâk hɛ.
25Mwat necik a vɔk pyɛ de ye vey a yɛ,
ko jîm mwat vwes ye tak yɔ̂m nevit.