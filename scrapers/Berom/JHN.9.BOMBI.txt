Yɛsu a tɛ̀ mwat de ba tɔ̀ ɛ bwók tyang
1Tuhak, Yɛsu á sè kwey, a di mwat de a sé bwók yimo tɔ́ mɛ. 2Bemât masâ fwom mɛ ba rangal hɛ, ba ye, “À Mwat Basa, e wà de a ra banɛn de ba tɛ̀ ba tɔ mwat womo bwók arɛt? A sé e mwat o kɛ a sé e da na neng mɛ arɛt?”
3Yɛsu a toyo a yɛn, a ye, “A sé e banɛn de yɛ pyɛ mɛ kɛ beda mɛ ba ra de ba tɛ̀ mwat o bwók wɛt. Ko yɛ a sé bwók, yaga na be bin di gbɔng fwom de Dagwi ê ra na yɛ. 4Sede remo de jey ya rɔngɔl gbey, a sé gbing-gbing na wot a ra tom yɛ womo de a tomo me. Nabwalak na sé kyè vey, ko vit a mwat de ê tɔk ra fwom. 5E jeng de ma sé e ngamo e jey, ma sé negbêy jey.”
6Bama de a ha ano, a tulus netey e vwel, a luk mɛ̀ sebwos na netey o, ko a tɛ̀ sɛ e bayîs mwat o. 7A yang ɛ, “Ci wɔ̀ kus bayis mō e didêng Silowam.” — Cap-hâ reza mo ya sé, “Mwat de ba tomo hɛ.” — Ano kwong, mwat o a wɔ́, a kus bayis o, ko a vɛ̄ hɛ e lɔ e bɛrɛng jey.
8Bemât vwara mɛ tanga vemo de bá kana bɛrɛng hɛ e de râ won ba rangâl bemɛn, ba ye, “E yɛ ma womo de a dopse sangsal, na a ra won wɛt arɛt?”
9Behak ba ye, “A sé e yɛ.” Ko behak ba ye, “Wey, e yɛ wɛt. Bwang bayis o gwa sé sede mwɛ zɔng.”
Ko yɛ pyɛ mɛ a yang ɛn, “E me wɛ à mwat o.”
10Yɛn a yang ɛ, “Yi e rɛ̌ de hwó tɔk bɛɛ jey a remo arɛt?”
11A toyo a yɛn, a ye, “Mwat de be tang ɛ, à Yɛsu a yong bwos, ko a tɛ̀ hɛ e bayis hom. A yang me, me kyè wɔ e Silowam na me kus bayis o. Yaga ano, ma wɔ́, ma kus vɛ, ko e bama mo, ma tɔk bɛɛ jey.”
12Yɛn a rangal hɛ, “Ko sɛ̌ mwat o a sé e gwa arɛt?”
A yang ɛn, “Ma tɔk wɛt.”
BeFarisi ba ngyɛgɛt rehâ tɛ́ ɛ tyang
13Yɛn a kyè na mwat de á kana sè bwók vɔk na BeFarisi. 14Ko di, á sè Tuk Shábat de Yɛsu a yong sebwos na a wunta mɛ̀ bayîs mwat o. 15Yaga ano, BeFarisi arɔng ba rangal hɛ gwong de ba tɛ̀ ɛ a bɛrɛng jey. Mwat o a toyo a yɛn, a ye, “A tɛ̀ bwos e bayis hom; ma kus vɛ, ko a remo, me bɛrɛng jey.”
16Behak e ji BeFarisi mo ba ye, “Mwat de a ra ano a sé yi na Dagwi wɛt, yaga e gyeng badu Tuk Shábat wɛt.”
Ko behak mɛn ba ye, “Yi e rɛ̌ de mwât banɛn ê tɔk ra pyɛ̂ bes yerê yemo arɛt?” Yi ano, yɛn a gas ɛn zang ba.
17E yɛnɛ mo, yɛn a to doyo vɔk na bwók o, ba rangal hɛ, “E sɛ́ de hwo pyɛ mo hwô ha e ra yɛ arɛt? A sé e bayis mō de a wunta vɛ.”
Mwat o a yang ɛn, “A sé zarap Dagwi.”
18Ko bemât nuyêl BeYuda ba kyɛ́ ɛn nà sey tsak o, mwat o á kana sè bwók, ko ba ga de wunta a yɛ bayis. Yaga ano, yɛn a tomo be yila a yɛn da na nêng mwat o. 19Yɛn a rangal hɛn, “Hwey min à hemo arɛt? E yɛ ma womo de yin a ye, ba tɔ ɛ bwók arɛt? Yi e rɛ̌ kwong de e bɛrɛng jey a remo arɛt?”
20Da na neng o ba toyo a yɛn, ba ye, “Wot a tɔk, yɛ a sé hwey mot, ko wot a to tɔk, ba tɔ ɛ bwók. 21Ko pyɛ de ya tɛ̀, a tɔk bɛrɛng jey a remo, kɛ mwat de a wunta bayis mɛ mo, wot a tɔk wɛt. Rangal hin hɛ. A ga vey mwat, a rɔda ha pyɛ mɛ!” 22Da mɛ na neng mɛ yɛn a ha ano, yaga yɛn a tele hɛn bemât nuyêl BeYuda. Bemat o ba ga kana yong ɛ̀ gyam, kawɛ mwat de a ha wɔgɔ, Yɛsu a sé Mwat de Dagwi a kasa na a sey bemat ba rɔda pat ɛ yi e nesâ bemât duk re fongol. 23Pyɛ ma yane de ya tɛ̀, da mɛ na neng mɛ yɛn a ye, “A ga vey mwat; rangal hin hɛ.”
24Ba to yila mwat de á kana sè bwók o yíla hê neba, ba yang ɛ, “Hā tsak o e nuyêl Dagwi! Wot a tɔk mwat wane mo a sé mwât banɛn.”
25A toyo a yɛn, a yang ɛn, “Kɛ a sé mwât banɛn kɛ a sé mwât banɛn wɛt ayi, ma tɔk wɛt. Ko pyɛ jining de ma tɔk à yet ngan: Ma kana sè bwók, ko a remo, me bɛrɛng jey!”
26Yɛn a to rangal hɛ, ba ye, “Mwat o a ra a hwo sɛ́ arɛt? A wunta bayis mō mo e rɛ̌ arɛt?”
27A toyo a yɛn, “Ma ga kana ha a yin, ko yin a wok wɛt. Yaga sɛ́ de yin e simo na yin a to wok arɛt? Yin e simo na yin a tɛ́ in bemât raa mɛ arɔng arɛt?”
28Ko yɛn a tabas a yɛ nengyas, ba ye, “E hwo de hwà sé mwât raà sa womo mo! Ko wot, wot a sé bemât raà Mose! 29Wot a tɔk, Dagwi à kana ha na Mose, ko e rà sa womo à — wot a ka tɔk kwɔn de a yi ɛ̀ mwa wɛt.”
30Mwat o a toyo a yɛn, a ye, “Pyɛ̂ langat a yemo! Yin a tɔk kwɔn de a yi ɛ̀ wɛt, ko a wunta a me bayis! 31Wot a tɔk, Dagwi e wet betong na bemât banɛn wɛt. Ko e wet betong na bemat de be re a yɛ fongol, vemo de be ra pyɛ́ de yɛ̀ e simo be ra. 32Yimo yi e jeng de bà yong jey, mwat hwak a ga wok rehâ wuntâ bayîs mwat de ba tɔ ɛ bwók wɛt. 33Ka sede mwat o a yâng yi na Dagwi wɛt, ka a yâng tɔk ra pyɛ cak wɛt.”
34Yɛn a toyo a yɛ, “Hwo de hwà sé mwât banɛn yi e jeng tɔ mō, hwó simo na hwo basa a wot arɛt?” Ko yɛn a pat ɛ.
Bemat de ba tē, yɛn a sé bebók wɛt
35Yɛsu a wok, ba ga pat mwat wane mo. A jāma hɛ, ko jeng de a sɛ̀ ɛ, a yang ɛ, “Hwà tɛ̀ gap mō e ra Yɛ de a tɛ́ ɛ mwat arɛt?”
36Mwat o a yang ɛ, “À Da, e yɛ à wà arɛt? Hā a me, yaga na me bin tɛ̀ gap hom e ra yɛ.”
37Yɛsu a yang ɛ, “Hwà ga di ɛ, a sé e yɛ de a sé ha na hwo.”
38Ko mwat o a yang ɛ, “À Darwey, ma tɛ̀ gap hom e ra hwo!” Ko a gaba e nuyel mɛ, a re a yɛ fongol.
39Yɛsu a ye, “Ma vey e jey yemo na me gas bemat, yaga na bebók be bɛrɛng jey, ko vemo de be bɛrɛng jey be tɛ́ ɛn bebók.”
40BeFarisi behak de ba sé tanga yɛ ba wok há hemo, ko yɛn a rangal hɛ, ba yɛ, “Ala? Wot a sé bebók arɔng arɛt?”
41Yɛsu a yang ɛn, “Ka yin a yâng sé bebók, ka yin a yâng vɔk banɛn wɛt. Ko sede remo de yin e tē, yin e bɛrɛng jey, banɛn min bê nàra na yin.”