Hâ Dagwi Darwey vɔk na BeIsrayɛl e Misra
1Dagwi Darwey a ha na Yirmiya e ra mwa BeIsrayɛl de ba sé sangal e Misra, e bagbɔng bapomo Migdɔl, na Tapanhes tanga Mɛmfis tanga e vwel Patrɔs. 2Dagwi Darwey, Da Jey Mwa, Dagwi Israyɛl a ye, “Yin pyɛ min yin a ga di gawey de ma vey mɛ e ra Yɛrusalɛm na mwa bwang bapomo Yuda. Bɛrɛng hin vɛ, pere vey e jeng yemo, ba rɔngɔl e barin, ko vit a mwat de a sangal e ji vɛ, 3yaga bemat mɛn ba ra neves pyak, ko ba tɛ̀ ma wok shom. Yɛn a nása nɔrɔ yas vɔk na bedagwi behak, ko yɛn a ra a bedagwi de yɛn, kɛ yin, kɛ bedabeda min bá sang re a vɛ fongol wɛt. 4Ma sǎ e de tomsal a yin na bemat fwom hom, bezarap Dagwi, de bá dopse tang in, yin kwon ra pyɛ́ vyes de ma kyɛ́ me yɛ zakzak wɛt. 5Ko yin a wet betong, kɛ yin a tɛ̀ nehywɛ min wɛt. Yin a kyɛ́ in nà hala negwɔn neves, ne nása nɔrɔ yas de be yɛt vɔk na bedagwi beduk. 6Yaga ano, ma shusha shom hom, na lashe yey hom e ra bapomo Yuda, na e ra nehyok Yɛrusalɛm, ko ma dak kya e ra vɛ. A remo ba ga lashe hɛn, ba ga tɛ́ ɛn barin.”
7“Ano me Dagwi Darwey, Da Jey Mwa, Dagwi Israyɛl, ma sé rangal hin a remo pyɛ de ya tɛ̀ yin a sé ra a bato min pyɛ́ vyes yere yemo. Yin e simo yin a hwɔtɔ gawey e ra beras na beha, nèy na nèy vɔ, yaga na bwang behak e ji min ba tɛt ɛ wɛt a? 8Yaga sɛ́ de yin e cɔgɔs shom hom, na tom vɔ min, yi na nása nɔrɔ yas de be yɛt a bedagwi beduk e ngamo e Misra, dem de yin a vey sangal ɛ arɛt? Yin e ra ano yaga na yin a wey na bato min, na kayɛ yere bemat jey ye shɛgɛsh hin, na ye dusa reza min a? 9Yin a ga ye bam a mwa pyɛ́ vyes de bedabeda min ba ra e bapomo Yuda na e nehyok Yɛrusalɛm, na yê begwɔ̀m Yuda na beha mɛn, tanga myin na beha min a? 10Ko pere vey e yunung, yin a ga dyɛng bato min wɛt. Yin a ga nɔng me nerey, kɛ yin a sangal tyɛng na Badu de ma nɔng in, yin na bedabeda min wɛt.
11“Ano kwong, Me Dagwi Darwey, Da Jey Mwa, Dagwi Israyɛl, mê doyo e ra yin, na me wey na BeYuda hywiri. 12E ra reha bwang BeYuda de ba tɛ̀ e yey mɛn gak na be kyè, be wɔ sangal e Misra, mê di ba wey na yɛn e hwomo mwa vit. Mwa hɛn, bê kushu e Misra, kɛ e como, kɛ na vyong ayi. Berey o na besɛl o bê kushu e como, kɛ na vyong, ko yɛn ê sè pyɛ byɛm-byɛm, pyɛ kis, bemat bê shɛgɛsh hɛn, ko bê dusa reza mɛn. 13Mê tabak vemo de ba sé sangal e Misra, tyɛng sede remo de ma tabak Yɛrusalɛm na como, na vyong tanga na tumbang. 14Vit a hwak e ji bwang BeYuda de ba vey sangal e Misra de ê hywit ɛ, kɛ a dal, ko gwining mɛn ê to ɛ́ vɔk e Yuda, e kwɔn de yɛn e simo be to wɔ sangal ɛ tyɔng wɛt. Vit a hwak de ê to ɛ́, sɛ̌ tyɔng de ba tele.”
15Ko mwa beras de ba tɔk beha mɛn be nása nɔrɔ yas de be yɛt vɔk na bedagwi behak, na mwa beha de ba sé tumal e hwomo, mwa na BeIsrayɛl de ba sangal e Patrɔs wo Misra, yɛn a sé gbɔng regyɛng tyɔng wɛt, ba yang Yirmiya, 16“Wot a kyɛ́ ot nà wet betong na pyɛ de hwà ga ha a wot e ji reza Dagwi Darwey. 17Wot ê ra kayɛ pyɛ de wot a sira wot ê ra. Wot ê nára a dagwi mot hwā, Derwey Lagwi, nɔrɔ yas de be yɛt, ko wot ê shusha a yɛ nɔrɔ nshi anap, tyɛng sede remo de wot, na bedabeda mot, na begwɔ̀m mot, na bemat nuyel mot bá ragas e bapomo Yuda tanga e nehyok Yɛrusalɛm. E jeng o wot á tē shɛrɛk na pyɛ̂ re, wot a vɔk pyɛ̂ nedanerey, ko wot á vɔk reyɔm rehak wɛt. 18Ko yimo jeng de wot a tik nása nɔrɔ yas de be yɛt vɔk na Derwey Lagwi, ko wot a tik shusha a yɛ nɔrɔ nshi anap, wot a to vɔk pyɛ́ wɛt, ko bemat mot ba ga kushu na como, tanga na vyong arɔng.”
19Beha mo ba to ye, “Jeng de wot e halang kpam-tuk rɔkrɔk de be yong na wo sè sede Derwey Lagwi, na wot a nása nɔrɔ pyɛ́ de be yɛt vɔk na yɛ, na wot a shusha a yɛ nɔrɔ nshi anap, beras mot be tē ey à pyɛ́ de wot e ra mo wɛt a?”
20Ko Yirmiya a yang mwa bemat o, beras na beha de ba toyo a yɛ na ha mo, 21“E ra reha nenɔrɔ pyɛ̂ rangas de yin na bedabeda min, na begwɔ̀m min, na bemat nuyel min, na bemat sevwel o mwa, yin á nása e bapomo Yuda, na e nehyok Yɛrusalɛm, yin e bare, Dagwi Darwey a tɔk reha nɛ, kɛ a ga ye bam na nɛ bɛ? 22Yunung vwel min ha sé barin, ko vit a mwat de a sangal e ji hɛ. Ha ga tɛ́ ɛ hal, na pyɛ byɛm-byɛm, na pyɛ sedusa yaga Dagwi Darwey a tɔk re nuyel na niri na nengyas tanga pyɛ́ vyes de yin a ragas wɛt. 23Rezot remo ra hwo e ra yin yaga yin a nása a bedagwi behak nɔrɔ̂ pyɛ́ de be yɛt vɔk na Dagwi, yi ano yin a ra a Dagwi Darwey banɛn, yaga yin a kyɛ́ in nà gyeng mwa Badu mɛ, na nu de a nɔng in.”
24Ko Yirmiya a ha a mwa bemat o, na mwa beha mo wɔgɔ, “Wet in betong na hâ Dagwi Darwey, mwa yin BeYuda de yin a sé sangal e vwel Misra. 25Dagwi Darwey, Da Jey Mwa, Dagwi Israyɛl a ye, ‘Yin na beha min, tomong min ba ga sila pyɛ de yin a ha na nenu min, yin a tē: Wot a tɛ̀ e yey mot na wot a sila sira de wot a ga ra, na wot a nása nenɔrɔ yas de be yɛt vɔk na Derwey Lagwi, na wot a shusha a yɛ nɔrɔ nshi anap. Ey, cí in mɛ, sila hin sira min, na yin a nása a yɛ nenɔrɔ min.
26“ ‘Ko a remo, wet in betong na hâ Dagwi Darwey, à mwa yin BeYuda de yin a sangal e Misra: Me Dagwi Darwey ma sira na gbɔng reza hom, mê to simi na WoYuda hwak de a sangal e Misra a to vo reza hom na nu mɛ wɛt, na a ye: E ji reza Darwey Dagwi Darwey wo neken!
27“ ‘Ma rɔda ra na me di, yɛn a sɛ̀ pyɛ̂ nedanerey wɛt, ko na be wey na yɛn BeYuda de ba sangal e Misra e negya. Mwa hɛn yɛn ê kushu, kɛ e como, kɛ na vyong, sɛ̌ vit a hwak e ji mɛn de a tɛ́t ɛ. 28Tyɔng e ji mɛn zɔng de bê hywit ɛn reku, ko bê toyo yi e sevwel Misra vey e sevwel Yuda. Ko bwang vemo de ba dal beken bê tɔk neha mwat de na sila mwin, kɛ nenang kɛ nemɛn! 29Me Dagwi Darwey mê nɔng in pyɛ dura wɔgɔ, mê tabak hin e dem hemo, ko sira de ma ra wɔgɔ, mê vey na gawey e ra yin hê sila arɔng. 30Me Darwey Dagwi Darwey, mê nára Farawo Hofra, gbɔng gwɔ̀m Misra e vɔ vê repugu mɛ de be simo be mɔrɔ hɛ, tyɛng sede remo de ma nára Gbɔng Gwɔ̀m Zɛdɛkiya wo Yuda e vwɔ Gbɔng Gwɔ̀m Nɛbukadnɛzar wo Babilɔn de á sè mwat repugu mɛ, de a simo a mɔrɔ hɛ arɔng.’ ”