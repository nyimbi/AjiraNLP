Iyɔp a re nuyel na ha
1“Ma ga gyeng bayis hom,
e rɛ̌ de mê bɛrɛng hwong na me wok cwey mɛ ɛ?
2Nu mo nang hɛ a sɛ́ yi na Dagwî lagwi ɛ?
E ně nedanelɔ de ma vɔk yi na Wo Reto Mwa ɛ?
3Reyɔm re hwo e ra mwat de a sé cik wɛt a?
Gawey e ra mwat de e ra neves arɔng.
4Dagwi e bɛɛ begwong hom,
e basa kahɛ bɔ́rɔ hom.
5Ka sede ma kyè e gwông nebɔs,
me tele nu e hâ nekwɛlɛng.
6Ko tik be mara me e pyɛ mara de ya sé naka,
yaga na Dagwi a tɔk, ma sé haalal.
7Ka sede ma ga ye reng yi e gwong,
kɛ yey hom ya ga raa pyɛ de bayis hom ba simo,
kɛ kerwik kehak ka ye pang e ra vɔ hom,
8ka a sé ano, tik pyɛ́ de ma ga tus, mwat hwak a re,
ey, be luyu pyɛ̂ cap hom.
9Ka sede ma ga mara yîs hwâ rɔ̀n,
na me wɔ̀ sǎ e waba e rwi duk mwât vwara hom;
10ka a sé ano, ko tik hwā hom a hwongo a rɔ̀n,
tik behak be dyɛng na yɛ.
11Yaga hemo ha sé pyɛ vyes sedesi,
ey, a sé pyɛ de bemât shɔt bê yɛrɛ.
12Nejwang na sé kya de he re he pere wey na pyɛ́,
nà yang wey na pyɛ́ hom mwa.
13Ka sede ma wet betong na wôn besam hom beras na behwong wɛt,
jeng de yɛn a vey na sesin e ra me,
14ko sɛ́ de mê ra ɛ jeng de Dagwi a sogo e ra me ɛ?
Jeng de ê rangsal me, e sɛ́ de mê hanat a yɛ ɛ?
15Yɛ de a yong me e jîm de hom,
e yɛ gwining de a yong ot e jim wɛt a?
16Ka sede ma ga kyɛ́ me sɛlɛ̂ bepɛng,
kɛ ma ga tɛ̀ kuma a tosho arɔng,
17ka sede ma ga re kecɛk-tuk nju hom zɔng,
ko hyɛn hê bidɛ pyɛ de hê re,
18yaga yimo hɛ hwey ha ras na me sede na dâ hɛ,
ko yi e tɔ̂ hɛ, ma bɛrɛng hɛ sede hwêy tɔ́ hom.
19Ka sede ma di hwak a ku yaga vit a berugû tɛ́,
kɛ mwat pwɛng de vit a pyɛ banga,
20ka sede ma nɔng ɛ pyɛ banga ye wuulu hom wɛt,
ko ma vɔk tɛ̂ nerat mɛ wɛt.
21Ka sede ma jut vwɔ hom na me mɔt mɛ hyɛn,
yaga ma di ma vɔk gwông núsu na sɛlɛ̂ bemakuk,
22ka a sé ano, ko tɛ̀ kup tô vwɔ hom gwo lut ɛ yi e ra sanat hom,
ko kwot vwɔ hom gwo kwɔrɔ hɛ arɔng.
23Rezot yi na Dagwi ra yang sè pyɛ bengyip,
yaga ma yang kyɛm me tumal e nuyêl gbɔng nedyɛt nerat mɛ wɛt.
24Ka sede ma tɛ̀ yey e ra dyam shinang,
kɛ ma ye, celes dyam shinang à gap hom,
25ka sede ma ra yey pyɛng sizɔng yaga yele
kɛ yaga pyɛ vwɔ de ma vɔk,
26ka sede ma bɛrɛng gwi jeng de gwó nɔng negbey,
na pwɛl de gwó kyè kwɛngɛl nedanerey,
27ka sede yey hom ya tɔgɔs me e lɛrɛ,
ko ma nára vwɔ vɔk na gwi,
28ka a sé ano, hemo ha sé renɛn arɔng de bemât shɔt bê tabak hɛ,
ha sé rôw Dagwi wo lagwi.
29Ka sede ma vɔk yey pyɛng e gabâ mwat de e bɛɛ me ves,
kɛ ma dak kaa jeng de pyɛ vyes ya sɛ̀ ɛ,
30ko mwin, ma tik na nu hom he ra nɛn wɛt,
ma jama nekên mwat hwak na môk gawey wɛt.
31Ka sede hwak e lɔ hom a ye,
ma sirik na banama wɛt,
32ko ma tik mwat de a ka ye jop e ngamo a pɔl e hyok wɛt,
rwi lɔ hom gwa sé e wunta yaga mwat de a sé e ji kwɛngɛl.
33Ka sede ma lɛrɛ banɛn hom e nuyêl bemat,
ko ma lɛrɛ vɛ e yey hom,
34ka sede ma wok bengyip regyɛng bemat,
na neha neves ne cáng hom de ne tɛ̀ me tē lot,
ko mê pere sǎ yuu vit a nusu e jey.
35Ka ma yang vɔk mwat de e wok me!
Me tɛ̀ vwɔ, ha hom ha sé mwin,
ko tik na Wo Reto Mwa a hanat a me!
Ko bwok-jɛk sekun hom gwa sé e gwa arɛt?
36Mwin, ma yang jut ɛ e ra sanat hom,
me hanas gwɛ e rato hom sede kpin negwɔm,
37mê bara a Dagwi pyɛ́ mwa de ma ga ra,
mê wɔ e nuyel mɛ sede hwêy lɔ gwɔ̀m.
38Ka sede vwel hom ha tosho e ra me,
ko bepǒl cap ba tosho arɔng,
39ka sede ma ga re pyɛ̂ vwel o sana tala,
kɛ ma ga ra pyɛ de ya vey na rekû dâ nap o,
40ka a sé ano, ko tɛ̀ serɔgɔ sé ras e tô alkama,
ko behwěy e tô pyɛ̂ yeneng arɔng.”
Talâ neha Iyɔp à nemo.