Pɛrɛ̂ lɔk Gbɔng Duk Re Fongol
1Neshey naga benaas na kuru rwit (480) na kwey e bama de BeIsrayɛl ba ga kana nusu yi e Misra. Gbɔng Gwɔ̀m Sɔlɔmɔn a hwo lɔk Gbɔng Duk Re Fongol Dagwi Darwey e shey hê naas e pwɛl Zif, gwɛ a pwɛl gwô neba gwô shey, gwô rê negwɔm mɛ. 2Nelîs gbɔng duk o na sé mita kuru batat (30), netes o mita kuru (10), ko nelis o vɔk e rak o mita kuru na vɛ betungun (15). 3Ba lɔk gàgbang de ba man na gbɔng duk o. Netes wɛ na sé tyɛng na ne duk o, ko nelis o na sé mita betungun. 4Ba tɛ̀ bapɔk e varâ duk o, bapɔk o ba sé betes e ji mo, ko ba sé ngyɔgɔdɔk e jey o. 5Ba to lɔk râng neduk e varâ duk o e jey tanga e bama mo, ko ba tɛ̀ nɛ e ra tɛ̂t bemɛn, ba lɔk nɛ nè vwel o, nè tē na nè yɛnɛ mo. 6Kawɛ duk e vwel o netês wɛ na sé mita beba na bit o, wo tē mita betat, ko wo tɛt o mita betat na bit o. Netîng varâ gbɔng duk o ne vwel o na dal ne vê tē mo na ne vê tala mo, yaga na beduk o be bin sangal gak, sana kulu vara mo na cɔ́gɔt gabeneng.
7Ba lɔk gbɔng duk o na beta de ba yong vɛ e kwɔ̂n dâk vɛ, yaga ano, ba ra fwom na remos kɛ tyem kɛ pyɛ fwom cak ye dyam e kwɔ̂n lɔk o wɛt. 8Rwi de ba kweres ɛ vɔk e neduk vwel o gwa sé e bak batin wo gbɔng duk o, ko gwa vɔk nekwɔn turus vɔk e neduk rak o wo neba tanga wo netat. 9E bama de ba yɛnɛ lɔ̂k varâ duk o, ba ye gyip a wɛ na babirîk cɔ́gɔt sída, ko ba lasha ɛ bebak cɔ́gɔt o. 10Nelîs karɛ râng neduk na sé mita beba na bit o vɔk e rak o. Ba lɔk ba man vɛ na vwarâ gbɔng duk o, ko ba wuna vɛ na babirîk cɔ́gɔt gabang yê sida.
11Dagwi Darwey a yâng Sɔlɔmɔn, 12“Ka sede hwà gyeng mwa badu hom, ma rɔda ra a hwo tyɛng pyɛ de ma kana sira a da mō Davit. 13Ma rɔda sangal e ji duk rê fongol womo de hwà lɔk e tê bemat hom BeIsrayɛl, ko ma rɔda hala hɛn wɛt.”
Yông jî Gbɔng Duk Re Fongol
(1Neha 3:8-14)
14E bama de Sɔlɔmɔn a yɛnɛ lɔ̂k Gbɔng Duk Re Fongol o, 15a tɛ̀ be ngyɛrɛ bebak cɔ́gɔt bagasak e varâ duk o e ji mo yi e vwel vɔk e rak o. Ba yong retis o na cɔ́gɔt fir. 16Ba vɛ́ duk o e nu mo hê ji mo mita kuru, ba gas kwɔn o na bebak cɔ́gɔt bagasak vê sida, ko ba tɛ̀ hɛ, he se Kwɔn Jɛrɛ Hê Jɛrɛ. 17Nelis bwang duk o na sé mita kuru baba. 18Ba tsep bebak cɔ́gɔt o, ba tɔrɔ yɛ na negacɔng tanga cúyu, ba bang mɛ varâ duk o e ji mo, yaga bê kwon di beta de ba lɔk mɛ vɛ e ji mo.
19Ba yong duk ji mo mo, yaga na be tik ɛ Kundung Wuna-na-Sirâ Dagwi Darwey. 20-21Nelîs wɛ na sé mita kuru, netes o mita kuru tanga nelis o vɔk e rak o mita kuru arɔng. Ba dak vara mo na celes dyam shinang. Ba to ra ano na duk jey o arɔng. Ba dul gwông yel vɔk e duk ji mo na ngyâng dyam shinang, ko ba tɛ̀ gàgbang rangâs pyɛ́ de ba yong na cɔ́gɔt sida, ba to dak na dyam shinang arɔng, ba tɛ̀ hɛ e nuyêl duk ji mo. 22Ano kwong, ba dak mwa jî Gbɔng Duk Re Fongol o na dyam shinang mwa tanga gàgbang rangâs pyɛ́ arɔng.
23Sɔlɔmɔn a tɛ̀, be tsep bekɛrup beba, na cɔ́gɔt pwat, na be tɛ̀ yɛ e Kwɔn Jɛrɛ Hê Jɛrɛ. Nelîs kawɛ kɛrup o na sé mita betungun. 24-26Bekɛrup vane mo ba sé tyɛng e kawɛ bak, nerêy vɛ tanga yông vɛ arɔng. Kawɛ mo wa vɔk bafabak baba. Netês bafabak o yi e nu mo het vɔk e here na sé mita betungun. 27Ba tyɛngrɛ vɛ e Kwɔn Jɛrɛ Hê Jɛrɛ, yaga na bafabak mɛn vê jey be ra varâ duk o, na bwang bafabak o baba be man na bemɛn e tē. 28Ba dak bekɛrup o na dyam shinang arɔng.
29Ba tɔrɔ varâ duk jey o tanga duk ji mo na cɔ́gɔt de ba tsep sede cɔ́gɔt tyet na cúyu tanga bekɛrup. 30Ba dak retîs mwa duk o na dyam shinang arɔng.
31Ba tɛ̀ ri bà de ba yong na cɔ́gɔt pwat e rwi Kwɔn Jɛrɛ Hê Jɛrɛ. Ba yong rak rwi mo kwɔɔl sede gbang. 32Ba tɔrɔ ri mo na bekɛrup de ba tsep, na cɔ́gɔt tyet tanga cúyu. Ba dak pyɛ́ de ba tɔrɔ mo na dyam shinang. 33Ba yong rwi yel vɔk e gbɔng duk o na cɔ́gɔt pwat arɔng, 34ko ba tɛ̀ ɛ ri ba de bê tɔk gunus vɛ na cɔ́gɔt fir. 35Ba to tɔrɔ vɛ na bekɛrup de ba tsep na cɔ́gɔt tyet tanga cúyu, ko ba to dak pyɛ́ mo na dyam shinang.
36Ba tɛ̀ lala e nuyêl gbɔng duk o, ba lɔk vwara, ba rɔnɔ mɛ. Ba lɔk gwɛ, ba ngyɛrɛ beta de ba táng vɛ rang tat e ra bemɛn, ko ba lasha babit cɔ́gɔt sida e rak o, ba re mɛ nuyel na lɔk o vɔk e yɛnɛ mo.
37Ba pɛrɛ lɔ̂k retîs Gbɔng Duk Re Fongol o e pwɛ̂l Zif e shey hê naas hê rê negwɔm Sɔlɔmɔn. 38Ko ba yɛnɛ mwa lɔk o e pwɛ̂l Bul, gwɛ a pwɛl gwo rwit, e shey hê kuru na hɛ hining hê negwɔm o. Ba yɛnɛ fwom o tyɛng sede remo de ba yong ɛ. Sɔlɔmɔn a tɛ̀ neshey netaama e ji fwôm lɔk o.