Nèy Aharon
1-2E jeng de Dagwi Darwey a ha na Mose e Raku Sinai, Aharon á vɔk nèy bewen benaas, baza mɛn a vemo ngan: Nadap, hwêy yel mɛ, na Abihu, na Ɛliyazar tanga Itamar. 3Ba kana tɛ̀ a yɛn něy, na be tik ɛn jaram, na be ra fwôm bepiris. 4Ko Nadap na Abihu, Dagwi Darwey a mɔrɔ hɛn, jeng de yɛn a nára a yɛ nɔrɔ̂ pyɛ̂ nesang hyɔɔlɔl na kya de ha sé kyiri, e hêy gbingiring hê Sinai. Yɛn a kana vɔk nèy wɛt. Á sè Ɛliyazar na Itamar zɔng de yɛn a ra fwôm bepiris e jeng de da mɛn Aharon á rɔngɔl na neken.
Ba nɔ̂ng BeLevi fwom
5Dagwi Darwey a yâng Mose, 6“Vey na yerê Levi bagat, na hwo tɛ̀ ɛn, na be sè bemat de bê sɛlɛ Aharon, piris hom. 7Tik na be ra pyɛ́ de be simo na yɛn yaga me tanga regyɛng BeIsrayɛl mwa e nuyêl bûk sangal hom; ano de yɛn ê ra fwôm bûk sangal hom. 8Tik na be bɛrɛng mwa nedôk pyɛ́ de na sé e ji bûk sangal hom, na be ra fwom o e tô bwâng BeIsrayɛl. 9Tɛ̀ BeLevi, be sè e vwɔ̂ Aharon na nèy mɛ, e yɛn vɛ de ba ga nɔng ɛ hɛn yi e ji bwâng BeIsrayɛl. 10Tɛ̀ Aharon na nèy mɛ, be ra fwôm bepiris. Ka sede mwat de a sé WoLevi wɛt a simo ra fwom o, ko be mɔrɔ hɛ.”
11Dagwi Darwey a to yâng Mose, 12“Ma ga jut BeLevi yi e ji BeIsrayɛl e tô mwa nèy bewen ne yêl BeIsrayɛl. BeLevi mo ba rɔda sè benang, 13yaga kahɛ hwêy yel ha sé nang. Jeng de ma mɔbɔs mwa nèy yêl BeMisra, ma tik kahɛ hwêy yel e ji BeIsrayɛl jaram yaga to hom, kɛ hwêy mwasi kɛ hwêy yas ayi. Mwa na sé nenang, me wɛ à Dagwi Darwey.”
Barâ BeLevi
14Dagwi Darwey a yâng Mose e hêy Sinai, 15“Bara, na hwo jɛk bazâ BeLevi mwa nelɔ mo nelɔ mo na rùhup o rùhup o. Hwo bara kahɛ hwêy wen de ha sé pwɛl gwining vɔk e rak o.” 16Mose a ra ano tyɛng na pyɛ de Dagwi Darwey a nɔng ɛ nu.
17-20Levi a vɔk nèy netat, nɛ à Gɛrshɔn, na Kohat tanga Mɛrari. Yɛn vɛ à bedalɔ̂ nelɔ mɛn nemo de na vɔk baza mɛn. Gɛrshɔn a vɔk nèy neba, nɛ a Libni na Shimei; Kohat a vɔk nèy nenaas, nɛ a Amram, na Izhar, na Hɛbrɔn tanga Uziyɛl; ko Mɛrari a vɔk nèy neba, nɛ a Mali na Mushi. Nèy o mwa na sè bedanelɔ nemo de na vɔk baza mɛn.
21Lɔ Gɛrshɔn ha vɔk rùhup ba, vɛ a ruhûp Libni na ruhûp Shimei. 22Nepyak nèy bewen mɛn de na ga tɛ̀ pwɛl gwining vɔk e rak o na sè sede gu bataama na naga betungun (7,500). 23Lɔ hemo ha rɔda tɛ̀ kwɔ̂n ye ngyɔk hɛ e bamâ bûk sangâl Dagwi e rwa ta. 24Mwât nuyel mɛn, yɛ a Ɛliyasaf, hwêy Layɛl. 25Yɛn vɛ de ba tik a yɛn nedirîk bɛrɛng gworugû bâng bûk sangâl Dagwi tanga pyɛ̂ banga gwɛ bya mwa na gworugû bâng rwi buk o, 26na berugu de ba rɔnɔ mɛ lala de he rɔnɔ buk o tanga gàgbang rangâs yas, tanga gworugû bâng rwi lala na rǐk gwɛ. Pyɛ́ yemo mo, ba tik a yɛn nedirîk fwôm yɛ̄.
27Lɔ Kohat ha vɔk rùhup naas, vɛ a gwô Amram, na gwô Yizhar, na gwô Hɛbrɔn tanga gwô Uziyɛl. 28Nepyak nèy bewen mɛn de na ga tɛ̀ pwɛl gwining vɔk e rak o na sè gu rwit na naga betat (8,300). 29Lɔ hemo ha rɔda tɛ̀ kwɔ̂n ye ngyɔk mɛn e rwa batin na bûk sangâl Dagwi. 30Mwât nuyel mɛn, yɛ a Ɛlizafan, hwêy Uziyɛl. 31Yɛn a vɛ de ba tik a yɛn bɛrɛng Kundung Wuna-na-Sirâ Dagwi, na tebut, na pyɛ tikîs kywa-kya, na nekwɔn rangâs pyɛ́ vɔk na Dagwi, na mwa pyɛ́ de be ra mɛ̀ fwom e Kwɔ̂n Jɛrɛ, tanga gworugû bâng rwi Kwɔn Jɛrɛ Hê Jɛrɛ. Pyɛ́ yemo, ba tik a yɛn nedirîk fwôm yɛ̄.
32Gbɔng mwât nuyêl BeLevi mwa, yɛ wɛ à Ɛlɛyazar Aharon, piris. E yɛ wɛ de ba tɛ̀ ɛ, a bɛrɛng bemat de be ra fwom e ji bûk sangâl Dagwi.
33Lɔ Mɛrari ha vɔk rùhup ba, vɛ a ruhûp Mali na ruhûp Mushi. 34Nepyak nèy bewen mɛn de na ga tɛ̀ pwɛl gwining vɔk e rak o na sè gu batyiimin na naga beba (6,200). 35Lɔ hemo ha rɔda tɛ̀ kwɔ̂n ye ngyɔk mɛn e rwa bato na bûk sangâl Dagwi. Mwât nuyel mɛn yɛ à Zuriyɛl, hwêy Abihail. 36Yɛn à vɛ de ba tik a yɛn bɛrɛng cɔ́gɔt lɔ̂k, na cɔ́gɔt-kak, na sesêk cɔ́gɔt buk tanga bol vɛ̀, na kayɛ pyɛ de ya vɔk buk o. Pyɛ́ yemo, ba tik a yɛn nedirîk fwôm yɛ̄. 37Yɛn a to bɛrɛng mwa pyɛ́ de ya sé yê rɔnɔ̂ lala, yɛ̄ à sesêk cɔ́gɔt buk tanga bol vɛ̀, na bekwagam tanga rǐk.
38Ko Mose na Aharon tanga nèy mɛ yɛn a tɛsɛ buk mɛn e nuyêl bûk sangâl Dagwi e rwa rak. Ko yɛn vɛ de ba tik a yɛn nedirîk fwom e Kwɔ̂n Jɛrɛ e tô BeIsrayɛl mwa. Ka sede mwat de a sé WoLevi wɛt a simo ra fwom o, ko be mɔrɔ hɛ.
39Nepyak berâs BeLevi mwa de ba sé pwɛl gwining vɔk e rak o na sè gu kuru baba na vɛ baba (22,000). Bára hemo de Mose a bara BeLevi e nelɔ mo nelɔ mo ha sé tyɛng sede remo de Dagwi Darwey a nɔng ɛ nu.
40-41Ko Dagwi Darwey a yâng Mose, “Mwa nèy yêl BeIsrayɛl bewen na sé nenang. Ko me, Dagwi Darwey, ma jut mwa BeLevi, na me tɛ̀ ɛn e tô nèy yêl BeIsrayɛl o, na be sè benang. Ma to jut yas ye BeLevi e tô mwa nèy yêl yas BeIsrayɛl. Yaga ano, bàra mwa nèy yêl BeIsrayɛl bewen de na ga tɛ̀ pwɛl gwining vɔk e rak o, na hwo jɛk bazâ nɛ.” 42Ano kwong, Mose a ra tyɛng na pyɛ de Dagwi Darwey a nɔng ɛ nu. 43A sɛ̀ nepyak nèy yel bewen o de na ga tɛ̀ pwɛl gwining vɔk e rak o na sé gu kuru baba na vɛ baba na naga beba na kuru bataama na nɛ netat (22,273).
44Dagwi Darwey a to yâng Mose, 45“Tik BeLevi jaram, na be tɛ̀ ɛn e tô mwa nèy yêl BeIsrayɛl bewen o, na yas BeLevi e tô nèy yêl yas BeIsrayɛl, yɛn ê sè benang, me wɛ Dagwi Darwey. 46Sede remo de nepyak nèy yêl BeIsrayɛl na dal nepyak BeLevi na naga beba na kuru bataama na nɛ netat (273), tik na hwo viri nɛ na dyām. 47Sey dyam shɛkɛl betungun yi na kawɛ mwat tyɛng na dyām de be ra mɛ̀ fwom yaga pyɛ̂ bûk sangâl Dagwi. 48Nɔ̂ng Aharon na nèy mɛ dyām yemo de ba sɛ̀ yi e virî bwâng BeIsrayɛl de ba dal BeLevi.”
49-51Ano kwong Mose a sey yi na BeIsrayɛl dyâm viri mo, ko a nɔ̂ng Aharon na nèy mɛ mwa nepyak dyām shɛkɛl gu rining na naga betat na kuru batyiimin na yɛ tyungun (1,365), tyɛng sede remo de Dagwi Darwey a nɔng ɛ redu na a ra.