Lwɛlɛ sesin e ra begwɔ̀m Israyɛl
1Dagwi Darwey a ye, me ra lwɛlɛ gwomo yaga begwɔ̀m Israyɛl, 2me ye:
Neng-gwɔ mo á sè hwâ gukum
e ji begukum!
Á sangal e tê bebot begukum,
ko á ras nèy mɛ e tē mɛn.
3A ras hak e ji nèy o,
ha tɛ́ ɛ bwot gukum wo gap,
ha masa jàma ko ha vos ngyāma,
ha re bemasi arɔng.
4Yére bemat jey ya dak kun na hɛ,
yɛn a vo hɛ e gwovɔng renê hɛ,
ko yɛn a pat hɛ na begúk
vɔk e vwel Misra.
5Sede neng o a di ba ga bang begwong mɛ,
ko sɛ̂t yey mɛ ha ga wey,
a jut hwey mɛ mo hak
ko a ras hɛ na he tɛ́ ɛ́ bwot gukum wo gap.
6Ha kyě kyè e tê begukum,
ha tɛ́ ɛ bwot gukum wo gap,
ha masa jàma ko ha vos ngyāma,
ha re bemasi arɔng.
7Ha bugut nelɔ negwɔm mɛn,
ha wey na bapomo mɛn arɔng.
Vwel o na mwa bemât hɛ ba wok bengyip,
jeng de ha hwo lulum.
8Yére bemat jey ya tula hɛn e ra hɛ,
yi e bebak vwel de ba gwɔrɔ hɛn.
Yɛn a shara segun mɛn e ra hɛ,
ko yɛn a vo hɛ e gwovɔng renê hɛ.
9Yɛn a pat hɛ na begúk,
ko ba tɛ̀ hɛ e kundung zělzel,
ko ba wɔ̀ nɔ̂ng gbɔng gwɔ̀m vwel Babilɔn,
ba tɛ̀ hɛ e ngyang,
yaga na be to wok lulûm hɛ
e ra beraku Israyɛl wɛt.
10Neng o á sè sede tin anap e ji bwi,
de bá zep hɛ bagat na nshi.
Ha mara ko ha vɔk nelang na nèy pyak
yi na nepyak nshi mo.
11Ha vɔk nelang neting
de na tɛ́ ɛn bègele negwɔm.
Ha gwɛ̌ ras vɔk e rak o,
e hwomo vɔk e bale,
ba simo hɛ yaga nelis hɛ,
tanga yaga nepyak nelang hɛ.
12Ko ba lut hɛ na shom,
ba barak hɛ e vwel,
gûl rak gwa tɛ̀ ha hworok,
nèy o na gabsa e vwel,
bim ting o ha hworok,
ko kya ha re hɛ.
13A remo ba ga zep hɛ e hêy gbingiring,
e vwel hwogot de vit à nshi.
14Kya ha sogo yi e bim o,
ha ga re nelang o mwa na nèy o,
yi ano, vit à bwang bim ting o,
vit a gwelê negwɔm.
Lwɛlɛ sesin à gwomo, be ra gwɛ e jeng sesin.