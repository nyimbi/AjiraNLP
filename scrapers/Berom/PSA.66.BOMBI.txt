Lwɛlɛ̂ somo na feng
Lwɛlɛ yaga mwât kyé na lɛlɛ.
1À yin bemât jey mwa,
mok in a Dagwi lwɛlɛ!
2Rá in lwɛlɛ na yōm, na yin nɔng ɛ mɛ nerey.
Somo hin hɛ, yē in “Yɛ a sé wo nerey!”
3Yang in Dagwi, “Tomong de hwó ra ba sé pyɛ̂ sap!
Bemât repugu mō be vow, be tē guduruk e nuyel mō,
yaga reto mō ra sé rerey.
4Kawɛ mwat e jey ê re a hwo fongol,
bê ra a hwo lwɛlɛ na yōm,
ey, bê ra a hwo lwɛlɛ̂ somo.”
5Vey in na yin di pyɛ de Dagwi a ga ra,
tomong mɛ ba sé a bemasi pyɛ̂ sap!
6À tɛ̀ gworep gwo tɛ́ ɛ vwel hwogot,
bedabeda mot bà ye dɔ a gworɔt e bol.
Yaga pyɛ de à ra, wot à ra nzem e hwomo.
7E re negwɔm na gbɔng reto mɛ nesheneshey,
e tɛ̀ bayis e ra yére bemât jey.
Bemât sogô nehywɛ bē tē naka,
yɛn a kwon man gèy na yɛ wɛt!
8À yin yére dyuk, somo hin Dagwi mot,
tik bemat mwa be wok somo min!
9A ga sey neken mot,
a tik, na wot a ye bugurɛk wɛt.
10À Dagwi, hwà ga mara hot,
hwà ga rugut hot, sede be rugut dyam.
11Hwà tik ot, wot a gaba e ji segun,
ko hwà tɛ̀, wot a tos pyɛ̂ nedirik.
12Hwà tik besugâ bedwa be tugut hot,
wot a kwey e ji kya na tɛmɛ-nshi.
Ko a remo, hwà vey na wot e vwêl pyɛ́ shɛrɛk.
13À Dagwi, mê vey e lɔ mō na nenɔrɔ̂ yas burang,
na me bin sila vonu hom.
14Mê nɔng o pyɛ́ de ma ga vo nu e ra yɛ
jeng de ma sè e ji reyɔm.
15Yɛ̄ a yas de ya mɔsɔ naka,
tyīmit, bemus, tanga begam.
Mê nára yɛ e ra gàgbang rangas,
ko nesang hyɔɔlɔl mɛ ne sogo vey na hwo.
16Mwa yin de yin e sap Dagwi, vey in na yin wok,
mê ha a yin pyɛ de yɛ a ga ra a me!
17Ma yila hɛ yaga sɛlɛ,
ko e jeng jining o, ma sè somo hɛ.
18Ka ma vɔk bare hak ves e yey hom,
ka Darwey a yang wet betong na me wɛt.
19Ko tsak o mwin, Dagwi a wok me,
a sey won hom.
20Tik na wot a feng a Dagwi!
A ga kyɛ́ ɛ won hom wɛt,
a ga tik nà tɛ̀ yey na me wɛt!