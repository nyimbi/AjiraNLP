Saaet agobo yaktaetap mugetuut
Po ne oo eng' putiik; Amat ing'em. Tyendap Kalasunet ne po Daudi: Konorwet ne po ung'oot
1Tos omwae imanda okweek pounik?
Tos orwookyini eng' imanda weeriigap piik?
2Oyae yaitwogik eng' mugulelwekwok;
ak oyachini ng'wony koroomnateet eng' eunekwok.
3Petyotiin kiptengeginik kobooch komi moo,
mastoi ak komwaei lembechek kobooch ko kagisich.
4Ng'wonennywa ko uu ng'wonetap ndaret;
kergei icheek ak ereneet ne ma kastoi, ne timei itiikyik,
5ne ma epchin iit kutitap piik che kuurei erenook eng' kagaigaet,
matiny kaguur eng' ng'omnateet.
6Ee Kamuktaindet, iri kelekwak,
icheru, ee Kamuktaindet ne Toroor, kelek che eecheen che po ng'etuunyik che neran!
7Ingochootyo koigei peek che rootei;
ingoigei icheek susweek che kityekyin ng'wony ak kotonogis.
8Ingoigei kimng'elyegut ne chootei kowong'ugei,
ingoigei kwondo ne karorok moet, ne ma keer asiis.
9Kotom kogas tereenikwok maatap katok,
Istoi ineendet icheek eng' kipchurchuryet, che tuonen ak che laldos kogergeit.
10Paibai ne po imanda ye keerei yaaktaetap mugetuut;
iune keelyekyik korotiigap kiptengeginik.
11Si komwa piik kole,
“Miitei iman melekto ne po chiito ne po imanda;
mi iman Kamuktaindet ne irwoochi eng' ng'wony.”