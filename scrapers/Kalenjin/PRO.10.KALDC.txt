Kalewenaigap Solomon
1Chu kalewenaigap Solomon:
Iboiboi weeriit ne utaat kwanda,
ago inyalili weeriit ne perber kamet.
2Ma mi keluno konoraigap yaityet,
ago saru imanda eng' meet.
3Ma chamjin `Kamuktaindet ne Toroor saboondap ne po iman kotanui eng' rubeet,
ago timdoi mageetap kiptengeginik.
4Panani ne choriren,
ago ibu mogornateet eutap ne igiiligei.
5Ng'oom weeriit ne iyumi eng' kemei,
ago ibu teweernateet weeriit ne ruei kegesisyei.
6Tebee kaberuroik ne po iman,
ago tuchei koroomnateet kutitap kiptengekyot.
7Iberuurot kabwaatetap ne po iman,
ago nunei kainetap kiptengeginik.
8Taachei kayomisutik ne utaat eng' muguleldo,
ago ibuti ne perber ne chaang' ng'aleek.
9Ineendet ne wendote lititindo kowendote chametapkei,
ago naoksei ineendet ne imaasi ortinwekyik.
10 Ibu arageneet ne ng'wegisye konda,
ago ne kere kong' eng' nyiganateet koyaei kaalyeet.
11Kondametutap saboon kutitap ne po iman,
ago tuchei koroomnateet kutitap kiptengekyot.
12Ing'eeti `suryet pooryosyek,
ago tuchei `chamyet pistaosyek tugul.
13Kinyoorchin kaguiyet kutitap chiito ne tinyei utaatyet,
ago nyoljin kirokto patetap ineendet ne ma tinyei naet.
14Konori piik che utaatiin naet,
ago ng'emisyet ne neegit kutitap koseng'eng'it.
15Mogornateetap mogoryot ko nganasennyi ne kiim,
panandap kibananook ko ipchin ng'emisyet.
16Poroteetap ne po iman ko tokyingei saboondo,
ago melektap kiptengekyot ko tokyingei tengekto.
17Miitei ooreetap saboondo ne riibei katigonet,
ago mastoi chiito ne pagaktoi kereetap kong'.
18Ineendet ne unyei weget kotinyei kutitap lembechek,
ak ineendet ne mwaei ng'aleegap chemerereet ko perber.
19Mabete pistoet ye mi ng'aleek che chaang',
ago ng'oom ne siisei.
20Uu fedhaisyek che korooron ng'elyeptap ne po iman,
ago ma tilei kiy muguleldap kiptengekyot.
21Paei piik che chaang' kutitap chiito ne po iman,
ago pegu che perber amu ma tinyei naet.
22Imogornoni `kaberuretap Kamuktaindet ne Toroor,
ama testoi riirek.
23Yaet yaitwogik ko uu ureryet eng' koseng'eng'inik,
ak uu nooto utaatyet eng' chiito ne tinyei kaguiyet.
24Kiit ne iywei kiptengekyot ko nooto ne nyoonjin ineendet,
ago kigoochin che po iman tuguuk che machei.
25Ye siirto kipchurchuryet koma komi kiptengekyot,
ago lumeiywot ne po koigeny chiito ne po iman.
26Uu siki eng' kelek, ak uu iyeto eng' koonyek,
uu nooto chiito ne choriren eng' icheek che iyooktoi ineendet.
27Tesei peetuusyek kaiyweisyet ne kiywei Kamuktaindet ne Toroor,
ago kitilei kenyiisyegap kiptengeginik kong'ering'itu.
28Kagasetapkei kamang'unetap che po iman,
ago lusei kamang'unetap kiptengeginik.
29Irimet ne kiim ooreetap Kamuktaindet ne Toroor eng' ne po iman,
ago ng'emisyet eng' yaigap yaityo.
30Ma koi ki isto ne po iman,
ago ma menyei kiptengeginik emet.
31Mang'une utaatyet kutitap ne po iman,
ago kitilei ng'elyeptap ne imaasisyei.
32Ingen kutitap ne po iman tuguuk che taagaksei,
ago mwaei kutusweegap kiptengeginik ng'aleek che po kamaaset.