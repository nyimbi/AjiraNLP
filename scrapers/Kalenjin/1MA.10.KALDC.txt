Ngelelnatetap Alexander Epiphanes
1Eng' kenyiitap pogol agenge ak tamanwogik lo ko ki wo ak konam emetap Ptolemais Alexander Epiphanes weeriitap Antiokas. Ki kitaach ineendet ak ki toi kolaitoran. 2Ye kingo kas niito, kotuiyo lugeet ne oo miising' ak koba si kobargei. 3Ki iyookyi Demetrios Parweet ne ki sir logoiywek che myach kole kogonyit ineendet; 4amu ki leenjigei, “Ongeip kapkaut ak keyai kaalyeet ak ineendet kotomo koyai ak Alexander si kobokyech. 5Agoi kobwaat tuguuk tugul che yach che ki kiyachi ineendet ak tupchosyekwak ak pororyennyi.” 6Ara ki igoochi chamjinet Demetrios ineendet kosiir kiboryotinik, si kogoochi kariik, ak koek toretikyik, ak kong'at ketyokyi ineendet luulenik tugul che ki kerotin eng' luuita.
7Ak ki nyo Jonathan Jerusalem ak kosoman parweet ko kasei piik tugul kobooto che ki mi luuitap kimnateet. 8Ki aragenso miising' ye kingo kas kole kagogoochi laitoryat ineendet chamjinet kosiir kiboryotinik. 9Ago ki ityokyi che ki mi luuitap kimnateet luulenik Jonathan, ak ki iwekyi icheeget sigiikwak.
10Ak ki meng'iis Jonathan eng' Jerusalem ak kotoi koteech ak koleelit nganaseet. 11Ak ki ng'at che ki teeksei koteech ng'otweet ak komute tulweetap Zion koik che lititen, agobo kimanatet; ak ki yai ko uu nooto.
12Ak ki mweiso punootik che ki mi kimnatosyek che kiga tech Bakkides; 13kimeto tugul komoswekwak ak koba emotinwekwak. 14Ki ng'et kityo che ki mi Beth-zur che kiga ingelelji ng'atuutyet ak ng'atet, amu ki imuuch kounyegei yooto.
15Ki kas anyun Laitoryat Alexander agobo tuguuk che ki iyookyi Jonathan, ak ko kas agobo lugoosyek che ki yai Jonathan ak tupchosyekyik, yautigap nyiganateet ak muitaet ne ki muita. 16Ki mwa kole, “Tos kinyooru kogeny chii ne uu ni? Obwa nguno si keyai koek chorwennyo ak taretindennyo.” 17Ak ki sir parweet ak koyokyi ineendet eng' logoiywechu:
Koegu Jonathan tisiindet ne oo
18“Anee Laitoryat Alexander ko sirchin tupchennyi Jonathan, taach kagatyet. 19Kogegas agobo inyee, keele ii ki paryotyo ne kiim ak ne nyolu iegu chorwennyo. 20Ak ka ke lewenin rani iegu tisiindet ne oo ne po pororyennyo; ki kuurenen chorweetap laitoryat ak inyone komosta nenyo ak inam chorwandit ak acheek.” Ki iyookyi kora kermennyeet ne talelyo ak kuutweet ne po thahabu.
21Ara ki ilaach anyun Jonathan ngoroigap kamanuut eng' arawetap tisap ne po kenyiit ne po pogol agenge ak tamanwogik lo, eng' kasarta ne po tongoanik, ak ki sir kiboryotinik ak kogoochi kariik eng' chaang'indo. 22Ye kingo kas Demetrios tuguuchu, koiimgei kot ak kole, 23“Nee kii kagi yai? Ka kwo tai eng' acheek Alexander koyai chorwandit ak Yahudik kogimitkei. 24Agoi asirchi agine icheek logoiywegap kagilet ak ale agoochini teegisto ak konunoik, si kobiit anyoor toretennywa.” 25Ara ki iyookyi ng'olyoo icheek ko uu ni:
Ko sirchin parweet Demetrios Jonathan
“Anee laitoryat Demetrios asirchini pororyetap Yahudik, otaach chametapkei. 26Amu koriip kasyineng'wong' ak acheek ak otestai eng' chorwanding'wong' ak acheek, ak amaonamkei ak puunikyok, ko koge kas ak keboiboitu. 27Ara otestai eng' kayanet ak acheek, ak tuun kewechi mugetutap myeeindong'wong' eng' myeeindo amu ne koyaiywech. 28Ki konok riipseet ak konunoik.
29“Katyachin anyun ak moliboni aisuruut Yahudik tugul, aisuruut ne po chumbik kobooto ne po kuutweet. 30 Ne kata kayumetap kebebertap somok ne po peek ak keberta ne po logoegap keetiik che kata nyooru, atyachi chooto peetuuni po ra ak che isubi. Ma koi ayum chooto eng' emetap Yahudik anan eng' matwesyek chooto somok che ki kitesune Samaria ak Galilaya, kong'etee peetuuni ak kasarwek tugul. 31Egu konunoik ak kesuutigap Jerusalem ak komoswegap kiwatosyekyik che itabaanotin ak che ma ki tilei aisuruut. 32Achamdoi kora luuitap kimnateet eng' Jerusalem nooto mi eunekyuk ak agoochi tisiindet ne oo, si konde piik che kacham si koriip. 33Atyachi ne ma kiliboni kiy age tugul eng' Yahudik che mi laitornatennyu; ak ayai che namei aisuruut ko meto aisuruut tugul che po kiyagiikwak.
34“Ngo ek igoorwek tugul ak peetuusyegap kamung'et ak che po ko kalel arawet ak peetuusyek che ki king'at, ak peetuusyek chooto somok kotomo igor anan ko somok ko kaibata igor. Ngo ek peetuusyegap riipseet ak katyaknatet eng' Yahudik tugul che mi laitornatennyu. 35Ma mi chii age tugul ne tinyei kimnon komach kiy age tugul eng' icheek anan kogoochi nereek age tugul eng' icheek agobo kiy age tugul.
36“Ngesir Yahudik eng' asigarigap laitoryat kot koek piik eliphuusyek sosom, ak kegoochi riibet ne yameigei ak lugoosyek tugul che po laitoryat. 37Ngende kotebee alage ole mitei kimnatosyegap laitoryat, ak ngende alage oldap kamanuut eng' laitornatet, ak ngo meng'iis icheek eng' ng'atuutikwak ko uu ye kong'at latoryat eng' emet ne po Judah.
38“Eng' agobo matwosyek somok che ki kitese Judea kobun emetap Samaria, ko ingetilji Judea si kobiit kiit komi pounatetap laitoryat agenge ak si ma konyit kimnateet age kosiir tisiindet ne oo. 39Kagoonu Ptolemais ak emotinwek che neegityin ak ineendet koek konunotyot ne po kaptisisyetap Jerusalem, si kemuktae poisyosyek che po Kaptisiisyo. 40Agoitoi kora shekelisyegap fedha olo po eliphuusyek taman ak muut eng' kenyiisyek tugul kobun kesuutigap laitoryat che po kwegeny. 41Ak koonu kong'etee ra robiinik kiboitinigap kandoinatetap pororyet che ki ma ta kogoonu eng' kenyiisyek che tai si ketorete poisyonik che po kaptisiisyo. 42Ak ne po kamanuut, ko ki metoi shekelisyek choto eliphuusyek muut che po fedha chooto kocham konamei kibaitinikyuk amu po chooto tisiik che poisyei eng' olotok. 43Ak icheek che kamwechi hekaluut eng' Jerusalem, anan eng' ui tugul ne neegitee yooto, amu tinyei pesendo ne po robiinigap laitoryat anan komi eng' pesen, ko kityachi icheek ak kiwekyi tuguukwak tugul eng' laitornatennyu.
44“Ngo punji melekto ne po teekseet ne tinyeigei ak kaptisiisyo magarnetet ne po kap laitoryat. 45Ngigoite kobun mogornotetap Kap laitoryat teekseet ne tinyeigei ak irimet ne po Jerusalem ak kimnatosyekyik, kobooto robiinik che tinyeigei ak irimetap Judea.”
Meetap Demetrios
46Ye kingo kas Jonathan ak piik logoiywechu, koma iyan, amu ki ibwaat yautik che yachen che kiga yai laitoryat Demetrios eng' Israel ak ole kiga titirto icheek. 47Ki igaigai Alexander amu ki ne tai kong'alaalji icheek eng' logoiywek che korooronen, ak ki ng'et kochoronoi peetuusyek tugul.
48Ara ki iyum kiboryotinik Alexander che eecheen ak kobir kambit eng' komosta ne tobenigei ak Demetrios. 49Ki tuiyo laitorinichooto aeng' eng' pooryeet, ak ki mwei lugeet ne po Demetrios, ak ki oon Alexander ak koterteer icheeget. 50Ki igimit pooryeet kot agoi kororokto asiista, ak eng' peetuunooto, ko kime Demetrios.
Kasyinetap Ptolemy ak Alexander
51Ak ki iyookto Alexander che ibei logoiywek koba konyoor Ptolemy laitoryatap Misiri ak logoiyondoni: 52“Amu kaweekyigei laitornatennyu ak anam ng'echereet eng' laitornatet ne po kwanisyekyuk, ak ayai laitornatennyu - amu ki aterteer Demetrios ak abau emennyo; 53ki anyooru ineendet eng' pooryeet, ak ki kiterteer ak kenenet lugeennyi, ak kage nam ng'echerennyu eng' laitornatet ne po laitornatennyi. 54Ara anyun ongeyai chorwandit ak chii age tugul; kona nguno cheptong'ung' koek kwondonyu, si aek sandana ne ng'ung', ak agoonin konunoik ak ineendet kosupkei ak etunateet ne itinye.”
55Kowol Ptolemi laitoryat kole, “Ki poiboiyet peetuut ne ki weeksei emetap aguiywogiguk ak inam ng'echereeng'ung' eng' laitornatet ne po emennywa. 56Ak ayaun ko uu ye koimwa, ak nyoorcho Ptolemais, si kobiit ketuiye, ak aegu kapyugoing'ung' ko uu ye kaimwa.”
57Ki ng'et anyun Ptolemy ak kwo eng' Misiri, ineendet ak cheptonyi Cleopatra, ak koit Ptolemais eng' kenyiitap pogol agenge ak tamanwogik lo ak aeng'. 58Ki tuiyo ak Laitoryat Alexander, ak ki igoochi ineendet cheptonyi Cleopatra kotun, ak ki yai igoorto ne po katunennyi eng' Ptolemais eng' poiboiyet ne oo, ko uu ye yai laitorinik.
59Ki sirchi `laitoryat Alexander Jonathan konyo kotuiyo ak ineendet. 60Ki wo Ptolemais eng' kimnateet ne oo ak kotuiyo ak laitorinichooto aeng'; ki igoochi icheeget ak choronokyik fedhainik ak thahabu ak konunoik che chaang', ak ki nyoor chamet agobo icheek. 61Ki ng'etyo kibetyotinik kobun Israel, icheek che kiuen metewek ak kotuiyogei kotetyi lugeet ineendet ak kositagan ineendet; ak magasiit icheek laitoryat. 62Ki ng'at laitoryat keregune Jonathan ngoryeet ak ki laach ineendet eng' ne aruus, ak ki yai ko uu nooto. 63Ki leenji `laitoryat kiptainikyik ko katebi eng' tabanunyi ak kole, “Oba nganaseet kween ak ineendet ak obaraste ole ma ibu chii ng'olyo eng' ineendet agobo kiy age tugul, amat kogoochi chii ineendet konereech eng' kiit age tugul.” 64Ye kingo keer puunikyik teegisto ne ki kigoochi ineendet kosupkei ak kabarastaet, kogeer ko kagilakyi ne aruus, komweiso tugul. 65Ki igoochi laitoryat ineendet toroornatet ak koiit ineendet koek chorweet eng' choronokyik che po kamanuut, ak koet koek ne oo ak ne indochin matweennyi. 66Ak ki weektagei kwo Jerusalem Jonathan eng' kaalyeet ak poiboiyet.
Koterteeri Jonathan Appollonius
67Eng' kenyiitap pogol agenge ak tamanwogik lo ak muut, ko ki nyo Demtrius kobun Krete agoi emetap aguiywogikyik. 68Ye kingo kas Alexander agobo nooto, koiimgei kot ak koweektagei kwo Antiok. 69Ak ki lewen Demetrios Apollonius ne ki kandoindetap Koeles Syria, ak koyum kimnateet ne oo ak ko kerchi sach Jamnia. Yeityo koyokyi logoiyondoni Jonathan, tisiindet ne oo:
70“Inyeegei kityo ne ing'ete ak ibokyech, ak ko anyooru kateweeret agobo inyee. Amunee si name kimnateet agobo acheek eng' emetap tuloonook? 71Ngot iting'e nyiganateet kimnatosyeguk, nyo chorugei si ketuiye, ak kebelgei eng' kimnateet, amu atinye kimnatosyegap nganasook. 72Oteep ak oneetkei ole aa ng'oo ak ng'oo alage che ketoretigei tugul. Mwaun piik kole ma koi itonon eng' tainnyo, amu ki kiyai aguiywogikwok korwai konyil aeng' eng' emet ne nooto nywa. 73Ak nguno koma koi ing'etu eng' kariikyuk ak lugeennyu eng' kewanin, ole ma mi koita anan koin, anan ole ki mwechin.”
74Ye kingo kas Jonathan logoiywegap Apollonius, kolany muguleldonyi. Ki lewen piik tamanwogik taman ak koba eng' Jerusalem, ak ki tuiyo ak konyoor toretet eng' tupchennyi Simion. 75Ki pir kambi koma it Joppa, ago ki keer ormariichet piigap nganaseet amu ki tinyei kiboryotinik Apollonius eng' Joppa. 76Ki yachi pooryeet ak ki aragenso piigap nganaseet ak koyaat ormariichook, ak ki nam `Jonathan Joppa.
77Ye kingo kas Apollonius agobo niito, koyum kariik eliphuusyek somok ak lugeet ne oo, ak kwo kap Azoto ko uu yo ki wendi kosiirtoi. Kora ko ki testai kwo agoi keeweet, amu ki tindoi kiboryotinigap kariik che chaang' ak konyoorunee nyiganateet. 78Ki isup ineendet Jonathan agoi Azoto, ak ki pargei lugoosyek eng' pooryeet. 79Ak kiga meto eng' ung'oot Apollonius kariik eliphuusyek lo eng' letunnyi. 80Ki nai Jonathan kole mi mesteet letunnyi, amu ki imuut lugeennyi icheek ak komwok eng' kipchabonik piikyik kong'etee karoon agoi ko kagoluul asiis. 81Nganda no, ko ki tononso piikyik ne ma itumtumogis, ko uu ye kiga ng'at Jonathan, ak ki ng'etyo paraisisyegap punyoot.
82Ak ki imongei Simion ak kimnateennyi ak kobargei ak kiboryotinigap keelyek (amu kiga kong'etyo che po paraisisyek); ki iterteer icheek ineendet ak ki rwai, 83ak ki kiser che ki po partanyisyek eng' keeweet. K imwechi Azoto ak kochut Bet-dagon, kapkorosutap kanamwennywa, amu kaalyeet. 84Ago ki peel Jonathan Azoto ak nganasook che ki neegityin ak kong'em icheek; ki peel eng' maat hekaluutap Dagon, ak icheek che ki kaunyegei yooto. 85Icheek che ki pek eng' rotweet, kobooto che kilalyo kosaptos ko ki ek eliphuusyek sisiit.
86Ki manda eng' yooto Jonathan ak ko kerchisach Askalon, ak ki mong' piigap nganaseet eng' ooindo kotuiyo ak ineendet.
87Ki week Jerusalem koibu parunoik ineendet ak che ki mi ak tugul. 88Ye kingo kas Alexander agobo tuguuchuuto, ko teegis Jonathan miising', 89ak koyokyi kermennyet ne po thahabu, ko uu piteet ne ki kiyachin piigap ooreet ne po Laitoryat. Ki igoochi kora matwet ne po Ekron ak tabanusyekyik kobunji.