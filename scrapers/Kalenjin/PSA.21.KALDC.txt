Kongoi agobo katerteeret
Po ne oo eng' Putiik. Tyendap Kalasunet ne po Daudi
1Poiboitu laitoryat eng' kimnateng'ung', ee Kamuktaindet ne Toroor,
poiboitu ne tya eng' yetuneng'ung'!
2Ki igoochi kiit ne machei muguleldanyi,
ama ietee kiit ne kosoom.
3Amu isip igoochini kaberuroigap myeeindo;
igerchinee metit naaryeetap thahabu ne karaaran.
4Kisoomin saboondo, ak ki igoochi;
agot chaang'indap peetuusyek che pendi koigeny ak koigeny.
5Oo telunatennyi eng' yetuneng'ung';
ilaakyini teegisto ak etunateet.
6Amu iyae ineendet koek perurto agoi koigeny;
igoochini kogaskei eng' poiboiyetap togeng'ung'.
7Amu imang'u `laitoryat Kamuktaindet ne Toroor,
ak amu chamyet ne tala ne po Ineendet Ne Toroor Miising' koma ki istoi ineendet.
8Nyooru eung'ung' puuniguk tugul;
nyooru eung'ung' ne po tai icheeget che wechin.
9Iwong'u icheek eng' maat ne ng'eteteni eng' peetuutap nereegeguk.
Lugui `Kamuktaindet ne Toroor icheek eng' nyitatennyi,
ak kobeel maat icheek kogees.
10Tuun ing'eme logoekwak iiste eng' ng'wony,
kobooto iyotennywa eng' kwenutap weeriigap piik.
11Agot ngo chop icheek koyaun yaityo;
agot ye ibwaat koyai ne ya, koma koi imuuch icheek koyai.
12Amu iweechi icheek kotuktochin patai,
igeresach kipchaboniguk si itokyi icheek.
13Tororitu, ee Kamuktaindet ne Toroor, eng' kimnateng'ung'!
Tuun ketyen ak kilasu kimnateng'ung'.