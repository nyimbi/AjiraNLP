Kong'aanyei `Israel Tengekwogik
1 Olasu Kamuktaindet ne Toroor!
Ee, oweekyi Kamuktaindet ne Toroor kongoi; amu myee ineendet;
amu tebyei rireenennyi koigeny.
2Ng'oo ne imuuchi komwa poisyonigap kamuktaet, che po Kamuktaindet ne Toroor,
anan ne imuuchi komwaita kalasunennyi tugul?
3Poiboen icheek che riibei kirwooget,
ak ineendet ne yaei imanda peetuusyek tugul.
4Ibwaata, ee Kamuktaindet ne Toroor, eng' chameet ne ichame piiguk;
ee, rutocha eng' yetuneng'ung';
5si ageer poroteetap cheguuk che kigelewen,
si abaibait eng' kaagaasetapkei ne po pororyeng'ung',
si aloske kobooto poroteng'ung'.
6Kigechalwogense kobooto kwanisyekyok,
ki keyai tengekto, ki keyai ne ya kot.
7 Ma iguiyo kwanisyekyok kwang'utiguk eng' Misiri;
ma ibwaat chaang'indap rireenosyeguk;
ago ki ingelelji Ne Toroor Miising' eng' ye neegit nyanjet, nooto Nyanjet ne Piriir.
8Ago ki sar icheek amu kainennyi,
si kobiit konaak kimnateennyi ne po kamuktaet.
9 Ki kergong' Araraita ne Piriir agine, ak ki yaam;
ki indochi anyun kobun rirosyek, ko uu ye punei surkwen.
10Ak ki sar icheek eng' eutap ineendet ne kiwechei icheek,
ak ki ityaach icheek eng' eutap puunyoot.
11Ak ki imaluuch peek puunikwak;
ma ng'et agot agenge eng' icheek.
12 Ki iyan anyun ng'aleekyik;
ki tyen kalasunennyi.
13Ne matyanit koutye poisyonikyik;
ma ingen ng'olyoondennyi.
14 Ago kinyoor mageet ne oo eng' surkwen,
ak ki tyem Kamuktaindet eng' turguito.
15Ak ki igoochi kiit ne ki soom;
ago ki igoochi kosogityo saboonwekwak.
16 Ki am ng'etkong' icheek agobo Musa agine eng' nganaseet,
kobooto Aron ne tiliil ne po Kamuktaindet ne Toroor.
17Ki yaatak ng'wony ak kilugui Datan,
ak ki tuch kweanetap Abiram.
18Ak ki lal maat eng' kwenunnywa;
ak ki peel maat pichooto yaacheen.
19 Ki itany itoondap moita eng' Horeb,
ak ki kutung'ji kanamwet ne ki kitanyi.
20Ki wal anyun telunatennywa
kogergeit ak eito ne ageti.
21Ki iutye Kamuktaindet, yetindennywa,
ne kiga koyai tuguuk che eecheen eng' Misiri,
22Poisyonik che kikwong'ee eng' emetap Ham,
ak tuguuk che imuisei eng' ole po Araraita ne Piriir.
23Ki mwa anyun kole ng'emei ineendet icheek amu nooto,
nda ki ma tonon Musa, nenyi ne ki kilewen eng' tainnyi kota oiyo,
koweekta nereegekyik, si ma par icheek.
24 Ee, ki sas icheek emet ne karaaran,
ma iyan ng'olyoondennyi.
25Ki ing'unyng'ung'so eng' emaisyekwak,
ama epchi iit kutitap Kamuktaindet ne Toroor.
26Ki namji parak anyun eunnyi amu nooto,
kole kotoorta kobutyo eng' surkwen,
27 ak koiyestaat iyotennywa koyom pororyosyek,
ak koiyesta icheek eng' emotinwek.
28 Ki namgei icheek ak Baal-peor,
Ak ki am koroseek che ki kieng'jin che ki kobek.
29Kitach ineendet kot konereech amu poisyonikwak;
ak king'eet koroito eng' kwenunnywa.
30Ki tonon anyun Phineas, korwooch:
ak ki kigirinda koroito.
31Ak ki kiit nooto koek imanda eng' ineendet,
agoi ibinwek tugul koigeny.
32 Kitach ineendet kogeny eng' peegap Meribah,
kot koyait nooto eng' Musa amu icheek;
33amu ki igoochi icheek koimak inee eng' muguleldanyi,
ak ki ng'alaal kosartae eng' kutinnyi.
34 Ma par pororyosyek,
ko uu ye kiga ng'at `Kamuktaindet ne Toroor icheek.
35Ago kiburuchkei kobooto pororyosyek,
ak ki ineetkei poisyonikwak.
36Ki oot icheek kanamonikwak,
che ki ek mesteet eng' icheek.
37 Ki igoito weeriikwak ak tiibiikwak
koek tiseiywek che ki koochin oik.
38 Kitumda korotiik che ma tinyei tengek,
korotiigap weeriikwak ak tiibiikwak,
che ki igoochi kanamonigap Kanaan koek tiseiywek;
ak ki king'wanit emet eng' korotiik.
39Ki murwoniitu anyun eng' poisyonikwak,
ak ki yai ibeetapkei eng' poisyonikwak.
40 Ki nereekyi kot anyun `Kamuktaindet ne Toroor piikyik.
ak ki wech porotennyi.
41Ki igoito icheek koba eunegap pororyosyek;
ak kiboi icheek che kiwechei.
42Ki inyaliil icheek puunikwak,
ak ki kimut icheek kogas iit eng' eunegap pichooto.
43Ki sar icheek konyil che chaang',
ago ki ek ngelelik eng' ng'olyoonnywa,
ak ki kiyai konyeratitu eng' tengektonywa.
44Ago ki keer pichiindanywa,
ye kingo kas riirekwak.
45Ak ki ibwaat kayomisennyi ne kigayomisyi icheek,
ak ki riiree icheek ko uu chaang'indap rireenosyekyik.
46Ki igoochi piik tugul che kiluulei icheek,
koriirge.
47 Sarwech, ee Kamuktaindet ne Toroor, Kamuktaindennyo,
ak iyumech, kemang'une pororyosyek,
si kobiit keeweekyi kongoi kaineng'ung' ne tiliil,
ak kilasuge eng' kalasuneng'ung'.
48Iberuurot Kamuktaindet ne Toroor, Kamuktaindetap Israel,
kobooch koigeny agoi koigeny.
Ak ingomwa piik tugul kole, “Amen!”
Olasu Kamuktaindet ne Toroor!