Kobarei `Gideon Seba ak Salmuna
1Ki mwachi piigap Ephraim ineendet koleenji, “Amu nee si iyaiywech ko uu ni, si meguurech ye ki iwendi obargei ak Midian?” Ak kibolji `icheek ineendet miising'.
2Ago ki leenji ineendet, “Koayai nee ne siirei ne kooyai okweek? Tos ma kaigai turetap sabibugap Ephraim kosiir kesisyetap Abiezer? 3 Kogonde Kamuktaindet eunekwok pounigap Midianik, Oreb ak Seeb. Nee ne kotamuuchi ayai ne siirei ne kooyai okweek?” Ye kingo kagomwa ko uu nooto, kogeskei anyun nereegekwak agobo ineendet.
4Ki it Gideon kobooto murenik pogol somok Jordan ak kolanda. Nganda kiga kong'etyo icheek, ko ki testai koonei puunikwak.
5Ara ki leenji piigap Sukoth, “Kaigai ogoochi magatiinik piik che isubwo, amu kagong'etyo ak aoone Seba ak Salmuna, laitorinigap Midian.”
6Ago ki wol pounigap Sukoth kole, “Tos mi eunegap Seba ak Salmuna eung'ung' nguno, kot kigoochi magatiinik lugeeng'ung'?”
7Ak ki le Gideon, “Nooto anyun, ye kagonde Kamuktaindet ne Toroor eunekyuk Seba ak Salmuna, abaache anyun poorwekwok eng' katogap surkwen ak katook che rutei piich.”
8Ki togosta anyun eng' olooto kwo Penuel, ak kong'alaalji pichooto ko uu nooto. Ak ki wolji ineendet piigap Penuel ko uu ye kiga wolji piigap Sukoth. 9Ak ki mwachi piigap Penuel koleenji, “Ye aweigei eng' kaalyeet, anyoone aluuli teeksoni kooi.”
10Ki mi Seba ak Salmuna Karkor kobooto lugosyekwak, olo po piik eliphuusyek taman ak muut, tugul che ki ng'et eng' lugeet tugul ne po piigap kong'asiis. Amu kiga kobek piik eliphuusyek pogol agenge ak tiptem eng' icheek che ki tinyei kariigap lugeet. 11Ak kitogosta Gideon kobun ooreetap piik che ki menyei emaisyek eng' komostap kong'asiis ne po Noba ak Jogbea, ki ibookyi ak ki par lugeet amu ki mi icheek eng' kaalyeet. 12Ki mwei Seba ak Salmuna. Ki oon `ineendet icheek; ki nam laitorinichooto aeng' po Midian koek piik che ratotiin, Seba ak Salmuna, ak ye kingo kagenam koaragen miising' lugonooto tugul.
13Kingo pata pooryeet kogiweek Gideon weeriitap Joash eng' lugeet kobun ole kitogostoe ne po Heres. 14Ki nam anyun muren age ne po piigap Sukoth ak koteepse. Ki sirchi ineendet kainaigap pounik ak poisyegap nganaseet Sukoth, ki piik tamanwogik tisap ak tisap tugul. 15Ki nyo ineendet ole mi piigap Sukoth ak koleenji, “Ogeero, Seba ak Salmuna, che ki ororecha agobo icheek, ole, ‘Tos mi eunegap Seba ak Salmuna eung'ung' nguno, kot kigoochi magatiinik piiguk che kagong'etyo?’ ” 16Ki nam anyun poisyegap nganaseet ak koip katogap surkwen ak katook che rutei piich, ak kobaage piigap Sukoth koneete icheek. 17Ki iluul teeksonooto kooi po Penuel ak kobar piigap nganasanooto.
18Koleenji anyun Seba ak Salmuna, “Ki piik che uu nee che ki obar eng' Tabor?” Ki wol icheek kole, “Kiit ne iu inyee, ko ki uu nooto ak icheek; ki kergei age tugul eng' icheek ak lagogap laitoryat.” 19Ki le ineendet, “Kitupchosyekyuk, weeriigap kamennyu; ko uu ye sabei Kamuktaindet ne Toroor, ko nda ki kobagakte kosapcho, ko kama kota abarook.” 20Ki leenji anyun taaitanyi Jeter, “Ng'eet ak ibar icheek!” Ago ma ng'us rotwennyi po chok nerananooto; amu ki iywei, amu kita ko ming'in. 21Yeityo komwa Seba ak Salmuna kole, “Ng'eet parech! Amu ko uu kiit ne uu mureno, ko uu nooto kimnateennyi.” Ara king'eet Gideon ak kobar Seba ak Salmuna, ak konem kariigap lelesta che ki mi kaatwegap tambeesikwak.
22Yeityo komwachi piigap Israel Gideon koleenji, “Poiywech inyee, ak weeriing'ung', ak weeriitap weeriing'ung' agine, amu koisarwech eng' eutap Midianik.” 23Ago ki leenji Gideon icheek, “Maboiywok, ama poiywok weeriinnyu. Poiywok Kamuktaindet ne Toroor.” 24Ak ki leenji Gideon icheek, “Amagenok teebutyet, ale kogoono chii tugul munaogap itiik eng' parunenik.” (Amu ki tinyei munaogap thahabu che po itiik, amu ki Ismaelik.) 25Ak ki wol icheek kole, “Kigoonu eng' chamyet.” Ak ki iito ngoryeet, ak kowiirchi chii tugul munaogap itiik che po parunenik. 26Ki ek nyigiisindap munaogap itiik che po thahabu, che kiga soom ineendet, keruutik tiptem; koma ki it kariigap lelesta, kariik alak che po kaatit, ngoroik che arusen ne piriir che ki ilaachi laitorinigap Midian ak nyororosyek che ki mi kaatwegap tambeesik. 27Ki yai Gideon ephod eng' tuguuchooto, ak ki inde nganasennyi, eng' Ophrah. Ki isup Israel tugul kioto koyaat ibeetapkei, ak ki ek kioto mesteet eng' Gideon ak eng' koonnyi. 28Ki kiterteer anyun Midian eng' taitap piigap Israel, mata koyotkei met agoi. Ak ki mi kaalyeet emet eng' kenyiisyek artam kotee kosabe Gideon.
Meetap Gideon
29Ara ki wo Jerubaal nooto Gideon weeriitap Joash komeny koonnyi. 30Ki tinyei Gideon weeriik tamanwogik tisap che kisichei, amu ki tinyei osotik che chaang'. 31Ki sikyi weeriit agine chebaigeiyandennyi ne ki miitei Shekem, ak kiguure kainennyi Abimelek. 32Ki ilil Gideon weeriitap Joash, ak ki kitupchi kereritap Joash kwandanyi eng' Ophrah ne po Abiesrik.
33Ak ye kingo pata meetap Gideon, koweek kogeny piigap Israel, koibotkei ak Baalik, ak koyai Baal-berit koek kamuktaindennywa. 34Ak ma ibwaat piigap Israel Kamuktaindet ne Toroor Kamuktaindennywa, ne ki sar icheek eng' eunegap puunikwak tugul che ki mi komosta age tugul. 35Ak mata koriiree kootap Jerubaal, ne ineendet ko Gideon, ko uu myeeindo tugul ne kiga koyachi Israel.