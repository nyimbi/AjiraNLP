1Ne yae niito agobo pogitet koma koi mogoren;
ne sasei tuguuk che mengech kobutoti mutyo.
2Maiyek ak kwonyiik ko komaasi murenik che ng'oomen,
ak chii ne yae chorwandi ak chepkugonik ko kibetotyon.
3Kagesunetap ineendet ko nunatet ak ko amei kuutik,
ak ki istoen `sabeet kibetotyot ko looit.
Ng'alaalet ne po Puch
4Ne iyani piik alak kochookyi koma tinyei naet,
ak chii ne yae tengek ko yachingei ne ya.
5Chii ne paibaenjin yaityo ko tuun kirwookyin.
6Ago chii ne wechei chaamset ko istoengei yaityo.
7Mat igetyigei ng'alaalut,
ak ma nyoonjinin yaityo age tugul.
8Memwachi chorwa anan puunyon agobo ng'alaalanooto,
koek kityo ngot ko tengek eng' inyee, meng'ong'de.
9Imuuch ko kogasin anan ko keerin chii,
ak eng' kasarta ne matya ko wechin inee.
10Ki igas agobo kiy? Kaigai meeite kioto.
Nyiganitu! Ma yain ipcheage.
11Sichei ng'wanindo ne oo chii ne perber ye kagas agobo kiy,
ko uu kwony ne mi ng'wanindap sigisyet.
12Ko uu kipchabet ne kachut keldap chii,
ko kergei ak chaamset ne menye abusanet.
13Teepsee chorwa; imuuch koma yai leluut;
anan ngo ki yai, ko si mata koyai kogeny nooto.
14Teepsee chiitap kokweet; imuuch koma mwa ng'olyoondonooto,
anan ngo ki mwa, ko si mata ko ketyigei koyai nooto.
15Teepsee chorwa; amu kasarwek che chaang' ko kataamseet,
ara mat iyan kiy tugul ne kegas.
16Imuuch ko putee chii ng'olyoo koga ma ko kwetyin.
Ng'oo ne tomo koyai tengek kobun ng'elyeptanyi?
17Teepsee chiing'ung' po kokweet kotom irosyi ineendet.
Metechin ng'atuutyetap Ne Toroor Miising' koyai poisyennyi.
Utaatyet ne po iman ak ne po lembech
20Utaatyet komugul ko kiyweisyetap Kiptaiyat,
ak utaatyet tugul komi katwoisyetap ng'atuutyet.
22Naetap yaityet koma utaatyet,
ama mi utaatyet eng' katigonetap kiptengeginik.
23Mi ng'omnateet ne po lembech ne wechot,
ak mi ne perber ne ma tinyei ng'omnateet.
24Kaigai icheek che iywei Kamuktaindet ama tinyei utaatyet
kosiir ne ng'oom miising' ak ko putei ng'atuutyet.
25Mi ng'omnateet ne nooto ago ama yae iman,
ak komi piik che yae che yaacheen si konyoor kiit ne machei.
26Mi che yaegei kobooru ko uu yo riirtos,
ago nyiitaat oriinnywa ng'aalseet.
27Unyei ineendet togeennyi ak koyaigei ko uu yo ma kasei,
ago ye ma keerei chii ko yaun ne ya.
28Agot ngo ma tinyei kimnateet ne yae tengek,
ko agoi koyai ne ya ye nyoor poroindo.
29Naaksei chii eng' ole taagundoi,
ak chii ne tinyei naet ko naaksei ye otuye togooch eng' togooch.
30Kalaagetap chii, ole roritoi ak ole wenditoi,
tugul kobooru ole uu inee.