Komi Jeso taitap Pilato
(Mat 27:1-2, 11-14; Luk 23:1-5; Jhn18:28-38)
1Ak yeityo ko kaech kotet ng'aleek tisiik che eecheen kobooto poisyek ak siriik, ak kapkirwooget komugul, ak korat Jeso, ak komut kwo, ak kogoochi Pilato. 2Ak kiteebe Pilato kole, “Tos ii Laitoryatap Yahudik?” Ak ki wolji koleenji, “Kaimwa.”
3Ak ki itaam `ineendet tisiik che eecheen eng' tuguuk che chaang'. 4Ak kiteebe Pilato kogeny, kole, “Mewolu kiy? Keero tuguuk che chaang' che kagotaamjin pichu.” 5Ago mata kowol ng'olyoo Jeso, kot kokwong' Pilato.
Kirwookyin Jeso kome
(Mat 27:15-26; Luk 23:13-25; Jhn 18:39-19:16)
6Ki cham kotyakyin Pilato piik kimonjororyot agenge eng' peetuutap igoorto, ne kagosoom icheek ineendet. 7Ak ki mi chiito age ne ki kiguure Barabbas, ne ki rataat kobooto icheek che kichaamsei, icheeget che kiga rumis eng' chaamsonooto. 8Ki togosta tuiyet ak kotoi kosoom ineendet koyachi ko uu ye cham koyaei kotugul. 9Ak ki wolji Pilato icheek, koleenji, “Tos omache atyakwok Laitoryatap Yahudik?” 10Amu kiga nai kole, ki igoito tisiik che eecheen ineendet amu ng'etkong'.
11Ak ki cheer tisiik che eecheen tuiyet kole, kityakyi Barabbas. 12Ak ki wol Pilato kogeny kole, “Aite nee anyun chiichi oguure Laitoryatap Yahudik?” 13Ak ki polyo icheek kogeny, kole, “Igartaat ineendet eng' kimurtoiyot.” 14Ak ki leenji Pilato icheek, “Kalya, koyai yaityet nee?” Ago ki polyo icheek miising' kole, “Igartaat ineendet eng' kimurtoiyot.”
15Ak kimach Pilato kobaibai tuiyet, kotyakyi anyun Barabbas, ak kogoito Jeso, ko kagobire kipchoritiit, si kobiit kigartaat.
Kochotachoti `asigarik Jeso
(Mat 27:27; Jhn 19:2-3)
16Ak ki imut kiplugotinik ineendet kwo kapkirwook oriit, ne kiguure Praitorium; ak kiguur kiplugotinik tugul kobwa. 17Ak ki ilaakyi ngoryeet ne aruus ne piriir, ak kila ngatyetap katook, ak konde metinnyi; 18ak ki toi kogat ineendet kole, “Kigatin, Laitoryatap Yahudik!” 19Ak kikwer metinnyi eng' tegat, ak kosing'ilji, ak kogutuny kolas ineendet. 20Ak kingo kagochotachot ineendet, koreegune ngoryeet ne aruus ne piriir, ak kolaakyi ngoroikyik. Ak ki imut kwo saang' kogartaat eng' kimurtoiyot.
Kigartati Jeso
(Mat 27:32-44; Luk 23:26-43; Jhn 19:17-27)
21 Ak kibirchi chiito ne kisiirtoi, Simion ne po Kurene, kwandap Aleksanda ak Rupo, kobunu kooret age, koip kimurtoiyotap Jeso. 22Ak kimut ineendet kwo oldo ne kiguure Golgota, ye kiguure kora, emetap terta. 23Ak ki igoochi divaik che purugot ak tuguuk che uu igomoik: ago ma taach. 24 Ak kogartaat, ak kopchechigei ngoroikyik, ak koseer parbareek, konai ne tee ne ibei chii tugul. 25Ak ki igartaat ineendet, ko kaek sait somok. 26Ak ki kisirchi ng'aleegap kataamset agobo ineendet metinnyi parak keele, “Laitoryat ne po Yahudik.” 27Ak ki igartaat rebiik aeng' kobooto ineendet; age eng' eunnyi ne po tai, ak age eng' eunnyi ne po kaataam. [ 28 Ak ki isulda anyun sireet ne mwaei kole, Ak ki kiit ineendet kobooto kiptengeginik.]
29 Ak ki churochur che ki siirtoi, koliligoti metowekwak, ak koleen, “Haa! Inyee ne ing'eme Hekaluut, ak iteech eng' peetuusyek somok, 30sarugei, ak ichooruge eng' kimurtoiyot.” 31Ak ki churochur ineendet ko uu nooto tisiik che eecheen ak icheek, kobooto siriik kole, “Ki kosar alak; ma imuuchi kosargei. 32Ingochoorgei nguno Kristo, Laitoryatap Israel, eng' kimurtoiyot, si kobiit kegeer ak kiyan.” Ak kigengenie ineendet ak icheek che kiga kigartaat kobooto ineendet.
Meetap Jeso
(Mat 27:45-56; Luk 23:44-49; Jhn 19:28-30)
33Ak kingo it sait lo, koimenit emet komugul agoi sait sogool. 34 Ak eng' sait sogool kotwek Jeso eng' kutit ne oo kole, “Eloi, Eloi, lama sabaktani?” Ye kiweech keleen, “Kamuktaindet nenyu, Kamuktaindet nenyu, kebagaakta amu nee?” 35Ak kingo kas alak eng' che kitonondos eng' ye neegit, kole, “Ogeero, kuurei Elijah.” 36 Ak ki labat chiito age, konyiit siki sponjit ak konde tegat, ak kogoochi koe, ak kole, ingotebi ko uu nooto. “Ongegeer ngo nyoonei Elijah kochoor konyo ng'wony.” 37Koriir anyun Jeso eng' kutit ne oo, ak kochamda sabennyi kwo.
38 Ki kereer angeet ne kiga kioiye Hekaluut kween kobooch parak agoi ng'wony. 39Ak kingo keer chemogetap kiplugotinik pogol, ne kitononi eng' ye neegit ineendet, kogoitoi sabennyi kwo ko uu nooto kole, “Iman ko Weeriitap Kamuktaindet chiichi.”
40 Ak ki mi ak icheek kobogorisyek che kigeerei eng' ye loo: ki mi eng' icheeget Maria Magdalene, ak Maria kametap Jakobo ne ming'in ak ne po Joses, ak Salome; 41che ki isubi ak koboisyechin ineendet ye ki mi Galilaya; kobooto kobogorisyek alak che chaang' che kitogosu Jerusalem kobooto ineendet.
Tubeetap Jeso
(Mat 27:57-61; Luk 23:50-56; Jhn 19:38-42)
42Ak kingo ek koskoleny, amu ki Chobeet, ki nooto peetuut ne indoune sabato, 43konyo Joseph ne po Arimatea, chiito ne konyitot ne po kapkirwook ne ki igeni agine laitornatetap Kamuktaindet; ak kwo kap Pilato eng' nyiganateet kosoom muustap Jeso. 44Ak ki kwong' Pilato amu kagagome: ak koguur chemogetap kiplugotinik pogol koteebe ngo kagome keny. 45Ak kingo kagonai eng' kiptaiyandanooto, kogoochi anyun Joseph muusto. 46Ak ki al angeet ne po katanit, ak kochoor ineendet ak kotaae anganooto po katanit, ak konde kererit, ne kiga kebal eng' koita ne oo; ak kimilji koita kogeree kurgeetap kererit. 47Ak kigeerei Maria Magdalene ak Maria kametap Joses ole kaginde ineendet.