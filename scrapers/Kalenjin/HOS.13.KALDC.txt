Nyoonjin Israel kirwooget
1Ye kingo ng'alaal Ephraim, kobiit potanet; kiitoroorgei eng' Israel: ago kime ye ki ingelel eng' Baal. 2Ak yaei nguno icheek tengekto kosiir, ak koyachinegei fedhaisyekwak kanamonik che kitanyi, ki yai kanamonik ko uu naennywa, po chooto tugul poisyetap kitang'ik: mwaei agobo tuguuchooto kole, ingong'utut moek piik che eng'sei. 3Kergeitu anyun ak poldetap karon, ak rewoot ne sip kobetei, ak ko uu meteteek che ibei kipchurchuryet eng' rwanyut ne kiboorsee, ak ko uu iyeto ne mandoe soiyet.
4Ago, aa Kamuktaindet ne Toroor Kamuktaindeng'ung' kobooch emetap Misiri: amecheeng'jigei kamuktain ne teer, kobatena aneege, ama mi yetindet age kobatena. 5 Ki ariibin teer eng' surkwen, eng' emetap kemeut ne oo. 6Kibiyong'so ko uu kiit ne ki uu ole ki agete; kibiyong'so, ak kiitoroorgei eng' mugulelwekwak: kigoutyeno anyun. 7Auu anyun eng' icheeget ng'etundo: asapchini eng' ooreet ko uu cheplanget: 8kituitosi ak icheek ko uu magalaluut ne kagibare aarekyik, ak agereer kwambelelyetap mugulelwekwak: ak ageesu icheek eng' yooto ko uu ng'etundo; tonatoni tyondap timiin icheek.
9Ng'emisyeng'ung' niito, ee Israel, amu igirindaa, igirindoi toretindeng'ung'. 10 Mi ano anyun laitoryandeng'ung', si kobiit kosaruun eng' nganasoguk tugul? Ak mi ano kirwoogiguk, che ki imwa ile, Koono laitoryat ak pounik? 11 Ki agoonin laitoryat eng' nereegekyuk, ak ki aiste eng' nereegekyuk. 12Ratat yaityetap Ephraim, konorat tengektanyi. 13Pwaanjin ineendet aragenosyek che po kwondo ne machei kosigiis: ineendet ko weeriit ne ma ng'oom; amu kait peetuut ne ma nyoljin kota kotebee moo. 14 Atyachi icheek komong' eng' kimnateet ne po kererit; asaru icheek eng' meet. Ee meet, mi ano korotweguk? Ee kererit, mi ano ng'emisyeng'ung'? Ma awale kabwaatutikyuk.
15Agot ngo nyoor perurto ineendet eng' kwenutap tupchosyekyik, konyonei usoonetap kong'asiis, togosu kabuusetap Kamuktaindet ne Toroor eng' surkwen, ak koteeny kondanyi ne po peek, ak koteeny kondametunnyi: luulei konorwetap tuguukyik tugul. 16Ibei Samaria ng'oogistonyi; amu ki kongelelji Kamuktaindennyi: ibutos eng' rotwetap chok; kitonatoni lagokwak, ak kegereer kwonyiikwak che tamonosyek.