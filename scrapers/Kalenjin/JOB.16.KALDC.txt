Kong'alaali Job kogeny
1Ki wol anyun Job kole,
2“Ki agas tuguuk che chaang' che uu chooto;
okweek tugul ko oo kagoigoik che otese nyalilda.
3Tos tinyei ng'aleegap puch ole igeesunegei?
Anan nee ne kaiimin kot irang'u ng'al che chaang'?
4Amuuchi ang'alaal agane ko uu okweek,
nda ka saboonwekwok ko saboondanyu;
ta kamuuchi atuiyo ng'aleek agirindaenak,
ak alelech metinnyu agobo okweek.
5Kata agimiitok eng' kutinnyu,
ak kata tisei ng'wanindang'wong' kagaigaetap kutinnyu.
6Agot ngang'alaali, koma kitisei ng'wanindanyu;
ak agot ngamuite, ko kagimuung'wa eng' nee?
7Kago koono nguno Kamuktaindet ang'et;
ak kaigoochi koonnyu tugul koguber.
8Kaigiicha miising', nooto ne paoryanjino;
ng'eetyina sagitennyu, kobaoryanjino kimni agobo tengekwogikyuk.
9Kagogereera inee eng' nereegekyik ak kousa,
kagosusya kelek
ak kagonjurura punyondennyu.
10Kagoyatya kuut ak kororecho icheek;
kagorabacha eng' chotisyet,
iyumjinagei che chaang' kogirindaa.
11Igoochino `Kamuktaindet piik che yaacheen,
ak kotoortacha eunegap kiptengeginik.
12Ki amuunyi, ak ki iria;
kagonama kaatit ak kowiirta konyaknyagana.
Kagondea kogeny aek kiit ne mwogei;
13yiema mwogikyik.
Petei suennyu, ama riiree;
roong'jin ng'wony kipsegetetyennyu.
14Kagoiria konyil che chaang';
labatyina ko uu chiito chemosit.
15Kaanapchi kuniok poortanyu,
ak kaande kuinennyu ng'wony.
16Kagong'emak togeennyu eng' riirek,
ak mi urwetap meet irirenigap konyekyuk.
17Agot ngo ma mi koroomnateet eunekyuk,
ak ko tiliil saaennyu.
18Ee ng'wony, ametuch korotiikyuk,
amegoochi riirekyuk ole imuung'ee.
19 Agot nguno, komi paoryandennyu kipsengwet,
mi parak ineendet ne paoryanjino.
20Sasa choronokyuk:
roong'jin konyekyuk peegap kong' Kamuktaindet.
21Kata myee nda kang'alaali chii ne kata anee eng' taitap Kamuktaindet,
ko uu ye yaei chii agobo chiitap kokwennyi!
22Amu ye kagosiirto kenyiisyek che ng'ering',
awe ooreet ne ma aweeksei.”