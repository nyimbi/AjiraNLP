Lugeet agobo Cherongo
1Eng' kenyiitap taman ak sisiit, eng' peetuutap tiptem ak aeng' ne po arawet ne tai, ko ki mi ng'alaalet eng' kap laitoryat Nebukadnezar, laitoryatap pororyetap Assyria agobo weegeetap mugetuut eng' kebebertap komosata tugul ko uu ye ki kamwa. 2Ki kuur inee kiboitiinikyik tugul ak komwachi agobo tetutennyi nooto ki po ung'oot, ak ki mwachi icheek eng' koindo, eng' kutinnyi, agobo yaityet ne ki mi emet. 3Ki iyonjiin icheek kole age tugul ne ma isup ng'atennyi ko nyolu kebar kome.
4Ye kiga kotar tetennyi, koguur `Nebukadnezar, ne ineendet ko laitoryatap pororyetap Assyria Holofene ne ineendet ko chemogetap kiplugotinik ne rubei ineendet ak koleenji, 5“Kamwa laitoryat ne kiim nooto ineendet ko kiptayatap ng'wony komugul kole istegei eng' tainnyu ak imut obe ak murenik che nyigoonen, kiplugotinigap ng'wony eliphuut pogol agenge ak tiptem ak che ketisyei eliphuusyek taman ak aeng'. 6Onam panda ak obe otokyigei emet murot kaataam amu kaingelelji icheek ng'atuutikyuk. 7Mwachi icheek kochopkei eng' ng'wony ak eng' peek, amu anyoone abookyini icheek eng' nereegekyuk, ak anyiit ng'wony tugul kiplugotinikyuk, che chooto agoitoi icheek kenyaban. 8Nyiei tembwosyek ak kererusyek icheek che ki kiguoten eng' che chwak, ak konyiei ainoosyek che chaang' piikwak che kagomeiyo. 9Amuti icheek ko luulenik agoi koyom ng'wony komugul.
10“Iwendi ak inamwo emennywa korook. Ne matiny, ko kooningei ak inamwo icheek agoi peetuutap kergong'yennywa. 11Ago icheek che ma kooningei ko meriree, ago igoite icheek kebar ak keng'em eng' emeng'ung' ko mugul. 12Amu kotee asabe, ak eng' kimnateetap laitornatennyu, ko kiit ne kamwa ayae eng' eunnyu. 13Ko inyee, iriipkei si mepistoe ng'atetap kiptayandeng'ung', ago yai ko uu mwaennyu ne kamwaun; yai amegagei.”
Koyaei pooryeet Holofene
14Ki wo anyun Holofene eng' taitap kiptayandennyi, ak koguur kandoigap lugeet tugul, chemogenik ak kiptainigap lugeetap Assyria. 15Ki ituiyo kiplugotinik che kiga kilewen ko uu ye kiga ng'at ineendet kiptaiyannyi koyai, eliphuusyek pogol agenge ak tiptem eng' icheek, ak eliphuusyek taman ak aeng' che kweryei paraisisyek, 16ak kotet icheek tugul ko uu ye kitetitoi lugeetap kamanuut ye machei koba lugeet. 17Ki raany tambeesik ak sigiroik ak nyumbusyek che chaang' che ki loisei, kobooto keechiirek che chaang' ak eiik kobooto ng'ororek che ki amei; 18kobooto choto, ko ki ip amitwogik kosupkei ak piik ak thahabu che chaang' kobooto fedha kobun kap laitoyat.
19Ki ng'eet anyun ak kwo kobooto lugeennyi tugul, si kondoe laitoryat Nebukadnezar ak konam emet tugul kot koit murot kaataam koname kariik ak kiplugotinik che kiga kilewen che kibunei keelyek. 20 Ye kingo pendi ko ki isubi icheek chaang'indap piik che terter ko uu chereng'enyinigap ng'wony anan ng'ung'uny che ma kimuuchi kiit. 21Ki pa eng' peetuusyek somok kong'etee Nineveh agoi wareng'eetap Bectileth, ak kotech ole tebee eng' ole tabenigei ak Bectileth ye neegitee tulweet nooto mi euutap kaataam ne po Cicilia. 22Kong'ete yooto ko kitokyi Holofene lugeennyi, che po ng'wony, che po kariik ak che ichutisyei, ak kwo kotogosto emetap tuloonook. 23King'em `ineendet Put ak Lud, ak kotaburburan Rassisitaek ak piigap Ishmael eng' kiwotetap melewet, nooto mi cherongo ne po emetap Cheleanek. 24Yeityo kosuup Euprates ak kosiir Mesapotomya ak kong'em nganasook che kitegotin tugul eng' Brook Abron, agoi koit nyanja. 25Ki nam kora kebebertap emetap Cilicia, ak kobar chii tugul ne kityem kongelelji. Ki nyo kora agoi cherongo ne po kiwatosyegap Japheth, nooto katokyigei Arabia. 26Ki ikween Midianek ak kobeel emaisyekwak che ki menyei ak ko kweri neekwak. 27Yeityo kwo korekto agoi wareng' ne po Damskas ye ki ngegesei nganuuk ak kobeel mbarenikwak ak kong'em kiyagiikwak kobooto akwotisyekwak ak kowas nganasookwak ak emennywa ak kobaree rotwetap chok parnotikwak.
28Ki ityi anyun arageneet ak kayweisyet agobo ineendet piik tugul che ki menyei nyanja taban, eng' Sidon ak Tyro, ak icheek tugul che ki menyei Sur ak Ocina ak icheek tugul che ki menyei Jamnia. Icheek che ki menyei Azoto ak Askalon ko ki iywei ineendet miising'.