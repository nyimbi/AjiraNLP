Riirek agobo Misiri
1Ki nyoonjo kogeny ng'olyootap Kamuktaindet ne Toroor, koleenjo, 2Ee, weeriitap chii, maoten, ile, Mwaei Kiptaiyat Kamuktaindet ne Toroor ko uu ni kole: Oteiye, pwo! Peetuunooto! 3Amu kagoriik peetuunooto, kagoriik peetuutap Kamuktaindet ne Toroor, peetuutap tulugenet; peetuusyegap pororyosyek. 4Ak konyonji rotwetap chok Misiri, ak koityi ng'wanindo Kush, ye ibutyo piik che kibarei eng' Misiri; ak komut piikyik che chaang', ak kebut lumeiywekyik.
5Kibare icheek rotwetap chok kobooto Kush, Put, Lud, ak piik tugul che kiburuchkei, kobooto Kush, kobooto piigap emet ne ki namgei ak icheeget. 6Mwaei Kamuktaindet ne Toroor kole: Ibutos ak icheek che tiye Misiri, ak kobut menoteetap kimnateennyi: kibare icheek rotwetap chok kobooch teekseet ne kooi ne po Sebene, mwaei Kiptaiyat Kamuktaindet ne Toroor. 7Ak koek kibananook eng' kwenutap emotinwek che kibananook, ak kotebee nganasookyik kwenutap nganasook che ki koek karatwek. 8Ak konai kole aa Kamuktaindet ne Toroor, ye kaabeel Misiri, ak keng'em toretikyik tugul. 9Pendi eng' peetuunooto eng' tainnyu piik che kiyooktoi eng' melisyek koba komu Ethiopik che leen tebyei eng' kaalyeet; ak koityi icheek ng'wanindo, ko uu eng' peetuutap Misiri; ogeero, amu nyoonei peetuunooto. 10Mwaei Kiptaiyat Kamuktaindet ne Toroor kole: Ageesu tuiyetap Misiri, eng' eutap Nebukadresar laitoryatap Babilon. 11Kimutu ineendet ak piikyik kong'em emet, ineendet ne iywei pororyosyek; ak kong'us rotonikwak po chok kobar Misiri, ak konyiit muuswek emet. 12Ak ateenyi ainoosyek, ak aaldochi emonooto piik che yaacheen; ak ayai emet koguber, kobooto tugul che mi olooto, eng' eunegap toek: kamwae anee Kamuktaindet ne Toroor ng'olyoondoniito. 13Mwaei Kiptaiyat Kamuktaindet ne Toroor kole: Ang'eme kanamonik ak icheek, ak ageesu itoonwegap tuguuk che ma tilei kiy, eng' Nop; ama kobiitu kogeny pounindet eng' emetap Misiri: ak ande kaiyweisyet emetap Misiri. 14Ak ayai Patros kobanan, ak abeel Zoan, ak arwookyi No. 15Ak aroong'ji nereegekyuk che ng'woneen Sin, irimeetap Misiri; ak abar piik che chaang' che po No. 16Ak abeel Misiri; nyooru ng'wanindo ne oo Sin, ak ketonaton No: ak konyoor Nop puunik peet. 17Kibare rotwetap chok murenigap Aben ak che po Pi-beset: ak keluul nganasochuuto. 18Imenitu peetuut agine eng' Teapnes, ye airii eng' olooto chogisyegap Misiri, ak kogeskei anyun menoteetap kimnateennyi: ago tuchei ineendet pooldet, ak keluul tiibiikyik. 19Ayae anyun ko uu nooto kirwoogutik eng' Misiri: si konai kole aa Kamuktaindet ne Toroor.
Maonateet agobo Pharaoh
20Ak eng' kenyiitap taman ak agenge, eng' arawet ne po tai, eng' peetuutap tisap ne po arawanooto, konyoonjo ng'olyootap Kamuktaindet ne Toroor, koleenjo, 21Ee, weeriitap chii, kaairi eutap Pharaoh laitoryatap Misiri: ak keero, ma ki rat kinde kerichek, kerate angeet, si kogimit komuuch konam rotwetap chok. 22Mwaei anyun Kiptaiyat Kamuktaindet ne Toroor kole: Ogeero, aborye Pharaoh laitoryatap Misiri ak airie eunekyik, che kiimeen, ak ne kiga keiri; ak agoochi rotwetap chok kobut eng' eunnyi. 23Ak aseer Misiriik koba pororyosyek, ak aiyestochi emotinwek. 24Ak agimiit eunegap laitoryatap Babilon, ak agoochi ineendet rotwennyu po chok: ago airie eunegap Pharaoh, ak kotigen eng' tainnyi eng' tigenoik che uu che po chiito ne kagiguoten ne po meet. 25Ak agimiit eunegap laitoryatap Babilon, ak kobutyo eunegap Pharaoh; si konai kole aa Kamuktaindet ne Toroor, ye agoochi rotwennyu po chok laitoryatap Babilon, si kong'werere emetap Misiri. 26Ak aseer Misiriik koba pororyosyek, ak aiyestochi emotinwek; si konai kole aa Kamuktaindet ne Toroor.