Imang'u Kamuktaindet eng' nyalilda
Po ne oo eng' Putiik: kityeni eng' tuugeetap cheptuget ne miitei timdo eng' ole loo. Tyendap Kalasunet ne po Daudi: Konorwet ne po ung'oot: ye ki luul Philistik ineendet eng' Gath.
1 Rireena, ee Kamuktaindet, amu ibookya piik;
inyalila, kousa peet komugul.
2Ibookya puunikyuk eng' peetuut komugul;
chaang' che poryeno eng' menoteet.
3Ee Kamuktaindet Ne Toroor Miising', ye aiyweisyei,
amang'un.
4Eng' Kamuktaindet, ne alasu ng'olyoondennyi;
Kamuktaindet ne amang'u, ma yweisyei.
Imuuchi ko itaa nee chii?
5Walei ng'aleekyuk koyaagitu peet komugul;
tokyino yaityet eng' kabwaatutikwak.
6Iyumigei ak kounyegei,
riiboti kakwautikyuk,
ko uu ye kigosetyi saboondanyu.
7Tos chililso eng' tengekto?
Iluul piik eng' nereegeguk, ee Kamuktaindet.
8Iiti ombenennyu;
inde peekyuk po kong' soteng'ung'.
Tos ma mi chooto bukuing'ung'?
9Weekyigei let puunikyuk
eng' peetuut ne aguursei.
Angen niito ale, mi Kamuktaindet komostanyu.
10Amang'u Kamuktaindet ak alasu ng'olyoondennyi.
Amang'u Kamuktaindet ne Toroor ak alasu ng'olyoondennyi.
11Kamuktaindet ne amang'u, ma yweisyei.
Tos imuuchi koita nee chii?
12Miitei paragunnyu kayosyautiguk, ee Kamuktaindet;
agoonin inyee konunoigap kongoi.
13Amu ki isaru saboondanyu eng' meet,
ak keelyekyuk si ma put,
si awendotee taitap Kamuktaindet
eng' lapkeiyetap saboondo.