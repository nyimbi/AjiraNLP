Saaet agobo Pororyet
1Ee Kamuktaindet, amu nee si iwiirtech agoi?
Amu nee si koiyenji nereegeguk keechiiregap akweeng'ung'?
2Ibwaat tuiyeng'ung' ne ki ial keny,
Ne ki ityaach koek pororyetap poroteng'ung';
Tulweetap Zion ole ki imeny.
3Iyogoochi keeldong'ung' ole Ki kong'emak koigeny,
Yaityet tugul ne ki koyai puunyoot eng' ole-tiliil.
4Kogoborisenso puuniguk eng' kwenutap tuiyeng'ung';
Ki konde songolikwak koek kaboorunoik.
5Ki uu icheek piik
Che namjin parak aonok, komachei koep keetiigap sondiit.
6Ago putei icheek nguno aonok ak kirisonok
poisyennyi tugul ne kagiwai.
7Kigobeel oldang'ung' ne tiliil;
Ki koyai ole menyei kaineng'ung' kong'wanit agoi ng'wony.
8Ki le eng' mugulelwekwak,
Ongeng'em kowong'kei tugul:
Kigobeel kapkorosusyek tugul che po Kamuktaindet eng' emet.
9Ma kigeere kaboorunoikyok;
Ma komi maotyondo;
Ama mi kwenunnyo age tugul ne ingen kole tyanitu.
10Ee Kamuktaindet, rosu puunyoot kot kotyanit?
Tos chubei puunyoot kaineng'ung' agoi koigeny?
11Kalya si iweekte eung'ung', eung'ung' ne po tai?
Inemu eng' tegeng'ung', ak iwong'u icheek.
12Ago Kamuktaindet ko Laitoryandennyu kobooch keny,
Ne yaei yetunet eng' kwenutap ng'wony.
13 Ki ipchei inyee nyanjet eng' kimnateng'ung':
Ki iri metowegap cheluguinik eng' peek.
14 Ki iri kotonogis metowegap tyong'ik che eecheen che po peek, che uu ting'ong'ok,
Ki igoite koek amditap piik che menyei surkwen.
15Ki igereer kong'igap peek ak ainoosyek:
Ki iteenyi ainoosyek che kirootei agoi.
16Neng'ung' peetuut, ak neng'ung' kemout agine:
Ki ichop tuguuk che iluu, ak asiista.
17Ki ipchei kiwotosyek tugul che po ng'wony:
Ki iyai kemeut ak iwot.
18Ibwaat niito, ee Kamuktaindet ne Toroor, ile, ki kogerin kong' puunyoot,
ak ki chup piik che abusotiin kaineng'ung'.
19Ee, amegoochi saboondap cheptugeng'ung' tyondap timiin:
Ameutyee koigeny saboonwegap piiguk che nyalildos.
20Ibwaat kayomiset:
Amu nyiitaat komoswek che imenen che po ng'wony, ole menyei che koroomen.
21Amengoweek kolilaananu ne tinyei usiisyet;
Ingolas kaineng'ung' che nyalildos ak che ma tinyei kiy.
22Ng'eet, ee Kamuktaindet, ibesyechigei ng'aleeguk:
Ibwaat ole kertoin kong' eng' peetuut komugul, chiito ne abusat.
23Ameutyee ng'aleegap puuniguk:
Togostoi kotugul polatetap icheeget che ng'eetyinin.