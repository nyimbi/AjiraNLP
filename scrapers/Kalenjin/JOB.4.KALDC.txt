Ng'alaalet ne tai ne po Eliphas
1Ki wol anyun Eliphas Temanindet kole,
2ngot kotyem chii kong'alaalun, ko tos ki imin?
Ago ng'oo ne imuuchi kosiis ama ng'alaal?
3Keero, ki ineet che chaang',
ak ki igimit eunek che nyalulyotin.
4Ki kogonop `ng'aleeguk ineendet ne ki ibuti,
ak ki igimit kutung'oik che nyalulyotin.
5Ago kagoityin kiito nguno, ak itanui,
katwain kiito, ak ketoptoben.
6Tos ma kaiyweisyet ne iywei Kamuktaindet nyiganateng'ung',
ak imanda ne po ortinweguk kamang'uneng'ung'?
7Ibwaat nguno, ng'oo ne ma tinyei leluut ne kilus?
Anan mi ano che po iman che ki kebagaakta?
8Ko uu ye ki aroo, icheeget che koolei tengekto
ak komiinei nyalilda, kogesei anyun chooto.
9Petos eng' kabuusetap Kamuktaindet,
ak kigeesu eng' usetap nereegekyik.
10Porisenetap ng'etundo, ak tuugeetap ng'etundo ne koroom,
ak kelegap ng'etuunyik che neran ko ildos.
11Meei ng'etundo ne kiim amu ma wo logeet,
ak kiyestoi aaregap ng'etundo ne kotoy.
12Ki nyo anyun ng'olyoo eng' ung'oot,
ki kas itinnyu chaameet.
13 Eng' kabwaatet ne po ng'ang'utigap kemoi,
ye kagonyonji piik rwondo ne nyigiis,
14konyoonjo kaiyweisyet ak potanet,
ne ki igoochi kawekyuk kobotanso.
15Ki siirtoena tamirmiryo,
ak ki tononso suumeegap poortanyu.
16Ki tonon tamirmiryo, ago ma amuuch aguiyo kiit ne ki uu.
Ki mi itoondo taitap konyekyuk;
ki mi siisek ak ki agas kutit komwaei koleen,
17tos po iman chii, ne ma tebyei koigeny, kosiir Kamuktaindet?
Tos tiliil chiito kosiir Yaindennyi?
18Ma imaang'u ineendet agot otwogikyik,
ak iityin malaikaisyek perberyo;
19ko tos siirei ne tya icheeget che menyei kooriigap menet,
che ki kilumda eng' ng'ung'unyek,
che kinyinyiri ko uu ye kinyinyirtoi taburburyet!
20King'emang'emi kong'etee karon agoi koskoleny,
lustos agoi ama iiti chii.
21Kituti rogoetap emainnywa eng' oriitinnywa,
ak pegu icheek ama tinyei utaatyet.