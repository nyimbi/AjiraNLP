Lugoosyek ak katerteerisyosyegap Daudi
(2Sam 8:1-18)
1Kingo pata niito, kobar Daudi Philistiik ak koterteer icheek, ak kirebe Philistiik Gath ak nganasookyik. 2Ki iterteer kora Moab, ki ek Moabik otwogigap Daudi ak koip kagoochinoik. 3Ne siire nooto kogibar Daudi Hadareser laitoryatap Soba eng' Hamath, ye kingo wendi kogimiti pounatennyi eng' ole neegitee aineetap Yufrets. 4Kirebe Daudi ineendet kariisyek eliphuut, murenik eliphuusyek tisap che ki laanyei paraisisyek, ak che kibunei keelyek eliphuusyek tiptem. Ki ep Daudi kutung'oigap paraisisyek, ago ki ituuch eng' chooto che yamei kariisyek pogol. 5Ki par `Daudi piigap Syria che menyei Damasko piik eliphuusyek tiptem ak aeng', che kibwonei kole kotoret Hadareser laitoryatap Soba. 6Ki inde anyun Daudi riibiik Syria ne po Damasko, ki ek piigap Syria otwogigap Daudi, ak ki ip kagoochinoik. Ki igoochi Kamuktaindet ne Toroor Daudi katerteeret eng' komosta age tugul ne ki wo. 7Ki ip Daudi long'onigap thahabu che ki tinyei otwogigap Hadareser kobwa Jerusalem. 8 Ki ip Daudi sugunonik che chaang' eng' Tibat ak Kun, nganasoogap Hadareser, che kiyae Solomon nyanjet ne po sugunwet, tolochik ak tuguuk che po sugunonik.
9Kingo kas Tou laitoryatap Hamath kole kogobar Daudi lugeet tugul ne po Hadareser laitoryat ne po Soba, 10koyookto Hadoram weeriinnyi kwo kaplaitoryat Daudi, kwo kogat ineendet ak koberuur, amu kiga pargei ak Hadareser ak kobar ineendet. Kiga kobargei Hadareser ak Tou konyil che chaang'. Ki tinyei Hadoram tereenik alak tugul che po thahabu ak fedha ak sugunonik. 11Ki itabaanji Daudi Kamuktaindet ne Toroor tuguuchuuto ak icheek, kobooto fedha ak thahabu che ki ibune pororyosyek tugul: eng' Edom ak Moab, eng' lagogap Ammon ak eng' Philistiik, ak eng' Amelek.
12 Ki par kogeny Abisai weeriitap Zeruiah piigap Edom eliphuusyek taman ak sisiit eng' Atebweetap Munyuk. 13Ki inde riibiik Edom, ak ki ek Edomik tugul otwogigap Daudi. Ki igoch Kamuktaindet ne Toroor Daudi katerteeret eng' komosta age tugul ne ki wo.
14Ki laitoran Daudi eng' Israel tugul; ki irwookyi piikyik tugul eng' lititindo ak iman. 15Ki pou Joab weeriitap Zeruiah lugeet; ak kisiriindetap tuguuk che piitu Jehoshaphat weeriitap Ahilud. 16Ki tisiik Zadok weeriitap Ahitub ak Abimelek weeriitap Abiathar; ak ki siriindet Sabsa; 17ki pou Benaiah weeriitap Jehoiada Keretik ak Peletik; ak ki che eecheen weeriigap Daudi che ki tebee ye neegitee laitoryat.