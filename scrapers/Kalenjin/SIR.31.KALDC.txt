Keereet ne myee agobo mogornatosyek
1Kosunet agobo mogornateet kogoochin chii konyalul,
ak kereretap met agobo niito ko oondoi rwondo.
2Kosunet agobo kereretap met ko oondoi rwondo,
ak myando ne kiim ko ooindoi rwondo kolooit.
3Poisyei chii ne mogoryo si koyum mogornateet ne oo,
ak ye kaimuuny kolewenjingei tuguuk che korooron.
4Poisye kibananiat eng' kagiiletapkei ak nyooru tutigin,
ak ngot komuuny koma tinyei kiy.
5Ne chamei thahabu ko agoi koityi leluut,
ne cheeng'ei rabinik ko ibeete chooto.
6Ki kobek che chaang' amu thahabu,
ak ng'emisyennywa ko kiityi icheek togoch eng' togoch.
7Magornatet ko mesteet eng' chooto chamjingei komaas,
ak age tugul ne perber kenamee nooto.
8Iberuurot chii ne mogoryo ne kenyooru koma tinyei leluut,
ne ma labatyin thahabu.
9Ng'oo ni ineendet, si kilasun ineendet?
Amu kagoyai kwang'utik eng' piikyik.
10Ng'oo ne kagetyemee mogornateet ak kenyoor koma tinyei leluut?
Ngo punji chii ne uu nooto konyoorchigei katorooret.
Ng'oo ne kagosich poroindo koyai tengek ama yai,
koyai yaityo ama yai?
11Chiito ne uu nooto ko tebyei mogornatennyi agoi,
ak mwaitoi tuiyet poisyonikyik che po aiyebindo.
Ole kiteptoi ye ki amisye
12Itebyei ng'wony eng' meseetap che taagunotiin?
Mat iegu kipkeya agobo amitwogik,
amemwa ile, “Tya amitwogichu mi yu!”
13Nai ile kong' ne tinyei keiyandit ko ya.
Nee kiit ne ki kiyai ne tinyei keiyandit kosiir konda?
Ko uu nooto imandoi peegap kong' kotugul.
14Mat iitechi eung'ung' kiy age tugul ne kegeer,
ametoortae kimnateet tupcheng'ung' si isich amitwogik.
15Iguiyen ole kastoi chiitap kokweng'ung' ko uu ye igastoi,
ak eng' kiy age tugul inde kabwaatet.
16Am ne kaginde taing'ung' ko uu chii ne ineetat,
amenyei eng' chokyinet si meleelji piik.
17Atebeet ne myee ye iegu ne tai ibiye,
ameegu kipkeiya si meleelji piik.
18Ngot itebyei ak piik che chaang',
ko meegu ne tai imach ketoretin kotomo icheek.
19Che tutigin ko chaang' eng' chii ne ineetat,
ak ma iimegei ye week koonnyi koru.
20Ametap amitwogik che kayam ko koonu rwondo ne myee,
ng'eetei ko karon ak kogasei kobaibai.
21Ngot iam amitwogik che siirtootiin,
ng'eet ak iwe ing'ung'u, ak igas komyeeit.
22Lakweennyu kasa, amesasa,
ak eng' let ibaibaitune ng'aleekyuk.
23Iberuuri piik ne aiyeep eng' amitwogik,
ak paornatennywa agobo aiyebindonyi ko iyanaat.
24Ing'unyng'unyi nganaseet agobo ne ng'ook eng' amitwogik,
ak paornatennywa agobo ng'ooknatennyi ko po iman.
Eetap Maiyek
25Mebarte ile ii kiim eng' eetap maiyek,
amu maiyek ko Ki kong'em che chaang'.
26Ko uu ye tyemei maat poisyetap ne peelei karnook,
ara tyemei maiyek mugulelwegap che ibeligei eng' menoteet.
27Maiyek ko sabeet eng' piik
ngot kee eng' che yamatkei.
Nee sabeet eng' inee ne sabei koma mi maiyek?
Ki kiyai si kobiit koyai piik koboiboitu.
28Eetap maiyek eng' kasarta ne kayam ak tagurta,
ko kagasetapkei ne po muguleldo ak poiboiyetap saboondo.
29Eetap maiyek kosiirto koegu ng'wanindap metit,
tiyet ak kabutet.
30Pogitet ko tesyin nereegek ne perber konyalilgei ineegei,
istoi kimnateennyi ak kotesyin mook.
31Me kergong' chiing'ung' po kokwet eng' igoortap maiyek,
amesas ineendet ye poiboenjin igoorto.
Memwachi ineendet ng'olyoo ne po kateunet,
ameiim ineendet imakyini koweegun pesendo.