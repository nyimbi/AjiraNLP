Saaetap Chii ne kinyaliili
Po ne oo eng' Putiik; eng' kibugandinik che po inoik. Kaneetisyet ne po Daudi
1Epchi iit saaennyu, ee Kamuktaindet;
ameung'egei soomsennyu.
2Kaswa, ak iwolwoo;
aiimigei amamuunyi eng' kabwaatutikyuk.
3Atigeni agobo polateetap puunyoot,
amu suryetap kiptengekyot.
Inyalilo icheek che yae tengekto,
ak wecho eng' nereegek.
4Tinyei ng'wanindo ne oo muguleldanyu;
ak kagobutya kamuisosyegap meet.
5Kago pwanjo kaiyweisyet ak potanet,
ak kagotucha arageneet.
6Ak ki ale, “Pwo! Nda kaa tinye kebebaik ko uu cheptuget!
Ta kaa tiriren ak awe amuuny;
7iman, ta ki awe ole loo,
ak ameny surkwen.
8Ta ki asip amwechi ole aung'egei
eng' usoonet ne koroom ak kipchurchuryet.”
9Ng'em, ee Kiptaiyat, ak itoiye ng'elyebwekwak;
amu koageer koroomnateet ak pooryeet eng' nganaseet.
10Yiemei irimosyek peet ak kemoi;
mi kwenutap nganaseet tengekto ak wasetapkei.
11Mi ng'emisyet kwenunnyi;
suryet ak ng'aalseet koma istoegei ortinwekyik.
12Amu ki ma ko puunyoot ne kirosya,
nda ki puunyoot ta ki amuitoi;
nda ineendet ne kiwecha ne ki ilasunenogei,
ta ki aung'egei ineendet.
13Ago ki inyee ne ki aechine,
chorwennyu, ak ne kingenge.
14Ki king'alaaljige eng' ng'aleek che anyiny,
ak ki kibe kootap Kamuktaindet ne Toroor kobooto tuiyet.
15Ingoche meet icheek,
ak ingororokyi keriinget kosaptos;
amu miitei yaitwogik kooriikwak ak kwenunnywa.
16Ago aguure anee Kamuktaindet;
ak kosarwo Kamuktaindet ne Toroor.
17Atigeni ak ariire,
koskoleny, ak karon, ak peet kween,
si kogas ineendet kutinnyu.
18Ityachi saboondanyu eng' kaalyeet
eng' lugeet ne ki machei kogirindaa,
amu ki chaang' icheek che kibeligei.
19Kamuktaindet, ineendet ne ki laitorani kobooch keny,
ko kasei, ak kowolji icheek,
piik che ma walaksei,
ama konyiti Kamuktaindet.
20Ki koiito eunekyik kole konam chorwennyi,
ki kosamis kayomisennyi.
21Ng'aleekyik ko korooron kosiir mwaitap cheego,
ago muguleldanyi ko tetaat lugeet.
Tangusen ng'aleekyik kosiir mwaita,
ago ki rotoogap chok che kaging'us.
22Ituuchi Kamuktaindet ne Toroor nyigiisindang'ung', si kotiin;
ma koi cham ineendet
keisto ne po imanda.
23Ago inyee, ee Kamuktaindet, irorogu icheeget koba keriingetap ng'emisyet,
rumiik ak ng'aalik
ma tarei icheek kebebertap peetuusyekwak.
Ago anee amang'un inyee.