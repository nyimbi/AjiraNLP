1Ko uu ye ma namegei teluji ak kemeut,
ama namegei ropta ak peetuusyegap kesisyet,
ko uu nooto, ma nyooljin teegisto chii ne perber.
2Ko uu ye ma ombenoti puch chepkelembut,
anan ko uu ye ma tirirenoti puch kibiswet,
ko uu nooto, ma namei chii chubisyet ne po puch.
3Ko uu ye po `kipchoritiit paraisiit,
ak ko uu ye po `karnetap kutit sigiryet,
ko uu nooto, po `kirokto chiito ne perber.
4Amewolji ne perber ko uu perberyennyi,
si meige ineendet aginye.
5Wolji ne perber ko uu perberyennyi,
si ma iitkei ineendet kole utaat eng' losennyi pogei.
6Ineendet ne iyooktoe ng'olyoot chiito ne perber
ko uu ye tilei keelyekyik anan koeei ng'emisyet.
7Ko uu ye songinindos keelyegap ne ing'wali;
ko uu nooto kalewenet eng' kutusweegap che perber.
8Ineendet ne igoochin teegisto chiito ne perber,
ko uu chiito ne indoi koita porowet ne ki wiirtoisye.
9Uu kateet ne toorei eutap kibogityot,
kalewenet eng' kutusweegap che perber.
10Uu mwogindet ne iguoteni tugul,
ineendet ne siirei ne perber anan che siirtoi, koboisyechi.
11 Uu seset ne weekyingei kang'undaikyik,
ineendet ne perber ne ketyingei perberyennyi.
12Tos igeere chiito ne iityingei kole utaat eng' losennyi pogei?
Miitei kamang'unet eng' chiito ne perber kosiir ineendet.
13Mwaei ne choriren kole, “Mi ng'etundo ooreet;
mi ng'etundo ortinwek che paraen.”
14Ko uu ye weegegei kereiywotap kurgeet kariikyik che namei,
ko uu nooto weechegei chiito ne choriren eng' itogunnyi.
15Unyei keunnyi eng' taabeet chiito ne choriren;
ng'etei ineendet si ma inde kutinnyi.
16Iityingei chiito ne choriren kole ng'oom eng' losennyi pogei
kosiir piik tisap che imuuchi kowol kiy.
17Uu ne namei itigap seset,
ineendet ne siirtoi, ak koiimgei eng' pooryeet ne ma nenyi.
18Uu chiito ne amei iywek ne wiirtoi kegenganik,
kipchabonik ak meet;
19chiito ne iberberi chiitap kokwennyi,
ak kole, “Ka urereni?”
20Meei maat ye ma mi kweenik;
ak siisei pooryeet eng' ole ma mi chaamindet.
21Ko uu ye tesei `nesek ng'etetyot ak ko uu ye tesei `kweenik maat;
ko uu nooto, tesei suryet `chiito ne poliin.
22Uu amitwogik che anyiny ng'aleegap chaamindet,
ak pendi ng'aleechooto moet oriit.
23Uu tereetap meneet ne ki kiliige michikyigek che kigenendoe fedha,
kutitap chemwai kuut kobooto muguleldo ne ya.
24Iberberisyei eng' ng'aleekyik chiito ne wegisyei,
ago konorchingei ng'aalseet;
25ye kamwa che myach, ko meyan ineendet;
amu miitei muguleldanyi tuguuk tisabu che po wegeet.
26Agot ngo tugegei wegeet eng' ng'aalseet,
ko tuun keng'aanyei yaityennyi eng' taitap tuiyet.
27Ibutyin keriinget age tugul ne palei keriinget;
ak koweekyingei koita ineendet ne mildoi.
28Wechei ng'elyepta ne mwaei lembech icheeget che kagoguoten;
ak ibu ng'emisyet chiito ne chemwai kuut.