1 Utaatyet ko kitabuut ne po ng'atuutigap Kamuktaindet,
ak ko ng'atuutyet ne tebyei koigeny.
Icheeget che namjingei kitabuni ko saptos,
ago che istoegei ko pegu.
2Weege ee inye Jakobo ak inamjigei,
otakyigei kaluunetap lapkeiyennyi.
3Amegoochi chii age perurtang'ung',
anan igoochi pororyosyek alak perurwagikwok.
4Kiboiboen acheek ee Israel,
amu ki keng'ang'wech tuguuk che iboiboi Kamuktaindet.
Kagaigaetap Jerusalem
5Piikyuk onyiganiitu, okweek che oteeche kainetap Israel kotestai konaak.
6Ki ma kialdochook piigap pororyosyek kemachei kebarak oomis,
ki kindeak eunegap puunikwok
amu ki oyai Kamuktaindet konereekyok.
7Ki ongeleelji ineendet ne ki yaak,
ye kingo koite koroseek ogooochi oik ne kata Kamuktaindet.
8Ki outyee Kamuktaindet ne po koigeny ne ki riibok,
ak ogoochi riirek Jerusalem, ineendet ne ki riibok.
9Ki iro Jerusalem kergong'yet ne ki ityok kobun Kamuktaindet,
ak kole; Ogas oo, okweek nganasook che neegite Zion,
Kagoibwo Kamuktaindet aragenet ne oo;
10Ki ageer luuletap weeriikyuk ak tiibiikyuk,
nooto kiipchi icheek Kamuktaindet ne po koigeny.
11Ki ariip icheek eng' kagasetapkei,
ak ko ki agoite koba eng' riirek ak arageneet.
12Amat kobaibait chii agobo anee mosok,
anee ne kigosiirtoe lagok che chaang',
Ki kimeto aguber amu tengektap lagokyuk,
amu ki ingelelji ng'atuutyetap Kamuktaindet.
13Ki ma igoochi konyit ng'atuutikyik,
ama pendatee ortinwegap ng'atuutigap Kamuktaindet,
anan kosuup ooreet ne kaiaroorchi imandanyi.
14Ingobwa nganasook tugul che neegiten Zion,
ak obwaat luuletap weeriikyuk ak tiibiikyuk,
luulet ne ki imutyi Kamuktaindet ne sabei koigeny.
15Amu ki imutyi icheek pororyet ne loo,
pororyet ne po piik che koroomen ak kuut age,
nooto ki ma tinyei teegis eng' piich che oseen,
ak koma riiree lakwa.
16Ki imut agot weeriik che ki chamanigap mosook,
ak komutee chepyoso ne panan tibiikyik.
17Ago tos atoretitoin ano anee?
18Ineendet ne ki ibwook kanyaliilani,
kosarwok eng' euutap puunikwok.
19Oba lagokyuk, obechigei,
amu kagebagaakta aguber.
20Karegu ngoryeet ne po kaalyeet,
ak alaach kuniet amu riirekyuk.
Ariirchini ineendet ne sabei koigeny kotee asabe.
21Onyiganitu lagokyuk ak oriirchi Kamuktaindet.
ak sarwok inee eng' kimnateet ak eng' euutap puunyoot.
22Kaande kayanennyu ale sarwok Kamuktaindet ne po koigeny,
ak kagonyonja poiboiyet ne punu ineendet ne Tiliil,
ak amu riirge nooto wendi ko sarwok kobun saruunindetap koigeny.
23Ki ametook ki mutaak obe atinye riirek ak kaimetapkei,
ago iwekwok Kamuktaindet ak koyaa abaibait koigeny.
24Ko uu ye kagogeer nganasook che neegitee Zion kenomook,
ko keerok onyooru katyaget kong'etee Kamuktaindet,
ne tuun nyoonjinok eng' toroornatet ne oo ak eng' korooronindap Inee ne po koigeny.
25Lagokyuk, omuite eng' nereegek che kaitwak kobun Kamuktaindet.
ki koterteraak puunikwok,
ago koma tyanit, ogeere icheeget keng'emei,
ak obendi otyegoti katwekwak.
26Ki kobun ortinwek che pichiien lagokyuk che nyalulyotin,
ki kikweri icheek koba ko uu akweet ne kanam puunyoot.
27Onyiganitu anyun, ee lagokyuk ak oriirchi Kamuktaindet,
amu agoi kobwaataak ineendet ne kaibwok neeregechu.
28Ko uu ole ki kimasaak oistoegei Kamuktaindet,
owekyigei ineendet eng' kagiletapkei konyil taman.
29Ineendet ne ki ibwook nyalilwogichu,
ko ineendet kora ne tuun koibwok poiboiyetap koigeny ak saruuneng'wong'.
Ki yamisyin Jerusam toreteet
30Nyiganitu, ee Jerusalem,
amu ineendet ne ki koonin kainet ko agoi koibun kagaigaet.
31Pwo eng' icheek che ki inyaliilok
ak che ki poibochin nyalildangwong'.
32Pwo eng' nganasook che ki yai lagokwok koek mutworiik;
ak eng' nganaseet nooto ki nam ioteng'ung'.
33Ko uu ye kibaibait ineendet eng' kabuteng'ung' ak kobaibait eng' ng'emeng'wong'
ko agoi tuun koaragen ineendet agobo kubernatennyi.
34Aistoi kolooit lasennyi ne ting'e chaang'indonywa,
ak egu lasennyi ne pogei rireek.
35Nyoonjin inee maat ne punu ineendet ne po koigeny eng' peetuusyek che chaang'.
ak tuun menyei inee oik eng' kasarta ne koi.
36Keer kong'asiis, ee Jerusalem,
ak iroo poiboiyet ne ibuun Kamuktaindet.
37Keero, pwanei kaa lagoguk che kiga ioon,
Pwoonei ki yumu kong'etee kong'asiis agoi cherongo,
eng' ng'olyootap Ineendet ne Tiliil,
igasanugei eng' toroornatetap Kamuktaindet.