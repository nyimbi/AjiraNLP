1  Ki it anyun piigap Israel surkwen ne po Sinai eng' arawet ne po somok kobooch ngap komanda eng' emetap Misiri. 

2  Kingo kagoba eng' Rephidim ak koit surkwen ne po Sinai, komuung'so eng' olooto ak kotebee ye kigatokyigei tulweet. 

3  Ki togosta Musa kwo ole mi Kamuktaindet ak kiguur `Kamuktaindet ne Toroor ineendet eng' tulweet koleenji, “Mwachi ko uu ni kootap Jakobo, ak imwachi piigap Israel ileenji, 

4  ‘Ki ogeer kiit ne ki ayachi Misiriik ak ko uu ye ki agesenenak kebebaigap kipsichinik amutwak obwanjo. 

5   Eng' nooto anyun, ngot ogas iit kutinnyu iman ak oriip kayomisennyu, oegu anyun iman eng' anee chamanikyuk che itabaanatiin eng' piik tugul, amu nenyu ng'wony komugul. 

6   Oegu eng' anee laitornatetap tisiik ak pororyet ne itabaanat. Chuuto ng'aleek che iwendi imwachini piigap Israel.’ ” 

7  Ki nyo anyun Musa koguur poisyegap pichooto ak kotetyi icheek ng'aleechooto tugul che ki kang'at `Kamuktaindet ne Toroor ineendet. 

8  Ki wol piik tugul eng' kibagenge kole, “Kiyae chooto tugul kamwa Kamuktaindet ne Toroor.” Ki ipchi anyun `Musa Kamuktaindet ne Toroor ng'aleegap piik, 

9  ak ki leenji `Kamuktaindet ne Toroor Musa, “Anyoonjinin iman eng' pooldet ne tuui si kobiit kogas piik ye ang'alaalun ak koyanin agoi.” Kingo mwachi `Musa Kamuktaindet ne Toroor ng'aleegap piik, 

10  koleenji `Kamuktaindet ne Toroor ineendet, “Chortegei ui ole mi piik ianyiny icheek ra ak mutai ak ingomwet ngoroikwak. 

11  Ingochopkei agobo peetuut ne po somok: amu choorchingei Kamuktaindet ne Toroor tulweetap Sinai eng' peetuutap somok eng' taitap piik tugul. 

12   Tilji piik ole iboch ak ileenji; ‘Oriipkei si motogoste tulweet anan otwaa kiwotennyi. Kibarei age tugul ne tiinyei tulweet. 

13  Ma kitiinyei eng' euut chii ne katiny kobatee kilage koik anan kemwok. Ama sabei age tugul, ngo tyony anan chii. Ye ki kuut igonditap kuinetap mengit kochulyo kotogos icheeget kobwa tulweet.’ ” 

14  Ki choortagei Musa anyun kwo ole mi piik, kwo koanyiny icheeget ak kimwet icheek ngoroikwak. 

15  Ki leenji piik, “Ochopkei ogen peetuutap somok amat koriikyi chii kobogoryo.” 

16   Eng' peetuutap somok anyun, ko kaeech kobiit tuloosyek ak kalyelosyek. Ki ilaach `pooldet ne tuui tulweet ak ki mi cheetap iryageet ne cheei kot. Kibotanso piik tugul che ki mi nganaseet. 

17  Ki indochi `Musa piik ak komuut komong' eng' nganaseet koba kotuiyo ak Kamuktaindet. Ki pa anyun piik kotononie tulweet keel. 

18  Ki iyeni tulweet komugul ne po Sinai amu kichoorchigei `Kamuktaindet ne Toroor tulwoonooto eng' maat. Ki togosta iyetanyi ne uu ne po maat ne oo kot ak ki potan tulweet miising'. 

19  Kingo tesak cheetap iryageet kwo parak miising', kotwek Musa ak ki wolji `Kamuktaindet ineendet eng' tuugeet. 

20  Kichoorchigei Kamuktaindet ne Toroor tulweetap Sinai parak ak kiguur `Kamuktaindet ne Toroor Musa kwo tulweet parak, ak kitogosta Musa. 

21  Yeityo koleenji `Kamuktaindet ne Toroor Musa, “Ui choortegei iteechi piik si ma put kiwateet kogeer Kamuktaindet ne Toroor ak kobek che chaang'. 

22  Ingoanyinygei tisiik ak icheek che riikyin Kamuktaindet ne Toroor si ma par icheek.” 

23  Ki leenji `Musa Kamuktaindet ne Toroor, “Ma chamdaat eng' piik kotogos tulwooniito po Sinai, amu ki iteiywech ileenjech, ‘Onde kiwateet tulweet ak otabaan.’ ” 

24  Ak ki wolji `Kamuktaindet ne Toroor ineendet koleenji, “Ui choortegei si otogosu ak Aron. Ago amat kobut piik ak tisiik kiwateet kotogos ole mi Kamuktaindet ne Toroor si ma par `ineendet icheek.” 

25  Ki choortagei anyun Musa kwo ole mi piik, kwo komwachi.

