1   Maotenet agobo Moab. Amu king'emei Ar ne po Moab eng' kemout agenge, kiwong'; amu king'emei Kir ne po Moab eng' kemout agenge, kiwong'. 

2  Katogosta Bayit, ak Dibon, kot koit komoswek che torooreen, koba koriir; riirchin `Moab Nebo, ak agobo Mediba. Mi pooswek metowekwak, ki ketil tamnet age tugul. 

3  Kermenegei kuniok eng' ortinwekwak. Iteei age tugul ak koriirei miising', eng' kooriikwak parak ak eng' komoswekwak che paraen. 

4  Riirei Hesbon ak Eleale, kigasei kutusweekwak eng' Jahas. Waaktos anyun murenigap Moab che ilaachi kariik; potani saboondanyi. 

5  Riirei muguleldanyu amu Moab; mwechin Zoar piik che mweoti mwechin agoi Eglatselisiya. Amu togostoe Luhit koriiryoti; amu iteitos kateiyet ne po ng'emisyet eng' ooreet ne wendi Horonaim. 

6  Amu teng'dos peegap Nimrim; amu kagoresyo susweek, ma kobitoos susweek che ng'orng'or, ma komi kiy age tugul ne tuon. 

7  Ibei anyun chaang'indap tuguuk che ki konyoor, kobooto che ki kogonor, koba ole mi kereruut ne mi keetiik. 

8  Amu ki koit riirek kiwotosyek tugul che po Moab; kiit kateiyennyi Eglaim, ak kiit kateiyennyi Beer-elim. 

9  Amu nyiitaat korotiik peegap Dimon, amu ta aipchini alak Dimon, amutyini ng'etundo ineendet ne chililee Moab, ak che ng'etu eng' emet.

