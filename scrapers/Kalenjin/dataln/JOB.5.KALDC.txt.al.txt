1  “Kuurse anyun; tos mi ne wolu? Iwendi kap ng'oo eng' che tiliileen? 

2  Parei nereegek chiito ne perber, ak parei ng'etkonda chiito ne perber. 

3  Ki ageer kolumdogei chiito ne perber, ago ki achup eng' yooto meng'ootennyi. 

4  Mi lagokwak iman ole mi ng'oiyondit, kagigiikyi ormariichet, ama mi chii ne saru icheek. 

5  Amei peekwak kogesu che amei rubeet, ak konemu agot che mi katook, ak iseng'eng'at mesteet agobo tuguukwak. 

6  Amu ma mang'une nyalilda ng'wonyut, marutune ng'wony kaimetapkei; 

7  Ago kisikyin chiito kaimetapkei, ko uu ye iteri leldetap maat. 

8  Nda ka anee, ta acheeng'e Kamuktaindet, ak aipchi Kamuktaindet ng'olyoondennyu. 

9  Ineendet ne yaei tuguuk che eecheen che ma isiagaksei, tuguuk che kikwong'ee che ma iitoksei. 

10  Igoochin `ropta ng'wony, ak koyookyin `peek mbareenik. 

11  Ieeti che nyerootiin; ak kotoroori che tigendos eng' riirek kotebee ole riiboot. 

12  Ng'emei chobutigap piik che ng'aalik, kot koma komuuchi eunekwak koyai tuguuk che po kagilennywa pogei. 

13   Namei che utaatiin eng' ng'ulaatyetap ng'aalseennywa, ak sip kong'emaksei kirwoogutigap che imaasotin. 

14  Nyoonjin `icheek mesundeito peet, ak kotung'dung'yoti peet kween ko uu kemoi. 

15  Ago saru ne panani eng' rotwetap chok ne po kutinnywa, saru eng' eutap ne kiim. 

16  Tinyei anyun kibananiat kamang'unet, ak konamak kuut yautik che ma po imanda. 

17   Paibai chii ne nyooru kergong'yet kobun `Kamuktaindet; amesas anyun katigonetap Ineendet Ne po Kamuktaet. 

18   Amu iguoteni ak konya, kwerei ak kosoobi eunekyik. 

19  Saruun eng' nyalilwogik lo; ee, matwain yaityet agot eng' tisap. 

20  Ityachin eng' rubeet si ma parin, ak kotyachin eng' lugeet eng' kimnateetap rotwetap chok. 

21  Ki unyin eng' piretap ng'elyepta, ameiywei ng'emisyet ye kanyo. 

22  Irorechini ng'emisyet ak rubeet, ameiywei tyong'igap ng'wony che koroomen. 

23  Amu onamegei ak koigap warenget, ak oting'egei kaalyeet ak tyong'igap timiin. 

24  Inae ile mi kaalyeet emaing'ung', irutochini piung'ung' ama kiy ne petei. 

25  Inae ile chaang'aitu iyoteng'ung' ak kotenit lagoguk susweegap ng'wony. 

26  Iwendi kerering'ung' eng' kalilet ko uu peek che ki kiyum kotononso eng' peetuusyegap kesisyet. 

27  Keero, kagisyach niito, ak uu nooto. Kas, ak inai si komyeeit eng' inyee.”

