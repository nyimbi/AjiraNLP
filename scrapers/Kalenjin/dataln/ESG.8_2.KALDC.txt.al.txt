13  Ki kimwachi pororyosyek tugul ng'aleegap siruutichooto che ki mwa kole kemwaita ng'atuutyet eng' emet age tugul, ak keele kochopkei Yahudik eng' peetuunooto koyaaktochigei mugetuut eng' puunikwak. 

14  Ki pa anyun piik che kiga kiyookto kobun paraisisyek che chepchep che kiboisyei eng' poisyetap laitoryat, che ki kichirchir ak ki kiil eng' ng'atuutyetap laitoryat. Ak ki kimwaita ng'atuutyet eng' Susa nganaseet ne oo. 

15  Ki wo Mordekai eng' ole mi laitoryat kolaagoti ngoroigap laitornatet che buluu ak che leelach, kotinyei naaryeet ne oo ne po thahabu ak ngoryeet ne po katanit ne karaaran ne aruus ne piriir. Ak kiwaach nganaseetap Susa kogaskei. 

16  Ki tinyei Yahudik lapkeiyet ak kagasetapkei, ak poiboiyet ak teegisto. 

17  Ak ki tinyei kagasetapkei ak poiboiyet, igoorta ak peetuut ne oo eng' emet age tugul ak eng' nganaseet age tugul, oldo tugul ole kiga it ng'olyootap laitoryat ak ng'atuutyennyi. Kiwalgei piik che chaang' che po emet koek Yahudik, amu kiga koityi icheek kaiyweisyet ne ki iywei Yahudik.

