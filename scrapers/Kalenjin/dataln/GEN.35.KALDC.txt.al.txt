1   Ki leenji `Kamuktaindet Jakobo, “Ng'eet, ui togoste Bethel, imeny oliindo, ak iteekyi Kamuktaindet kaptisisyet eng' olooto, ineendet ne ki mong'jin ye ki imwee ng'eetap kamenng'ung' Esau.” 

2  Ki mwachi Jakobo anyun piigap koonnyi, ak tugul che ki mi kobooto ineendet koleenji, “Olakte kanamonik che mi kwenung'wong' che po pororyosyek alak, oanyinygei ak owal ngoroikwok. 

3  Ong'eetyee anyun, keebe ketogoste Bethel, si awo ateekyi Kamuktaindet kaptisisyet eng' oliindo, ineendet ne ki wolwo eng' peetuutap pichiindanyu ak ki mi kobooto eng' pandanyu.” 

4  Ki igoochi anyun `pichooto Jakobo kanamonichooto tugul po pororyosyek alak che ki tinyei, ak munaok che ki mi itiikwak, ak ki uny Jakobo chooto eng' keetitap alayet keel ne ki mi Shekem. 

5  Ak ye kibendi anyun, ko ki tebee kamuisetap Kamuktaindet nganasook che ki mi ole neegitee icheeget, ak ma isup icheek weeriigap Jakobo. 

6  Ki it anyun Jakobo Luz (nooto ko Bethel), ne mi emetap Kanaan, ak piik tugul che ki mi kobooto ineendet. 

7  Ki teech kaptisisyet eng' olooto, ak koguure olooto El-bet-el, amu yooto ko ye king'aang'jinegei Kamuktaindet, ye kingo mwee ng'eetap kamet. 

8  Ak kime Debora cheplakwetap Rebeka, ak ki kitupchi ole neegitee Bethel, eng' keetit keel ne ki mi olooto. Ki kiguure keetoto Alon-bakut. 

9  Komong'ji `Kamuktaindet Jakobo kogeny, ye ki punu Padan-aram, ak koberuur ineendet. 

10   Koleenji Kamuktaindet, “Kaineng'ung' ko Jakobo; ma keguurenen Jakobo kogeny, ago ngeguurenen Israel.” Ak kiguure kainennyi Israel. 

11   Ak koleenji Kamuktaindet, “Aa Kamuktaindet Ne po Kamuktaet. Ii ak itesage, tuun mong'unenen inyee pororyet ak chaang'indap pororyosyek, ak mang'unen laitorinik. 

12  Tuun agoonin emonooto ki agoochi Abraham ak Isak, ak agoochini lagoguk ak icheek che tuun piitu let.” 

13  Ki wo anyun Kamuktaindet eng' yooto kotogosta eng' ole ki ng'alaale. 

14   Ki lumda Jakobo toloita eng' yooto ki ng'alaale, toloita ne po koita, ak koroong'ji kagoochinet ne po tuguuk che kieei, yeityo koroong'ji mwaita. 

15  Ak kiguure Jakobo kainetap yooto ki ng'alaale ak Kamuktaindet, Bethel. Sigeetap Benjamin ak meetap Rael 

16  Ki pa anyun eng' Bethel, ak kingo tomo koit Eprat, koam moet Rael, ak konyoor pichiindo eng' moonooto 

17  Ye ki machei kosigiis eng' pichiindo, koleenji chebyosetap sigisyo, “Meiywei amu imache isich weeriit age nguno.” 

18  Ye kingo machei kome Rael, koguuree lakwanooto kainennyi Ben-Oni, ago kiguure `kwandanyi lakwanooto Benjamin. 

19  Ki me Rael, ak ki kitupchi ooreet ne wendi Eprat (yooto ko Bethlehem). 

20  Ak ki lumda Jakobo toloita eng' kererinnyi, toloatap kereritap Rael ne agoi ra. 

21  Kiu anyun Israel, ak ki teech emainnyi taitap teekseet ne kooi eng' Eder. 

22   Ye kita komenyei Israel emonooto, kwo Reuben koruiyo ak Bila, chebaigeiyatap kwandanyi; ak ki kas Israel ng'olyoondonooto. Ki taman ak aeng' weeriigap Jakobo. 

23  Chu ko weeriigap Leah: ne po tai ko Reuben, (ne oo ne po Jakobo) Simion, Lawi, Judah, Issakar, ak Zebulun. 

24  Chu ko weeriigap Rael: Joseph ak Benjamin. 

25  Chu ko weeriigap Bila, kwondo ne ki otwogindetap Rael: Dan ak Naphtali. 

26  Chu ko weeriigap Silba, kwondo ne ki otwogindetap Leah: Gad ak Asher. Chuuto ko ki weeriigap Jakobo che kisichei eng' Padan-aram. Meetap Isak 

27   Ki it anyun Jakobo Mamre, kap Isak kwandanyi, eng' Kiriath-arba (nooto ko Hebron), ole ki cham komenyei Abraham ak Isak ye kita ko toek. 

28  Kenyiisyegap Isak ko ki pogol ak tamanwogik sisiit. 

29  Ki ilil Isak, ak ki kiyum kobooto piikwak, ko poiyo ne kiga koosit miising'. Ak kitup ineendet weeriikyik Esau ak Jakobo.

