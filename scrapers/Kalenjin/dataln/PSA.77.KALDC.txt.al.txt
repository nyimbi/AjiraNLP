1  Ariirchini Kamuktaindet; Ee, ariirchini Kamuktaindet eng' kutinnyu, si koepcha iit. 

2  Ki acheeng' Kiptaiyat eng' peetuutap nyalildanyu: Ki aiite eunnyu kemoi, ama amuuny; Ki eesyo saboondanyu kigaigai. 

3  Abwaati Kamuktaindet, ak atigeni: Abwaatoti, ak kotanui saboondanyu. 

4  Iname konyekyuk kogos: Aiimigei kot koma muuchi ang'alaal. 

5  Koabwaat peetuusyek che po keny. Kenyiisyek che ki kobunji keny miising'. 

6  Abwaati tyendanyu kemoi: Ang'alaali ak muguleldanyu; Ak kogosyach saboondanyu eng' kagiiletapkei. 

7  Tos toortaisyei Kiptaiyat agoi? Tos mata kobaibait kogeny? 

8  Tos ki kogeskei rireenennyi koigeny? Tos ma kosuldoi arorutyennyi koigeny? 

9  Tos kigoutye Kamuktaindet rireenennyi? Anan ki kogeer nereegekyik rireenennyi ne tala? 

10  Ak ki ale, kaimennyu niito; abwaati ale ki kowalak euut ne po tai ne po Ineendet Ne Toroor Miising'. 

11  Abwaati poisyonigap Kamuktaindet ne Toroor; Ak abwaati kwang'utiguk che po keny. 

12  Abwaatoti agine tuguuk che ki iyai, Ak ang'alaalote poisyoniguk. 

13  Ee Kamuktaindet, mi oreng'ung' ole-tiliil: Ng'oo kamuktain ne oo ne kergei ak Kiptaiyat? 

14  Inyeendet Kamuktaindet ne iyae kwang'utik: Ki ibarte kimnateng'ung' eng' kwenutap pororyosyek. 

15  Ki ityaach piiguk eng' eung'ung', Weeriigap Jakobo ak Joseph. 

16  Kigeerin peek, ee Kamuktaindet; Kigeerin peek ak ki iyweis: Kibotanso ak icheek rirosyek. 

17  Kirong' poolik peek; Kibiitune cheet parak: Ak ki iyeesta kipchaboniguk. 

18  Ki mi tuugeetap tuleeng'ung' kipchurchuryet; ki ikweny ng'wony `kalyelosyek: ki potan ng'wony ak kotumdumgei. 

19  Ki mi oreng'ung' nyanjet, Ak kimi ortinweguk peek che kiimeen, Ak ki ma naak tyegutiguk. 

20  Ki imut piiguk ko uu akweetap keechiirek, Eng' eutap Musa ak Aron.

