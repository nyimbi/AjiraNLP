1  Kaigai kererutyet ne yaamaat kobooto kamuung'et, kosiir ko ne nyiitaat igoorto ak komi pooryeet. 

2  Pou `otwogindet ne poisyee ng'omnateet weeriit ne ibu kalilanet, ak nyooru poroteet kobooto tupchosyek. 

3  Po `tereet fedha che kitiliili, ak po `maat ne oo thahabu, ago Kamuktaindet ne Toroor ne tyemei mugulelwek. 

4  Epchin iit `chii ne ya kutusweegap kiptengeginik; epchin iit kiplembechwet ng'elyepta ne ng'aalsei. 

5  Age tugul ne chotei kibananiat ko chotei Yaindennyi, ineendet ne poiboitu ko kanyoor alage nyalilda koma kimetoi ama kibir. 

6  Chepkuletap poisyek `mochogoronikwak, ak toroornatetap lagok `kwanisyekwak. 

7  Ma nyooljin ng'aleek che korooron abusanet, kotam nee anyun kutit ne mwaei lembech, eng' pounindet. 

8  Uu koita ne po kamanuutyet ne oo kitap asoya eng' taitap ineendet ne tinyei; poorei eng' ui tugul ole tokyingei. 

9  Cheeng'ei chamyet ineendet ne tuchei pistoet; ago ineendet ne ibooti ng'aleek ko ibestos choronok che eecheen. 

10  Chutei `kereetap ong' ineendet ne tinyei kaguiyet kosiir pirutik pogol eng' ne perber. 

11  Cheeng'ei chiito ne ya pistoet kityo; ago kiyookyin `ineendet chiito ne kolgol. 

12  Kaigai ketuiyee magalaluut ne kagirebe aarekyik, kosiir ketuiyee ne perber eng' perberyennyi. 

13  Age tugul ne yaaktoi yaityet eng' ne myee, koma istoegei yaityet koonnyi. 

14  Uu taunetap pooryeet ye kiyatei peek; omete anyun pooryeet kotom kobiit polateet. 

15  Ineendet ne iityin imanda kiptengekyot ak ineendet ne igikyin chiitap iman; chooto tuwai ko che wechei Kamuktaindet ne Toroor. 

16  Lyon anyun si kotinyei ne perber kiit ne ale utaatyet, ngot koma tinyei naet? 

17  Tinyei chorweet chamyet kotugul, ak kisichei ne tupcho ak chii agobo nyalilda. 

18  Ma tilei kiy keyai kayasyoet, si koek tononjinindet eng' taitap chiitap kokwennyi. 

19  Chamei pistoet ne chamei pooryeet, ak ineendet ne itoroori kurgennyi kocheeng'ei ng'emisyet. 

20  Ma nyooru kiy ne myee ineendet ne imaasat muguleldo; ak ibutyin yaityet ne tinyei ng'elyepta ne imaasat. 

21  Ineendet ne sichei ne perber konyooru arageneet; ak ma tinyei poiboiyet kwandap ne abusat. 

22  Kerichek che myach muguleldo ne igasegei, ago iyaami kawek `saboondo ne katanui. 

23  Eng' ung'oot kotaachei kiptengekyot kitap asoya, si komaas ortinwegap kirwooget. 

24  Mi utaatyet taitap ineendet ne tinyei naet, ago mi konyegap ne perber agoi ole poochin ng'wony. 

25  Weeriit ne perber ko arageneet eng' kwandanyi, ak ng'wanindo eng' ineendet ne kisichei. 

26  Ma myee kinde fain ne ma tinyei leluut, anan kebir che taagunotiin agobo imandanywa. 

27  Tinyei naet ne ma iseeri ng'aleekyik, ak tinyei kaguiyet `ineendet ne tinyei mugulel ne po muitaet. 

28  Agot ne perber ye siisei, kiiti keele utaat; ye ker kutinnyi, kiit keele ng'oom.

