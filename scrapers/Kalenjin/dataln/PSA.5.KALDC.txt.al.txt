1  Epchi iit ng'aleekyuk, ee Kamuktaindet ne Toroor, ruchi kabwaatutikyuk. 

2  Kas ye atwegu ariire, Laitoryandennyu ak ko Kamuktaindennyu, amu inyee ne asaae. 

3  Ee Kamuktaindet ne Toroor, igase kutinnyu karon; atetuun saaennyu karon, ak ageni iwolwoo. 

4  Ma ii Kamuktaindet ne ibaibaitune yaityo; ama tebee oldang'ung' yaityo. 

5  Ma tonondos eng' taing'ung' menotik; iweche yaigap yaityet tugul. 

6  Ing'eme che mwaei lembechek; wechei Kamuktaindet ne Toroor tumdaindetap korotiik ak ng'aaliindet. 

7  Ago anee, eng' chaang'indap rireeng'ung' pogei, anyoone koong'ung'; eng' kaiyweisyeng'ung' agutunyi atokyinige hekalung'ung' ne tiliil. 

8  Ee Kamuktaindet ne Toroor, indoiywa eng' imandang'ung', amu puunikyuk che sapchino; ilitiit oreng'ung' eng' tainnyu. 

9   Ma mi lititindo eng' kutusweekwak; tengek kityo mugulelwekwak. Kererit ne yaataat mookwekwak; ak lasei piich eng' ng'elyebwekwak. 

10  Iityi icheek tengekto, ee Kamuktaindet; ingobutyo icheek eng' kirwoogutikwak. Oon icheek eng' chaang'indap pistoennywa, amu ki ingeleljin. 

11  Ago ingoboiboitu icheek tugul che imang'un, Ingotyenso eng' poiboiyet icheek agoi, amu iriibe icheek. Ingoboiboitu ak icheek eng' inyee che chamei kaineng'ung'. 

12  Amu inyee Kamuktaindet ne Toroor iberuuri chiito ne po imanda; iyieme ineendet chamyeng'ung' ko uu long'eet.

