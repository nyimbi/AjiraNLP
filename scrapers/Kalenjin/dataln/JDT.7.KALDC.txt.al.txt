1  Eng' peetuut ne ki isubi, kong'at Holofene lugeennyi komugul ak tugul che ki igoochin kasubeet, kong'etyo ak koba kobookyi Bethulia, ak konam ortinwek che togostoi parak eng' emetap tuloonook, ak koyai pooryeet ak pororyetap Israel. 

2  Ara king'etyo ak koba anyun kiplugotinikwak tugul eng' peetuunooto; kiboryotinikwak ko ki eliphut pogol agenge ak tamanwogik tisap che punei keelyek, ak eliphuusyek taman ak aeng' che po paraisisyek, koma kiit kariik che ki ibei ak kiplugotinigap keelyek che poisye karichooto; lugeet ne oo kot! 

3  Ki imuny icheek eng' atebweetap Bethulia, ye neegitee kondap peek, ak koyom eng' tebesindonywa Dothan agoi Balbaim. Eng' koindo ko kiyom kong'etee Bethulia agoi Cymon nooto tokyingei Esdraelon. 

4  Ye kingo keer pororyetap Israel chaang'indonywa, ko ki aragenso kot ak koleenjigei, “Agoi ko tiliil emet tugul; ma ng'etu tuloonook anan ko atebwosyek. Ak ma koi imuuch tuloonook kola nyigiisindonywa.” 

5   Nganda no, ko ki nam kariikwak, ak ye kiga kolaal mastinwek eng' ye ripsee, koriipso kemout komugul. 

6  Eng' peetuut ne po aeng', kong'eet Holofene kondochi lugeennyi tugul ne po kariik eng' taitap pororyetap Israel eng' Bethulia. 

7  Kisegei ortinwek tugul che tokyingei nganaseet, ak kotoben kong'iigap peek chooto igoochin peek; ki nam ak konde kiboryotinik koriip ak koweek ole ki mi lugeennyi. 

8  Ki pwanji ineendet `chemogenigap pororyetap Edomik ak kandoik tugul che po emetap Moab ak kandoigap pooryeet che po emetap nyanja ak koleenji, 

9  “Kas kiit ne ma kamwa, kiptaiyannyo, ak ma nyooru aseen lugeeng'ung'. 

10  Ma tiegei pororyetap Israel ng'otwekwak, ago tiegei icheek kooindap tuloonook che menyei, amu manyumnyum keit paragutap tuloonookwak. 

11  Ara anyun Kiptaiyandennyu, meyochi icheek lugeet ko uu kotugul, ak ma koi kibar chiing'ung' ne po lugeet agot agenge. 

12  Tebi eng' kambing'ung' ak otebi ak piik tugul che po lugeeng'ung'; ingonam otwogiguk kondametusyegap peek chooto rong'ugei kong'etee kelutap tulweet, 

13  amu yooto ole nyoorchin piigap Bethulia peekwak. Ko uu nooto ko agoi kobar melelda ak kochamda nganaseennywa. Ya tugul, keebe acheek ak piikyok paragutap tuloonook che neegiten ak kebir kambit eng' olooto si keripse kot koma manda chii age tugul eng' nganaseet. 

14  Parei rubeet icheek ak kwonyiikwak kobooto lagokwak, si ye tomo koityi icheek rotwetap chok ko kagogomeiyo eng' ortinwegap ole menyei. 

15  Ko uu nooto anyun iyachini icheek yaityo, amu ki ingelelis ma taachin.” 

16  Ki paibait Holofene agobo ng'aleechu ak kiboitiinikyik tugul, ak ki igoito ng'atuutyet keyai ko uu ye kagomwa icheek. 

17  Ara ki pa tai anyun lugeetap Ammonik kobooto kibaryotinigap Assyria eliphuusyek muut ak kobir kambiit eng' atebweet ak konam kondap peek kobooto kondapmetusyek che po pororyetap Israel. 

18  Ki pa ak kobir kambiit `Edomiik ak `Amorik eng' emetap tuloonook ne tabenigei ak Dothan; ak ki iyakto kiboryotinik alak eng' icheek kotokyigei murot ne po kaataam ak kong'asiis kotokyigei Egrebeh ne neegitee Chusi tabanuutap luuitap Mokmuur. Ki pir kambiit chuun alage eng' lugeetap Assyria eng' emet ne warenget, ak koger emet komugul. Ki iywatagei tuguugap kariik che keipchin eng' chaang'indo ne oo, ak kichang'a icheek kot. 

19  Ki waakyo anyun piigap Israel ko waakyi Kiptaiyat Kamuktaindennywa, amu ki pek nyiganatennywa amu kiga koyiem puunikwak kotko ki mata komuuchi kochililso eng' icheek. 

20  Ki yiem lugeet tugul ne po pororyetap Assyria icheek; che punei keelyek, che laei kariik, ak che punei paraisisyek eng' peetuusyek sosom ak ang'wan, agoi ko magegas pei eng' ter age tugul ne po chii eng' Bethulia. 

21  Kitenyo keriingonik tugul che po peek, ak ki ma komi peetuut ne kinyooru chii peek che yamei koe, amu ki kigertoi peek che kieei. 

22  Ki nyalulso lagok, ak kotanuiso chebyosok ak parnotikwak amu melelda. Ki ibutos eng' ortinwegap nganaseet ak eng' ormariichok amu ki mata kotinyei kimnon age tugul. 

23  Ki ng'eetyo anyun ak ko waakyo eng' tuugeet ne oo piik tugul; parnotik, chebyosok ak lagok ko kayiem Uzziah ak kandoigap nganaseet, ko waakyo eng' tuugeet ne po parak, ak komwa eng' taitap poisyek kole, 

24  “Ngo til kirwooget Kamuktaindet agobo inyee ak acheek! Kaiyaiwech ne ya amu ma iyai kaalyeet ak pororyetap Assyria. 

25  Ma ki tinyei chii ne toretech rani; kagondaech Kamuktaindet eunekwak, si kewaseech eng' melelda ak nyalilda. 

26  Ara kuur icheek ak igoite nganaseet tugul koek parutyetap lugeetap Holofene ak piikyik che po lugeet. 

27  Kaigai konamech icheek keegu mutwoorik ak kesaru sobwonwekyok. Nga ki egu mutwoorik kesaru saboonwekyok ak koma kogere konyekyok aarekyok kobegu, ama kegere osotikyok ak lagok komeitos. 

28  Kiguure kogoon paornateet ne tarin kipsengwet ak ng'wony ak Kamuktaindennyo, Kiptaiyatap kwanisyekyok, ne pireech agobo tengekwogikyok ak tengekwogigap kwanisyekyok; Yaiywech rani ko uu tuguuk che kagimwa!” 

29  Ak ki piit riirek che eech eng' tuiyet komugul, ak koriirchi Kiptaiyat Kamuktaindet eng' tuugeet ne oo. 

30  Ago ki leenji Uzziah icheek, “Ongenyiganitu, tupchosyekyuk ak chepkametisyekyuk! Ongemuite peetuusyek alak muut; ngo itei yooto, komuuch ko poorwech riirge kogeny Kiptaiyat Kamuktaindennyo, amu ma koi metech. 

31  Ngot kosiirto peetuusyechu ne ma ityech toreteet, ayae ko uu ye komwa.” 

32  Ki ityakta piik anyun koweek ole ki riipsee; ki pa alak irimet koba alak teksosyek che koeen che ki riipsee. Ki ityakta chebyosok ak lagok koba kaa. Kisich piik kaimet ne oo eng' nganaseet.

