1  Cheeng'ei inee utaatyetap tugul che po keny, ak machei konai agobo maonatosyek; 

2  riibei inee mwautigap che naatiin, ak koguitos uinwegap kalewenaik. 

3  Cheeng'ei kaguiyosyek che ung'ootiin che po kalewenaik ma mage kiy kalewenaik che ung'ootiin. 

4  Poisyechin che taagunotiin ak komi taitap pounik; rutoi emotinwegap saang' ak koneetkei che myach ak che yaach eng' piik. 

5  Ng'eetei inee kota ko karon kocheeng' Kiptaiyat ne ki yai ineendet, ak kogoochi soomutik Ne Toroor Miising'; yaatei kutinnyi eng' saaet ak kosoom kenyochi kaat agobo chalwogikyik. 

6  Ngot kocham Kiptaiyat ne toroor, kinyiityin inee kaguiyet; roong'u inee ng'aleegap utaatyet che chechiik ak kogoochi Kiptaiyat kongoi eng' saaet. 

7  Indochin Kiptaiyat katigonennyi ak naet, ibwaatati inee agobo ung'ootik. 

8  Ibooru utaatyet agobo che ki koneetkei, ak kogaskei eng' ng'atuutyetap kayanjinetap Kiptaiyat. 

9  Ilasu che chaang' kaguiyennyi, ma koi kiisto kobet. 

10  Ng'alaali pororyosyek agobo utotyennyi, ak komwaita tuiyet kalasunennyi. 

11  Ngot kosap koigeny, ko metoi kainet ne oo kosiir eliphuut, ak ngot kwo komuuny, ko yamei nooto ineendet. Tyendo ne kilasune Kamuktaindet 

12  Atinye che chaang' che amache amwa; anyiitaat ko uu arawet ne nyiitaat. 

13  Ogasa, lagokyuk che po iman ak oboor ko uu taapteet ne eetu eng' ye neegitee ainoosyek. 

14  Iyaktoi ng'uunennyi ne anyiny ko uu nyamdutik, ak koyesyo ko uu taapteet ne karaaran. Pcheite ng'uunet ne anyiny, ak ityen tyendap kalasunet; itoroor Kiptaiyat amu poisyonikyik tugul. 

15  Omwaite ooindo ne po kainennyi ak ogoochi ineendet kongoi kobooto kalasunet. 

16  Poisyonik tugul che po Kiptaiyat ko myach, ak kiy age tugul ne kang'at koyaokse eng' kasartanyi. 

17  Ma mi chii ne leen, “Nee kii?” Anan “Amu nee niito?” Amu eng' kasarta ne ki king'at ko teebutik tugul kewolu. Eng' ng'olyoonnyi ko kitononso peek kotooten, ak eng' ng'olyootap kutinnyi kotebee peek koorikwak. 

18  Ye kang'at inee, kiy age tugul ne mache kotwoisyokse, ak ma mi ne tilei kimnateetap saruunennyi. 

19  Poisyonigap tugul komi tainnyi, ama mi ki ne ung'aat eng' konyekyik. 

20  Keerei ineendet kiy tugul kong'etee taunet agoi kagesunet, ama mi kiy ne po kwong'eet eng' ineendet. 

21  Ma mi ne mwaei koleen, “Nee kii?” Anan “Amu nee niito?” Amu ki kiyachi kiy tugul poisyennyi. 

22  Kaberuurennyi ko tuchei emet ne yaamat ko uu ye yaei aineet, ak komaluuch olooto ko uu maranet. 

23  Ago nereegekyik ko oondoi komanda pororyosyek, ko uu ye weechei ineendet emet ne kamaluuch peek koek munyuuk. 

24  Eng' ne po iman ko ortinwekyik kochulaatin, ago nyiitaat keriingonik agobo kiptengeginik. 

25  Kong'etee taunet ko ki kiyai tuguuk che myach agobo chooto myach, ago agobo kiptengeginik ko ki kiyai tuguuk che myachen ak che yaacheen. 

26  Tuguuk che magatin eng' sabeetap chii ko peek, maat, karnet ak munyuuk; nganuuk che ng'aatin, cheego ak kumyat, divaik, mwanik ak ngoroik. 

27  Chuuto tugul ko myachen ak po che iywei Kamuktaindet, ago agobo kiptengeginik ko walaksei koegu che yaacheen. 

28  Mi usoonaik che eecheen che ki kiyai agobo mugetuut, ak eng' nereegekwak ko putei tuloonook. 

29  Maat, ropta ne po koiyat, rubeet ak myanweek, chu tugul ko ki kiyai agobo yaaktaetap mugetuut. 

30  Keelegap tyong'ik che po timim ak melmelwek ak erenook, ak rotwetap chok che kerei kong' che ma iywei Kamuktaindet eng' ng'emisyet. 

31  Poiboi icheek koyai magennyi, chobootiin kotugul agobo poisyennyi eng' ng'wony; ak ye it kasartanywa koma koi pistoe ng'atennyi. 

32  Ara kong'etee taunet ko ki anai komyee agobo chu tugul, ak aruchi komye, ak amete niito koga asir. 

33  Poisyonik tugul che po Kiptaiyat ko myachen, ak koityin magut age tugul eng' kasartanyi. 

34  Ma mi ne leen, “Ma myee ni ko uu nin,” amu kiy tugul ko myee eng' kasartanyi ne ki kichopchi. 

35  Tyen anyun nguno eng' muguleldang'ung' tugul, ak ilaasu kainetap Kiptaiyat.

