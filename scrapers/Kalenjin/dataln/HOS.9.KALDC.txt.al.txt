1  Amat ibaibaitu, ee Israel, ko uu ye poiboitu pororyosyek; amu ki iyaate kugoinatet imete Kamuktaindeng'ung', ak ki icham tuguuk che kigoigoisye eng' rwanyut age tugul. 

2  Mabaei icheek rwanyut ne kiboorsee ak ole kitue sabibuk, ak kobetyi ineendet divaik che leelach. 

3  Ma menyei icheek emetap Kamuktaindet ne Toroor; ago weekyingei Ephraim Misiri, ak koam amitwogik che ma tiliileen eng' Assyria. 

4  Ma roong'jin Kamuktaindet ne Toroor kagoochinoigap divaik, ama iboiboi ineendet: uu tiseiywekwak eng' icheek amitwogigap piik che riirtos; king'waniti icheek tugul che amei: po amitwogikwak magennywa; ma ki ibu kobwa kootap Kamuktaindet ne Toroor. 

5  Tos oyae nee eng' peetuutap tuiyet ne ki king'at, ak eng' peetuutap igoortap Kamuktaindet ne Toroor? 

6  Ogeero, kigoistoegei ng'emisyet, ago iyumi Misiri icheek, ak tubei Mempis icheek: punjin siwek tuguukwak che korooron che po fedha: mi katook emaisyekwak. 

7   Kagoit peetuusyek che kiitu pireet, kagoit peetuusyek che kiyaaktoisye; naei Israel nooto, “Perber maotyot, amei iywek chiito ne tinyei Kabuuset ne Tiliil” amu ooindap tengektong'ung', ko oo puunyoonding'ung'. 

8  Ki riibindet Ephraim kobooto Kamuktaindennyu: ago ne uu maotyot, komi mesteetap toriitik ortinwekyik tugul, ak komi puunyoondit kootap Kamuktaindennyi. 

9   Kigong'emgei miising', ko uu eng' peetuusyegap Gibea: ibwaati ineendet tengektonywa, iityin pireet amu tengekwogikwak. 

10   Ki ageer ale uu Israel sabibuk eng' surkwen; ki ageer kwanisyekwok ale uu tongoaniatap mogoywet eng' kenyinnyi ne po tai: ago ki pwanji Baal-peor, kotabaanjigei kioto samis, ak koek icheek kiit ne kiwechei ko uu kioto ki chamei icheek. 

11  Tirireni toroornatetap Ephraim ko uu toriityon: ma piitu sigisyet, ama mi ne chiioo, anan ne manachi. 

12  Agot nganda igui lagokwak, agoochini kobegune lagok, si ma ng'et chii. Ee, pwo iman eng' icheek, ye amete icheek! 

13  Ki kimiinji Ephraim komosta ne karaaran ko uu ye ki ageer Tyro; ago imutyin Ephraim lagokyik parindet. 

14  Igoochi, ee Kamuktaindet ne Toroor, tos igoochini nee? Igoochi moet ne rorogu ak kinaik che yamyotiin. 

15  Mi yaityennywa tugul Gilgal; amu ki awech icheek eng' olooto: aoone icheek koba eng' koonnyu amu yaityetap poisyonikwak: ma achame kogeny; pistoik pounikwak tugul. 

16  Kogibir Ephraim, kogoyaam tigityonnywa, ma iyei logoek: ee, nganda iytos abare kora iyotennywa ne chamat. 

17  Oone Kamuktaindennyu icheek, amu ki ma kas iit ineendet: ak koek piik che ombenioti eng' pororyosyek.

