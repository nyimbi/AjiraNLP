1  Kingo pata peetuusyegap Abimelek kong'eet Tola weeriitap Pua, weeriitap Dodo, chiitap Issakar, kosar Israel. Ki menyei ineendet Samir eng' emetap tuloonook ne po Ephraim. 

2  Ki irwookyi Israel kenyiisyek tiptem ak somok, kime anyun ineendet ak ki kitupchi Samir. Koegu Jair laitoryat eng' Israel 

3  Kingo pata peetuusyegap Tola, kong'eet Jair, Gileadindet. Ki irwookyi Israel kenyiisyek tiptem ak aeng'. 

4  Ki tinyei weeriik sosom che ki laanyei moek sosom che po sigiroik, ak ki tinyei nganasook sosom che kiguure Habot-jair agoi ra, che mi emetap Gilead. 

5  Kime anyun Jair ak ki kitupchi Kamon. Konyalili `Amonik Israel 

6  Ki yai piigap Israel yaityet kogeny eng' taitap Kamuktaindet ne Toroor. Ki oot `icheek Baalik ak Astarot, ak kanamonigap Syria ak che po Sidonik, kanamonigap Moab ak che po Amonik ak che po Philistiik. Ki meto `icheek Kamuktaindet ne Toroor ak mata koot ineendet. 

7  Ki nereech kot anyun Kamuktaindet ne Toroor agobo Israel ak ki aldochi `icheek eunegap Philistiik ak eunegap lagogap Ammon. 

8  Ki iim ak konyaliil piigap Israel kenyinooto. Ak ki inyaliil piigap Israel, chooto tugul che ki mi Jordan pitoniin eng' emetap Amorik, ne mi Gilead, eng' kenyiisyek taman ak sisiit. 

9  Kilandae Jordan lagogap Ammon koba kobargei ak Judah, Benjamin ak kootap Ephraim. Ki kinyaliil anyun Israel miising'. 

10  Ki riirchi `piigap Israel Kamuktaindet ne Toroor, koleenji, “Ki keyaun tengekto, amu kigemete Kamuktaindennyo ak kigeot Baalik.” 

11  Ak ki mwachi Kamuktaindet ne Toroor piigap Israel, koleenji, “Tos ki ma asarwok eng' Misiriik, Amorik, Amonik ak eng' Philistiik? 

12  Ye ki inyaliilak ak icheek Sidonik, Amelegik ak Maonik, ko ki oriircho ak asarwok eng' eunekwak. 

13  Ago ki ometa ak oot kanamonik. Nooto anyun, ma asarwok kogeny. 

14  Oba oriirchi kamuktaik che ki olewen! Ingosarwok icheek eng' peetuutap nyalildang'wong'.” 

15  Ki leenji `piigap Israel Kamuktaindet ne Toroor, “Kigeyai tengekto. Yaiywech kiit age tugul ne igeere ile nyolu, ago kisaain kityo keele isarwech peetuuni.” 

16  Ki isto anyun kanamonik che too eng' kwenunnywa ak koot Kamuktaindet ne Toroor. Ak ki iimak saboondanyi amu nyalildap Israel. 

17  Ki iyumgei anyun lagogap Ammon ak koba koteech Gilead. Ki iyumgei piigap Israel ak icheek ak koteech Mispa. 

18  Kimwachigei piik, pounigap Gilead, kole, “Ng'oo ne tau kobaregei ak lagogap Ammon? Egu ineendet ne oo eng' tugul che menyei Gilead.”

