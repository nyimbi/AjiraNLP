1  Ee Kamuktaindet ne Toroor, ki isyacha ak ki inaa. 

2  Ingen ye atebye ak ye ang'eete, ingen kabwaatutikyuk agot ngimi ole loo. 

3  Isyachi ooreennyu ak ole arue, ak ingen ortinwekyuk tugul. 

4  Amu ma mi ng'olyoo ng'elyeptannyu, keero, ingen inyee tugul, ee Kamuktaindet ne Toroor. 

5  Ki iyiema tai ak let, ak ki igonoora eung'ung'. 

6  Po kwong'eet ne oo eng' anee, ng'omnateet ne uu nooto; toroor miising', ma muuchi aityi. 

7  Awendi ano aistoegei Kabuuseng'ung' ne Tiliil? Anan amwechini ano ole memi? 

8  Ngatogoste kipsengwet, imi olooto; agot ngaite itogunnyu eng' ye mi che ki kobek, keero, imi olooto. 

9  Ngaip kebebaigap karon, ak awe atebee tabanwegap nyanjet; 

10  agot eng' olooto kondoiywa eung'ung', ak nama eung'ung' ne po tai. 

11  Ngot amwa ale, “Tucha mesundeito iman, ak ngale koek lapkeiyet ne yiema, kemout, ” 

12  ko agot mesundeito, koma ung'enengei, ago iluu kemout ko uu peet; kergei mesundeito ak lapkeiyet eng' inyee. 

13  Amu inyee ne ki iyai saboondanyu; ki itucha eng' moetap kamennyu. 

14  Aweegun kongoi, amu ki kiyaa eng' ooreetap kaiyweisyet, ak eng' kwang'utyet. Kwang'utik poisyoniguk. ak ingen saboondanyu ng'olyoondonooto komyee. 

15  Ma ung'enenge poortanyu, ye ki kiyaa eng' ung'oot, ak ye ki kimimia eng' ng'omnateet eng' ng'wony oriit. 

16  Ki keer konyeguk poortanyu kotom kosulda, ki kisirchi bukuing'ung' kebeberwekyuk tugul, che ki kiyaei peetuut age tugul, ye kitom kobiit agot agenge eng' icheek. 

17  Korooron ne tya kabwaatutiguk che iting'ena, ee Kamuktaindet! Eechen ne tya icheek tugul ko kagiyomo! 

18  Nda aiiti icheek, ko chaang' kosiir ng'aniek; ye agosu, kota ami kobooten. 

19  Iman, ibare kiptengeginik, ee Kamuktaindet: Oistoenage anyun, okweek piik che tumdoi korotiik. 

20  Amu mwaei icheek tengekto agobo inyee, ak mwaei kaineng'ung' puch puuniguk. 

21  Ee Kamuktaindet ne Toroor, tos ma weche icheek che wechin? Ak ma nereekyini icheek che ng'eetyinin? 

22  Aweche icheek konyi; aiiti icheek ale puunikyuk. 

23  Isyacha, ee Kamuktaindet, ak inai muguleldanyu; tyema, ak inai kabwaatutikyuk. 

24  Keer ngo mi oor age tugul ne po tengek eng' anee, ak indoiywa eng' ooreet ne po koigeny.

