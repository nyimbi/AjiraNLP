1  Ki kimwachi Holofene, ne oo ne po lugeetap Assyria keleenji kogo chopkei pororyetap Israel agobo pooryeet ak kogoger ortinwek che punei tulweet ak konde kariik tuloonook parak ak kogeree kariik emet ne warenget. 

2  Eng' nereegek che koromen, koguur ineendet kandoigap moab ak kandoigap lugeetap Ammon ak kandoigap kebebertap nyanja, 

3  ak koleenji icheek “Omwaiwo, okweek pororyetap Kanaan, ng'oo pichu menyei emetap tuloonook? Menyei nganasook ingircho? Oo ne tya lugeennywa ak ko uu ne kimnateennywa? Ng'oo ne laitoryat ak kondochin lugeennywa? 

4  Ak amu nee si ko icheegei eng' icheek tugul che menyei cherongo che koeesyo kobwa konyorwa?” Waluutyetap Akior 

5  Eng' yooto, kong'eet Akior, kandoindetap pororyetap Ammon ak koleenji ineendet, “Ngo kas kiptaiyannyu ng'olyoot ne punu kutitap kiboityong'ung' ak amwaun imanit agobo pichu menyei tegeyaatap tulweet ye neegitenen. Ma mi kiy ne po lembech ne mang'une kutitap kiboityong'ung'. 

6  Salu pichu pororyetap Kaldeik. 

7  Eng' pesyo ko ki menyei oliin po Mesapotamia amu ki ma komachei icheek kosup kamuktaigap kwanisyekwak chooto ki mi Kaldea. 

8  Ki oon icheek kwanisyekwak komanda saang' ne po taitap kamuktaikwak amu kiga kometo kaneetutigap kwanisyekwak, ak kosa Kamuktaindet ne po kipsengwet, Kamuktaindet nooto kiga konai. Kosupkei ak nooto, ko kimweiso komwechi Mesopotamia, ak komeny olooto kenyiisyek che chaang'. 

9   “Eng' yooto anyun, ko ki ng'at Kamuktaindet icheek koistogei eng' ye ki menyei ak koba emetap Kanaan. Ki tebi eng' Kanaan ak konyoorunee poroteet ne oo thahabu ak fedha ak kiyagiik che chaang'. 

10   Ye kingo yom rubeet emetap Kanaan ko ki cham kobendi emetap Misiri ak kotebso eng' olooto kotee komi amitwogik. Ko uu nooto, ko kitesagis ak kochang'a miising' kot ko ki ma koitoksei pororyosyekwak. 

11   Ki yai anyun laitoryatap Misiri keus icheek; kibirto icheek ak eng' tegeet, koyai kochop matubaruuk. 

12   Ki riirchi Kamuktaindennywa ak ki igoochi emetap Misiri komugul pireet kobun korotwo che ma inyaaksei. Nooto anyun ne ki yai pororyetap Misiri ko oonda icheek koba eng' tainnywa. 

13   Ak ki yai Kamuktaindet nyanjet ne piriir ko pesyo peek ak kochop ooreet eng' tainnywa, 

14  ak kondochi icheek kobun ooreetap Sinai ak ne po Kadesh-barnea. Ki oon pororyosyek tugul che ki menyei surkwen, 

15  ak komeng'iis eng' emetap Amorik ak eng' kimnateennywa kong'em meng'iigap Heshbon; ak ye kingo landa eng' Jordan, konam emet tugul ne po tuloonook. 

16  Ki oon eng' tainnywa pororyosyegap Kanaanik, Perisiik, Jebusiik, Shekemiik ak Gergesiik ak komeny olooto kenyiisyek che chaang'. 

17   Kotee koma yachi icheek tengek Kamuktaindennywa ko ki poor, amu ki mi kobooto icheek `Kamuktaindet ne wechei tengek. 

18  Ago ye kingo pistoe katiganutichooto kiga igoochi, ko ki kiterteer icheek eng' lugoosyek tugul che ki pa ak kimut koba emotinwek alak ko luulenik. Ki kibut kiluul hekaluutap Kamuktaindennywa ak konam puunikwak nganasookwak kobunji. 

19  Ago nguno, ko kagoweekyigei Kamuktaindennywa, ak kagoweegiis eng' ole kiga kiyestechi ak kagomeng'iis eng' Jerusalem ole mi kaptisisyennywa ak komeny takwegap tuloonook amu ki ma komenyei chii. 

20  Ara anyun eng' nguno ee kiptaiyandennyu, ngot komi kachililet eng' pichu ak kolelji Kamuktaindet ak kenai lelutennywa, keng'etye anyun ak kibookyi kiterteer icheeget. 

21  Ak ago ngot ko poror ne ma tinyei leluut, ko ingometo kiptaiyannyu ma yachi kiy, amu kiptaiyannywa ak Kamuktaindet koriibei icheek, ak tuun ki egu che kirorechin eng' emet komugul.” Ng'aleegap piik 

22  Ye kingo kagotar Akior ko mwaei tuguuchu, ko ki iimgei piik tugul che kitonondos ko kaimuut hemait; ki isimji kiboitinigap Holofene ak meng'iigap tabandap nyanja ak che po Moab kole ketil ineendet ketonaton. 

23  Ki mwa icheek kole “Ma kiywei pororyetap Israel; icheek ko piich che ma tinyei kimnon anan kamugo koyai pooryoot. 

24  Ara anyun ongetestai, lugui icheek lugeeng'ung' nooto oo ak Kiptaiyat Holofene.”

