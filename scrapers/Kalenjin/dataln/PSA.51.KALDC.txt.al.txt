1   Rirenage, ee Kamuktaindet, ko uu chamyeng'ung' ne tala; tindiny pistoennyu ko uu chaang'indap rireenosyeguk. 

2  Iundoena inne tengektonyu, ak itiliilo eng' ng'oogistonyu. 

3  Amu ang'aanye pistautikyuk; ak mi tainnyu ng'oogistonyu kotugul. 

4   Ki ayaun tengekto inyeendet inyegei, ak ki ayai ne ya eng' taing'ung'. Ki ityin imanda ye ing'alaali, ak kotook lititindang'ung' ye irwoochi. 

5  Keero, ki kisikta tengekto; ak kimanakta kamennyu chalwok. 

6  Keero, imache imanit eng' kebeberwek che po oriit; ko uu nooto ineeta utaatyet eng' ole ung'aat. 

7  Iunena husop, si atiliilit; iuna, si atiliilit kosiir teluji. 

8  Koono agas kagasetapkei ak poiboiyet; si koboiboitu kawek che ki iri. 

9  Ung'e togeng'ung' ng'oogiswekyuk, ak itindiny tengekwogikyuk tugul. 

10  Yaiywo muguleldo ne tiliil, ee Kamuktaindet; ak iyai saboondanyu koleelit ak iywokyi eng' oriit. 

11  Ametortaa eng' ole imi; ameistoena Kabuuseng'ung' ne Tiliil. 

12  Weekwa poiboiyetap yetuneng'ung'; ak inama atonon eng' muguleldo ne chamei. 

13  Yeityo aneet anyun pistoik ortinweguk; ak koweekyingei kiptengeginik. 

14  Sarwo eng' ng'oogistap korotiik, ee Kamuktaindet, inyee Kamuktaindetap yetunennyu, ak kotyen kogasak kutinnyu agobo imandang'ung'. 

15  Yaat kutinnyu, ee Kiptaiyat; ak komwaita kutinnyu kalasuneng'ung'. 

16  Amu mebaibaitune tiseiywot; ta kagoonin. Mebaibaitune agot kagoochinoik che kibeelei. 

17  Korosegap Kamuktaindet ko Kabuuset ne kigoil; ee Kamuktaindet, mesase muguleldo ne kigoil ak kotinyei siguunet. 

18  Yachi ne myee Zion ko uu ye ichame; teech kogeny irimoigap Jerusalem. 

19  Ibaibaitune anyun tiseiywek che po iman, eng' kagoochinet ne kibeelei ak kagoochinet ne kibeelei komugul; igoitoi anyun `icheek kiruugik eng' kaptisisyeng'ung'.

