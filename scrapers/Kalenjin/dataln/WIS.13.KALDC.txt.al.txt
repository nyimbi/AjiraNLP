1  Chii age tugul ne mengen Kamuktaindet ko kweeroot. Piik che uu chu ko keerei tugun che korooron che neegitee icheek ago ma keerei Kamuktaindet ne sabei, anan kogeer musoogindet eng' tuguugap musoknatet. 

2  Ki ibwaati icheek kole maat anan ko usoonet, kipchurchuryet anan ko taboik che iyaegei eng' parak mogoochek anan ko tugun che mi parak ko kamuktaik che pou ng'wony. 

3  Ki ibaibai miising' piik tuguuchu kot koit kobwaat kole kamuktaik nga kita nyolu konai kole tinyei tuguuchu Kiptaiyat ak ko oo ineendet miising' kosiir tuguuchu tugul, amu ineendet ko yaindetap korooronindo ago ki yaei tugul. 

4  Amu Kwang'dos piik agobo kimnateetap tuguuchu ak ole teptoi, ak nyolu konetegei kole yaindennywa ko kiim miising'. 

5  Ye kiro etunateet ak korooronindo ne po tugul che ki kiyai, komuuch kinekei kipkosabei agobo Yaindennywa. 

6  Ngap ko uu ni kagigaryanyitu miising' eng' pichu. imuuch ko ki leel kityo ye ki machei konai Kamuktaindet ama imuuch. 

7  Kogaimuut poisyonigap Kamuktaindet kotesetai kogeerei ago eng' let kooro kole korooron kot koyan. 

8  Ngano koma tinyei pichu ne imuuchi komwa kole ma tinyei tengek. 

9  Amu ngot komuuchi konai tukyu tugul kot komuuch komwa kiy agobo ole uu parak, kolya asi memuuch konyoor Kiptaiyatap kiy tugul? 

10   Piik che petyotiin miising' ko icheek che indoi kayanennywa tuguuk che ma saptos, icheek che igoochin kaineet “kamuktaik” tuguuk che ki yaei eunegap piik tuguuk che tinyei itoondap tyong'ik che ki kiyae thahabu ak sugunwet anan kosich koroot ne ma tilei kiy ne ki yaei chii keny. 

11  Imuuch kotil ket chii ne ingen koobuut keetit komyee, kocher mogotyennyi, ak koobuut eng' ng'omnateet ak koyai kiy ko uu magennyi. 

12  Ibei pusagaryek che kang'etunee ipkolalee maat si kochobee amitwogik che tepchin ng'wony asi koam. 

13  Imuuch kora konam kebeberya eng' pusagaryechooto, konem keetit ne kunuur, ne ma karaaran ak koobuut ye imuunyi, ak kochop ya ma tinyei kiy ne yaei. Kochop kiy eng' kergeindap chii. 

14  Imuuch koobuut kora kiy ne kergei ak tyony, yeityo kosal kosale ne piriir, kotuch ui tugul ole imuuch kowech poisyenyi. 

15  Yeityo kogartaat eng' ui eng' inaat kogartate kipchumarya asi ma ibut. 

16  Amu ingen kole kanamwo kityo ago machei kiy ne kiname amu memuuchi kosiis kityo. 

17  Ye saaei agobo mogornatet, katunisyet ak lagok koma ililaani kosa kiy ma tinyei sabeet. 

18  Ee, kutung'jin kiy ne ma tinyei agot sabeet, soomei sabeet kiy ma tinyei sabeet, soomei toreteet kongeete kiy ma tinyei kaguiyet, soomei panda ne myee kiy ne menaktoi. 

19  Ee, soomei keljin, konunotyot ak poroteetap poisyet kiit ne ma tinyei eunekyik kimnon age tugul.

