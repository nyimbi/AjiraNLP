1  Ki mi chii ne po Pharisaik, ne ki kiguure Nikodemo, ki pounindet ne po Yahudik: 

2  ki nyo chiichooto ole mi ineendet kemoi, ak koleenji, “Rabbi, kingen keele ii kaneetindet ne punu Kamuktaindet: amu ma mi chii ne imuuchi koyai kaboorunoichu iyae inyee, ngo ma mi Kamuktaindet kobooto ineendet.” 

3  Kowolji Jeso koleenji, “Amwaun, iman, iman, ale, ngot koma ki sich chii eng' sigeet ne leel, koma koi imuuch kogeer laitornatetap Kamuktaindet.” 

4  Koleenji `Nikodemo ineendet, “Kisiktoi ano chii ye kagoosit? Imuuchi kogetyigei moetap kamet kogeny, ak kesich?” 

5  Kowolji Jeso koleenji, “Amwaun, iman, iman ale, ngot koma ki sich chii eng' peek ak Kabuuset ne Tiliil, koma koi imuuch komong'ji laitornatetap Kamuktaindet. 

6  Ne ki kisich eng' poorto ko poorto; ak ne ki kisich eng' Kabuuset ne Tiliil ko kabuuset. 

7  Amekwong' amu kamwaun ale, ‘Kanyool kesichok eng' sigeet ne leel.’ 

8  Usyin koristo ole machei, ak igase cheennyi, ago mengen ole punu, anan ole wendi. Ara uu nooto chii age tugul ne kagisich eng' Kabuuset ne Tiliil.” 

9  Kowolji Nikodemo koleenji, “Imuuchi kobiitunda ano tuguuchu?” 

10  Kowolji Jeso koleenji, “Ii kaneetindetap Israel, ameguitosi tuguuchu? 

11  Amwaun, iman, iman, ale kimwae ne kingen, ak kebaoryanjini ne kagegeer; amotaache paornatennyo. 

12  Ngamwaiwok tuguuk che po ng'wony, amoyani, omuktoi ano oyan ngamwaiwok tuguuk che po kipsengwet? 

13  Ma mi chii ne ki togosta kipsengwet, kobatee ineendet ne ki choorgei eng' kipsengwet, ineendet ko Weeriitap chii ne mi kipsengwet. 

14   Ak ko uu ye ki igartaat Musa ereneet eng' surkwen, kigartoti ko uu nooto Weeriitap chii matiny: 

15  si konyoor saboondap koigeny eng' ineendet age tugul ne iyani. 

16  Amu ki cham Kamuktaindet ng'wony miising', kot kogoito Weeriinnyi ne ki kisich ineegei, si ma lus age tugul ne iyani ineendet, ago si konyoor saboondap koigeny. 

17  Amu ki ma iyookyi `Kamuktaindet Weeriit ng'wony korwookyi ng'wony; ago si kesar ng'wony eng' ineendet.” 

18  Ma kirwookyin chii ne iyani ineendet: ago ineendet ne ma iyani, ko kagirwookyi, amu ma iyan eng' kainetap Weeriitap Kamuktaindet ne ki kiii ineegei. 

19  Ak ni kirwooget, amu ki nyoonji ng'wony lapkeiyet, ak ki cham piik mesundeito kosiir lapkeiyet; amu ki yaach poisyonikwak. 

20  Amu wechei lapkeiyet chii tugul ne yaei yaityo, ama nyoonei ineendet ole mi lapkeiyet, si ma ng'ang'agis poisyonikyik. 

21  Ago nyoonei ole mi lapkeiyet ineendet ne yaei imanda, si kobiit kibarta poisyonikyik, keele ki kiyai eng' Kamuktaindet. Komwaei Johana agobo Jeso 

22  Kingo pata tuguuchu konyo Jeso ak kasubikyik emet ne kiguure Judea; ak kibeni olooto kobooto icheek, ak kobatisanis. 

23  Ak ki ibatisanisyei Johana agine eng' Aenon ne neegitee Salim, amu ki mi peek che chaang' olooto; ak ki pwa piik, ak ki kibatisan. 

24   Amu kitom ketoorchi Johana korgoreet. 

25  Ki piit anyun teebutyet eng' alak che po kasubigap Johana ak Yahudyot agobo katiliilet. 

26  Ak ki pwanji Johana, ak koleenji, “Rabbi, ibatisanisyei ineendet ne ki mi kobooten eng' Jordan komosin, ne ki ibaoryan agobo ineendet, ak pwaanjin ineendet `piik tugul.” 

27  Kowol Johana kole, “Ma koi imuuch chii kotaach kiy, ngo ma kigoochi eng' kipsengwet. 

28   Ki obaoryanjo okweeget ole ki amwa ale, ‘Ma aa Kristo’, ago oleen ki kiyokwo andoune ineendet. 

29  Sandet ineendet ne tinyei murereet: ago paibai miising' chorweetap sandet, ne tononi koepchin iit ineendet, amu kutitap sandet: isuldaat anyun poiboiyoninyu. 

30  Nyoljin ineendet koeet ne matiny, ago aming'initu.” Ineendet ne punu parak 

31  Oo ineendet ne punu parak kosiir tugul: ineendet ne po ng'wony ko po ng'wony, ak ng'alaali che po ng'wony: ineendet ne punu kipsengwet ko oo kosiir tugul. 

32  Paoryanjin ineendet kiit ne ki kogeer ak ne ki kogas; ama mi chii ne taachei paornatennyi. 

33  Ineendet ne kagotaach paornatennyi ko kagonde ng'ooksennyi, kole po iman Kamuktaindet. 

34  Amu ng'alaali ng'aleegap Kamuktaindet ineendet ne ki iyoogu Kamuktaindet; amu ma koonu ineendet Kabuuset ne Tiliil eng' karagendoet. 

35   Chamei Kwanda Weeriit, ak ki konde tuguuk tugul eunnyi. 

36  Tinyei saboondap koigeny ne iyani Weeriit; ama keerei saboondo ne ma kase iit Weeriit, ago tebee nereegegap Kamuktaindet paragunnyi.

