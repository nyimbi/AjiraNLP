1  Eng' kenyiitap pogol agenge ak tamanwogik tisap ak aeng', ko ki iyum laitoryat Demetrios lugosyekyik ak kotendeen kotokyigei Media si konyoor toreteet, asi koyachi pooryeet Tripho. 

2  Ye kingo kas laitoryat Arsakes ne po Persia ak Media kole kagobookyi kiwotennyi Demtrius, koyookto agenge eng' chemogenigap kiboryotinik kwo si komut ineendet kosabei. 

3  Ki wo chemogonooto anyun ak koterteer lugeetap Demetrios, ak konam ineendet ak komutyi Arsakes, ne ki inde ineendet eng' riipseet. Kayamisutigap Simion 

4  Kiga komuny emet eng' peetuusyek tugul che po Simion. Ki cheeng'ei ineendet myeeindap emennyi; ki myee laitornatennyi eng' icheek, ko uu toroornatet ne ki kiboorchi ineendet peetuusyekyik tugul. 

5  Koamisee toroornatennyi tugul, koip Joppa koek nganaseet ne po nyanja taban, ak koyaat ooreet ne wendi nyanja kween. 

6  Ki ibara kiwatosyegap emennyi, ak konam emet komugul. 

7  Ki iyum luulenik che ma ng'ering'; ki laitorane Gazara ak Beth-zur kobooto ng'otweet, ak koisto murwonennyi; ak ki ma komi age tugul ne kiteer ineendet. 

8  Ki ibat mbarennyi eng' kaalyeet; kogoon ng'wonyut rurotennyi, ak kogoon keetiigap kewaniin logoekwak. 

9  Ki tebi poisyek eng' ole kibunei; ki amegei logoiy agobo tuguuk che myachen, ak ki ilaach neranik ngoroigap kiplugotinik che ililii. 

10  Ki pai Simion nganasook eng' amitwogik, ak kogoochi icheek naet agobo ole kiriiptoigei, agoi konaak teegistonyi koyom emet komugul. 

11  Ki yai kaalyeet eng' emet, ak ki igaskei Israel eng' poiboiyet ne oo. 

12  Ki tebi ng'wony piik eng' sabibukwak ak mogoywesyekwak keel, ak ki ma komi chii ne ki imuuch kogoochi koaragenso. 

13  Ki ma komi age tugul eng' emet ne kiborye icheek, ak ki kiluul komisyo laitorinik eng' peetuusyechooto. 

14  Ki igoochi toreteet tugul icheek tugul che iming'inigei eng' kwenutap piik; ki cheeng' ng'atuutyet, ak koisto icheek tugul ngelelik ak kibetotinik. 

15  Ki yai kaptisiisyo kolili, ak kotes eng' tuguugap kaptisiisyo. 

16  Ki kigas eng' Rome agoi olin po Sparta keele kogome Jonathan, ak ki aragenso icheek kot. 

17  Ye kingo kas keele koek tupchennyi Simion tisiindet ne oo ne kata ineendet, ak keele ki laitorani eng' emet kobooto nganasookyik, 

18   kosirchi ineendet eng' koitap sugunwet kole koleelit chorwandit ak kibagenge ne kiga kotoi ak tupchosyegap Judas ak Jonathan. 

19  Ak ki kisoman chuuto eng' taitap piik eng' Jerusalem. 

20  Ni pelelyetap parweet ne ki iyookto Spartanik: “Tisiindet ne oo Simion, ak poisyek ak tisiik ak piigap Yahudik chuun tugul, che kitupche, otaach kagatyet kobun kandoik ak nganaseetap Spartanik. 

21  Kogomwaiywech piik che ki kiyookyi piikyok agobo toroornateng'wong' ak teegistong'wong', ak ki kibaibaitune pandanywa. 

22  Ki kesir tugul che ki mwa eng' taitap ng'atet poror ko uu ni, ‘Numenios weeriitap Antiokas ak Antipater weeriitap Jason, kogobwanjek kayaktaik kobun Yahudik kole koleelit chorwandinywa ak acheek. 

23  Koigoochi piikyok poiboiyet kotaach pichu eng' kondit ak konde pelelyetap logoiywekwak konorweetap pororyet si kotinyei Spartanik siruutichooto. Ak kogoyokyi tisiindet ne oo Simion pelelyetap niito.’ ” 

24  Kingo pata niito koyookto Simion Numenius kwo Rome koibei long'eet ne oo ne po thahabu ne nyigiisindonyi ko ki kerutyet eliphuut agenge si koboor kibagenge ak Romanik. Teegistap Simion 

25  Ye kingo kas piik tuguuchuuto kole, “Kiweektoitoi ano kongoi eng' Simion ak weeriikyik? 

26  Inee ne ki tonon komyee ak tupchosyekyik kobooto kootap kwandanyi. Inee ne ki yai pooryeet ak kogirinda puniigap Israel ak kogoochi icheek katyaknatet.” 

27  Ara ki yai kaaroret eng' koigap sugunwet ak konde ole kagiteekyi eng' tulweetap Zion. Ni ko pelelyet ne po ne ki kasir: “Eng' peetuutap taman ak sisiit ne po elul, eng' kenyiitap pogol agenge ak tamanwogik tisap ak aeng', ne nooto ko kenyiitap somok ne po tisiindet ne oo Simion, 

28  eng' Asaramel, eng' tuiyet ne oo ne po tisiik ak piik ak kandoigap pororyet ak poisyegap emet, ko ki kimwaiwech chu: 

29  “Amu ki cham komi pooryosyek, ko ki indeigei Simion weeriitap Mattathias, tisiindetap weeriik che po Joarib, ak che tupcho oldap ng'oiyondit ak kogirindoi puniigap emennywa asi koriibok kaptisisyennywa ak ng'atuutyet; ak ki ip poiboiyet ne oo eng' emennywa. 

30  Ki nam piigap emet Jonathan ak koek tisindennywa ne oo, ak ki pekyi piikyik ineendet. 

31  Ye kingo til puunik kobookyi emennywa ak konam kaptisisyennywa, 

32  kong'eet Jonathan ak koyachi pooryeet emennyi. Kiboisyee robiniikyik che chaang'; ki igoochi karrik kiboryotinigap emennyi ak kolibonji melekwek. 

33  Ki igimit nganasoogap Judea, ak Beth-zur eng' kiwatosyegap Judea, yootok ki eng' tai ko ki mi kariigap punyoot, ak ki inde yooto kweanetap kiboryotinigap Yahudik. 

34  Ki igimit kora Joppa ole ki menyei eng' tai punyoot. Ki inde Yahudik komeny olooto ak kogoochi eng' nganasoochooto tuguuk tugul che ki ma kotiin agobo meng'ootennywa. 

35  “Ki iro piik kayanetap Simion ak poipoiyet ne ki nyoorunee kayanetap emennyi, ak ki kitoroor ineendet koek kandoindennywa ak tisiindet ne oo amu ki yai tuguuchu tugul ak agobo imanda ak kasubeet ne kiitoroor eng' emennyi. Ki cheeng' eng' ooreet age tugul kotoroor piikyik. 

36  Eng' peetuusyekyik ko ki testai kiy tugul eng' eunekyik, ne kiit keisto pororyosyek alak komanda eng' emet, ko uu kora agot ak icheek che ki mi nganaseetap Daudi eng' Jerusalem, che icheek ko kiga kotekyigei koot ne kiim ole ki cham ko ng'emen ole neegitye ole kisaaee, ak komurwoon tiliilindonyi. 

37  Ki inde Yahudik komeny olooto ak kogimit amu kaalyeetap emet ak ne po nganaseet, ak kites koteech irimeetap Jerusalem kwo parak. 

38  “Kosupkei ak tuguuchuuto, kotoroorchi laitoryat Demetrios ineendet kaptisisyet ne oo, 

39  koyai ineendet koek agenge eng' cho - ronookyik ak kogoochi ineendet melekta ne po kondit ne po parak. 

40  Amu kiga kogas kole kigaguure Romanik Yahudik choronok ak kibagengeinnywa ak tilyennywa, ak kole kitach Romanik kayoktoigap Simion eng' kondit. 

41  “Kitil Yahudik ak tisiikwak egu Simion kandoindennywa ak tisindennywa ne oo koigeny, kot koit kobiit maotyo ne iyanaat, 

42  ak koek kandoindennywa ak kondochi kaptisisyet ak kotoroor icheek che poisyei eng' olooto ak eng' emet ak kariik ak irimoik, ak konam kaptisisyet ineendet, 

43  ak kole igiichin tugul ineendet kondit, ak kole poisyonik tugul che kigoitoi ki indei kainennyi ak kilokyik ineendet sambut ne aruus ak kolach thahabu. 

44  “Ma mi eng' piik anan ko eng' tisiik ne kechamjin koeesyo anan kobut kayanutichuuto anan koeesyo che kamwa ineendet anan kotil tuiyet eng' emet ne ma koon chamjinet anan kilokyi chii sambut ne aruus anan kolach mosibiit ne po thahabu. 

45  Age tugul ne yaei kiy ne putei chuuto anan kongelelji kegoochin kergong'yet.” 

46  Ki igoochi piik Simion chamjinet kobois kosupkei ak kasyinet nooto. 

47  Ara ki iyan anyun ak kocham koek tisiindet ne oo, koek ne indochin lugeet ak ne oo ne po Yahudik ak tisiik, ak koek riibindennywa tugul. 

48  Ki kikoon ng'atet kesiir eng' koigap sugunwet ng'atuutichooto, kende ole taagu eng' ye neegitee kaptisisyet, 

49  ak kende pelelikwak oldap konorwetap emet, si kobiit konyoor chooto Simion ak weeriikyik.

