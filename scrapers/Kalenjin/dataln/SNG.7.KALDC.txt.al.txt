1  Korooron ne tya keelyeguk komi kweonik, ee cheptap pounindet! Uu kubesaiguk che muguleen koik che korooron, poisyetap musogindet ne ng'oom. 

2  Uu mugeng'ung' taabeet ne mugul, ne ma rarchin divaik che purugotin. Uu moeng'ung' karurugutyetap nganuuk ne ki kiyieme taaptook. 

3  Uu kinaiguk tuwai aarek aeng' che po chemnyogoset, uu sarameegap kenyeleet. 

4  Uu kaating'ung' teekseet ne kooi ne po kelegap peeleek, Uu konyeguk tamboinik che mi Hesbon, ole neegitee ormariichetap Bat-rabim, Uu serung'ung' teekseet ne kooi ne po Lebanon ne tokyingei Damasko. 

5  Uu meting'ung' Karmel, ak arusen ne piriir suumeeguk, luulei `suumeekyik laitoryat. 

6  Ii karaaran ne tya ak ko ii chamat, Ee chamaneet, ne iboiboisye! 

7  Uu tononaniitong'ung'et tiiret, ak uu kinaiguk logoek. 

8  Ki amwa ale, “Alaanye tiiret, aname mooriikyik.” Ingoigei kinaiguk logoegap sabibuk, ak ingoigei ng'uunetap kabuseng'ung', logoek, 

9  ak ingoigei kuting'ung' divaik che myachen miising', che rektoi komyee eng' chamanennyu, che punei paragutap kutinnyi ak kelekyik. 

10  Aa po chamanennyu, ak tokyinagei magennyi. 

11  Nyoo anyun chamanennyu, keebe mbar, ngemeng'oote nganasook che mengeechen. 

12  Ngemusyi mbareenigap logoegap sabibuk, ngegeer ngo kagong'atyo keetiigap sabibuk ak koyesyo taaptokyik, ak ngo kogoyesyo taaptogap logoek che piriireen. Agoonin chamyennyu eng' olooto. 

13  Ng'uu ne anyiny tuguuk che uu labotik, ak mi seremusyekyok logoek alak tugul che korooron, che leelach ak che po keny, che ki agonorun, ee chamanennyu.

