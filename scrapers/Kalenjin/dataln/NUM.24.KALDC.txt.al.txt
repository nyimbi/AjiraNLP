1  Ki keer anyun Balaam kole chamei Kamuktaindet ne Toroor koberuur Yahudik, ak ma wo ko uu atkai tai, kwo kocheeng' ponitwogik, ago kitokyigei surkwen. 

2  Kitabendo anyun Balaam ak ki keer Yahudik komeng'iisyei ko katetkei ko uu ortinwekwak. Ki nyoonji Kabuusetap `Kamuktaindet ineendet, 

3  ak kigetyigei kalewenennyi, ak kole: “Kale Balaam weeriitap Beor, kale chiito ne kitugotin konyekyik, 

4  kale ineendet ne kasei ng'aleegap Kamuktaindet, ne keerei ng'ang'utyetap Ineendet Ne po Kamuktaet, ineendet ne kobutyi ng'wony, ko kayatagis konyekyik. 

5  Ee Jakobo, korooron ne tya emaisyeguk, ee Israel, korooron ne tya kooriguk! 

6  Kauitogei ko uu atebwosyek, ko uu mbareenik che mi ngeguusyegap aineet, ko uu keetiik che kiguure ahalim che kimin Kamuktaindet ne Toroor, ko uu taragonik che neegitee peek. 

7  Rootune peek tereenikyik, ak tebune iyotennyi peek che chaang', eetu laitoryandennyi kosiir Agag, ak kieeti laitornatennyi. 

8  Ki imutu Kamuktaindet komong' eng' Misiri, tinyei kimnateet ne uu ne po soet. Lugui pororyosyek che puunikyik, tonatoni kawekwak komengegitu, ak mwogei icheek kosore eng' kipchabonikyik. 

9   Kiribis, koru ko uu ng'etundo, ko uu ng'etundo ne subeendo, ng'oo ne ing'eeti? Iberuurot age tugul ne iberuurin, ak chuboot age tugul ne chubin!” 

10  Ki nereech kot Balak agobo Balaam. Ki irabaach eunekyik ak ki leenji Balaam, “Ki aguurin inyoo ichup puunikyuk, keero, kaiberuur icheek iman miising' konyil chu somok. 

11  Ara mwei ui oldang'ung' nguno! Ki aleen si aeetin inyooru teegisto ne oo, ago keero, kietenen Kamuktaindet ne Toroor teegisooto.” 

12  Ki leenji `Balaam Balak, “Tos ki ma amwachi piiguk che ki iyoogu aleenji, 

13  ‘Agot ngo koono Balak fedha ak thahabu che nyiei koonnyi, koma muuchi asiir ye pooch ng'olyootap Kamuktaindet ne Toroor, ayai ne myee anan ayai ne ya eng' magennyu; ne mwaei Kamuktaindet ne Toroor ko nooto ne amwae?’ 

14  “Kawe nguno ole mi piikyuk, ago nyoo anyun amwaun kiit ne itoi `pichu piiguk eng' peetuusyek che po let.” 

15  Ak kigetyigei kalewenennyi ak kole, “Kale Balaam weeriitap Beor, kale chiito ne kitugotin konyekyik, 

16  mwaei ineendet ne kasei ng'aleegap Kamuktaindet, ne ingen ng'omnatetap Ne Toroor Miising', ne keerei ng'ang'utyetap Ineendet Ne po Kamuktaet, ak kobutyi ng'wony, ko kayaatogis konyekyik: 

17  Ageere ineendet, ago ma nguno; ageere, ago ma neegit. Tuun mang'une taboiyat Jakobo, ak ng'eetei kirokto ne po pounateet eng' Israel. Ak kokwer luukwegap Moab kogees, ak kotui weeriik tugul che po icheeget che wasegei. 

18  Kiluulei Edom, kiluulei Seir agine che kibuunikyik, ye yaei Yahudik eng' kimnateet. 

19  Laitorani ne mang'une Jakobo, ak kong'em che ki ng'et eng' nganaseet.” 

20  Yeityo kogeer `Balaam Amelegik, ak komwa kalewenennyi, kole: “Po tai Amelegik eng' pororyosyek, ago kitindinyi kobetyo eng' kagesunennyi.” 

21  Yeityo kogeer `ineendet Kenindet, ak komwa kalewenennyi, kole: “Kiim ole imenye, ak mi kesweng'ung' rwandet. 

22  Ago kibeeti Kenik, agoi komutin Ashur iegu luulen.” 

23  Ki mwa kalewenennyi kogeny, kole, “Pwo! Ng'oo ne imuuchi kosap ye yai Kamuktaindet ne Toroor nooto? 

24  Punu melisyek ngeguutap Kitim, ak konyaliil Ashur, ak Eber, ak nyooru agine ng'emisyet.” 

25  Ki ng'eet anyun Balaam kwo oldanyi, ak ki wo Balak agine ooreennyi.

