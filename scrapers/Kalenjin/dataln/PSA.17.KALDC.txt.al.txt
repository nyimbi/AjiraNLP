1  Kas imanda, ee Kamuktaindet ne Toroor, epchi iit riirekyuk; ingogas iting'ung' saaennyu, ne ma mang'une kutitap ng'aalseet. 

2  Ingomong' kirwoogennyu eng' ole imi; ingogeer konyeguk tugul che nyolunotin. 

3  Ki ityem muguleldanyu; ki inyoonjo kemoi, ki isyacha, ama inyoorcha kiy; ki abekyi ale ma mwaei kutinnyu pistoet. 

4  Ago eng' poisyonigap piik, ko ki ariipkei amu ng'olyoot ne punu kuting'ung', si masup ortinwegap rebiik. 

5  Ki konamgei tyegutikyuk ak ortinweguk, ama ichabaita keelyekyuk. 

6  Kaguurin, amu iwolwoo, ee Kamuktaindet; epcha iit, kas ng'alaalennyu. 

7  Ibooru chamyeng'ung' ne tala ne kikwong'ee, inyee ne isaru icheek che imang'un, eng' puunikwak eng' eung'ung' ne po tai. 

8  Riibo ko uu laptetap konda, ung'ena urwetap kebebaiguk, 

9  si ma twaa kiptengeginik che usa, puunikyuk che koroomen che ki yiema. 

10  Kager icheeget mugulelwekwak agobo riirge; ng'alaale menoteet kutusweekwak. 

11  Kagoalachech komoswek tugul; kagochiiljech kong' si kowiirchech ng'wony. 

12  Kergei ineendet ak ng'etundo ne machei kochumji kiit ne amei, uu neraneetap ng'etundo ne ribisi eng' komoswek che ung'ootiin. 

13  Ng'eet, ee Kamuktaindet ne Toroor, torookte, wiirchi ng'wony, saru saboondanyu eng' kiptengekyot, eng' rotweng'ung' po chok. 

14  Ee Kamuktaindet ne Toroor, eng' eung'ung' isarwo eng' piik, eng' piik che po ng'wony, che ting'ee kebebertanywa sabooni. Che inyiiti `inyee mootinwekwak konoraiguk, tinyei icheek lagok che yamei, ak pagaakyin tuguukwak lagokwak. 

15  Ago ageere anee togeng'ung' eng' imanda; abiyonyi itoondong'ung' ye ang'eete.

