1  Ki nyoonjo ng'olyootap Kamuktaindet ne Toroor, koleenjo, 

2  Ee, weeriitap chii, tokyi togeng'ung' Jerusalem, mwachi ng'aleek komoswek che tiliileen, ak imaotenji emetap Israel; 

3  ak ileenji emetap Israel, Mwaei Kamuktaindet ne Toroor kole: Keero, aboryenen ak ang'usu rotwennyu po chok, ak aiste eng' inyee chiito ne po iman ak ne ya. 

4  Amu aistoi eng' inyee chiito ne po iman ak ne ya, ng'usugei anyun rotwennyu po chok kwo kobar piik tugul kobooch murot tai agoi murot kaataam: 

5  si konai piik tugul kole, aa Kamuktaindet ne Toroor ne kang'usu rotwennyu po chok; ma kogetitagei kogeny. 

6  Tigen anyun, inyee weeriitap chii; tigen eng' iletap sueng'ung' ak eng' ng'wanindo kogeerei icheek. 

7  Ak ye teebenen, koleenjin, Amu nee si itigen? Ile anyun, Amu ng'aleek, amu nyoonei: ak kome muguleldo age tugul ak konyalulso eunek tugul, ak konyaluul sabeet age tugul, ak kochootyo kutung'oik tugul ko uu peek: ogeero, nyoonei, ak ko yaaksei, mwaei Kiptaiyat Kamuktaindet ne Toroor. 

8  Ak ki nyoonjo ng'olyootap Kamuktaindet ne Toroor, koleenjo, 

9  Ee, weeriitap chii, maoten, mwaa ile, Mwaei Kamuktaindet ne Toroor kole; Mwa ile, Rotwetap chok, rotwetap chok, kagelit, ak kagesit kogeny: 

10  kagelit si kobiit kobaris; kagesit si kobiit koigei kalyeleet: tos kiboiboitu anyun? Kirokto ne po weeriinnyu ne sasei keetit age tugul. 

11  Ak ki kigon si kobiit kesit, si kimuuch kenam: kilitei rotwetap chok, ee, kisitei, si kobiit kinde eutap parindet. 

12  Waach ak ite, ee, weeriitap chii: amu kagong'urur piikyuk, kobooto pounik tugul che po Israel: kagigoito icheek kobar rotwetap chok kobooto piikyuk: irabaach anyun kubestang'ung'. 

13  Amu mi tyemisyet; egu nee anyun ngot koma komi kirokto ne sasisyei? Mwaei Kiptaiyat Kamuktaindet ne Toroor. 

14  Maoten anyun inyee weeriitap chii, ak irabaach euneguk; ak ingotesak rotwetap chok konyil aeng', ingotesak ne po somok, rotwetap chok ne po che ki kiguoten ne po meet: rotwetap chok ne po ineendet ne oo ne ki kiguoten ne po meet, ne kichut kooriikwak che po oriit. 

15  Koatokyi rotwetap chok ormariichokwak tugul, si komeiyo mugulelwekwak, ak kotesagis kanagutikwak: haa! Kogeyai koigei kalyeleet, kogelit si kobaris. 

16  Iyumge, ui komostap tai; chopkei, chopkei, ui komostap kaataam; oldo tugul ole ketokyi togeng'ung'. 

17  Arabachi eunekyuk, ak ageesu anyun nereegekyuk che ng'woneen: kamwae anee Kamuktaindet ne Toroor ng'olyoondoniito. 

18  Ki nyoonjo kogeny ng'olyootap Kamuktaindet ne Toroor, koleenjo, 

19  Ee, weeriitap chii, lewenjige kogeny ortinwek aeng', si kobiit konyo rotwetap chok ne po laitoryatap Babilon; punu chooto tuwai emet agenge; ak iaror komosta eng' sireet, iaror eng' tabandap ooreet ne wendi nganaseet. 

20  Lewen ooreet si kobiit koit rotwetap chok Rabbah ne po lagogap Ammon, ak koit Judah eng' Jerusalem ne ng'ootaat. 

21  Amu ki tonon laitoryatap Babilon eng' ole pesiap oor, eng' ole pesyechin ortinwek aeng'u, si kong'orso: kisaisach kipchabonik, ki sa kanamonik, kibir moet kogeer kooet. 

22  Ki mi eunnyi ne po tai ng'oorset agobo Jerusalem, si konde injinisyek che kibutisye, si koseng'eng'ji parisyet, ak kowaach miising', konde injinisyek taitap ormariichok, kowasyi ng'ung'unyek, koteech irimoik. 

23  Ak egu nooto eng' icheek ng'oorset ne po puch eng' tainnywa, eng' icheeget che ki koyasyechi kayasyosyek: ago ibwaatyin icheek yaityet, si kobiit kenam. 

24  Mwaei anyun Kiptaiyat Kamuktaindet ne Toroor kole: Amu ki ogoonu kibwaat yaityeng'wong', amu kigeng'aany pistaosyekwok kotook, kot kotook tengekwogikwok eng' poisyonikwok tugul; amu ki kibwaatak, kenamok anyun kityo. 

25  Ee inyee ne ya, ne ki kiguotenin ne po meet, pounindetap Israel, ne kagonyo peetuunnyi, eng' peetuusyegap yaityet ne po let; 

26  mwaei Kiptaiyat Kamuktaindet ne Toroor kole: Inemu chepkulet ak ireegu naaryeet: ma koigeitu niito kogeny: ieet nooto ming'in, ak iming'in nooto toroor. 

27  Agabui, agabui, agabui; ma kobiitu nooto kogeny, kot konyo ne nyoljin kobunji; si agoochi ineendet. 

28   Maoten inyee weeriitap chii, ile, Mwaei Kiptaiyat Kamuktaindet ne Toroor agobo lagogap Ammon, ak agobo teweernatennywa, kole; mwaa ile, Rotwetap chok, kaging'us rotwetap chok, kagesit agobo parisyet, si kobiit kobaris, si koigei kalyeleet: 

29  kota kogeerchinin tangoita, kota kong'orei lembechek agobo inyee, si kondein kaatwegap kiptengeginik che ki kiguoten ne po meet, che kagonyo peetuunywa, eng' peetuusyegap yaityet ne po let. 

30  Ker rotwetap chok. Arwoogun eng' ole ki kiyaenen, eng' emet ne ki kisikyinin. 

31  Ak aroong'jin nereegekyuk; aguutyinin maatap nereegekyuk: ak andein eunegap piik che uu tyong'ik, che ng'oomen eng' ng'emisyet. 

32  Iegu kweenik che kilaali; kitumjin korotiguk kwenutap emet. Ma kibwaatin kogeny; amu kamwae anee Kamuktaindet ne Toroor ng'olyoondoniito.

