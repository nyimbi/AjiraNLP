1  Kingo osit Samuel, konde weeriikyik koek kirwoogik che pou Israel. 

2  Kainetap taaitanyi ko ki Joel, ne po aeng' ko ki Abijah. Ki kirwoogik tuwai eng' Beer-sheba. 

3  Ma pendate weeriikyik ortinwekyik, ago kimasta kosup mogornateet eng' ooreet ne ya. Kitaach asoya ak komaas kirwooget. 

4  Ki iyumgei anyun poisyek tugul che po Israel ak kobwa ole mi Samuel eng' Ramah, 

5   ak koleenji ineendet, “Keero, kaiositu, ama pendote weeriiguk ortinweguk. Ara anyun cheeng'wech laitoryat ne irwokwech ko uu pororyosyek tugul.” 

6  Ki ma paibait Samuel kingo mwa icheek kole, “Koonech laitoryat ne irwokwech.” Ki sa `Samuel Kamuktaindet ne Toroor, 

7  ak koleenji `Kamuktaindet ne Toroor Samuel, “Kas ng'aleegap piik agobo tuguuk tugul che kamwaun, amu ma inyee ne kaeesyo ago kaeesyo anee kole ma egu laitoryat eng' icheek. 

8  Ko uu poisyonik tugul che ki koyai icheek kobooch peetuut ne ki amutu kotogos eng' Misiri kot koit ra, kobagaaktoa ak kootot kamuktaik alak, koyaun aginye ko uu nooto. 

9  Kasyi anyun ng'aleekwak, ago iteechi komyee ak iboorchi kiit ne uu laitoryat ne tuun laitorane icheek.” 

10  Ki mwachi `Samuel pichooto kisoomei eng' ineendet laitoryat ng'aleek tugul che po Kamuktaindet ne Toroor. 

11  Ki le, “Uu ni laitoryat ne tuun laitoranenok: namei weeriikwok ak kolewenjigei kotononji kariisyekyik koek che laanyei paraisisyekyik ak korwai kondoe kariisyekyik; 

12  ak kolewenjigei icheeget koek kiptainigap eliphuusyek ak kiptainigap konomusyek, ak kobat mbareenikyik alage, ak koges peekyik ak kotany kariikyik che po lugeet ak tuguugap kariisyekyik. 

13  Namei tiibiikwok koek che yaei nyamdutik, ak koek che kwanyei ak che peelei magatiinik. 

14  Rebenak mbareenikwok ak mbareenikwok che po sabibuk ak che po mseituni che korooron eng' tugul ak kogoochi otwogikyik. 

15  Ibei kebeberta agenge eng' taman ne po kesweekwok ak ne po mbareenikwok che po sabibuk si kogoochi kiboitiinikyik ak otwogikyik. 

16  Ak korebenak otwogikwok che murenik, otwogikwok che tiibiik, neranikwok che korooron ak sigirokwok yeityo konde koyai poisyonikyik. 

17  Ibei kora kebeberta agenge eng' taman ne po keechiirekwok ak oegu okweek otwogikyik. 

18  Ak oriirye eng' peetuunooto amu laitoryandeng'wong' ne olewenjinigei, ago mawolwok Kamuktaindet ne Toroor eng' peetuunooto.” 

19  Ago ki eesyo piik kogas kateunetap Samuel, ak ki le, “Achicha, kimache laitoryat ne poiywech, 

20  si keigei ak acheek pororyosyek tugul ak si korwookwech laitoryandennyo ak komandoi kondoenech koyaiywech lugosyekyok.” 

21  Kingo kas Samuel ng'aleek tugul che po piik, ko ki ipchi komwachi Kamuktaindet ne Toroor ng'aleechooto. 

22  Ak ki leenji `Kamuktaindet ne Toroor Samuel, “Kasyi ng'aleekwak ak icheeng'ji icheek laitoryat.” Koleenji `Samuel piigap Israel, “Ingwo chii tugul nganasennyi.”

