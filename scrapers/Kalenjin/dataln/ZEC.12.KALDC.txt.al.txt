1  Nyigiisindap ng'olyootap Kamuktaindet ne Toroor agobo Israel. 

2  Mwaei Kamuktaindet ne Toroor, ne iitoi kipsengwet, ak kolumei lumeiywotap ng'wony, ak koyaei muguleldap chii eng' oriitap chiichooto, ko uu ni kole: Ogeero, ayae Jerusalem koek kigombet ne po terteryotet eng' piik tugul che mi komoswekyik tugul, egu ko uu nooto eng' Judah agine eng' peetuusyek che kiyiemei Jerusalem. 

3  Ak ayae Jerusalem eng' peetuunooto koek koita ne nyigiis ne iimi piik tugul; nyooru perutik che chaang' icheek che kanabi koyato: ak koyumjigei ineendet pororyosyek tugul che po ng'wony. 

4  Mwaei Kamuktaindet ne Toroor eng' peetuunooto kole, agoochini paraisiit age tugul kokwong', ak abire iywek chiinyi ne laanyei: ak ayaat konyekyuk ageer kootap Judah, ak abire korateet paraisiit age tugul ne po pororyosyek. 

5  Ak komwa pounigap Judah eng' mugulelwekwak kole, piik che menyei Jerusalem ko kimnateennyu eng' Kamuktaindet ne Toroor ne po lugoosyek, Kamuktaindennywa. 

6  Ayae eng' peetuunooto pounigap Judah koigei rokyietap maat ne mi kweenik, ak koigei kegenget ne mi kwenutap ratuutigap peek; ak kogees piik tugul che mi komoswek tugul che mi eutap tai ak che mi murot kaataam: ak komeny Jerusalem kogeny komostanyi, nooto ko Jerusalem. 

7  Sip kosaru Kamuktaindet ne Toroor emaisyegap Judah, si ma eet toroornatetap kootap Daudi ak toroornatetap piik che menyei Jerusalem, kosiir Judah. 

8  Riibei Kamuktaindet ne Toroor eng' peetuunooto piik che menyei Jerusalem; ak koigei ne nyalulat eng' icheek Daudi eng' peetuunooto; ak koigei kootap Daudi Kamuktaindet, ko uu malaikaiyatap Kamuktaindet ne Toroor ne mi tainnywa. 

9  Ak acheeng' abar eng' peetuunooto pororyosyek tugul che ibookyin Jerusalem. 

10   Ak ande muguleldap myeeindo ak ne po saaet kootap Daudi, ak piik che menyei Jerusalem, ak konyala icheek che kitoora: ak kootee agobo ineendet ko uu ye iteei chii agobo weeriinnyi ne ki kiii inegeik ak konyo ng'wanindo agobo ineendet, ko uu ineendet ne mi eng' ng'wanindo agobo taaitanyi. 

11  Piitu eng' peetuunooto kateeiyet ne oo eng' Jerusalem, ne uu kateeiyetap Hadadrimon eng' atebweetap Megidon. 

12  Ak kootee emet, iteei ooreet age tugul ineegei; iteeitos che po kootap Daudi icheegei, ak kooteeiyo osotikwak icheegei; iteeitos che po kootap Nathan icheegei, ak kooteeiyo osotikwak icheegei; 

13  iteeitos che po kootap Lawi icheegei, ak kooteeiyo osotikwak icheegei; iteeitos che po kootap Shimei icheegei, ak kooteeiyo osotikwak icheegei; 

14  iteeitos ortinwek tugul che kang'et, iteei ooreet age tugul ineegei, ak kooteeiyo osotikwak icheegei.

