1  Utaatyetap che iming'inigei kogoochin niito konaak icheek, ak kogoochin kotep ak che taagunotiin. 

2  Mat ilasu chii agobo karaaranindap togeennyi, anan isas chii amu ole uu tagunennyi. 

3  Ming'in segemyat eng' tyong'ik che tirirendos, ago tuguuk che chobei ko anyiny miising'. 

4  Mat ilaskei amu ilaachi ngoroik che korooron, ak metoroorgei ye ki koonyitin. Poisyonigap Kiptaiyat ko kwang'utyet, ak ung'ootiin poisyonikyik eng' kipkosabei. 

5  Chaang' laitorinik che kigechoor kotebee ng'wony, ago inee ne ki ma kibwaate ko kagolaach chepkulet. 

6  Ki kinyalil kot pounik che chaang', ak che ki taagunotiin ko ki kinde eunegap piik alak. Ng'olyoo agobo keriipkei 

7  Mat itaamsei kotoom ichigilisye, chigil korook yeityo ibooru lelutyet. 

8  Mat iwolu kiy kotoom iep iit, amechutu ye ta kong'alaali age. 

9  Mat ichut ng'al che ma pooten, ametebi ak kiptengeginik ye tilei ng'al. 

10  Lakweennyu, megoochigei iyai tuguuk che chaang'; ngiyoom iyai ko uu nooto ko mechilile kataamseet. Ngot isup ko memuuchi itwoisi, ak eng' mweet ko mechilili. 

11  Mi icheeget che poisye ko kiligei miising', ago kasei kotugul komi eng' rarunet. 

12  Mi alak che yaei poisyet mutyo ak makyingei toreteet, che ma tinyei kimnateet ak mi eng' pananda. Ago keerei konyegap Kiptaiyat ak ko riiree icheek, ak kotogos icheek komang'une nyeraatyennywa; 

13  ak kogoochi icheek kosich kamang'unet kogeny, keerei che chaang' ak kokwong'yo. 

14  Che myach ak che yach, sabeet ak meet, pananda ak mogornateet, pwanei tugul ko punu Kiptaiyat. 

17  Tebyei konunoigap Kiptaiyat kobooto che koonyiti ineendet, ak chamennyi kogoonu poroteet ne tebyei. 

18   Egu chii age mogoryo kobun kagiiletapkei ak Koetegei tuguuk, ak konunet ne kigoochin ineendet ko ni: 

19  ye leen, “Kaanyooru kamung'et, ak nguno ko kabaibaenji tuguukyuk!” Ma ingen ineendet kole tya kasarta ne ta komi agoi kometechi chooto piik alak ak kome. 

20  Tonone kayanjineng'ung' ak iyai, ak eetu iyoositu eng' poisyeng'ung'. 

21  Mat ikwong'ee poisyonigap kiptengekyot, ago iyan eng' Kiptaiyat ak iyai poisyeng'ung'. Nyamnyum eng' taitap Kiptaiyat kogoochi ko mogoren chii ne panan eng' chokyinet. 

22  Kaberuuretap Kiptaiyat ko konunotyot ne po icheek che iywei ineendet. Konu Kamuktaindet kaberurennyi ne oo kochook. 

23  Mat imwa ile, Ta ko nee ne amache, ak ta ko nee ne asiche nenyun? 

24  Amemwa ile, Atinye che yama, ak nee kiy ne ya ne imuuchi konyoonjo nguno? 

25  Eng' peetuutap perurto ko utu nyalilda, ak eng' peetuutap nyalilda koma kibwaati perurto. 

26  Keerei Kiptaiyat kole kaigai eng' peetuutap meet, kogoochi konunotyot chii tugul ko uu poisyennyi. 

27  Kasarta kiten ne po nyalilda ko yaei chii koutye poiboiyosyek che ki ko siirto, ak ko neegit kagesunetap chii kong'ang'is poisyonikyik. 

28  Meguure chii ne paibai kotoom koit meennyi, naaksei chii eng' ole kaigeesundo sabeennyi. Riipkei ye ileweni choronok 

29  Metaach chii age tugul eng' koong'ung', amu chaang' mestonogap ng'aalik. 

30  Ko uu taiywet ne namaat eng' mesteet, ko uu nooto kabwaatetap menotyot, ak ko uu nooto segeik che cheeng'ei agobo nyaluleng'ung'. 

31  Amu igenisye icheek kole kowal che myach koek che yaach, ak kosikyi leluut poisyonik che myach. 

32  Yaei `katerutyet agenge ne po maat katerutik che chaang', ak igenisye kiptengekyot kotumnda korotiik. 

33  Riibegei piik che yaach che tetei yaityo, ng'emuun icheek kaineng'ung' kochulyo. 

34  Taach piich che mengen eng' koong'ung' si igeer ngo ma ing'eetun kaimutik, yain iegu too eng' piigap koong'ung'.

