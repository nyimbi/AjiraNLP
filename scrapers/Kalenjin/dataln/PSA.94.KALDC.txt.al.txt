1  Ee Kamuktaindet ne Toroor, inyee Kamuktaindet ne po yaaktaetap mugetuut, Iluu, inyee Kamuktaindet ne po yaaktaetap mugetuut. 

2  Ng'eet, inyee kirwoogindetap ng'wony: Igeerchi menotik ko uu ye nyoljin. 

3  Ee Kamuktaindet ne Toroor, tyanitu, Iterteerisyei kiptengeginik kot kotyanit? 

4  Ng'alaalati icheek ng'aleek che chaang', ng'alaale menoteet: Ilasugei yaik tugul che po tengekto. 

5  Tuatui icheek piiguk, ee Kamuktaindet ne Toroor, Ak konyalili icheek poroteng'ung'. 

6  Parei mosoget ak toondet, Ak rumei che ma tinyei sigiik. 

7  Ak koleen, Ma keerei Kamuktaindet ne Toroor, Ama mage kiy Kamuktaindetap Jakobo. 

8  Obwaat, okweek che o koseng'eng'inik eng' kwenutap piik: Ak okweek che oo perberen, ong'omegitu auyo? 

9  Tos ineendet ne kiyaei itit, koma kastoi? Tos ineendet ne kiyaei koonyek, koma keertoi? 

10  Tos ma itigoni ineendet ne kere kong' pororyosyek, Ne ineendet ne ineeti piik naet? 

11   Ingen Kamuktaindet ne Toroor kabwaatutigap chii, Kole puch. 

12  Igasegei chii ne igeregong', ee Kamuktaindet ne Toroor, Ak ineeti eng' ng'atuutiguk; 

13  Si kobiit imuung'ji eng' peetuusyegap nyalilda, Agoi kebalji keriinget kiptengeginik. 

14  Amu ma toortai `Kamuktaindet ne Toroor piikyik, Ama metoi porotennyi. 

15  Amu weekyingei kirwooget imanda: Ak kosubi nooto tugul che po iman eng' mugulelwekwak. 

16  Tos ng'oo ne ng'eetei kotoreta eng' yaigap yaityo? Tos ng'oo ne tononi kotoreta eng' kiptengeginik? 

17  Nda ki ma ek toreteennyu Kamuktaindet ne Toroor, Ta kiga kochaakta saboondanyu komeny ye mi siisek. 

18  Ye kinga le, Ichaboitoi keldanyu, Kotiia rireeneng'ung', ee Kamuktaindet ne Toroor. 

19  Eng' chaang'indap kabwaatutik che mi oriitinnyu koboiboi kagaigaosyeguk saboondanyu. 

20  Tinyei yamdaet nee ng'echereetap pounatetap tengekwogik ak inyee, Ne chobei yaitwogik eng' ng'atuutik? 

21  Iyumigei agobo saboondap ne po iman, Ak korwookyi korotiik che ma tinyei tengek. 

22  Ago ki koek Kamuktaindet ne Toroor irimennyu ne kooi; Ak Kamuktaindennyu rwandet ne amwechini. 

23  Ak ki koweekyi icheek tengektonywa, Ak koisto icheek amu tengektonywa; Ak kowong' icheek Kamuktaindet ne Toroor, Kamuktaindennyo.

