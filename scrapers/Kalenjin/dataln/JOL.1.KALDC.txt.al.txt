1  Ki nyoonji `ng'olyootap Kamuktaindet ne Toroor Joel weeriitap Pethuel kole, Riirek agobo ng'emisyetap chereng'enyinik 

2  Ogas ng'olyoondoni, okweek poisyek, oep iit, okweek tugul che omenye emet. Tos ki piit niito eng' peetuusyekwok, anan eng' peetuusyegap kwanisyekwok? 

3  Omwachi lagokwok agobo niito, ak ingomwachi lagokwok lagokwak, ak komwachi lagokwak ibinda age. 

4  Ki am chereng'endet che kiituuch munene; ak ki am tinapchet che kiituuch chereng'endet; ak ki am masaek che kiituuch tinapchet. 

5  Kimaini chu! Ong'eetyee ak oriirye; owaakye, okweek tugul kimain, amu kumik che anyiny che ki istoi eng' kutusweekwok. 

6   Amu kagobookyi emennyu `pororyet pororyet ne oo ak ko kiim; kelekyik ko kelegap ng'etundo, tinyei kipkermet che po ng'etundo ne koget. 

7  Kagong'em ketinnyu ne po sabibuk, ak kobach mogoywennyu; ki kobony ak kowiirta; kagoleelagitu mooriikyik. 

8  Oteeiye ko uu pergeiyat ne iyuegei kuniet agobo manong'otyotap ming'inatennyi. 

9  Kageisto kagoochinetap peek che ng'ootiin ak kagoochinet ne kieei eng' kootap Kamuktaindet ne Toroor. Riirtos tisiik, kiboitinigap Kamuktaindet ne Toroor. 

10  Kagong'emak mbareet, riirei emet; amu kageng'em peek, kagoyaamyo divaik che leelach, kagorarta mwanik. 

11  Olilanse, ee okweek kabotik, oteiye, ee okweek saborigap keetiigap sabibuk, agobo nganuuk ak baale; amu kagong'emak kesisyet. 

12  Kagoyaam keetitap sabibuk, ak kagores mogoywet. Kagoyaam keetitap logoek, kobooto tiiret agine, ak keetit age ne po logoek, ee kagoyaamyo keetiik tugul che po mbar; ee iman, kagores poiboiyet eng' weeriigap piik. 

13  Ogermenegei kuniok ak oteeiye, okweek tisiik; owaach, okweek kiboitinigap kaptisisyet; obwa, osyep kuniok kemout komugul, okweek kiboitinigap Kamuktaindennyu! Ka kiet kagoochinetap peek che ng'ootiin ak kagoochinet ne kieei eng' kootap Kamuktaindeng'wong'. 

14  Otabaan karugutetapkei, oguur tuiyet ne po kaming'inetapke. Oyum poisyek kobooto piik tugul che menyei emet kobwa kootap Kamuktaindet ne Toroor Kamuktaindeng'wong', ak oriirchi Kamuktaindet ne Toroor. 

15   Pwo amu peetuunooto! Amu kagoriik peetuutap Kamuktaindet ne Toroor, ak nyoonei ko uu ng'emisyet ne punu Ineendet Ne po Kamuktaet. 

16  Tos ma ki isto amitwogik kegeerei, ee, kobooto poiboiyet ak kagasetapkei eng' kootap Kamuktaindennyo? 

17  Nundos kesweek eng' ng'ung'unyekwak; kagong'emogis chogenik, kagebut chogenik; amu kagoyaamyo peek. 

18  Tigendos tyong'ik ne tya! Kaiimgei akwotisyegap tuuga, amu ma mi ole agete; ee, nyalildos akwotisyegap keechiirek. 

19  Ee Kamuktaindet ne Toroor, ariirchinin; amu kagogees maat susweegap surkwen, ak kagolalyo keetiik tugul che po timiin. 

20  Ee, isyeng'jinin tyong'igap timiin, amu kagoteenyo kereruusyek ak kagogees maat susweegap surkwen.

