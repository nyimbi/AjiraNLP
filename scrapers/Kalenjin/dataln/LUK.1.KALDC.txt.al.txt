1  Amu ki konde eunekwak che chaang' kotet ng'aleek agobo tuguuchooto ki kosulda eng' kwenunnyo, 

2  ko uu ye ki mwaiwech paorinik che ki keer kobooch taunet ak icheek che ki amdoi ng'olyoot. 

3  Ko uu ye ki achigil tuguuk tugul kobooch taunet, ko ki abwaat ale myee atetuun eng' sireet, ee inyee Theophilus ne ii tagunoot; 

4  si kobiit inai eng' iman ng'aleechooto ki kineetin. Mwaet agobo sigeetap Johana 

5  Eng' peetuusyegap laitornatetap Herod eng' Judea ko ki mi tisiindet age ne ki kiguure Zekariah, ne po riipseetap Abijah: ak ki tinyei osotyot ne kisalu kap-Aaron, ak ki kiguure kainennyi Elizabeth. 

6  Ak ki po iman icheek tuwai eng' taitap Kamuktaindet, ak kibendotee ng'atuutik tugul ak karureiywek che po Kiptaiyat, ama tinyei leluut. 

7  Ak ki ma kotinyei lakwa, amu ki soon Elizabeth, ak kiga koosegitu tuwai. 

8  Ak ye kita koyaei tisiisyet eng' taitap Kamuktaindet, ko uu teteetap riipsennyi, 

9  ko uu piteetap tisiisyet, ko ki kilewen ineendet kwo hekaluutap Kiptaiyat kobeel nyamdutik. 

10  Ak ki mi saang' tuiyet komugul ne po piik, kosaaei eng' sait ne kibeelee nyamdutik. 

11  Ak ki mong'ji malakaiyatap Kiptaiyat kotonone komostap tai ne po kapkorosuut ne kibeelee nyamdutik. 

12  Ak kingo keer Zekariah ineendet koaragen ak koiyweis. 

13  Ago ki leenji malaikaiyat ineendet, Mearagen Zekariah: amu kogegasun soomeng'ung', ak ta kosigun osotyondeng'ung' Elizabeth weeriit, ak iguure kainennyi Johana. 

14  Inyooru poiboiyet ak kagasetapkei; ak poiboitu piik che chaang' eng' sigennyi. 

15   Amu tuun egu ne oo eng' taitap Kiptaiyat, ama eei divai anan maiyo che ng'woneen; ago kinyiiti Kabuuset ne Tiliil, kobooch komi moetap kamet. 

16  Ak koweekyi `piigap Israel che chaang' Kamuktaindennywa. 

17   Ak kowendot eng' tainnyi eng' muguleldo ak kimnateetap Elijah, si koweech mugulelwek che po kwanisyek kotokyigei lagok, ak kowelel ngelelik si kobendat eng' utaatyetap che po iman; si kochopchi Kiptaiyat piik che chobootiin. 

18  Ak ki leenji `Zekariah malaikaiyat, “Anae nee ng'olyoondoniito? Amu koaositu, ak ki kotar kenyiisyek che chaang' osotyondennyu.” 

19   Ak ki wolji `malaikaiyat koleenji, “Aa Gabriel, ne atononi eng' taitap Kamuktaindet; kagiyokwo ang'alaalun, ak aibun logoiywechu myachen. 

20  Keero, namoksein kuut, ak memuuchi ing'alaal agoi tuun peetuut ne yaaksei ng'aleechu, amu ma iyan ng'aleekyuk che tuun isuldoi eng' peetuusyekwak.” 

21  Ak ki igen `piik Zekariah kot kokwong'yo, amu ki igagei eng' Hekaluut. 

22  Ak ye kingo mong' saang', koma komuuchi kong'alaal, ak ki nai icheek kole, kagogeer kaboorunet ne po kwong'eet eng' Hekaluut. Ki ng'alaaljine pichooto euut ak ki tep konamat kuut. 

23  Ak ye kingo keskei peetuusyegap otisyennyi, kwo kaa. 

24  Ak ye kingo pata peetuusyechooto komanach osotyonnyi Elizabeth ak kiunygei arawek muut, yeityo komwa kole, 

25  “Koyaiywo ko uu niito Kiptaiyat eng' peetuusyek che ki ibwaata, si koistoena sasisyet ne ting'eno piik.” Mwaet agobo sigeetap Jeso 

26  Ki iyookto `Kamuktaindet malaikaiyat Gabriel eng' arawetap lo kwo nganaseet ne po Galilaya, ne kiguure Nazareth, 

27   kwo ole mi chepto pergeiya ne kiga kebwatererchi muren age ne kiguure Joseph, ne po kootap Daudi; ak ki kiguure pergeiyandanooto Maria. 

28  Ak ki nyo ole mi chebooto, ak koleenji, “Chamge, inyee ne ii chamat miising', mi Kiptaiyat kobooten.” 

29  Ago ki iimgei miising' ineendet eng' mwaonooto, ak ki ibwaat kole tos egu nee kagatyoni. 

30  Ak ki leenji malaikaiyat ineendet, “Meiywei, Maria: amu kainyooru chameet eng' Kamuktaindet. 

31   Ak keero, imanachi, ak isich weeriit, ak tuun iguure kainennyi Jeso. 

32   Egu ne oo ineendet ak tuun kiguuree Weeriitap Ineendet Ne Toroor Miising'; ak kogoochin `Kiptaiyat Kamuktaindet ng'echereetap laitornatet ne po kwandanyi Daudi: 

33  ak tuun laitorane kootap Jakobo koigeny; punjin laitornatennyi koigeny.” 

34  Ak ki leenji `Maria malaikaiyat, “Egundoi ano ng'olyoondoni, amu mangen muren?” 

35  Ak ki wolji malaikaiyat koleenji, “Nyonjinin Kabuuset ne Tiliil ak kouurin kamuktaetap Ineendet Ne Toroor Miising'; nooto anyun kiguure ne tiliil, Weeriitap Kamuktaindet, ineendet ne tuun kisichei. 

36  Ak keero, managaat agine Elizabeth tupcheng'ung', tuun sichei weeriit eng' osindanyi: ne po lo arawani eng' ineendet ne ki kiguure soon. 

37   Amu ma mi ng'olyoo ne punu Kamuktaindet ne ma kiim.” 

38  Ak ki le Maria, “Keero, aa chepto ne otwogindetap Kiptaiyat; ingeyaiywo ko uu ng'olyoondeng'ung'.” Ak ki wo malaikaiyat kobagaakta ineendet. Korutochin `Maria Elisabeth 

39  Ki ng'eet anyun Maria eng' peetuusyechooto kwo kochaakta emetap tuloonook, agoi nganaseetap Judah; 

40  ak ki wo agoi kootap Zekariah ak kogat Elizabeth. 

41  Ak ye kingo kas Elizabeth kagateetap Maria, kotoromben lakweet eng' moennyi; ki nyi anyun `Kabuuset ne Tiliil Elizabeth; 

42  ak komwa eng' kutit ne oo, kole, “Ii iberuurot inyee eng' kobogorisyek, ak iberuurot ineendet ne isiche. 

43  Ak katepto ano kot anyooru niito, kot konyoonjo kametap Kiptaiyandennyu? 

44  Keero, ye ka ngo it iitiikyuk kutitap kagateng'ung', kotoromben lakweet eng' moennyu eng' poiboiyet. 

45  Ak paibai kobogoryondonooto iyani; amu tuun isuldoi tuguuk che ki kemwachi ineendet che punu Kiptaiyat.” Tyendap Maria 

46   Ak ki le Maria, “Itoroori saboondanyu Kiptaiyat, 

47  Ak kagobaibait saboondanyu eng' Kamuktaindet Yetindennyu, 

48   amu kagogeer nyeraatyetap otwogindennyi. Ogeero, kobooch ra koguureno ibinwek tugul ne paibai, 

49  amu kagoyaiywo ineendet ne po kamuktaet tuguuk che eecheen; ak tiliil kainennyi. 

50  Tebyei rireenennyi eng' ibinda agoi ibinda eng' icheeget che konyiti ineendet. 

51  Ki koboor kimnateet eng' eunnyi; ak kigoiyesta che menotik eng' kabwaatutigap mugulelwekwak. 

52   Kagochoor pounik eng' ng'echerokwak, ak kagoeet che nyerootiin. 

53  Kagobae che amei rubeet tuguuk che myachen, ak kagoon mogoreek koba puch. 

54  Kagotoret otwogindennyi Israel, si kobwaat rireenetapkei, 

55   ko uu ye ki ng'alaalji kwanisyekyok, eng' Abraham ak iyotennyi agoi koigeny.” 

56  Ak ki tebi Maria ak Elizabeth neegit arawek somok; yeityo koweek kwo kaa. Sigetap Johana 

57  Ki it anyun peetuut ne sigisye Elizabeth; kosich weeriit. 

58  Ak kogas piigap kokwennyi ak piigap ooreennyi kole kagoboorchi Kiptaiyat rireenennyi kwonyooto; ak kiboiboitu tugul. 

59   Ak kingo it peetuut ne po sisiit, kobwa icheek koyatita lakweet; kimachei koguure Zekariah, kemwaitae kainetap kwandanyi. 

60  Ak ki wol kamet kole, “Achicha; kiguure Johana.” 

61  Ak ki leenji icheek ineendet, Ma mi chii eng' oreng'wong' ne keguure kainanooto. 

62  Ki ng'alaaljine icheek euut kwanitap lakweet, koteebe kainet ne machei ketoochi. 

63  Kosoom kiit ne kisirei, ak kisir kole, “Johana kainennyi.” Ak ki kwong'yo tugul. 

64  Koyaatak anyun kutinnyi sainooto, ak kotyagak ng'elyeptanyi, ak kitwek kolas Kamuktaindet. 

65  Ak ki nyoonji kaiyweisyet tugul che ki menyei komoswekwak; ak ki kimwaita ng'aleechuuto tugul koyom emetap tuloonook ne po Judea. 

66  Ak kigonoree mugulelwekwak ng'aleechooto icheek tugul che ki kas, kole, “Tuun egu nee anyun lakwani?” Amu ki mi kobooto ineendet eutap Kiptaiyat. Maonatetap Zekariah 

67  Ki nyi anyun Kabuuset ne Tiliil kwandanyi Zekariah, ak ki maoten, kole: 

68  “Iberuurot Kiptaiyat, Kamuktaindet ne po Israel; amu kagorutoochi piikyik ak koyachi katyaget icheek, 

69  Kagong'eetwech kuinetap yetunet eng' kootap Daudi kiboityondennyi 

70  Ko uu ye ki mwa eng' kutusweegap maotikyik che tiliileen che ki mi kobooch ko kagitoi ng'wony, 

71  si kosarwech eng' puunikyok ak eng' eunegap tugul che wechech. 

72  Si koriiree kwanisyekyok, ak kobwaat kayomisennyi ne tiliil; 

73  kayosyet ne ki iyasyechi kwandanyo Abraham, kole koonech 

74  si kobiit kogoonech, ko kagosarwech eng' eunegap puunikyok, keboisyechi ineendet ama eng' kaiyweisyet, 

75  eng' tiliilindo ak eng' imanda eng' tainnyi eng' peetuusyekyok tugul. 

76   Ee lakwani, kigurenen maotyotap Ineendet Ne Toroor Miising'; amu iwendi eng' taitap Kiptaiyat indoi, si kobiit ichop ortinwekyik, 

77  si igoochi piikyik naet ne po yetunet eng' nyoetap kaat ne po tengekwogikwak, 

78  amu muguleldo ne rireegei ne po Kamuktaindet nenyo, si kochorchech lapkeiyet ne punu parak, 

79   si koluuchi icheeget che tebyei eng' mesundeito ak che mi urwetap meet; si kondochi keelyekyok kot koit ooreetap kaalyeet.” 

80  Ak ki ner lakwanooto, ak kotesak kogimit eng' saboondo, ak ki meng'ooti surkwen agoi peetuut ne ki iboorchigei Israel.

