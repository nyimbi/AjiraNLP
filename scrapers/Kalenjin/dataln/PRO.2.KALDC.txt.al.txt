1  Weeriinnyu, ngitaach ng'aleekyuk, ak igonorchigei ng'atuutikyuk, 

2  ngot iepchi iit utaatyet, ak itokyi muguleldang'ung' kaguiyet; 

3  ngot iguur naet, ak iwaach agobo kaguiyet; 

4  ngot icheeng' ko uu ye icheeng'e fedha, ak icheeng' ko uu ye icheeng'e konoraik che ung'ootiin, 

5  iguitosi anyun kaiyweisyet ne kiywei Kamuktaindet ne Toroor, ak inyooru naet agobo Kamuktaindet ne Toroor. 

6  Amu igoitoi `Kamuktaindet ne Toroor utaatyet, mang'une kutinnyi naet ak kaguiyet. 

7  Konorchin che po iman utaatyet ne ititaat, ineendet long'eetap icheek che pendote imanda. 

8  Si kobiit koriip ortinwegap kirwooget, ak koriibei ortinwegap piikyik che tiliileen. 

9  Iguiye anyun imanda ak kirwooget, ak ne nyolu, ak ooreet age tugul ne myee. 

10  Amu chutei utaatyet muguleldang'ung', ak kobaibai naet saboondang'ung'; 

11  Riibin ruchiinet, ak riibin kaguiyet: 

12  Si kosaruun eng' ooreetap chiito ne ya, ak eng' piik che mwaei tuguuk che imaasotin, 

13  che laaktoi ortinwegap lititindo si kobendatee ortinwegap mesundeito, 

14  che poiboitune koyai yaityet, ak koboiboitune mastaetap piik che yaacheen; 

15  che kunuuren ortinwekwak, ak komaasotin eng' ortinwekwak. 

16  Si kosaruun eng' chepkugoniot, ak eng' kwondo ne chemwai kuut, 

17  ne ki kometo chamaneet ne kinerchindos tuwai, ak kobistoe kayomisetap Kamuktaindennyi. 

18  Choorchingei koonnyi meet, ak pendi ortinwekyik ye mi che ki kobek: 

19  Ma weeksei age tugul ne wendi oldanyi, ama itei ole mi ortinwegap saboondo. 

20  Ara wendote anyun ortinwegap piik che myach, ak isup ortinwegap piik che po iman. 

21  Amu menyei emet `piik che po iman, ak ng'etune olooto che ititaatiin. 

22  Ago ki istoi piik che yaacheen eng' emet, ak kitutu eng' emet che yaei kaberberisyet.

