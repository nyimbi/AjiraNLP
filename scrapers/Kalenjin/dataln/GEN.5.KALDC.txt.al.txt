1   Ni ko sireet ne po teteetap iyoteetap kap Adam. Eng' peetuut ne ki toi Kamuktaindet koyai chiito, ko ki yai icheek eng' kergeindonyi. 

2   Ki yai icheek, muren ak tye ak koberuur, yeityo kotoochi icheek kainet koguure Adam. 

3  Ki tar Adam kenyiisyek pogol ak sosom kosich weeriit eng' kergeindonyi ak eng' itoondonyi, ak kiguure kainennyi Seth. 

4  Ye kingo kagosich `Adam Seth, kotar kenyiisyek pogol sisiit ak ki sich weeriik alak ak tiibiik. 

5  Ki ilil Adam kotinyei kenyiisyek pogol sogool ak sosom. 

6  Ye kingo tinyei Seth kenyiisyek pogol ak muut, kosich Enosh. 

7  Ki tar Seth kenyiisyek pogol sisiit ak tisap ye kingo kagosich Enosh, ak ki sich weeriik alak ak tiibiik. 

8  Eng' tugul, ko ki tar Seth kenyiisyek pogol sogool ak taman ak aeng' si kolili. 

9  Kingo po Enosh kenyiisyek tamanwogik sogool, kosich Kenan. 

10  Ki tar Enosh kenyiisyek pogol sisiit ak taman ak muut ye kingo kagosich Kenan, ak ki sich weeriik alak ak tiibiik. 

11  Ki ilil Enosh ko po kenyiisyek pogol sogool ak muut. 

12  Ki po Kenan kenyiisyek tamanwogik tisap kosichei Mahalalel. 

13  Komeng'iis Kenan kenyiisyek pogol sisiit ak artam ye kingo kagosich Mahalalel ak kosich weeriik alak ak tiibiik. 

14  Ki ilil Kenan ko po kenyiisyek pogol sogool ak taman. 

15  Kosich `Mahalalel Jared kotinyei kenyiisyek tamanwogik lo ak muut. 

16  Ak ki tebi Mahalalel kenyiisyek pogol sisiit ak sosom ye kingo kagosich Jared, ak ki sich weeriik alak ak tiibiik. 

17  Ki po Mahalalel kenyiisyek pogol sisiit ak tamanwogik sogool ak muut ye kingo lili. 

18  Kingo po Jared kenyiisyek pogol ak tamanwogik lo ak aeng' kosich Enok. 

19  Eng' kenyiisyek pogol sisiit ye kingo kagosich `Jared Enok, ko ki sich kora weeriik alak ak tiibiik. 

20  Ki ilil Jared ko po kenyiisyek pogol sogool ak tamanwogik lo ak aeng'. 

21  Kingo po Enok kenyiisyek tamanwogik lo ak muut kosich Methuselah. 

22  Ki pendat Enok ak Kamuktaindet eng' kenyiisyek pogol somok ye kingo kagosich Methuselah ak ki sich weeriik alak ak tiibiik. 

23  Peetuusyek tugul che po sabeetap Enok ko ki kenyiisyek pogol somok ak tamanwogik lo ak muut. 

24   Kibendoti Enok ak Kamuktaindet; ak ki mata kiro amu ki imut ineendet `Kamuktaindet! 

25  Kingo tinyei Methuselah kenyiisyek pogol ak tamanwogik sisiit ak tisap kosich Lamek. 

26  Ki meng'iis Methuselah kenyiisyek pogol tisap ak tamanwogik sisiit ak aeng' ye kingo kagosich Lamek ak ki sich weeriik alak ak tiibiik. 

27  Ki ilili Methuselah ko po kenyiisyek pogol sogool ak tamanwogik lo ak sogool. 

28  Ki tar Lamek kenyiisyek pogol ak tamanwogik sisiit ak aeng', kosich weeriit. 

29  Kiguure kainennyi Noah, kole, “Ineendet ne igoigoech eng' nyalilwogik che po poisyonikyok che uueen eng' ng'wony ne ki chup Kamuktaindet ne Toroor.” 

30  Ki meng'iis Lamek kenyiisyek pogol muut ak tamanwogik sogool ak muut ye kingo kagosich Noah, ak ki sich weeriik alak ak tiibiik. 

31  Ki po Lamek kenyiisyek pogol tisap ak tamanwogik tisap ak tisap ye kingo lili. 

32  Ak ye kingo tinyei Noah kenyiisyek pogol muut, kosich Shem, Ham ak Japhet.

