1  Ara anyun ki imuuch kowech hekaluut ak nganaseet Makabaios ak kasubikyik kondochin Kiptaiyat; 

2  Ki put kapkorosusyek che kiga kiteech eng' kokwetap piik torobek; ak kong'em oldo nooto kiga kitabaan. 

3  Ki itiliil kaptisisyet ak koyai kapkorosuut age ne po tisiisyet; ak yeityo ko koito tiseiywek eng' maat nooto ki pun kweretap koik, ak kogoito nyamdutik che kibeelei, ye kingo kago siirto kenyiisyek aeng', ak konaam taisyek ak kogoito magatiinik che Tiliileen. 

4  Ye kingo kagoyai ko uu nooto, ko putyo kosyep moo ak kosoom Kiptaiyat tamangap koma ibutyi kogeny nyasuutyet ne uu ni, ago ngot koba si koyai tengek, kogoochi pireet inee kosiir kogoochi icheek emotinwegap chombilil ak piich kiptengegin. 

5  Ak ki eng' peetuunooto ki kiimurwoni kaptisisyet torobek, ko kiteseitai katiliiletap kaptisisyet, nooto ko ki eng' kenyiitap tiptem ak muut arawanooto ki po Kislev. 

6  Kiboiboenji eng' igoortap peetuusyek sisiit kosupkei ak igoortap keryosyek; eng' kabwaatet ne po ko maloit eng' igoortap keryosyek ko ki ombenoti eng' tuloonook ak eng' kebenonik ko uu tyong'igap timiin. 

7  Ara anyun ki nam kirokwek che kagi rotyi moriigap keetiik ak sogeek che po sosiik, ak kiityenji tyenwogigap kalasunet ineendet nooto kiga igoochi kabelisyet katiliilet ne po oldonyi nooto tiliil. 

8  Ki igoito ng'atuutyet eng' taitap piik tugul ak keyan tiletap kurayat keele riibei pororyet tugul ne po Yahudik peetuusyek chu tugul kenyiisyek tugul. 

9  Ki uu nooto anyun itetap let ne po Antiokas nooto ki kiguuree Epiphanes. Antiokas Eupater 

10   Eng' nguno anyun kemacho kemwa agobo tuguuk che ki yaagiis eng' kasartap Antiokas Eupater, ne ineendet ko ki weeriitap chiichooto ki ma koiywei Kamuktaindet, ak kegonu eng' nwokindo ne po kaimutigap pooryosyek. 

11  Ye kingo nam laitornatet chiichito, ko lewen chii agenge ne ki kureen Lysias kondochi pounateet ak koek ne indochin Koeles Syria ak Phoenecia. 

12  Ki ng'eet Ptolemy nooto ki kiguuree Makron, ak koip kasartap tai koboorchi imanit Yahudik agobo yautik che yach che ki kiyachi icheek, ak kityem kotebi eng' kaalyeet ak icheek. 

13  Kosupkei ak nooto, ko ki kirwookyi eng' taitap Eupator choronogap laitoryat. Ki kas kemwaei keele ineendet ko ng'wektoindet amu ki kameto Cyprus nooto ki inde Philometor eunekyik, ak kiga kwo komosta ne po Antiokas Epiphanes. Ye kingo keer kole ma komuuchi konyoor teegisto ne yamegei koe ng'wonet ak kobargei. Kabookyinet eng' Idumea 

14  Ye kingo ek Gorgia kandoindet ne po matwonooto, konde yooto kiboryotinik, ak ki cham kotugul kobookyin Yahudik. 

15  Tabala icheek, ko ki cham koimi Yahudik Idumeaniek che ki pou irimoik che po kamanuut; ki taach icheek che kiga kiyesta eng' Jerusalem, ak ko kich kotestai ak pooryeet. 

16  Ak kiwekyi kongoi ak kosoom Kamuktaindet kosyep komostanywa eng' pooryeet, ak ye kingo pata, kong'eet Makabaios ak kimnatosyekyik ak korwachi irimoik che po Idumeaniek. 

17  Eng' kabookyinet ne oo, ko kiit konom komoswechooto, ak koterteer tugul che ki yai pooryeet eng' irimet, ak kotil tugul che ki tuiye; kobar piik che maregune eliphuusyek tiptem. 

18  Ye kingo unygei olo po eliphuusyek sogool eng' oldap ripsyosyek aeng' che kiimeen ak kotinyei kariik che imuuch koter kabookyinet, 

19  kometo Makabaios Simion ak Joseph kobooto Zakayo ak kiboryotinikyik, kimnateet ne ki imuuchi konam icheek; ak kiwechigei ineendet kwo komoswek che ki kimachei. 

20  Ago che ki mi ak Simion chooto ki tinyei rubeetap chepkondok, ko ki kisungulji asoya chooto ki mi oldap ripsosyek, ak ye kingo nyoor drakma eliphuusyek tamanwogik tisap che po drakma kometo alak kochililso. 

21  Ye kingo ityi ng'olyoot agobo tuguuk che ki testai Makabaios, ko yum kandoigap piik, ak kong'etyi kirwooget pichooto amu king'wekta tupchosyekwak agobo robiinik ye kingo kochi katyaknatet puunikwak si koboryo ak icheek. 

22  Ak kiweekyigei kobar pichuuto kiga wologis ak koek ng'wektoik, ak ne matyanit konam oldap ripsosyechooto aeng'. 

23  Kingo nyoor katerteerisyetap kariik eng' kiy tugul ne ki yai, kobookyi ak kong'em che sirei eliphuusyek titem eng' kimnatosyechooto aeng'. Koterteeri Judas Timoteo 

24  Ak king'eet Timoteo nooto kiga koterteer Yahudik eng' tai, ak koyum kimnateet ne po kiboryotinik ak koyum kora kariik kobun Asia che ma ng'ering'. Ki nyo kotestai komachei koip Judea eng' kabookyinet ne oo. 

25  Ye kingo kago neegitit, komare metowekwak temburyek Makabaios ak kiboryotinikyik ak kogermengei eng' ngoryeet ne po kuniok eng' soomeetap Kamuktaindet. 

26  Ki ibutos eng' taitap tyegutigap kaptisisyet ak kosoom ineendet ko riiree icheek ak koek punyootap puunikwak ak kiboryotyot ne po kiboryotinikwak ko uu ye mwaei ng'atuutyet. 

27  Ak ye kingo tononso eng' saaennywa konam kariikwak ak ko po ki po keel eng' nganaseet; ak ye kingo riikyi punyoot kotononso. 

28  Ye kingo rir emet, kotoi koboryo lugosyechooto aeng' kotinyei agenge kayanet ne po katerteerisyet ma keele eng' kimnatosyekwak kityo ago eng' Kiptaiyat, ko ni age, ko ki yai pooryeet eng' kayanennywa kityo. 

29  Ye kingo ng'waniit pooryeet, komong'ji komosta ne po punyoot eng' kipsengwet piik muut ko kweryei paraisisyek che kagi itochi thahabu, ak ki indochin Yahudik. 

30  Ki ikween aeng'u eng' paraisisyechooto Makabaios, ak kotektoen ineendet kariikwak, koteech ineendet ma kiguoten. Ki ibirbirchi kipchabonik ak ilotigap karnook punyoot, si eng' timamenet ak ma kogertoi, keyai icheek kotamimenso ak kemurmur. 

31  Ki kitil kebar eliphuusyek titem ak pogol muut koma kiit chepkichutisyek pogol lo. 

32  Ki mwechi Timoteo ng'otweet ne kiguree Gazara, oldo ole ki riiboot kot ak ki indochin Kaereas ko kiboryotyot ne oo. 

33  Ki poiboen Makabaios ak kasubikyik, ak ki ibookyi nganaseet nooto ki mi tabanuutap nyanja eng' kasaratap peetuusyek somok. 

34  King'etyo piik che ki mi ng'otweet ak kochubis komwaei ng'aleek che kiimeen, koting'ee kamang'unet kimnateetap ole kimi. 

35  Ago ye kingo rir emet eng' peetuut ne po muut, kong'etyo parnotik tiptemu eng' lugeetap Makabaios kotinyei nereegek amu chubisyet ak kobookyi eng' nyiganateet irimet ak kotilatil chii age tugul ne kituiye. 

36  Ki isubu alak ak koyiem puunik ak yeityo kobeel ole ki ripseen; ki inam mastinwek ak kobeel chubiichooto ko saptos. Ki put ak koyaat alak ormariichok ak koyatyi kiboryotinik chuun alak kobwa oriit, ak ki nom nganaseet. 

37  Ki par Timoteo, nooto ki unyegei eng' tangiit kobooto tupchennyi Kaereas ak Apollophanes. 

38  Ye kingo kagotwoiso tuguuchuuto, koberuur Kiptaiyat eng' tyenwogik che ki kisir ak che po wecheetap kongoi ne ineendet kobooru rireenet ne kot eng' pororyetap Israel ak kogoochin icheek katerteerisyet.

