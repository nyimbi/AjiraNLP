1  Ki ituiyogei chiichooto ak kwondonyi Hawa, ak ki manach Hawa kosich Kain. Komwa Hawa kole, “Kaasich muren eng' toretetap Kamuktaindet ne Toroor.” 

2  Ak ki sich kogeny weeriit ne tupcho, Abel. Ki kayagin ne po kechir Abel, ko ki ibati ng'wony Kain 

3  Kingo pata peetuusyo, koipchi `Kain Kamuktaindet ne Toroor kagoochinetap rurotetap mbar. 

4   Ki kwerichi Abel agine iyoteetap tai che akwaen che po akweennyi. Ak ki cham `Kamuktaindet ne Toroor Abel ak kagachinennyi, 

5  ago ma cham Kain ak kagachinennyi. Ki nereech Kain miising' kot ko siriny togeennyi. 

6  Koleenji `Kamuktaindet ne Toroor Kain, “Amu nee si inereech inyee? Ak kalya si isiriny togeng'ung'? 

7  Ngot iyai ne myee, ko tos ma kitaachin? Ago ngo meyai ne myee, ko ruei tengekto eng' kurgat, tokyiningei magennyi, ago magaat anyun ibou.” 

8   Ki ng'alaalji `Kain ng'eetap kamet Abel. Ak ye kingo ta komi tuwai kewanin, kosetyi `Kain ng'eetap kam Abel ak kobar. 

9  koteebee `Kamuktaindet ne Toroor Kain anyun koleenji, “Mi ano tupcheng'ung', Abel?” Kowol Kain kole, “Mangen. Tos aa riibindetap tupchennyu?” 

10   koteebee Kamuktaindet koleenji, “Keyai nee inyee? Riirchino kong'etee ng'wony tuugeetap korotiigap tupcheng'ung'! 

11  Nguno anyun ko ii chuboot eng' ng'wonyut ne kaiseng'eng' kotaach korotiigap ne otupche kobun euneguk: 

12  si ye ibatii ng'wony, koma iamee kiy. Iegu ne mweoti ak koombenoti eng' ng'wony.” 

13  Koleenji `Kain Kamuktaindet ne Toroor, “Oo pirennyu kosiir ne tee ne amuuchi ala! 

14  Keer anyuno, keona ra eng' ng'wony komugul ak ma atogu eng' taing'ung'. Aegu ne mweoti ak koombenoti eng' ng'wony ak chii age tugul ne kanyoorwo ko paro.” 

15  Ki ng'at anyun Kamuktaindet ne Toroor kole, “Age tugul ne parei Kain keyaakyin mugetuut konyil tisap.” Ak ki imaar anyun `Kamuktaindet ne Toroor Kain si ma par chii age tugul ne kanyoor. 

16  Ki wo Kain anyun eng' ole mi Kamuktaindet ne Toroor ak kwo komeny emetap Nod ne mi komostap kong'asiis eng' Eden. 

17  Ki ituiyogei Kain ak kwondonyi, kosich Enok. Ki teech nganaseet ne kiguurtoe kainetap weeriinnyi Enok. 

18  Ki sich `Enok Irad; kosich `Irad Meujael; kosich `Meujael Methushael; ak kosich `Methushael Lamek. 

19  Ki itun `Lamek kwonyiik aeng' che kainaikwak ko ki Adah ak Zillah. 

20  Ki sich `Adah Jabel ne ineendet ko kwandap icheeget che kimeng'ooti emaisyek ak koyagi kiyagiik. 

21  Ki kiguure ne tupcho, Jubal; ineendet kwandap icheeget che putei ketubosyek ak ndurerusyek. 

22  Ki sich `Zillah agine Tubal-Kain ne ki kitang'indetap sugunonik ak kariik. Ki kiguure chepkametap Tubal-Kain, Naamah. 

23  Ki mwachi `Lamek chebyosokyik koleenji, “Ogas kutinnyu Adah ak Zillah! Oepchi iit ee ng'aleekyuk, kwonyiigap Lamek. Kaabar chii, muren ne kabiro! Neraneet ne kagoguoteno. 

24  Ngot ko ki kiyaakyi mugetuut Kain konyil tisap, ko agot Lamek keyookyin konyil tamanwogik tisap ak tisap.” 

25  Ak ye kingo testai komeng'iis Adam ak kwondonyi, kosich weeriit age ne kiguure Seth amu ki le, “Kagono Kamuktaindet iyoteet age koogeere Abel ne ki par Kain.” 

26  Ki sich Seth agine weeriit ne kiguure Enos. Kong'etee yooto anyun kotoi piik koguur kainetap Kamuktaindet ne Toroor.

