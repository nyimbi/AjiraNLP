1  Kogeny komi age ne chobegei kwo rutoi kobunei moinget eng' ole mi peek che wasegei ak kosoomei toretet kobun kiit ne puch kosiir kiit ne punei. 

2  Amu moingenooto ko ki chobe chii ne ki cheng'chingei sabeet, ak ki teech eng' utaatyet tugul. 

3  Ago eng' kandoeng'ung' ee kwanda, ko chooto che indoiwech eng' ooreet. Amu agot eng' nyanja ko ki igoochi ooreet ak eng' kwenetap peek che mildogei ko ki igoonech ooreetap kalya. 

4  Iboorwech ile imuuchi isaru eng' tiritindo chii age tugul asi agot chii ne matinyei musoknot, komuuch koruuto eng' nyanja. 

5  Ki imache tuguuk che ki iyai eng' utaatyeng'ung koek che nyaljin chii; asi kooro piik kole tinyei kaalya agot eng' keet ak kolandae peek che mildogei kobunei keet kot koit piitet. 

6  Agot eng' taunet, ye kingo pegu chemosinik che kingelelik, ko kimwechi chiito ne ki kamang'unetap ng'wony moinget ak kondochin eung'ung', ko ki imetochi ng'wony kesweegap ibinwek che pwoonei. 

7  Amu iberuurot kebeberata po keet, amu eng' ooreennyi ko ki piit saruunet. 

8  Ago chuboot kanomwet ne ki kichobee eunegap kimugulmet; ko uu nooto agine ne ki chobei, chuboot ine amu ine ki chobei, kiit ne imuuch kong'emak ak ne ki keguuree kamuktain. 

9  Sasei Kamuktaindet piik che yaach kobooto poisyonikwak che yaach. 

10  Ee yautikyik kechuptoi ineendet ne ki yaei. 

11  Amu kirwookyin kanamonik che kutung'jin che saaei che me iyani Kamuktaindet, amu nga ki kebebertap tuguuk che ki yaei Kamuktaindet, ko ki koek icheek kalabit, ki koek mestoonok eng' Saboonwegap piik ak koek mesteet eng' keelyegap piik che abusan. Taunetap saaetap kanamonik 

12  Keswootap kesesnatet ko taunetap yaetap kanamonik, ee, taunennyi ko weegeetap sabeetap kimugulmet. 

13  Ki ma komiitei yautigap kanamonik kobooch keny, ago ma tepchei koigeny. 

14  Ki ibu lasetapkei ne po kimugulmet chooto kobwa ng'wony, ak eng' nooto ko ki tetyi kagesunennywa. 

15  Ki sich poiyo ng'wonindo ne po kwong' ye kingo keskei weeriinnyi, kochop kanamwetap lakwenyi ne ki igeeskei eng' nyasuut ki kutung'ji kanamwoni koigei kamuktain ineendet ne eng' tai ko ki muusto, eng' let kogoochi piik che ki pou kaarooret agobo ole kisaaitoi. 

16  Ki kisir atebosyechuuto yaach koek ng'atuutyet ak ketoi kegutung'ji kanamonichuuto ki kiyaei eng' ng'atuutyetap echotik. 

17  Ki eng' ye mata komuuch kogutung'ji `piik pounindet amu ki menyei ole lo ko chop itoondanyi eng' oliindo lo ko chop kanamwetap laitoryat asi kobiit kogutung'ji asi kogimgim saaetap ineendet ne ma mi kot koigeit yo mi. 

18  Agot eng' piik che ki ma kongen agobo laitoryandanooto, ko ki isup icheeget amu ki cham poisyonigap chobigap kanamonik. 

19  Ak eng' chobindet ne ki machei kobaibai pounindet ko kiboisyee naennyi kochop itoondo ne karaaran kosiir pounindonooto. 

20  Ago ki cham piik miising' kanamwanooto kosiir pounindet ak kogutung'ji ineendet ak koyai koek kamuktain. 

21  Ago ki ek mesteet ne ung'aat eng' kipkosabei amu piik che mi otwoknateet anan mutwornateet, kogoochin kainaik tuguuk che ki kiyae koik anan keetiik, kainai che ma nyolu kemwaitae chii ipkoek Kamuktaindet ineegei. Waluutigap saaetap kanamonik 

22  Ki yaagitu ng'aleek miising' ma yam kityo mastaetap naetap Kamuktaindet. Ki meng'iisyei piik eng' meiya ak eng' atebeetap lugeet ne po perberyo kot koguuree atebonootonywa kaalyeet. 

23  Ago ki par `icheek lagokwak eng' igoorta ne po ung'oot, ak koyai igoorwek che kigirei. 

24  Ki mata koriibei tiliilindap sabeennywa ak katunisyennywa, ki imuuch kong'wekta `chii chiito kebar anan kobeechigei mo ngo kesesen ak kwondonyi. 

25  Ki uryangan tuguuk tugul ak kobiit tumdaetap karootik, choorseet, lembechek, taagetap asoya, keniisyet, kaberberisyet. 

26  Kanyaliletap piik che ma tinyei leluut, koma tinyei chii kongoi keniisyet, ng'emetap katunisyet, kesesnatet ak ibeetapkei. 

27  Saaetap kanamonik che ma kiganye agot kemwa kainakwak ko taunet, ak koibu let ne po tuguuk che yaach. 

28  Piik che kutung'jin icheeget kobeti ateptonywa ak maoteni icheek lembechek ak komeng'iisyei eng' yaityet ak koyastos eng' lembech ama ibwaat. 

29  Mwaei lembech ak koyastos icheek ibwaatyin kole ma nyoonei kergong'yet amu kanamonichooto che ki inde kayanet koma tinyei sabeet. 

30  Ak tuun nyooru icheeget kergong'yet amu tuguuk aeng', ki koleelji Kamuktaindet eng' saaetap kanamonik ma magee kiy tiliilindo, kot koyasyo eng' lembech koberber piik. 

31  Ngo leel piik che yaach konyooru pireet ma eng' kimnateetap yautik che iyastos icheek ago eng' pireet ne nyoljin kiplelutinik.

