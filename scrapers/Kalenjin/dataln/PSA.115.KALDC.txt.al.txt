1  Amegoonech, ee Kamuktaindet ne Toroor, amegoonech telunateet, ago igoochi kaineng'ung', amu rireeneng'ung' ak imandang'ung'. 

2  Amu nee si komwa pororyosyek kole, “Mi ano Kamuktaindennywa nguno?” 

3  Miitei Kamuktaindennyo kipsengwet; yaei ineendet kiy age tugul ne machei. 

4   Po fedha ak thahabu kanamonikwak, poisyetap eunegap piik. 

5  Tinyei kutusweek, ago ma twegu; tinyei koonyek, ago ma keertoi. 

6  Tinyei itiik, ago ma kastoi; tinyei seruunek, ago ma ing'utoi. 

7  Tinyei eunek, ago ma namei kiy; tinyei keelyek, ago ma pendoti; ama ng'alaale mookwekwak. 

8  Kergeitu icheeget che kiyaei ak tuguuchooto; uu nooto age tugul ne imang'u chooto. 

9  Ee Israel, imang'u inyee Kamuktaindet ne Toroor; ineendet toretindennywa ak long'ennywa. 

10  Ee kootap Aron, omang'u okweek Kamuktaindet ne Toroor; ineendet toretindennywa ak long'ennywa. 

11  Okweek che oiywei Kamuktaindet ne Toroor, omang'u Kamuktaindet ne Toroor, ineendet toretindennywa ak long'ennywa. 

12  Kigobwaatech Kamuktaindet ne Toroor; iberuurech; iberuuri kootap Israel, iberuuri kootap Aron. 

13   Iberuuri icheek che iywei Kamuktaindet ne Toroor, che mengech ak che eech. 

14  Ingoyabak Kamuktaindet ne Toroor obaraitu, okweek ak lagokwok. 

15  Oberuurotin eng' Kamuktaindet ne Toroor, ne ki yai kipsengwet ak ng'wony. 

16  kipsengwet ko kipsengwet ne po Kamuktaindet ne Toroor. ago ki igoochi ng'wony weeriigap piik. 

17  Ma ilasu Kamuktaindet ne Toroor che ki kobek, anan age tugul ne choorchingei ye mi siisek. 

18  Ago kilasu acheek Kamuktaindet ne Toroor kobooch nguno agoi koigeny. Olasu Kamuktaindet ne Toroor!

