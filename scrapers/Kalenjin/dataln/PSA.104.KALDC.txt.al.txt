1  Ilasu Kamuktaindet ne Toroor, ee saboondanyu. Ee Kamuktaindet ne Toroor, Kamuktaindennyu, ii oo miising'. Ilaachi teegisto ak etunateet. 

2  Inyee ne itugegei lapkeiyet ko uu ngoryeet; iitoi kipsengwet ko uu ngoryeet, 

3  Ineendet ne indoi kimurtoinigap kooriikyik peek parak, ineendet ne yaei poolik koek chepkichutinnyi, ne wendote kebebaigap usoonet: 

4   ineendet ne yaei usoonaik koek chechiik che kiyooktoi, ne yaei kiboitiinikyik koek maat ne liplibeni. 

5  Ki ilumda lumeiywek che tonone ng'wony, si ma ki isto agoi koigeny. 

6  Ki ilaakyi ng'wony rireet ko uu ngoryeet; ki imaluuchi peek tuloonook. 

7  Ki mweiso icheek eng' kereng'ung' po kong', ki chaakta eng' cheetap tuleeng'ung'. 

8  Ki togosta tuloonook, ak ki choorchigei atebwosyek, agoi koit ole ki ichopchi. 

9  Ki inde kiwoteet si ma siir, si ma week kogeny kotuch ng'wony. 

10  Iyooktoi kong'igap peek korootyi atebwosyek; chokyogoni eng' tuloonook: 

11  Inagi peek tyondo age tugul ne po timiin; imise sigirogap timiin meleldanywa. 

12  Menyei toriitik che po parak ngeguusyekwak, tyendos eng' mooriikap keetiik. 

13  Ibise peek tuloonook eng' kooriikyik; piyonyi ng'wony logoegap poisyoniguk. 

14  Ibiityin tuuga susweek, ak ingweek si koboisyee chiito, si komoong' amitwogik eng' ng'wony: 

15  ak divaik che iboiboi muguleldap chiito, ak mwaita ne itilyali togeennyi, ak amitwogik che igimiti muguleldap chii. 

16  Piyonyi peek keetiigap Kamuktaindet ne Toroor; taragonigap Lebanon, che ki komiin. 

17  Ole teechei kesonokwak `toriitik; kootap cheptalamyat piribiryet. 

18  Po tuloonook che kooen ng'oroorek che po timiin; rwandosyek ko ole mwechin kenerok. 

19  Ki inde arawet si koboor peetuusyek; ingen asiista ole roroktae. 

20  Iyae mesundeito, ak koek kemoi, eng' nooto anyun, koguiguiyon tyony age tugul ne po timiin komong'. 

21  Pooriseni neranigap ng'etuunyik ye mi logeennywa, ak cheeng'ei amitwogikwak eng' Kamuktaindet. 

22  Ye chor asiista komwei, ak koruiyo eng' kebenonikwak. 

23  Wendi chiito poisyennyi kwo kobois agoi koimen. 

24  Ee Kamuktaindet ne Toroor, chaang' ne tya poisyoniguk! Ki iyai tugul eng' utaatyet; nyiitaat ng'wony mogornatosyeguk. 

25  Mi oliin nyanjet, ne oo ak ko tebees, ole mi tuguuk che ichuutegei che ma iitoksei, tyong'ik che mengeechen ak che eecheen. 

26   Pendi olooto melisyek, mi olooto tyondo ne oo ne po peek, ne uu ting'ong'et, ne ki iyai kourerene olooto. 

27  Igenin chuuto tugul, si igoochi amitwogikwak eng' peetuusyekwak. 

28  Iyumi icheek chooto che igoochini; ing'aanye eung'ung' ak piyang'dos icheek tuguuk che myach. 

29  Ye keuny togeng'ung', kotoptobenso; ye inemu kabusennywa, kobegu icheek, ak koweektagei temburyekwak. 

30  Iyooktoi Kabuuseng'ung' ne Tiliil, si keyai kobiit, kosapcho; ak ichobe itoondap emet koleelit kogeny. 

31  Ingotep toroorindap Kamuktaindet ne Toroor koigeny; Ingobaibait Kamuktaindet ne Toroor eng' poisyonikyik. 

32  Potani ng'wony ye kageer ineendet; twaei tuloonook ak koiyenso. 

33  Atyenjini Kamuktaindet ne Toroor kotee asabe; atyenjini Kamuktaindennyu kalasunet kota asabe. 

34  Ingochamagis kabwaatutikyuk eng' ineendet; agasigei eng' Kamuktaindet ne Toroor. 

35  Ingiwong' kiptengeginik eng' ng'wony, ak ingobetyo che yaacheen agoi. Ilasu Kamuktaindet ne Toroor, ee saboondanyu. Olasu Kamuktaindet ne Toroor!

