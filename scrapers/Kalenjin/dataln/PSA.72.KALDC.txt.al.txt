1  Ee Kamuktaindet, igoochi laitoryat kirwoogutiguk, Ak igoochi imandang'ung' weeriitap laitoryat. 

2  Irwookyin piiguk eng' imanda, Ak kobesyechi kibananoguk. 

3  Ipchin tuloonook piiguk kaalyeet, Ak ipchin tuloonook che mengeechen piiguk imanda. 

4  Irwooksechin kibananogap piik, Ak kosaru lagogap che nyalildos, Ak kotonaton usiindet. 

5  Iywein icheek kota komi asiista, Ak kotee komi arawet, eng' ibinwek tugul. 

6  Chorugei ineendet ko uu ropta ne choorchingei malelyet: Ko uu ropta ne inesyin ng'wony. 

7  Eng' peetuusyekyik konyooru ne po imanda perurto; Ak chaang'indap kaalyeet agoi koma komi arawet. 

8   Laitorani ineendet kobooch nyanjet agoi nyanjet age, Ak kobooch aineet agoi ole poochin ng'wony. 

9  Ing'uruukyin ineendet icheek che menyei surkwen; Ak komel temburyek puunikyik. 

10  Ibu kagoochinoik laitorinigap Tarsus ak che po ngeguusyek; Igoitoi kagoochinoik laitorinigap Sheba ak Seba. 

11  Ee, ibutyin keelyekyik laitorinik tugul: Otei ineendet pororyosyek tugul. 

12  Amu saru ne nyalili ye kariir; Ak kibananiat, ne ma tinyei toretin. 

13  Riire kibananiat ak ne nyalili, Ak kosaru saboonwegap che nyalildos. 

14  Ityachi saboonwekwak eng' usiisyet ak koroomnateet; Ak punjin kamanuut korotiikwak eng' tainnyi: 

15  Ak saptos icheek; ak kigoochi ineendet thahabu ne po Sheba: Ak saaei piik kotugul agobo ineendet; Iberuuri ineendet peetuut komugul. 

16  Ak tuun piitu chaang'indap peek eng' ng'wony eng' tuloonook parak; Ak itumdumegei logoekyik ko uu Lebanon: Ak tunendos icheek che po nganaseet ko uu susweek che po ng'wony. 

17  Tebyei kainennyi koigeny; Tebyei kainennyi kota komi asiista: Ak kiberuuri piik eng' ineendet; Ak kuure pororyosyek tugul ne paibai. 

18  Iberuurot Kamuktaindet ne po Toroornatet, Kamuktaindetap Israel, Ne ineegei ne yaei tuguuk che po kwong'eet: 

19  Ak iberuurot kainennyi ne tinyei toroornatet agoi koigeny; Ak ingonyi ng'wony komugul toroornatennyi. Amen, ak Amen. 

20  Kagogeskei saautigap Daudi weeriitap Jesse.

