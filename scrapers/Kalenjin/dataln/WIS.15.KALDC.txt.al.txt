1  Ago inyee, Kamuktaindennyo, ko ii myee ak ii po iman, itinye muitaita ak ibou tugul eng' rireenet. 

2  Agot ngeyai tengek acheek ko ki cheguuk, kingen kimnateng'ung'. Ago ma kiyae tengek amu kingen keele kicheguk. 

3  Amu kenain inyee ko imanda ne ititaat, kenai kimnateng'ung' ko taunetap sabeet ne po koigeny. 

4  Ma koi ibetech poisyonik che yaacheen che po kipkosabei, anan eng' kiy ne ming'in ne ki ilelesan salindet, 

5  ne yaennyi koyaei piik che cheberber kosich mageetap poorto, si kosich tawiyto eng' kanamonik che ma tinyei sabeet age tugul. 

6  Icheeget che chobei tuguuchooto anan che amjin tawiyto kogutung'ji, ko chamigap tuguuk che yaach. 

7  Minei cheptereniot meneet ak kochop tuguuk eng' naennyi asi keboisyee. Poisyee meneet nooto kochobei tuguuk che kiboisyee eng' poisyonik che tiliileen ak alak keboisyee eng' poisyonik che yaacheen. Tuguuk chooto tugul kochobei kogergeit, ago tuguuk ingorcho che keboisyee eng' ne leweni cheptereniot ineegei. 

8  Agot eng' nyumnyumindo kochobei cheptereniot kamuktain koboisyee menonooto, Ang' atebeennyi ineendet ko po kimeatya ne kita keyaei ne koneegit keweektoe saboondo ne ki kagibesenji, weeksei ng'ung'unyek ole ki kinemune. 

9  Ma mage kiy inee meet ne nyoonjin, anan nwagindap sabeennyi; ago ibeligei ak musoogigap tuguugap thahabu ak fedha, imuulee musoogik che poisyee sugunoik, ak koiti koboiboiyo ko kachop kamuktaik che karogendoet. 

10  Muguleldonyi ko oreek ak kamang'unennyi ko terter ko uu kiburyet, sabeennyi koma tinyei melekto ko uu minet. 

11  Amu tomo konai Kai Kamuktaindet ne kiyaei, Kamuktaindet ne ki igoochin muguulel ne yae kiy ki ibuusyi ineendet ak kogooch sabeet. 

12  Chiito ne uu ni kogeerei sabeennyo ko puch, ak sabeennyo koek poiboiyetap kenyoorunee keljin. Mwaei inee kole magaat kenyoor fedha eng' ortinweek tugul agot eng' ooreet ne ma nyolu. 

13  Chiichito poisyee menetkai kochobee kanamwetap kamuktaik kobun tuguuk che ildos. Amu ingetyigei pichooto kole yaei tengek kosiir piik tugul 

14  Ago abusan kosiir chii tugul ak che iime piich kosiir chererook, ki puunik icheek che ki inyaliil piiguk. 

15  Ki ibwaat icheek kole kanamonik che po piik che ma inge Kamuktaindet ko kamuktaik, inga ma tinyei koonyek che keertoe ak serunek che ibuusee, agot itiik che kastoe anan siyok che namei anan keelyekwak koma imuuchi kobendat. 

16  Amu ki yaei kipkosabei icheek inee ne ki kibesenji sabeennyi ne kiyai icheek amu ma mi chii ne imuuchi koyai kamuktaik che uu icheeget. 

17  Meei chii, ak ko meei kiy ne yae inee. Karaaran ineendet miising' kosiir nooto ne kutung'jin ineendet, Ee tinyei ineendet sabeet ago nooto ne kutung'jin ineendet koma tinyei sabeet agot kitigin. 

18  Piik che uu chooto ko kutung'jin tyong'ik che ma tinyei teegis, che ma tinyei agot naet kosiir yautik alak tugul. 

19  Agot ye iyanie yautik alak, koma amjin piich tawiy agot kitigin. Ma nyoor icheek kalasunet ak perurtap Kamuktaindet.

