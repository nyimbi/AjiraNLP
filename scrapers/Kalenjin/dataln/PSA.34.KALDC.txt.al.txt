1   Alasu Kamuktaindet ne Toroor kotugul; tebee kutinnyu kalasunennyi kotugul. 

2  Ilasugei saboondanyu eng' Kamuktaindet ne Toroor; kasei nooto che talaen ak kogaskei. 

3  Ongilasu Kamuktaindet ne Toroor, okweek ak anee, ongitoroor tugul kainennyi. 

4  Ki acheeng' Kamuktaindet ne Toroor ak ki wolwo, ak kisarwo eng' kaiyweisyosyekyuk tugul. 

5  Inyal ineendet si inyooru kakweng'et; si ma nyoor kalilanet togoochikwak agoi. 

6  Ki riir kimnyalilyandani, ak ki kasyi Kamuktaindet ne Toroor, ak ki sar ineendet eng' nyalilwogikyik tugul. 

7  Menyei malaikaiyatap Kamuktaindet ne Toroor komoswek tugul che po icheeget che iywei Kamuktaindet ne Toroor, ak kosaru icheek. 

8   Ochamcham anyun si onai ole myee Kamuktaindet ne Toroor. Paibai miising' chiito ne imang'u ineendet! 

9  Oiywei Kamuktaindet ne Toroor, okweek piikyik che tiliileen, amu ma rarchin kiy icheek che iywei ineendet. 

10  Rarchin kirugigap ng'etuunyik ak koamei rubeet; ago ma rarchin kiy age tugul ne myee icheeget che cheeng'ei Kamuktaindet ne Toroor. 

11  Obwa lagochu, ogasa, si aneetaak kaiyweisyet ne oiywei Kamuktaindet ne Toroor. 

12   Ng'oo chii ne machei kosap keny, ak kochamei peetuusyek che chaang' si kogeer ne myee? 

13  Riip ng'elyeptang'ung' eng' yaityo, ak kuting'ung' si ma mwa ng'aalseet. 

14  Istoegei yaityo, ak iyai ne myee; cheeng' kaalyeet, ak isup. 

15  Tokyingei konyegap Kamuktaindet ne Toroor che po imanda, ak kasei itiikyik riirekwak. 

16  Ago kirindoi togeetap Kamuktaindet ne Toroor che yaei yaityo, si koisto kabwaatennywa eng' ng'wony. 

17  Ye ki riiryo che po iman, ko ki kas Kamuktaindet ne Toroor, ak ki sar icheek eng' nyalilwogikwak tugul. 

18  Neegitee Kamuktaindet ne Toroor icheeget che ilyotiin mugulelwekwak, ak kosaru icheek che ki konyeratitu mugulelwekwak. 

19  Chaang' nyalilwogigap ne po imanda; ago saru `Kamuktaindet ne Toroor ineendet eng' chooto tugul. 

20   Riibei kawekyik tugul, ma ilei agot agenge. 

21  Parei yaitwogik sogoranik; ak kirwookyin che wechei ne po imanda. 

22  Ityachi Kamuktaindet ne Toroor saboonwegap kiboitiinikyik; ak ma kirwookyin agot agenge ne imang'u ineendet.

