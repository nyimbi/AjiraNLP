1  Ki iboorwo Kiptaiyat Kamuktaindet ne Toroor ko uu ni: ogeero, ki yai ineendet chereng'enyinik ye kibiitoos tuguuk che po let; ogeero, ki tuguuk che po let che kibiitoos ye kingo kagobata ng'eetap susweek che po laitoryat. 

2  Ak ye kingo kagoam susweek kogees eng' emet, ale anyun, “Ee Kiptaiyat Kamuktaindet ne Toroor, asaain ale, nyochi kaat. Tonondoi ano Jakobo? Ming'in inee miising'!” 

3  Ki wal Kamuktaindet ne Toroor kabwaatutikyik agobo niito; kole “Ma piitu ko uu nooto,” mwaei Kamuktaindet ne Toroor. Ng'ang'utyet ne po aeng': Maat 

4  Ki iboorwo Kiptaiyat Kamuktaindet ne Toroor ko uu ni: kiguur Kiptaiyat Kamuktaindet ne Toroor maat kobeelisye; ak ki peel rireet ne oo ak konam kobeel emet. 

5  Yeityo amwa ale, “Ee Kiptaiyat Kamuktaindet ne Toroor, asaain ale isiis! Tonondoi ano Jakobo? Ming'in inee miising'!” 

6  Ki wal Kamuktaindet ne Toroor kabwaatutikyik agobo niito; “Ma piitu niito agine,” mwaei Kiptaiyat Kamuktaindet ne Toroor. Ng'ang'utyet ne po somok: Porowet ne kilititisye 

7  Ki iboorwo ineendet ko uu ni: ogeero, kitonone Kiptaiyat ole neegitee inaatut ne ki kilitite porowet, kotinyei eng' eunnyi porowet ne kilititisye. 

8  Ak ki leenjo Kamuktaindet ne Toroor, “Amos, igeere nee?” Ak ki ale, “Ageere porowet ne kilititisye.” Ki le anyun Kiptaiyat, Keero, andoi porowet ne kilititisye kwenutap piikyuk Israel; ma abune kogeny ole mi icheek, 

9  ak koguber komoswek che torooreen che po Isak, ak kebut oldinwek che tiliileen che po Israel; ak ang'eet abar kootap Jeroboam eng' rotwetap chok. Amos ak Amasia 

10  Ki iyookto anyun tisiindet Amasia ne po Bethel keguur Jeroboam laitoryatap Israel, keleenji, “Kogochaamin Amos eng' kwenutap kootap Israel; ma imuuchi emet komuita eng' ng'aleekyik tugul. 

11  Amu mwaei Amos kole, ‘Kibarei Jeroboam eng' rotwetap chok, ak keluul iman Israel kimut eng' emennyi.’ ” 

12  Ki leenji kogeny `Amasia Amos, “Ee inyee, keerindoni, ui mwechi emetap Judah, iamisye eng' olooto, ak imaoten eng' olooto: 

13  ago mat kota imaoten kogeny eng' Bethel, amu olooto ko oldo ne tiliil ne po laitoryat, ak ko kootap laitornatet.” 

14  Ki wolji anyun `Amos Amasia, koleenji, “Ma aa maotyot ak ma aa weeriitap maotyot. Anee ko aa mestowot ak aa saborindetap mogoonik. 

15  Ki kuura Kamuktaindet ne Toroor ayagisyei, ak ki leenjo Kamuktaindet ne Toroor, ‘Ui maotenji piikyuk Israel.’ 

16  Kas anyun nguno ng'olyootap Kamuktaindet ne Toroor. Imwae inyee ile, ‘Amat imaotenji Israel agobo kiy ne ya, anan imwa ng'olyoo agobo kootap Isak.’ 

17  Mwaei anyun Kamuktaindet ne Toroor kole: ‘Egu osotyondeng'ung' chepkugoniot eng' nganaseet, ak kebare rotwetap chok weeriiguk ak tiibiiguk, ak kepchee porowet emeng'ung'; ak imee inyeendet eng' emet ne ng'waan, ak keluul iman Israel kimut eng' emennyi.’ ”

