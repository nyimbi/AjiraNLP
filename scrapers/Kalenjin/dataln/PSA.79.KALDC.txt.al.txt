1   Ee Kamuktaindet, kagomong'ji poroteng'ung' pororyosyek; Kagomurwon hekalung'ung' ne tiliil; Kagoyai Jerusalem koegunoot karurugutik. 

2  Kigogoochi muuswegap kiboitiniguk toriitigap parak koam, Ki igoochi tyong'igap timiin koam poorwegap piiguk che tiliileen. 

3  Kitumjinot Jerusalem korotiigap piiguk ko uu peek; Ak ki ma piit chii ne kitup icheek. 

4  Kigeegu che iteweerotin eng' piik che neegiteenech, Saseech ak kororechinech anyun, che mi komoswekyok tugul. 

5  Ee Kamuktaindet ne Toroor, tyanitu, tos inereechi agoi? Tos lalei ng'etkondang'ung' ko uu maat? 

6  Rong'ji nereegeguk pororyosyek che ma ingenin, Ak laitornatosyek che maguurei kaineng'ung'. 

7  Amu kigoam Jakobo, Ak ki koyai koek karaita ole menyei. 

8  Amebwaat iityech tengekwogigap kwanisyekyok: Ingosip kondoenech rireenosyeguk: Amu kigenyeratitu miising'. 

9  Toretech, ee Kamuktaindetap yetunennyo, amu toroornatetap kaineng'ung'; Sarwech, ak iunde tengekwogikyok, amu kaineng'ung'. 

10  Amu nee si koleen pororyosyek, Mi ano Kamuktaindennywa? Ingonaak eng' pororyosyek eng' tainnyo Yaaktaetap korotiik che po kiboitiniguk che ki kitumda. 

11  Ingonyo taing'ung' tigenetap kimonjororyot; Riip inyee eng' ooindap kimnateng'ung' che kagitoorchi meet; 

12  Ak iyaakyi pororyosyek che neegiteenech konyil tisap eng' tegetikwak Kerennywa po kong', ne kigerin kong', inyee, ee Kiptaiyat. 

13  Ak acheek anyun, che ki piiguk ak keechiiregap akweeng'ung', Kemwaun kongoi koigeny: Ak kimwaitoi kalasuneng'ung' eng' ibinwek tugul.

