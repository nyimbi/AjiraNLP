Keratei Jeremiah
1Ak ki kas Shepatiah weeriitap Matan ak Gedalia weeriitap Pasur, ak Jukal weeriitap Selemya, ak Pasur weeriitap Malkija, ng'aleek che ki mwachi Jeremiah piik tugul, koleenji 2mwaei Kamuktaindet ne Toroor kole, ineendet ne tebee nganasani, kebarei eng' rotwetap chok, ak eng' rubeet, ak eng' koroito: ago ineendet ne wendi kap Kaldeik kosabei ak koek sabeennyi ne kiluulei. 3Mwaei Kamuktaindet ne Toroor kole, kigoitoi iman nganasani kwo eutap lugeet ne po laitoryatap Babilon, ak koluul.
4Koleenji anyun pounik laitoryat, Kisoomin keele, myee kebar chiichi; amu igoochin eunegap murenigap lugeet che ng'etu eng' nganasani, konyalulyo, ak eunegap piik tugul, amu mwachin icheek ng'aleek che uu chooto: amu ma cheeng'ei chiichi chametapkei ne po pichu, ago cheeng'jin nyalilda.
5Ak ki le Zedekiah laitoryat, Ogeero, mi ineendet eunekwok: amu laitoryat koma chii ne imuuchi koyaiywok kiy ne ya. 6Konam anyun icheek Jeremiah, ak kotoorchi ineendet keriingetap Malkija weeriitap laitoryat, ne ki mi seremutap riibiik: ak kichoortae Jeremiah rogoonik. Ki ma komi peek keriingonooto, ago kimi ng'atateek: ak kirorokyi Jeremiah ng'atateek oriit. 7Kingo kas anyun Ebed-melek Ethiopiaindet, ne kisiror, ne ki mi kootap laitoryat, kole, kagitoorchi Jeremiah keriinget: ye ki ibuuri laitoryat eng' ormariichetap Benjamin; 8komanda Ebed-melek eng' kootap laitoryat, ak komwachi laitoryat koleenji, 9kiptaiyandennyu laitoryat, kogoyai pichu yaityet eng' tuguuk tugul che kogoyachi maotyot Jeremiah, ne kogotoorchi keriinget; ak imuuchi kome eng' rubeet eng' ole mi: amu ma komi magatiinik eng' nganaseet. 10Ki ng'at anyun Laitoryat Ebed-melek Ethiopiaindet, koleenji imut eng' yu piik sosom, ak oganabu maotyot Jeremiah eng' keriinget, kotom kome. 11Komut anyun Ebed-melek piik, ak kwo kootap laitoryat ne mi kurereetap ole kigonoree tuguuk, ak ki inem surainik che ki koosegitu che kigelakta ak mararenik che ki koyaagitu, ak kochoortae rogoonik koba keriinget ole mi Jeremiah. 12Ak ki leenji Ebed-melek Ethiopiaindet, Jeremiah, Inde surainichu ki koosegitu che kigelakta, ak mararenichu ki koyaagitu kulgulweguk, ak inde rogoonik ak icheek. Ak ki yai Jeremiah ko uu nooto. 13Ki ichuut anyun Jeremiah eng' rogoonik, ak komut komong' eng' keriinget: ak ki tebee Jeremiah seremutap riibiik.
Koteepseen kogeny `Zedekiah Jeremiah
14Ki iyookto anyun Zedekiah laitoryat kimut maotyot Jeremiah, kwo ole mi ineendet agoi ole kimandoe ne po somok ne ki mi kootap Kamuktaindet ne Toroor: ak ki mwachi laitoryat Jeremiah koleenji, amache ateebenen kiy; ameung'ena kiy. 15Komwachi anyun Jeremiah Zedekiah, koleenji, ngot amwaun kioto, kotos mebara iman? Ak ngot amwaun kiy ne toretin, ko megasa. 16Ki iyasyechi anyun Zedekiah laitoryat Jeremiah eng' ung'oot, koleenji, ko uu ye sabei Kamuktaindet ne Toroor, ne kiyaiywech sabooniito, koma parin, amandein eutap pichu cheeng'ei saboondang'ung'.
17Ki leenji anyun Jeremiah Zedekiah, mwaei Kamuktaindet ne Toroor, Kamuktaindet ne Toroor ne po lugoosyek, Kamuktaindet ne Toroor ne po Israel, kole: Ngot igoochigei eunegap pounigap laitoryatap Babilon, isabe, ama kibeelei nganasani; ak isap kobooto koong'ung'. 18Ago ngot ko mewe indegei eunegap pounigap laitoryatap Babilon, kindoi anyun nganasani eutap Kaldeik, ak kobeel, amechilili eng' eunekwak. 19Ak ki leenji Zedekiah laitoryat Jeremiah, Aiywei Yahudik che ki konamgei ak Kaldeik, si ma indea eunekwak, ak kochota.
20Ago ki le Jeremiah, Ma igoitoin. Kasain ale, kas kutitap Kamuktaindet ne Toroor eng' chuuto amwaun: si kobiit komyeeit eng' inyee, ak kosap saboondang'ung'. 21Ago ngot ieesye iwe, ko ni ng'olyoot ne kagoboorwo Kamuktaindet ne Toroor: 22Keero, kimuti kwonyiik tugul che ng'etu eng' kootap laitoryatap Judah koba konyoor pounigap laitoryatap Babilon, ak mwaei kwonyichooto kole, kagoberberin choronoguk che ingen, ak kagoterterin: kagorat anyun ng'atateek keelyeguk, kagoweigei let icheek.
23Ak komut osotiguk tugul komong' ak lagoguk komutyi Kaldeik: amechililee eunekwak, ago namin laitoryatap Babilon: ak igoite nganasani kebeel.
24Koleenji anyun Zedekiah Jeremiah, Amengonai chii ng'aleechu, si memeei. 25Ago ngot kogas pounik kole kageng'alaal tuwai, ak kobwonjin koleenjin, Mwaiwech nguno kiit ne kemwachi laitoryat; ameung'enech, si ma ki parin: ak imwaiwech kogeny kiit ne kamwaun laitoryat: 26ileenji icheek anyun, Koaipchini laitoryat soomennyu, ale, si ma weekyo kootap Jonathan, si ma mee eng' olooto. 27Ki pwa anyun pounik tugul kap Jeremiah, ak koteebe ineendet: ak ki mwachi ko uu ng'aleechooto tugul che koga ng'at laitoryat. Kobagaakta anyun, mata kong'alaal ak ineendet; ago ma naak ng'olyoondonooto. 28 Ki tebee anyun Jeremiah seremutap riibiik agoi peetuut ne ki kiluule Jerusalem.