Saaetap Habakkuk
1Saaet ne ki sa maotyot Habakkuk,
ko uu eng' Shigionoth.
2Ee Kamuktaindet ne Toroor,
ki agas ng'aleeguk, aiyweisyei:
Ee Kamuktaindet ne Toroor,
ing'eet poisyeng'ung' eng' kasariitanyo;
Yai kotook eng' kasarinyo;
Ibwaat rireenet nginereechi.
3Ki nyo Kamuktaindet eng' Teman,
ki nyo Ineendet ne Tiliil eng' tulweetap Paran.
Ki tuch `toroornatennyi kipsengwet,
ak ki nyi ng'wony kalasunennyi.
4Ki uu kakweng'ennyi lapkeiyet;
Kimang'une eunnyi lapkeiyet
ne uu ne po keelyegap asiista:
Ak kimi yooto ole kiung'e kamuktaennyi.
5Ki indoe ineendet koroito,
Ak ki mang'une keelyekyik kalyeleet ne uu maat.
6Ki tonon ak kokwa ng'wony;
ki keer ak kotumdum pororyosyek:
Ak ki iseerak tuloonook che po koigeny;
ki ing'uruukso tuloonook che po koigeny;
ki uu panwekyik peetuusyek che po keny.
7Ki ageer emaisyegap Kushan komi nyalilda:
Kibotanso tuguuk che kioiye emet che po Midian.
8Tos ki nereekyi Kamuktaindet ne Toroor ainoosyek?
Tos ki nyo nereeknateng'ung' agobo ainoosyek,
anan agobo nyanjet,
kot ilaany paraisisyeguk,
ak ilaany karisyeguk che po lugeet che po yetunet?
9Ki kityaach kwangeng'ung';
Ki po iman ng'olyootap kayasyosyek
ne ki kiyasyechi pororyosyek.
Ki ibete emet ainoosyek.
10Ki iyweis tuloonook ye kigeerin;
Kisiirto usoonetap nyanjet; Kitul rireet,
ak konamji parak eunekyik.
11Kitononso asiista ak arawet eng' meng'ootennywa,
eng' lapkeiyetap kipchaboniguk kobendi,
eng' kaluunetap ng'oting'ung' ne ilyeli.
12Ki ibun emet inereegoti,
eng' nereegek ko ki ityech pororyosyek.
13Ki imong'u agobo yetunetap piiguk,
agobo yetunetap ne iilaat neng'ung';
Ki iguoten kandoindetap kootap kiptengeginik,
ing'aanye lumeiywot agoi kaatit.
14Ki toore `kiplitokyik kandoindetap piikyik che po lugeet:
Ki pwa ko uu kipchurchuryet kole koseera:
Ki uu poiboindanywa che amei kibananook eng' ung'oot.
15Ki ityegee inyee nyanjet paraisisyeguk,
peek che irurugotin che kiimeen.
16Ki agas, ak kitilgei moennyu,
ki potan kutinnyu eng' cheonooto.
Ki nunio kawekyuk ak ki abotan eng' ole ki ami:
Ki agen eng' siisinetapkei agobo peetuutap nyalilda,
ne nyoonei koityin piik che ki ibookyo.
17Amu ngot koma yiei mogoywet,
Anan koma ruryo keetiigap sabibuk;
Koek puch poisyetap mseituni,
Ama piitu amitwogik eng' mbareenik;
Ak kebar akwotisyegap keechiirek eng' piusyek,
Ama komi akwotisyegap tuuga eng' piusyek:
18Aboiboitu kora eng' Kamuktaindet ne Toroor,
Aboiboitu eng' Kiptaiyat Kamuktaindetap yetunennyu.
19 Kimnateennyu Kamuktaindet ne Toroor, Kiptaiyandennyu,
ak yaei keelyekyuk koigei che po cheptirgichet,
Ak komutata eng' oldinwekyuk che torooreen.
Po ne oo eng' putiik che po kibugandetap inoik.