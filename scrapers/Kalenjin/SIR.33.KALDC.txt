1Ma mi yaityo ne ityin ineendet ne iywei Kiptaiyat,
ago eng' tyemuutik kesaru ineendet konyil che chaang'.
2Ne utaat koma wechei ng'atuutyet,
ago ineendet ne chombilindet agobo niito ko uu moinget eng' mildaetapkei ne po peek.
3 Chii ne ng'oom ko iyani ng'atuutyet,
chii ne uu nooto ko ng'atuutyet ko iyanaat ko uu ng'olyoo ne kagotil Kamuktaindet.
4Chop kiit ne imache imwa, si keepchin iit,
poisyee che ki ineetkei ak igoite wolutyeng'ung'.
5Muguleldap ne perber ko uu keldap chepkichutit,
ak kabwaatutikyik ko uu karnetap chepkichutit ne parbarigei.
6Chorweet chotindet ko uu paraisiit ne kirgit,
ne itee matiny ko ng'oo ketiindet.
Teerchiin Piik
7Lyon si ko peetuut age ko kaigai kosiir age,
ye lapkeiyetap peetuut komugul eng' kenyiit ko punu asiista?
8Eng' utaatyetap Kiptaiyat ko ki kibeesyo,
ak ki inde peetuusyek che teer teer ak igoorwek.
9Ki itoroor ak kotiliil peetuusyek alak,
ak koyai alak koek peetuusyegap kotugul.
10Piik tugul ko punu ng'wony,
ak chiito ko ki kiyae ng'ung'unyek.
11Ki ibeesyo Kiptaiyat eng' ng'omnatennyi ne igeesunotkei,
ak konde ortinwekwak che teerchiin.
12Ki iberuur ak kotoroor alak,
kotiliil ak komut alak koriikyi ineendet ineegei.
Ago ki chup alak ak koming'in,
ak ko onda icheek eng' oldanywa.
13Ko uu meneet eng' eutap cheptereniot, si kechop ko uu ye maktoi,
ara mi tugul eutap Yaindennywa, si kogoochi ko uu ye kaibwaat.
14Myeeindo ko patai ne po yaityet,
ak sabeet ko patai ne po meet,
ara kiptengekyot ko patai ne po ne iywei Kamuktaindet.
15Keer poisyonik tugul che po Ne Toroor Miising';
mi kobee aeng', age ko patai ne po age.
16Anee ko aa ne po let ageer chooto,
ki auu ne turisyoti kosubi kesiigap sabibuk,
17eng' kaberuretap Kiptaiyat ko ki aegu ne tai ait,
ak ko uu kesiindetap sabibuk anyiiti kiit ne kituisyee.
18Nai ile mayachigei poisyet aneege,
ago agobo tugul che cheeng'ei kaneetisyet.
19Ogasa okweek che oo eech eng' kwenutap piik,
ak okweek kandoigap tuiyet, oep iit!
Katyaknatet
20Eng' weeriit anan osotyot, tupchet anan chorweet,
mat igoite kandoiseet ko tee isabe.
21Ye ta isabei, ye ta ibuuse,
mechamji chii koip kebebertang'ung'.
22Kaigai eng' lagoguk kosoom toreteet eng' inyee,
kosiir eng' inyee iriip eutap lagoguk.
23Isulde eng' kiy tugul ne iyae,
meipchi murwonin age tugul koonding'ung'.
24Eng' kasarta ye igeesu peetuusyegap sabeeng'ung',
eng' sait ne po meet, ipcheite mogornateng'ung'.
Otwogik
25Susweek ak kirokto ak mileet agobo sigiryet,
amitwogik ak kereetap kong' ak poisyet agobo otwogindet.
26Igoochi otwogindet kobois ak inyooru kamung'et,
metee eunekyik ko choriren ak kocheeng' inee katyaknatet.
27Chogit ak anook kong'uruksye kaatit,
ak agobo otwogindet ne ya komi kereetap kong' ak kanyalilutik.
28Igoochi poisyet si ma ek inee ne choriiren,
29amu chorirnatet koneete chii yaityet ne oo.
30Igoochi inee kobois, ko uu ye nyoljin ineendet,
ak ngot koma kas, iyai mugurekyik konygisitu.
Ameyachi chii kiy kosiir ne nyolu,
ameyai ne ma po imanda.
31Ngot itinye otwogindet agenge, iriip ko uu ye iriibegei,
amu kaiale ineendet korotiik.
Ngot itinye otwogindet agenge, iriip ko uu tupchet,
amu imuuch ki ma kigei ineendet ko uu ye imakyinigei sabeeng'ung'.
32Ngot inyaliil ineendet, ak komete kwo kolooit,
ko ooreet ainon ne iwendi icheeng'ei ineendet?