Saaet agobo riibseet eng' yaityet
1Kaaguurin Kamuktaindet ne Toroor; chogu nyoonjo;
epchi iit kutinnyu ye aguurin.
2 Ingotogosta saaennyu ko uu nyamdutik eng' taing'ung';
ingoigei eunekyuk che anamjini parak korosyot ne po koskoleny.
3Nde riibindet kutinnyu, ee Kamuktaindet ne Toroor;
riip kurgeetap kutinnyu.
4Ametokyi muguleldanyu kiy age tugul ne ya,
koyai poisyonigap tengekto
kobooto piik che yaei tengekto;
amechamwo aam tuguukwak che anyiny.
5Ingobira ne po iman,
si koek nooto ne myee.
Mechamji mwaita ne po kiptengeginik koiil metinnyu;
amu ma metoi asa agirinda tengekwogikwak.
6Ye ki kitoorta kirwoogikwak kong'irtae rwandet,
kogas anyun kole anyinyen ng'aleekyuk.
7Ko uu ye ibati chiito ng'wonyut ak kogereeri,
ko uu nooto iseeroksei kawekyok eng' kutitap kererit.
8Amu inyalin konyekyuk, ee Kamuktaindet ne Toroor, Kiptaiyandennyu;
amang'un inyee; amegoochi saboondanyu konyalil.
9Riibo si ma nama mesteet ne ki riich icheek agobo anee,
ak mestonogap yaigap yaityo.
10Ingobutyi kiptengeginik mestonokwak,
ye achilili.