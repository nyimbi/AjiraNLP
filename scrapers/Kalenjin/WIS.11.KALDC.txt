Kii Kamuktaindet ak kotinyei riirge
1 Ki isulda utaatyet poisyonikwak koboor eng' maotyot ne tiliil,
2Ki pun icheeget ong'ateet ole ki surkwen,
ak koteech emaisyekwak eng' komoswek che tomo ketyech.
3Ki telelso icheek eng' nyiganateet ak kimnateet eng' taitap puunikwak.
4Kingo am melel ko kiguurin,
ak kong'etee rwandet, ko ki igoochi peek
kong'etee koita ne uui kot ko kinyoor waluunennywa.
5Kergong'yet ne ki iboisyee eng' puunikwak ko kotoret icheeget eng' tiritindo.
6Ne kata aineet ne ki rootei kotugul
ko ki kiturur ak kimurwonee korotiik.
7Asi koek kergong' eng' icheeget,
ko ki ing'at kebaree lagok,
ak igoochi piiguk peek che chaang'.
8Ye kingi pooru eng' meleldanywa ne ki tinyei eng' kong'ateet.
Asi kochamcham kiye ki chamu kergong'yetap puunikwak.
9Ye kingo ng'waniit sabeet nga ki kibiree ne tenden,
ko ki nai kiit ne ki kas che yaach ye ki ngirwookyi eng' nereek.
10Amu kigaityem icheek ko uu ye tyemei sigiindet ya kerei kong',
ago ki ichigil che ma iyani kamuktain ko uu ye yaei laitoryat eng' kirwooget.
11Ago, ne ki neegit ak ne ki loo ko king'waniityi kogergeit.
12Ago ki tebee icheeget ng'wanindo konyil aeng',
ak kotigenso eng' kabwaatetap che ki kosiirto.
13Ak ye kingo nai kole kergong'yet ne kinyooru ko kiting'ee kelechin alage, ko ki nai kole kiptaiyat
14Ak nga kiga koborchi sasisyet Ineendet
ne ki eng' taunet ko kiga kebagaakta
ko kikwong'yee inee eng' let
ye kingo am melel eng' ooreet ne teer kosiir che ititaatiin.
15 Ki iyaagu tyong'ik che yaach koger kong' icheek
kosupkei ak abusnateet ak yaityetap kabwaatutikwak che ki yai icheek komaasta
ak kogutung'ji erenook ak tyong'ik che ma tilei kiy,
16Asi kobiit konet icheeget kole kigere kong' age tugul kosupkei ak tengektanyi ne kayai.
17Amu eung'ung' ne kiim
ko ki yai ng'wony eng' tuguuk che taagu,
ne ma temenee koyaakyi icheek magalaluusyek anan ng'etuunyik che kolgol,
18Anan tyong'ik che koroomeen ne tomo kegeerei,
anan che isyeng'dos kot,
anan kosyee iyeto ne kiim
anan che ichiilu konda ne po kwong'.
19Ma iguoten kityo ago ki par kogees,
eng' konda kityo ko ki iwaany kole chwang'.
20Kosiir chu, ko ki ibutoos eng' kabuuset agenge ko keero imani,
ak ki kiseer icheek eng' kabuusetap kimnateng'ung'.
Ago ki itet ak iragende tuguuk tugul atebeet, nyigiisindo ak koindonywa.
21Ak mi kimnateng'ung' kotugul eng' poisyeng'ung'.
Ago ng'oo ne tos muitae toroornatetap eung'ung'?
22Amu ng'wony komugul ko uu kebeber eng' nyigisin,
ak uu rewotap karon ne ibutyin ng'wony.
23Ak iriiree tugul amu iyae kiy age tugul,
ak imuitae tengekwogigap piik asi kosik.
24Ee, ichame tuguuk tugul che mi,
ak me sase kiit age tugul ne ki iyai,
amu ki mata piitu kiy nda ki ma imach.
25Kita muitaitoi ano kiy nda ki ma imach?
Anan kita ng'etuundoi ano kiy ne ma iguuru?
26Ki isaru tuguuk tugul, Ee Kiptaiyat, inyee ne ichame che saptoos.