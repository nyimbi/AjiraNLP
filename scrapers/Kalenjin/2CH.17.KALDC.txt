Laitornatetap Jehoshaphat
1Ki laitoran weeriinnyi Jehoshaphat kogeer ineendet ak kogimitkei kobargei ak Israel. 2Ki inde lugoosyek nganasook tugul che ng'ootaatiin che po Judah, ak konde riibiik emetap Judah, ak nganasoogap Ephraim, che kiga rep kwandanyi Asa. 3Ki mi Kamuktaindet ne Toroor ak Jehoshaphat amu kiwendote ortinwek che po tai che po kwandanyi Daudi. Ki ma cheeng' `ineendet Baalik, 4ago ki cheeng' Kiptaiyat Kamuktaindetap kwandanyi ak kowendote ng'atuutikyik, ama isup tuguuk che ki yai Israel. 5Ki igimit anyun Kamuktaindet ne Toroor laitornatet eng' eunnyi. Ki ipchi piik tugul che po `Judah Jehoshaphat kagoochinoik, ak ki tinyei mogornateet eng' chaang'indo ak teegisto. 6Ki itoroorok muguleldanyi eng' ooreetap Kamuktaindet ne Toroor, ak kogeny, ki isto komoswek che torooreen ak Aserik kobetyo eng' Judah.
7Eng' kenyiitap somok ne po laitornatennyi, ko ki iyookto pounikyik, chooto ko ki Benail, Obadiah, Zekariah, Nethanel ak Mikaia, koba koneetisyot eng' nganasoogap Judah. 8Ki mi kobooto icheek Lawiik, chooto ko Semaiah, Netania, Sebadia, Asahel, Semiramot, Jeonatan, Adonijah, Tobija ak Tobadonija, ak tisiik che ki mi kobooto icheek ko Elisama ak Jehoram. 9Ki ineetisyot eng' Judah, kotinyei bukuitap Ng'atuutigap Kamuktaindet ne Toroor. Kibendate nganasook tugul che po Judah ak koneetisyot eng' kwenutap piik.
Ooindap Jehoshaphat
10Ki ibutyi `kamuisetap Kamuktaindet ne Toroor laitornatosyek tugul che po emotinwek che ki mi tabanwegap Judah, kot ko mata kobookyi Jehoshaphat. 11Ki ipchi Philistiik alak Jehoshaphat kagoochinoik ak fedha koek aisuruut, kigetyi Arabuuk ak icheek akwotisyegap keechiirek, mengichik eliphuusyek tisap ak pogol tisap, ak kwesik eliphuusyek tisap ak pogol tisap. 12Kitesak Jehoshaphat koeet miising'. Ki teech irimoik ak nganasook che kigonoree tuguuk eng' Judah. 13Ki tinyei poisyonik che chaang' eng' nganasoogap Judah; kobooto piigap lugeet, che kiimeen che nyigoonen, eng' Jerusalem. 14Chu kaitosyekwak ko uu kooriigap kwanisyekwak: che po kap Judah, che ki kiptainigap eliphuusyek ko ki Adna ne ki kiptaiyat, ak ki tinyei piik che kiimeen che nyigoonen eliphuusyek pogol somok. 15Ne kirubei ineendet ko ki Jeohanan ne ki kiptaiyat, ak ki tinyei piik eliphuusyek pogol aeng' ak tamanwogik sisiit, 16kirubei ineendet Amasia weeriitap Zikri, ne ki igoochigei Kamuktaindet ne Toroor eng' chamyet, ak ki tinyei piik che kiimeen che nyigoonen eliphuusyek pogol aeng'. 17Eng' che po kap Benjamin ko ki Eliada ne kiim ak ko nyigan, ak ki tinyei piik eliphuusyek pogol aeng' che ki tinyei kwangok ak long'onik, 18ak kirubei ineendet Jeosabad ne ki tinyei piik eliphuusyek pogol ak tamanwogik sisiit che ki chobootiin koyai lugeet. 19Chuuto ko che kiboisyechin laitoryat, koma ki itito che ki inde laitoryat nganasook che ng'ootaatiin che po Judah tugul.