Kotigoni `Isak Jakobo
1Ki kuur anyun `Isak Jakobo konyo koberuur ineendet ak kotigon koleenji, “Ametun cheptap Kanaan. 2Ng'eet ak iwe Padan-aram, kootap Bethuel kwandap iyong'ung', iwe itun chepto eng' tiibiigap Laban ne tupcho ak komet. 3Ingoberuurin Kamuktaindet Ne po Kamuktaet, ak koberuurin eng' iyoteet ak kobarain, si kobiit iegu tuiyetap piik che chaang'. 4 Ingogoonin perurto ne po Abraham, inyee ak lagoguk, si kobunjiin emoni iwendote ko ii kiprutoiyot, ne ki igoochi `Kamuktaindet Abraham” 5Ki iyookto anyun `Isak Jakobo kwo, ak ki wo anyun agoi Padan-aram kap Laban, weeriitap Bethuel Syriaindet, ng'eetap kametap Rebeka, kametap Jakobo ak Esau.
6Ki keer anyun Esau kole, ki koberuur `Isak Jakobo ak koyookto kwo Padan-aram, kwo kotunis eng' oliindo, ak kingo peruri kotigoni koleenjin, “Ametun cheptap Kanaan,” 7ak ki keer kole kogas iit `Jakobo kwandanyi ak kamennyi, ak kakwo Padan-aram. 8Ye kingo keer Esau kole, ma iboiboi kwandanyi Isak tiibiigap Kanaan, 9kwo anyun Esau kap Ishmael, kotun Maalat cheptap Ishmael weeriitap Abraham, cheptap kametap Nebaiot koek kwondo age kosyone chuun.
Karwotitoetap Jakobo eng' Bethel
10Ki wo Jakobo anyun eng' Beer-sheba, kotokyigei Haran. 11Ye kingo it komosta age, koru yooto kemounooto, amu kiga kororokto asiista. Ki nam koitap olooto kotiie met, ak koru konuuch. 12 Ak ki keer eng' karwotitoet lang'eiywot ne kagitonoon eng' ng'wony, ne itei kipsengwet. Ak ogeero, malaikaisyek che po Kamuktaindet che kitogostae ak kochoorunegei. 13 Ki tonon Kamuktaindet ne Toroor eng' ye neegitee ineendet ak kole, “Aa Kamuktaindet ne Toroor, Kamuktaindet ne po kwandang'ung' Abraham ak Kamuktaindetap Isak. Agoonin emoni imi, kobooto lagoguk. 14 Tuun tenitu lagoguk temburyegap ng'wony, ak iyomu cherongo ak kong'asiis, murot kaataam ak murot tai. Kiberuuri ortinwek tugul che po ng'wony eng' inyee ak eng' lagoguk. 15Keero, ami kobooten, ak ariibootin eng' oldo tugul ole iwendi, ak tuun amutun inyoo emoni kogeny. Amu ma metoin agoi tuun ayai tugul che kaamwaun.” 16Ki kos anyun Jakobo eng' rwondo ak kole, “Mi Kamuktaindet ne Toroor olito iman, ago koma anai.” 17Ki iyweis ak kole, “Myee ne tya olito! Ni ko kootap Kamuktaindet iman, ak ko kurgeetap kipsengwet.”
18Ki ng'eet anyun Jakobo karon miising', ak konam koita ne koga tiye metit, ak kolumda koek toloita, yeityo koroong'ji mwaita paragunnyi. 19Kitoochi yooto kainet koguure Bethel, ago ki kiguure nganasanooto eng' tai Luz. 20Yeityo koyasyo Jakobo kole, “Ngot kotep Kamuktaindet kobooto ak koriibota eng' orani abune, kogoono amitwogik aam ak ngoroik che alaachi, 21agoi tuun aweekyigei kootap abba eng' kaalyeet, koek anyun Kamuktaindet ne Toroor, Kamuktaindennyu, 22ak koek kooi, ne kalumde koek toloita, kootap Kamuktaindet; ak eng' tuguuk tugul che igoono, agoonin ne matiny kebebertap taman.”