Meetap Saulo
1Ki pargei Philistiik ak Israel, ak ki mweiso piigap Israel eng' taitap Philistiik, ak ki kibarchi che chaang' tulweetap Gilboa. 2Ki oon `Philistiik Saulo ak weeriikyik koosup inne, ak ki par `Philistiik Jonathan, Abinadab, ak Malki-sua weeriigap Saulo. 3King'wanit pooryeet eng' Saulo, ak ki nam ineendet mwogik, ak kiguoten ineendet.
4Koleenji anyun Saulo chiito ne ki ipchin ineendet kariik, “Ng'usu rotweng'ung' po chok ak itoorena, si ma pwa pichooto chu ma kimuratan kochota.” Ago ma cham chiito ne ki ipchin kariik; amu ki iywei miising'. Konam anyun Saulo rotwennyi po chok, kong'at ak kobutyi. 5Kingo keer chiito ne ki ipchin ineendet kariik kole kagome Saulo, kobutyi agine rotwennyi po chok ak kome. 6Kome anyun Saulo ak weeriikyik somok; ak koonnyi tugul kibagenge. 7Kingo keer piik tugul che po Israel che ki mi atebweet kole, “Kagomwei lugeet ak ko kagome Saulo ak weeriikyik, kometo nganasookwak ak komwei. Ak ki pwa Philistiik komeny nganasochooto.”
8Ak ki eng' karon, ye kibwanei Philistiik kobutei piik che kiga kibar, konyoor Saulo ak weeriikyik ko kogobek eng' tulweetap Gilboa. 9Kibut tuguukyik, ak koip metinnyi, ak kariikyik, ak koyookto koba emetap Philistiik komoswek tugul koipchi logoiywek kanamonikwak, ak piik ak icheek. 10Ki inde kariikyik kootap kanamonikwak, ak kogartaat metinnyi eng' kootap Dagon. 11Kingo kas Jabes-gilead komugul kiit ne koyachi `Philistiik Saulo, 12kong'eetyo piik tugul che nyigoonen, ak koba koip poortap Saulo ak che po weeriikyik, ak koip kobwa Jabes. Kitup kawekwak eng' keetit keel eng' Jabes, ak korugutkei peetuusyek tisap.
13 Ki me anyun Saulo amu chalwoktanyi ne ki ingelelji Kamuktaindet ne Toroor, ak amu ng'olyootap Kamuktaindet ne Toroor ne ma riip; ak amu kiteep ng'omnateet kogeny eng' ineendet ne kiboisyee oik, koteepse, 14ama teebee Kamuktaindet ne Toroor. Kobar anyun `Kamuktaindet ne Toroor ineendet ak kogoochi laitornatet Daudi weeriitap Jesse.