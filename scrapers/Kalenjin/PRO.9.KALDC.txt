Igoortap utaatyet
1Kigoteech utaatyet koonnyi,
ki kowai tolochikyik tisap.
2Kigoeny tuukyik ak ki koburuch divaikyik;
Ki kochop amitwogik eng' mesennyi.
3Ki koyookto tiibiikyik, kuursei
eng' komoswek che torooreen miising' che po nganaseet koleen,
4“Ingonyo yu age tugul ne abusat!”
Mwachin chiito ne ma tinyei naet koleenjin,
5“Nyoo, am amitwogikyuk,
ak iee divaik che kaaburuch.
6Omete abusnateet ak osapche,
ak obendate ooreetap kaguiyet.”
7Nyooru teweernateet ineendet ne itigoni chotindet;
nyooru tokisyet ne kerei kong' kiptengekyot.
8Ameger kong' chotindet si ma wechin;
kergong' chiito ne utaat si kochamin.
9Ineet ne utaat si ko utaat miising';
ineet chiito ne po iman si kotesak eng' kaneetetapkei.
10 Kaiyweisyet ne kiywei Kamuktaindet ne Toroor ko taunetap utaatyet;
ak naet ne kinae Ineendet ne Tiliil ko kaguiyet.
11Amu tesoksei peetuusyeguk eng' anee,
ak kotesak kenyiisyegap sabeeng'ung'.
12Ngot ko ii utaat, ko ii utaat ne neng'ung',
ak ngot ichotisyei, igeseni inyegei.
13Polin kwondo ne perber;
abusat, ama naei kiy.
14Tebee kurgeetap koonnyi,
tebee ng'echereet eng' komoswek che torooreen che po nganaseet,
15si koguur che siirtoi,
che maguseigong' eng' ortinwekwak,
16“Ingonyo yu age tugul ne abusat!”
Ak mwachin ineendet ne ma tinyei naet koleenjin,
17“Anyiny peek che kechorei,
ak korooron amitwogik che keamei eng' ung'oot.”
18Ago ma naei kole mi olooto che ki kobek;
kole, mi toekyik rirosyegap ye mi che ki kobek.