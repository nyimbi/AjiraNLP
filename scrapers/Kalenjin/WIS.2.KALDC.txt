1Amu ma ibwaat komyee ye leenjingei:
Nwach ak nyalil kityo sabeennyo,
ak ma mi kiy ne kegirindoe ye kait kagesunetap sabeet,
ak ma mi chii ne kingen ne ki koweek eng' ye mi che ki kobek.
2Amu ki kisichech eng' kipkel,
ak ye kiweege ko uu ya ki ma kemi.
Kabuusetap seruunekyok ko uu iyeto,
ak naennyo ko uu tilaliik che po maat che kinae piretap mugulelwekyok.
3Ye kagimis, kowalaksei poorto koegu oreek,
ak kobetito saboondo ko uu koriisto.
4Ki utye kainaikyok koneegit,
ak koma kobwaati chii poisyonikyok;
siirtoi sabeennyo ko uu pooldet,
ak kopcheak ko uu kiburyenget
ne oonei kaluunetap asiista,
ak koterteerak eng' maannyi.
5Amu peetuusyek che ki kigoonech ko uu siirtoetap urwet,
ak ye kagoityech meet koma keweeksei kogeny.
6 Obwa anyun, ongibaibaegei eng' tuguuk che myach che mi,
ak keboisyee komyee yautik che mi ko uu atkinye ko kimengeech.
7Onge ee divaik che po alyet ne oo ak keboisyee nyamdutik,
ak mat kosiirtoenech taapteet ne po iwot.
8Ongilaach chepkuletap taaptook che korooron ama resyo.
9Mat kong'et chii ne ma poibochin poiboiyennyo.
Ongemetee paornateetap poiboiyennyo
amu ni ko kebebertanyo ak ne ki kilewenwech.
10Onginyaliili kibananiat ne tinyei iman.
Mogany keganyit che ki kobegunee manong'otoik ak che ooseen.
11Ago ingoek kimnateetap tegeennyo ng'atuutyetap iman
amu ma tilei kiy ne ma imuuchegei.
Ma mi chii pesyo ne ki it ui eng' kaming'inetapkei!
12Ongikwaar chii ne ititaat
amu iimeech ak koetenech keyai tugun chechook;
kereech kong' ye kagimaaste eng' ng'atuutyetap Musa,
ak korwookwech ye kagimaaste eng' kaneetutik.
13Lasegei kole ingen Kamuktaindet,
ak koitegei kole lakweetap Kiptaiyat.
14Ma kimuuchi kemuitae piich che uu chu;
15Togeennywa ineegei ko laut
amu ma kergei ak piik alak;
tinyei atebosyek che po kwong'et.
16Keereech ko uu kalabit
ak kobwaati kole atebosyekyok koma chamu
ak kiy age tugul ne kiyae konyolu keistoegei;
kuuren let ne po chii ne ititaat poiboiyo
ak lasegei kole kwan Kamuktaindet.
17Ongigany asi kiroo ngot ko po iman ng'aleekwak!
Ongegany asi kiroo ye tuun kait kobek!
18Ngot ko iman lagogap Kamuktaindet che tinyei imanda,
kosaru Kamuktaindet kong'etee puunikwak.
19Ongetyemee inee maaletap chemusar ak kanyaliilet
si kiroo muitaitanyi!
Kimache kenai keele imuuchi komuita ne tya!
20Ongirwookyi inee kome meet ne ya.
Amu ui tugul koleen inee sarwo Kamuktaindet.
21Uu nooto kabwaatutigap kiptengeginik,
ki kotuch konyekwak yaityet.
22Tomo konai icheek ung'ootyetap Kamuktaindet.
Tomo kosich agot pesyo mageet ne po konunotyotap atebeet ne myee
ak sabeetap icheek che ma tinyei tisya.
23 Kingo yaech Kamuktaindet,
ko ki ma makwech kebegu;
ki yaech kegergeitu ak ineendet.
24Ak ki ip ng'etkonda ne po chesawilyet meet konyo ng'wony
ak icheek chechiik kobegu.