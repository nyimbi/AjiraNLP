Kesoom rireenet ye mi nyalilda
Po ne oo eng' putiik; eng' kibugandinik che po inoik ne kibutei eng' kebeberta ne po sisiit. Tyendap Kalasunet ne po Daudi
1 Ee Kamuktaindet ne Toroor, megera kong' eng' nereegeguk,
anan itigoono eng' nyitateng'ung' ne ng'waan.
2Rireena, ee Kamuktaindet ne Toroor, amu aa nyalulat;
ee Kamuktaindet ne Toroor, isooba, amu nyalildos kawekyuk.
3Nyalili agine saboondanyu miising',
ee inyee Kamuktaindet ne Toroor, tyanitu?
4Iweege, ee Kamuktaindet ne Toroor, saru saboondanyu;
sarwo amu chamyeng'ung' ne tala.
5Ma mi chii ne ibwaatin eng' ye mi meet.
Mwaun ng'oo kongoi eng' ye mi che ki kobek?
6Kaang'et eng' tigenoikyuk;
marane peegap kong' itogunnyu kemout age tugul;
sachin peekyuk po kong' ole arue.
7Machei kong'emogis konyekyuk amu arageneet;
kagoosegitu amu puunikyuk tugul.
8 Oistoenage, okweek tugul yaigap tengekto!
Amu kagogas Kamuktaindet ne Toroor tuugeetap riirekyuk.
9Kagogas Kamuktaindet ne Toroor soomsennyu;
taachei Kamuktaindet ne Toroor saaennyu.
10Ililandos puunikyuk tugul ak konyalildos miising';
weechegei let ak kolilaanso eng' yooto.