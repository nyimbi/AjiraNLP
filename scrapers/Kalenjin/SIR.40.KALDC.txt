1Poisyet ne uui ko ki kiyai agobo chii tugul,
ak mileet ne nyigiis komi paragutap lagogap Adam,
kong'etee peetuut ne kimoung'une moetap kamennywa,
agoi peetuut ne weekyingei moetap tugul che saptos.
2Toptobenosyek ak kaiyweisyetap muguleldo ko nenywa,
ak kabwaatutyetap arageneet ko punji peetuutap meennywa.
3Eng' ineendet ne tebyei eng' ng'echereetap toroornatet
agoi ne tebyei eng' puiywet ak oreek,
4eng' ne mogoryot ne ilaachi che aruus ne piriir ak kuutweet
agoi ne panan ne ilaachi kuniet,
5komi nereegek ak ng'etkonda, kaimet ak toptobenet,
ak kayweetap meet, puunyoondit ak poleet.
6Nyooru kamung'et kitigin anan koma nyoor agoi;
tyemei miising' konyoor rwonikyik ko uu ye yae peet.
Iimigei amu ng'ang'utik che mi kabwaatutikyik
ko uu chii ne kachililee ole mi pooryeet.
7Eng' kasarta ne kisaru, kong'eet anyun,
kokwong' amu kaiyweisyennyi koma po iman.
8Ityin yautik tugul, chii ak tyony,
ago ityin kiptengeginik konyil tisap kosiir,
9itu meet ak tumdaetap korotiik, poleet ak rotwetap chok,
pichiinwek ak rubeet, ng'emisyet ak pirutik.
10Chu tugul ko ki kiyai agobo kiptengeginik,
ak agobo icheek ko kiit maranet.
11Tugul che po ng'wony ko po ng'wony,
ak che po parak koweektoigei parak.
Mwautik che teer teer
12Asoya tugul ak yaityet ko tuun keisto,
ago kayaneet ne myee ko tebyei koigeny.
13Mogornateetap che ma po iman ko yaamei ko uu aineet,
ak kobutok ko uu cheet ne oo ne po tuleet eng' ropta ne oo.
14Chii ne aiyeep kotinyei amu nee si kobaibait,
uu nooto putiigap ng'atuutik ibutos ne matiny.
15Lagogap che ma chamei Kamuktaindet kosichei temeenik che ng'ering',
egu icheek tigitik che ma kiimeen eng' rwandet kityo.
16Saoset ne mi tabandap peek anan ko aineet
kitutu kotomo susweek alak tugul.
17Riirge ko uu kabungutap kaberurosyek,
ak kagoochinoik agobo che ponoon ko tebyei koigeny.
Poiboiyasyegap Sabeet
18Mogornateet ak melekweek koyaei sabeet ko karaaranit,
ago kaigai kosiir chu tuwai kosich chii konorweet.
19Lagok ak teekseetap nganaseet kogoochin chii kainet,
ago ne kaigai kosiir chu tuwai ko ne nyooru utaatyet.
Tuuga ak mbarenik che mi logoek koyaei chii koberuurok,
ago osotyot ne ma tinyei leeluut kiiti ko kaigai kosiir chu tuwai.
20Divaik ak tyenwogik ko poiboi muguleldo,
ago chametap choronok ko kaigai kosiir chu tuwai.
21Ndurerut ak kibugandet komong'u tyenwogik che anyiny,
ago tuugeet ne karaaran ko kaigai kosiir chu tuwai.
22Poiboenjin koonyek myeeindo ak karaaranindo,
ago kesweek che ing'atos konyalileen ko kaigai kosiir chu tuwai.
23Chorweet anan ko tupchet ko nyolunotin atagai tugul,
ago osotyot ne ng'oom ko kaigai kosiir chu tuwai.
24Tilyonutik ak toretik ko po kasarta ne mi kaimutik,
ago kagoochinoik agobo che ponoon kosaru kosiir chu tuwai.
25Thahabu ak fedha ko yaei chii koek ne kiim,
ago katigonut ne myee ko po kamanuut kosiir chu tuwai.
26Mogornateet ak kimnateet kogoochin chii nyiganateet,
ago kayweetap Kiptaiyat kosiirei chu tuwai.
Ma mi kiy ne ya eng' kayweetap Kiptaiyat,
ak kobooto nooto koma cheeng'ei chii toreteet.
27Kaiyweetap Kiptaiyat ko uu kabungutap kaberuret,
ak tuchei chii kosiir toroonat age tugul.
Soomseet
28Lakweennyu amesap sabeet ne po soomseet,
kaigai keme kosiir kesoomso.
29Ye keerei chii mesetap age,
ko saboonooto koma kiguure sabeet.
Metoi chii teegis amu ka imaang' amitwogigap chii age,
ago ne utaat ak koneetaat komyee ko riibegei nooto.
Eng' kutitap chii ne ma tinyei kalilanet ko soomseet ko anyiny,
ago eng' oriinnyi komi maat ne lalei. 30