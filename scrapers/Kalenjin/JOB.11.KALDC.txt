Kong'alaali Zophar
1Ki wol anyun Zophar Naamatindet kole
2tos ma nyoljin kewol ng'aleechu chaang'?
Tos ki ityin imanda chii ne chaang' ng'ala?
3Tos igoochin piik kosiisyo kachaunasyeguk pogei?
Ye ichotisyei, ko tos ma mi ne koonin ililan?
4Amu imwae ile, tiliileen kaneetisyosyekyuk,
ak aa tiliil eng' taing'ung'.
5Kata myee kong'alaal Kamuktaindet,
ak kong'alaal kogirinden,
6ak koboorun ung'ootik che po utaatyet,
amu utaatyet ko tinyei kebeberwek che chaang'.
Nai anyun ile ma magenen Kamuktaindet ne tee ne yamegei ak yaitwogiguk.
7“Tos imuuchi inyooru Kamuktaindet ngisyach?
Tos imuuchi inyooru ole poochin Ineendet Ne po Kamuktaet?
8Toroor kosiir kipsengwet, imuuchi iyai nee?
Loo kosiir ye mi che ki kobek; nee ne imuuchi inai?
9Kakwautyennyi ko kooi kosiir ng'wony,
ak ko tebees kosiir nyanjet.
10Ngot kosiirto inee, ak kogeris,
ak kuguurso keba kirwooget, ko ng'oo ne imuuchi kogirinda ineendet?
11Ingen `ineendet piik che ma tilei kiy;
ye keerei ineendet tengekto, ko tos ma mage kiy?
12Ago ma tinyei kaguiyet chiito ne ma tilei kiy,
kisichei chii ko uu moitap oloitigeet.
13Ngot ichop muguleldang'ung' kolititiit,
ak iitoochi ineendet euneguk,
14ngo mi tengekto eung'ung', iwiirte kolooit,
ameng' komeny emaisyeguk kiy ne ma po imanda.
15Ngiyai ko uu nooto, itokyi anyun parak togeng'ung' koma mi tisya;
ee, igimitu, ameiyweisyei.
16Iutye nyalildang'ung',
ibwaati ko uu peek che ki kosiirto.
17Lapkeitu sabeeng'ung' kosiir peet kween;
agot ngo mi mesundeito kogergeitu ak karon.
18Ak itebi eng' nyiganateet, amu mi kamang'unet;
iriiboksei, ak imuuny eng' chametapkei.
19Irue anyun, ama piitu ne imuin;
ee, cheeng'in che chaang' agobo toreteeng'ung'.
20Ago keroksei konyegap kiptengeginik,
petyin icheeget ooreet ne mwee,
ak kamang'unennywa ko kabuset ne po let.”