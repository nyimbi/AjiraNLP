Nganasook che ki kigoochi Lawiik
1Kingo pata, kobwa kandoigap kooriigap kwanisyek che po Lawiik koriik ole mi Eleazar tisiindet, Joshua weeriitap Nun ak kandoigap kooriigap kwanisyek che po pororyosyegap piigap Israel. 2 Ki ng'alaalji icheek eng' Shiloh eng' emetap Kanaan, koleenji, “Ki ng'at `Kamuktaindet ne Toroor eng' eutap Musa kole kegoonech nganasook kemeny kobooto emotinwekwak ole agete tuuga. 3Ak ki igoochi `piigap Israel Lawiik eng' porotennywa ko uu ng'atuutyetap Kamuktaindet ne Toroor, nganasochu, kobooto emotinwekwak.”
4King'eyai kurainik, komong' korook che po ooreetap Kohatik. Ki sich lagogap Aron tisiindet che po ooreetap Kohat nganasook taman ak somok kobun pororyetap Judah, pororyetap Simion ak pororyetap Benjamin.
5Ki sich eng' kuraitap lagogap Kohat che ki ng'et nganasook taman eng' ortinwegap pororyosyegap Ephraim, Dan ak eng' kebebertap pororyetap Manasseh.
6Ki sich eng' kurait lagogap Gerson nganasook taman ak somok eng' ortinwegap ooreetap Issakar, Asher, Naphtali ak eng' kebebertap ooreetap pororyetap Manasseh eng' Bashan.
7Ki sich eng' kurait lagogap Merari ko uu ortinwekwak nganasook taman ak aeng' eng' pororyetap Reuben, Gad ak eng' pororyetap Zebulun.
8Ki igoochi anyun eng' kurait `piigap Israel Lawiik nganasochooto kobooto emotinwekwak che kiyagisye ko uu ye ki ng'at `Kamuktaindet ne Toroor eng' eutap Musa.
9Ki igoito eng' pororyetap lagogap Judah ak eng' pororyetap lagogap Simion nganasochu kagimwa eng' yu eng' kainaik: 10Ki punji chooto lagogap Aron che po ortinwegap Kohatik che ki po lagogap Lawi: amu ki nenywa kuraitap tai. 11Ki igoochi Kiriath-arba kwandap Anak (nooto ko Hebron) eng' emetap tuloonook ne po Judah kobooto emotinwekwak che kiyagisye che kiyiem. 12Ago ki igoochi Kaleb weeriitap Jepune korotinwegap nganaseet kobunji kobooto kokwotinwekwak.
13Ki igoochi icheek `lagogap Aron tisiindet Hebron kobooto emotinwekyik che kiyagisye, nooto kogi nganaseet ne mwechin rumiindet ak Libna kobooto emotinwekyik che kiyagisye, 14ak Jatir kobooto emotinwekyik che kiyagisye, ak Estomoa kobooto emotinwekyik che kiyagisye. 15Holon kobooto emotinwekyik che kiyagisye ak Debir kobooto emotinwekyik che kiyagisye, 16ak Ain kobooto emotinwekyik che kiyagisye ak Juta kobooto emotinwekyik che kiyagisye, Beth-shemesh ak emotinwekyik. Nganasook sogool eng' pororyosyechuuto aeng'. 17Eng' pororyetap Benjamin, ko ki Gibeon kobooto emotinwekyik, Geba kobooto emotinwekyik che kiyagisye, 18Anatoth kobooto emotinwekyik che kiyagisye ak Almon kobooto emotinwekyik che kiyagisye. Tugul ko nganasook ang'wan. 19Nganasook tugul che po lagogap Aron, tisiik, ko ki taman ak somok kobooto emotinwekwak che kiyagisye.
20Ak ki sich ortinwegap lagogap Kohat, Lawiik, che icheek che ki ng'et eng' lagogap Kohatik, nganasoogap kurainnywa eng' pororyetap Ephraim. 21Ki igoochi icheek Shekem kobooto emotinwekyik che kiyagisye eng' emetap tuloonook ne po Ephraim, nooto kogi nganaseet ne mwechin rumiindet ak Gezer kobooto emotinwekyik che kiyagisye. 22Ak Kibasaim kobooto emotinwekyik che kiyagisye ak Beth-horon kobooto emotinwekyik che kiyagisye. Tugul ko nganasook ang'wan. 23Eng' pororyetap Dan, ko ki Elteke kobooto emotinwekyik che kiyagisye, Gibeton kobooto emotinwekyik che kiyagisye, 24Aijalon kobooto emotinwekyik che kiyagisye ak Gat-rimon kobooto emotinwekyik che kiyagisye. Tugul ko nganasook ang'wan. 25Ak eng' kebebertap pororyetap Manasseh, ko ki Taanak kobooto emotinwekyik che kiyagisye ak Gat-rimon kobooto emotinwekyik che kiyagisye; nganasook aeng'. 26Nganasook tugul che po ortinwegap lagogap Kohat che ki ng'et ko ki taman kobooto emotinwekwak che kiyagisye.
27Ki igoochi lagogap Gerson eng' ortinwegap Lawiik eng' kebebertap pororyetap Manasseh, Golan eng' Bashan kobooto emotinwekyik che kiyagisye, nooto kogi nganaseet ne mwechin rumiindet ak Be-estera kobooto emotinwekyik che kiyagisye, chooto ko nganasook aeng'. 28Eng' pororyetap Issakar ko ki Kision kobooto emotinwekyik che kiyagisye, Daberat kobooto emotinwekyik che kiyagisye, 29Jarmut kobooto emotinwekyik che kiyagisye ak En-ganim kobooto emotinwekyik che kiyagisye; nganasook ang'wan. 30Eng' pororyetap Asher, ko ki Misal kobooto emotinwekyik che kiyagisye, Abdon kobooto emotinwekyik che kiyagisye, 31Elkat kobooto emotinwekyik che kiyagisye ak Rehob kobooto emotinwekyik che kiyagisye, chooto ko nganasook ang'wan. 32Ak eng' pororyetap Naphtali, ko ki Kedesh eng' Galilaya kobooto emotinwekyik che kiyagisye, nooto kogi nganaseet ne mwechin rumiindet, ak Amot-dor kobooto emotinwekyik che kiyagisye, Kartan kobooto emotinwekyik che kiyagisye. Tugul ko nganasook somok. 33Nganasook tugul che po Gershonik ko uu ortinwekwak, ko ki taman ak somok kobooto emotinwekwak che kiyagisye.
34Ki igoochi ortinwegap lagogap Merari che icheek che ki ng'et eng' Lawiik eng' pororyetap Zebulun, Jokneam kobooto emotinwekyik che kiyagisye, Karta kobooto emotinwekyik che kiyagisye, 35Dimna kobooto emotinwekyik che kiyagisye, Naalal kobooto emotinwekyik che kiyagisye. Chooto ko nganasook ang'wan. 36Eng' pororyetap Reuben, ko ki Beser kobooto emotinwekyik che kiyagisye, Jahas kobooto emotinwekyik che kiyagisye, 37Kedemot kobooto emotinwekyik che kiyagisye ak Mepaat kobooto emotinwekyik che kiyagisye. Tugul ko nganasook ang'wan. 38Eng' pororyetap Gad, ko ki Ramot eng' Gilead kobooto emotinwekyik che kiyagisye, nooto kogi nganaseet ne mwechin rumiindet, Mahanaim kobooto emotinwekyik che kiyagisye, 39ak Hesbon kobooto emotinwekyik che kiyagisye, Jaser kobooto emotinwekyik che kiyagisye. Tugul ko nganasook ang'wan. 40Chuuto tugul kogi nganasoogap lagogap Merari ko uu ortinwekwak kobooto che ki ng'et eng' ortinwegap Lawiik; ak kurainnywa kogi nganasook taman ak aeng'.
41Nganasook tugul che po Lawiik eng' kwenutap emetap piigap Israel kogi nganasook artam ak sisiit kobooto emotinwekwak che kiyagisye. 42Ki tinyei age tugul eng' nganasochuuto emotinwekyik che kiyagisye che kiyiem ak ki uu nooto eng' nganasochuuto tugul.
43Ki igoochi anyun `Kamuktaindet ne Toroor Israel emet tugul ne ki iyasyechi kwanisyekwak kole tuun igoochin ak ki nam kobunji ak komeny, 44ak ki igoochi `Kamuktaindet ne Toroor icheek kamuung'et eng' komoswek tugul, ko uu tugul che ki iyasyechi kwanisyekwak, ak ma piit chii eng' puunikwak tugul ne ki imuuch kotonon eng' tainnywa. Ki inde `Kamuktaindet ne Toroor puunikwak tugul eunekwak. 45Ki isulda ng'aleek tugul che myach che kiga komwachi `Kamuktaindet ne Toroor kootap Israel, ma pet ng'olyoo agot agenge ne myee.