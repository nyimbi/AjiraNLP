Kong'atei laitoryat kosargei Yahudik
1Ki igoochi anyun eng' peetuunooto `laitoryat Ahaseurus Esta osotyonnyi kootap Haman puunyootap Yahudik. Ki nyo anyun Mordekai taitap laitoryat, amu kiga komwachi Esta kiit ne kiguregei ak ineendet. 2Ki inem laitoryat peteinnyi ne kiga rebe Haman, ak kogoochi Mordekai. Ak ki inde `Esta Mordekai koboi kootap Haman.
3Ki ng'alaal Esta kogeny eng' taitap laitoryat ak kobutyi keelyekyik, kogaigai eng' peegap kong' kole koisto yaityetap Haman Agagindet ak ng'aleekyik che yaacheen che kimachei koyachi Yahudik. 4Ki iyogoochi anyun `laitoryat Esta kirokto ne po thahabu. Kong'eet anyun Esta ak kotonon eng' taitap laitoryat. 5Ak kole, “Ngot koboiboi niito laitoryat ak ngot ko kaanyooru chameet eng' tainnyi, ak ngot kogeer laitoryat kole myee ng'olyoondonooto ak aboiboi ineendet, ko ingesir kewal paronok che kichobei Haman weeriitap Hamedata Agagindet, che kisir kole keng'em Yahudik che mi emotinwek tugul che po laitoryat. 6Amu amuktoi ano amuita ak ageere yaityet ne nyoonjin piikyuk? Anan amuktoi ano amuita ak ageere ng'emisyetap tilyonutikyuk?”
7Ki leenji anyun `laitoryat Esta osotyonnyi ak Mordekai Yahudyot, “Ogeero, kaagoochi Esta kootap Haman ak ko kigartaat ineendet eng' keetit amu kimachei kobar Yahudik. 8 Osirchi ak okweek Yahudik ko uu ye omache, eng' kainetap laitoryat ak ong'och eng' peteitap laitoryat. Amu ma imuuchi kowal chii parweet ne kisirei eng' kainetap laitoryat ak keng'och eng' peteitap laitoryat.”
9Ki kiguur anyun siriigap laitoryat peetuunooto, eng' peetuutap tiptem ak somok eng' arawetap somok, nooto ko arawetap Siban. Ki kisir ko uu tuguuk tugul che kiga ng'atyi Mordekai Yahudik, kandoik pounik ak kiptainigap emotinwek che ki mi kong'etee India agoi Kush, emotinwek pogol ak tiptem ak tisap. Ki kisirchi emet age tugul eng' siruutikyik ak pororyet age tugul eng' kutinnywa ak ki kisirchi Yahudik ko uu siruutikwak ak eng' kutinnywa. 10Ki sir Mordekai eng' kainetap Laitoryat ak kong'ooch eng' peteitap laitoryat, yeityo koyooktoe paronochooto piik che kibunei paraisisyek, che ki laanyei paraisisyek che chepcheben che kiboisyei eng' poisyetap laitoryat, che ki kiichin piusyegap kaplaitoryat.
11Ki mwa paronochooto kole kagogoochi `laitoryat chamjinet Yahudik che mi nganaseet age tugul koyumgei ak kosargei, si kong'em, kobar ak kolus kimnateet tugul ne po piik ak ne po emet, ne imuuch kobookyi icheek kobooto kwonyiikwak ak lagokwak, ak koluul tuguugap pichooto koek parunenik. 12Ak keyai eng' peetuut agenge eng' emotinwek tugul che po Laitoryat Ahaseurus eng' peetuutap taman ak somok ne po arawetap taman ak aeng', nooto ko Adar.