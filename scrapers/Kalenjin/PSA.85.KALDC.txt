Saaet agobo Kaweegunetap Rireenetap Kamuktaindet
1Ki iriree emeng'ung', inyee Kamuktaindet ne Toroor;
ki iweegu Jakobo konyo eng' ole kiga luul ineendet.
2Ki inyochi kaat piiguk eng' tengekwogikwak,
ki ituch tengektonywa tugul.
3Ki iste nereegeguk tugul:
Ki ituktoochi patai koroomnatetap nereegeguk.
4Weekyeige, Kamuktaindetap yetunennyo.
Ak ingosiisyo nereegeguk che tokyineigei.
5Tos inereekyinech agoi?
Tos isube nereegeguk ibinwek tugul?
6Tos ma isoobech kogeny,
si kobiit koboiboitunenen piiguk?
7Ee Kamuktaindet ne Toroor, iboorwech rireeneng'ung',
ak igoonech yetuneng'ung'.
8Nan agas kiit ne mwaei Kamuktaindet, Kamuktaindet ne Toroor;
amu mwachin kaalyeet piikyik, chechiik che tiliileen;
ago amat kota koweekyigei perberyo.
9Iman neegitee yetunennyi icheek che iywei ineendet;
Si komeny telunateet emennyo.
10Katuiyo rireenet ak imanda;
Kang'ututkei imanda ak kaalyeet.
11Kabiitune imanda ng'wony;
Ak ing'ururi ng'wony imanda eng' kipsengwet.
12Ee, koonu Kamuktaindet ne Toroor ne myee;
Ak koiyiei emennyo ruratennyi.
13Wendi imanda kondoe ineendet;
ak kochopchin ooreet kakwautikyik.