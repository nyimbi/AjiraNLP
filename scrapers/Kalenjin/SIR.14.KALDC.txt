1Iberuurotin icheeget che ma lelei eng' ng'elyebwekwak,
ak ma makyingei konyalil agobo chalwok.
2Iberuurotin icheeget che ma irwokyin mugulelwekwak,
ak tomo ko meto kamang'unennywa.
Ole kiboisyoitoi mogornateet
3Ma myee kosich mogornateet chii ne ng'ook;
ak toreti nee mogornateet eng' chii ne iyumjigei tuguuk kosiir ne nyolu?
4Chii ne eetengei tuguuk ineegei ko iyumjin piik alak;
ak tuun poisyen alak tuguukyik eng' sabeet ne po parak.
5Ngot ko ng'ook chii agobo kei ineegei, ko ng'oo ne iboorchin aiyebindo?
Ma koi poiboenji ineendet mogornatennyi.
6Ma mi chii ne ya kosiir ineendet ne eetengei tuguuk ineegei,
ni ko kergong'yet ne po ng'ooknatennyi.
7Ngot koyai inee ne myee ko amu ka yaak eng' nyasuutyet,
ak eng' let ko ng'ang'doi `inee ng'ooknatennyi.
8Chii ne iyumjigei tuguuk ineegei ko ya;
eesyoi kotoretis ak sasei `ineendet piik.
9Konda ne po chii ne kipkeiyan koma yamei tuguukyik,
keiyandi ko kachin saboondo kochoriiren.
10Chii ne iyumjigei tuguuk ko ng'ook eng' amitwogik,
ak ma ki nyooru niito eng' meseennyi.
11Lakweennyu, ibaibatengei ko uu ole tee tuguuguk,
ak igoite konunoik che nyolunotin igoochi Kiptaiyat.
12Ibwaat ile ma igaegei meet,
ak tomo kiboor ole uu ole mi che ki kobek.
13Yachiin ne myee choronok kotomo ilil,
ak ii aiyebitu igoochi icheek ko uu kamugeng'ung'.
14Mat ieetegei peetuut agenge ne po poiboiyet,
amechamji ko siirtoe magutiguk che machei.
15Tos mebagakyini chii age logoegap poisyoniguk,
ak kepchee parbaryat chooto ki igiiljigei inyooru?
16Igoite, ak itaach, ak ibaibaigei,
amu ma nyooru chii poiboiyo eng' ole mi che ki kobek.
17Oosegitu tuguuk tugul che saptos ko uu ngoryo,
amu ng'atet kobooch keny ko: “Kanyool olil!”
18Ko uu sogeek che chaang' eng' keetit ne ka iyapta,
ne ibutos alak ak kong'atos alak,
ko uu nooto piik che tinyei panyeek ak korotiik;
mee age ak age kesiche.
19Poisyo age tugul ko nunei ak kobetito,
ak ineendet ne ki yaei nooto ko siirtoi kobooto poisyonooto.
Poiboiyetap kecheeng' utaatyet
20Paibai chii ne ibwaatati agobo ng'omnateet,
ak ruchin eng' utaatyet.
21Ne ibwaati ortinwekyik eng' muguleldanyi,
ak ruchin ung'ootikyik.
22Ne cheeng'ei ng'omnateet ko uu kiplogotyot,
ak kotebee ortinwekyik koogenisye;
23ne keersei kobun tirisyosyekyik,
ak ko ebei iit eng' kurgotikyik.
24Ne meng'iisyei ye neegitee koorikyik,
ak ratee `tigongyotap emait inatusyekyik.
25Ne teechei emainnyi ko riikyi ineendet,
ak meng'iisyei eng' ole karaaran kot.
26Ne indoi lagokyik ko tebee riipsennyi,
ak ko mung'ee morikyik.
27Ne riiboot inee eng' ineendet eng' ooindap maat,
ak meng'iisyei eng' kwenutap toroornatennyi.