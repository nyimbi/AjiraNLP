Poiboiyetap Saaet eng' Hekaluut
1Korooron ne tya kooriguk,
Ee Kamuktaindet ne Toroor ne po lugoosyek!
2Amei emo saboondanyu, ee, machei kotanui agobo seremusyegap Kamuktaindet ne Toroor;
Tyenjin muguleldanyu ak poortanyu, Kamuktaindet ne sabei.
3Kagonyoor chepkelembut koot,
Ak kagonyoor kibiswet keswet, ole iichin,
Agot eng' kaptisisyosyeguk, ee Kamuktaindet ne Toroor ne po lugoosyek,
Laitoryandennyu ak ko Kamuktaindennyu.
4Poiboen icheek che menyei koong'ung':
Ilasun kotugul.
5Paibai chii ne mi kimnateennyi eng' inyee;
Ineendet ne mi muguleldanyi ortinwek che paroen che pendi Zion.
6Ye punei icheek atebweetap Riirek koyai koek kong'igap peek;
Ilaakyin perurwogik ropta ne po tai.
7Pendi kong'etee kimnateet agoi kimnateet,
Taagu age tugul eng' taitap Kamuktaindet eng' Zion.
8Ee Kamuktaindet ne Toroor, Kamuktaindet ne po lugoosyek, kas saaennyu,
Ep iit, Kamuktaindetap Jakobo.
9Keer, ee Kamuktaindet ne I long'ennyo,
Ak igeer togeetap neng'ung' ne iilaat.
10Myee peetuut agenge ne atebee seremusyeguk kosiir eliphuut.
Achame ariip kurgeetap kootap Kamuktaindennyu,
Kosiir ameny emaisyegap kiptengeginik.
11Amu Kamuktaindet ne po Toroornatet ko uu asiista ak long'eet:
Koonu Kamuktaindet ne Toroor myeeindo ak teegisto:
Maete icheek che pendoti eng' imanda kiy age tugul ne myee.
12Ee Kamuktaindet ne Toroor ne po lugoosyek,
Paibai chii ne imang'un.