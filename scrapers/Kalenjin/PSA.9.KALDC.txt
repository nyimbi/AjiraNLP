Kirwoogutik che po iman che po Kamuktaindet ne Toroor
Po ne oo eng' putiik: eng' Muth-laben. Tyendap Kalasunet ne po Daudi.
1Aweekyini Kamuktaindet ne Toroor kongoi eng' muguleldanyu tugul;
aboortoi kwang'utiguk tugul.
2Abaibaitu ak agasigei eng' inyee;
atyenjini kalasunet kaineng'ung', ee, inyee Ne Toroor Miising'.
3Ye kaweek let puunikyuk,
ibutos ak kolusyo eng' taing'ung'.
4Amu ki iyai kirwoogennyu ak ng'aleekyuk;
ki itebee ng'echereetap laitornatet, irwooch anyun eng' iman.
5Ki iger kong' pororyosyek, ak ki ing'em kiptengeginik,
ki ibukte kainennywa koigeny agoi koigeny.
6Ki igeskei kobetito puunik koek karatwek koigeny;
ki ing'em nganasookwak,
ki kogeskei kabwaatet ne kibwaatee icheeget.
7Ago laitorani Kamuktaindet ne Toroor koigeny;
Ki kochopchi ng'echerennyi po laitornatet kirwooget.
8Irwookyin ineendet ng'wony eng' imanda,
ibesyechin piik kirwooget eng' imanda.
9Egu `Kamuktaindet ne Toroor irimeetap ne kiusei,
irimeet eng' peetuusyegap nyalilda.
10Ak imang'un icheek che ingen kaineng'ung',
amu inyee, Kamuktaindet ne Toroor, koma imete che cheeng'in.
11Otyenji kalasunet Kamuktaindet ne Toroor ne menyei Zion.
Omwaite poisyonikyik eng' kwenutap piik.
12Amu ibwaati icheek ne yaaktoi mugetuut agobo korotiik;
ma utye riiregap kibananook.
13Rireena, ee Kamuktaindet ne Toroor!
Keer nyalildanyu ne punu icheek che wecho,
inyee ne itogosuneno eng' kurgotigap meet,
14si kobiit abarta kalasuneng'ung' tugul;
ak eng' kurgotigap cheptap Zion,
agasegei yetuneng'ung'.
15Kagororokyi pororyosyek keriinget ne ki palei;
kagonam keelyekwak mesteet ne kiga uny icheek.
16Kigoboorgei Kamuktaindet ne Toroor, ki korwooch inee;
ki konam kiptengekyot poisyetap eunekyik. [Higgaion. Selah]
17Weechegei kiptengeginik kobendi ye mi meet,
agot pororyosyek tugul che utye Kamuktaindet.
18Ago ma kiutye kotugul kibananook,
ama petei koigeny kamang'unetap che nyalildos.
19Ng'eet, ee Kamuktaindet ne Toroor!
Amat ichamji piik koterteeris.
Ingirwooksechi pororyosyek eng' taing'ung'.
20Ee Kamuktaindet ne Toroor, imu icheek;
ingonai pororyosyek kole icheek ko piik kityo.