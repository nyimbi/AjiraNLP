1“Tos ma uueen peetuusyegap chii eng' ng'wony?
Tos ma kergei peetuusyekyik ak che po otwogin?
2Kergei ak otwogindet ne machei miising' urwet,
ak ko uu otwogindet ne igeni melektanyi,
3ko kagigoono anyun arawek che po puch kobunjo,
ak kagigoono kemousyegap ng'etatet.
4Ye arue, amwae aleen, ‘Ang'eete au?’
Ago kooi kemout;
aweiweechigei agoi koorir emet.
5Kagilaakyi poortanyu kuutik ak mogooronigap temburyek;
laei poortanyu, ak konenderi kogeny.
6Choktoi peetuusyekyuk kosiir cheraanit ne kinabisye,
ak kosiirtoi ama mi kamang'unet.
7Ee, ibwaat ile sabeennyu ko usoonet;
ma keerei kogeny che myach konyekyuk.
8Ineendet ne keera, koma kogeero kogeny;
keera konyeguk, koma ami.
9Ko uu pooldet ne igeesugei ak kobetito,
uu nooto ineendet ne wendi ye mi che ki kobek, ma kotogosu kogeny.
10Ma koweekyingei kogeny koonnyi,
ama konaei `oldanyi kogeny ineendet.
11Nooto anyun, ma koi ager kutinnyu;
ang'alaali eng' ng'wanindap saboondanyu,
ang'unyng'unyi eng' ng'wanindap saboondanyu.
12Tos aa nyanjet anan masweetit,
kot iriibo?
13Ye amwa ale, ‘Igoigo itogunnyu,
ak konyumnyumwa tigenennyu kiit ne alyeldoe,’
14igoono arageneet eng' karwotitaosyek,
ak imua eng' ng'ang'utik
15kot kolewen saboondanyu kagetetapkei,
ak meet kosiir poriinyu.
16Aweche sabeennyu; ma mache asap agoi.
Oiye pagaakta, amu puch peetuusyekyuk.
17 Nee piich, kot ieet,
kot icham icheek,
18kot irutoochi icheek karonet age tugul,
ak ityem icheek eng' sait age tugul?
19Tos megus kong' igeer komosta niin,
ak ibagaakta si alugui ng'ulekyuk?
20Ngot ko ki ayai tengek, ko ayaun nee,
ee inyee, riibindetap piik?
Amu nee si indea aek kiit ne imwoge?
Amu nee si kaegu mileet eng' inyee?
21Amu nee si tomo inyoiywa kaat agobo pistoennyu
ak iiste tengektonyu?
Nguno anyun, arue eng' temburyek,
icheeng'a, ago menyoorwa.”