Choronok
1Kawo ano chamaneng'ung',
Ee inyee ne ii karaaran isiir tiibiik tugul?
Kamasta kwo ano chamaneng'ung',
si kobiit ketoretin kecheeng' ineendet?
2Kachoorchigei chamanennyu mbareennyi,
mbareenigap tuguuk che ng'uu ne anyiny,
kwo koyaga akweennyi eng' mbareenik
ak koyum taaptook.
3Aa po chamanennyu ak ko nenyu chamanennyu.
Iyagisyei eng' ole mi taaptook.
4Ee chamanennyu, itinye itoon kot ko uu Tirzah,
ii karaaran ko uu Jerusalem,
ii ne imuisei ko uu lugeet ne tinyei songolik.
5Keer oliin,
amu kagotertera konyeguk.
Uu suumeeguk akweetap ng'oroorek,
che ruitos eng' tegeiyatap Gilead.
6Uu keleguk akweetap keechiirek,
che punu ole kiuune,
ne tinyei age tugul sarameek,
ama mi agot agenge eng' icheek ne kimee aarwet.
7Uu ng'esyemtang'ung' logoek che piriireen
ne katuch kitambaeng'ung'.
8Miitei osotik tamanwogik lo che po laitoryat,
ak chebaigeinik tamanwogik sisiit,
kobooto pergeinik che ma iitoksei.
9Agenge cheptugennyu, nenyu ne libwoop,
ne ki kisich ineegei;
chamat ineendet eng' kamet.
Ki keer tiibiik ineendet ak koguure ne iberuurot,
ee, ki ilas ineendet osotigap laitoryat ak chebaigeinik.
10Ng'oo ne tabendoi ko uu karoonet,
ne karaaran ko uu arawet,
ne iluu ko uu asiista,
ne imuisei ko uu lugeet ne tinyei songolik?
11Ki achoorchigei mbareetap logoek che uu njuguk,
si kobiit ageer keetiik che ing'atos che po atebweet,
ageer ngo kayesyo keetiigap sabibuk,
ak ageer ngo kayesyo logoek che piriireen.
12Kingo tomo anai, komutwaa muguleldanyu,
anyo kwenutap kariisyegap piikyuk che eecheen.
Chebyosok
13Weeguge, weeguge, ee Chepsulamindet.
Weeguge, weeguge, si kegeerin.
Kalya si omach ogeer Chepsulamindet,
ko uu ye ogeere ureryetap kiplugotinik aeng'?