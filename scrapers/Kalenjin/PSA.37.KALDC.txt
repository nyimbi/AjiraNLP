Riibei Kamuktaindet ne Toroor chooto che po iman
Tyendap Kalasunet ne po Daudi
1Ameng' konyitin che yaei yaityo,
amat koamin ng'etkong' agobo che yaei tengekto.
2Amu ma tenitu ketil ko uu susweek,
ak koresyo ko uu susweek che ng'orng'or.
3Imang'u Kamuktaindet ne Toroor ak iyai ne myee;
meng'iisye eng' emet, ak isup imanda.
4Paibaitune Kamuktaindet ne Toroor,
si kogoonin soomutigap muguleldang'ung'.
5Igoochi Kamuktaindet ne Toroor kondochi pandang'ung';
imang'u ineendet si kosuldaun ne imache.
6Yaei imandang'ung' kotook ko uu lapkeiyet,
ak yaei kirwoogutiguk kooluu ko uu peet kween.
7Imuuny eng' Kamuktaindet ne Toroor, ak igen ineendet eng' muitaet;
ameng' konyitin chii ne peruri eng' ooreennyi,
chiito ne isuldoe ng'aalseet.
8Mete nereeknateet, ak iistoegei nereegek che ng'woneen.
Ameiimegei, amu ibu nooto yaityet.
9Amu kiwong'u che yaei yaityo,
ago namei emet che igeni Kamuktaindet ne Toroor.
10Amu tomo kitigin, si ma komi kiptengekyot;
tuun icheeng'e ole komi, ago ma komi.
11 Ago namei emet che talaen;
ak kogaaskei eng' kaalyeet ne oo.
12Chobei `kiptengekyot yaityet agobo ne po imanda,
ak susei kelek agobo ineendet.
13Rorechin `Kiptaiyat ineendet,
amu keerei kole nyoonei peetuunnyi.
14Kang'us kiptengeginik rotonikwak po chok, ak kariich kwangokwak;
si kowiirchi ng'wony ne nyalili ak ne ma tinyei kiy,
ak kobar icheek che tebyei eng' iman.
15Toorei rotonikwak po chok mugulelwekwak,
ak koilyo kwangokwak.
16Kaigai che ng'ering' che tinyei ne po imanda
kosiir chaang'indap che po kiptengeginik.
17Amu ildos eunegap kiptengeginik:
ago tiyei Kamuktaindet ne Toroor che po imanda.
18Ingen Kamuktaindet ne Toroor peetuusyegap che ititaatiin,
ak po koigeny porotennywa.
19Ma nyooru kalilanet eng' peetuusyek che yaacheen,
ak kobiyong'so eng' peetuusyegap rubeet.
20Ago lustos che ma po iman,
ak kogergeit puunigap Kamuktaindet ne Toroor ak susweek che korooron che po keeweet;
iwong'ugei; ee iwong'ugei ko uu iyeto.
21Chiito ne ma po iman kobesenisyei, ama yaagu:
ago poisyee ne po imanda aiyebindo, ak kogoitoi kotugul.
22Amu che ki koberuur Kamuktaindet ne Toroor, kobunjin emet;
ago che ki kochup kiwong'u.
23Chobei Kamuktaindet ne Toroor ole punooti chii,
ak paibaitu eng' atebeennyi.
24Agot ngo terteryot, koma itei ng'wony,
amu namoti Kamuktaindet ne Toroor eunnyi.
25Ki aa ming'in ak ka aoositu nguno,
ago tomo ageer kemeto ne po imanda,
ak ma keer kosoomoti `lagokyik amitwogik.
26Igoitoi kotugul eng' aiyebindo, ak kobesendoi,
ak egu lagokyik kaberuret.
27Itabaanegei yaityo, ak iyai ne myee;
ak imeng'iisye koigeny.
28Amu chamei Kamuktaindet ne Toroor imanda,
ama pagaktoi chechiget che iyanotin.
Riibootin che po imanda koigeny,
ago kiwong'u kesweegap kiptengeginik.
29Namei emet che po imanda,
ak komeny olooto koigeny.
30Ng'alaali eng' utaatyet ne po iman
ak mwaei ng'elyeptanyi imanda.
31Miitei muguleldanyi ng'atuutyetap Kamuktaindennyi;
ma ichabaitoi eng' kakwautikyik.
32Sapchin kiptengekyot chii ne po imanda,
ak cheeng'ei kobar ineendet.
33Ago ma metochin `Kamuktaindet ne Toroor ineendet eutap kiptengekyot,
anan ko kiikyi ye irwookyin.
34Igen Kamuktaindet ne Toroor, ak isup ooreennyi,
ak koeetin inam emet;
ye kiwong'u kiptengeginik igeere.
35Ki ageer kiptengekyot ne tinyei pounateet ne oo,
ak kotuneni ko uu keetit ne tuon ne piitei eng' emennyi.
36Ki abun yooto peetuusyek alak, ak keero, ki ma kota komi;
ee, ki acheeng', ago ma anyooru.
37Riip chiito ne ititaat, ak igeer chiito ne po iman;
amu kagesunetap chiichooto ko kaalyeet.
38Ago ki parei pistoik kibagenge;
kagesunetap kiptengeginik ko ng'emisyet.
39Punu Kamuktaindet ne Toroor yetunetap che po imanda;
ineendet irimennywa eng' peetuutap nyalilda.
40Toreti `Kamuktaindet ne Toroor icheek ak kosaru;
saru icheek eng' kiptengeginik, ak koeetei,
amu kimwechi ineendet.