Kuursei utaatyet
1 Tos ma kuursei utaatyet,
ak tos ma twegu kaguiyet?
2Tonone paragutap komoswek che torooreen ye neegit ooreet,
ole tuiyechin ortinwek;
3ole neegitee ormariichok ole kibunei kebendi nganaseet,
polei miising' eng' kurgotik che kibunei kebendi oriit koleen
4okweek, ee piik, aguurok,
ak kuursennyu ko koityi piik tugul.
5Okweek che oo abusotiin, oguiye ng'omnateet;
ak okweek che oo perber, oegu che tinyei muguleldo ne po naet.
6Ogas, amu amwae tuguuk che po telunateet;
ak mwaei kutinnyu tuguuk che po iman.
7Mwaei kutinnyu imanda,
ak wechei kutinnyu tengekto.
8Po imanda ng'aleek tugul che amwae;
ma mi kiy ne imaasat anan ko ne po ngelelnateet.
9Kasoksei tugul eng' ineendet ne iguitos,
ak po iman eng' icheeget che nyooru naet.
10Taach kotigonennyu ne kata fedha;
ak itaach naet kosiir thahabu che korooron.
11Amu karaaran utaatyet kosiir koik che kiguure peninim;
ak ma kirogendoi ng'omnateet tuguuk tugul che kimachei.
12Anee, utaatyet, ne ki ayai naet koek ole amenye,
ak anyooru naet ak ruchiinet.
13Kaiyweisyet ne kiywei Kamuktaindet ne Toroor ko kewech yaityo.
Aweche menoteet, kaeetetapkei ak ooreet ne ya,
ak kutit ne imaasat.
14Nenyu kirwooget ak utaatyet ne ititaat.
Atinye naet ak atinye kamuget.
15Laitorani laitorinik amu anee,
ak irwoochi pounik eng' imanda.
16Pounisyei pounik amu anee,
ak piik che taagunotiin ko irwoochi komyee.
17Achame che chama;
ak nyoorwo che cheeng'a eng' kagiiletapkei.
18Atinye mogornatosyek ak teegisto,
mogornatosyek che tebyei ak imanda.
19Korooron logoekyuk kosiir thahabu, ee thahabu che tiliileen,
ak siirei kelunetap tuguukyuk fedha che korooron.
20Awendotee ooreetap imanda,
asubi ortinwegap imanda.
21Agoochini konyoor poroteet icheeget che chama,
ak anyiit chogenikwak.
22 Ki ami kobooto Kamuktaindet ne Toroor kobooch taunetap poisyennyi,
kotom kobiit poisyonikyik che po keny.
23Ki kiyaa abiit kobooch keny,
kobooch taunet, kotom kobiit ng'wony.
24Ki kisicha ye ki tomo kobiit rirosyek;
ye ki tomo kobiit kondametusyek che rootune peek che chaang'.
25Ye ki tomo kelumda tuloonook,
ki kisicha ye ki tomo kobiit tuloonook che mengeechen,
26Ye ki tomo koyai `ineendet ng'wony anan emotinwek,
anan taunetap ng'ung'unyegap ng'wony.
27Ki ami ye ki igimiti `ineendet kipsengwet,
ye ki inde yiemutyet ole pooch rireet,
28ye ki igimiti poolik eng' parak,
ye kingo kimegitu kondametusyegap rireet,
29ye ki inde nyanjet kiwotennyi,
si ma siir peek ng'atuutyennyi.
Ye ki ng'at lumeiywegap ng'wony,
30ki kimi tuwai ko uu kiboityot ne ingen poisyet.
Ak ki aboiboi ineendet peetuut age tugul,
ki abaibai kotugul eng' tainnyi,
31abaibaitune emennyi ne menyei piik,
ak kimi poiboiyennyu eng' weeriigap piik.
32“Ogasa anyun, werchu:
amu iberuurotin icheek che riibei ortinwekyuk.
33Ogas katigonet ak oegu che utaatiin,
amoeesye.
34Iberuurot chiito ne kasa,
ne riipsei peetuut age tugul eng' kurgotikyuk,
koogenisyei eng' tugatugigap kurgotikyuk.
35Amu ineendet ne nyoorwo ko kanyoor saboondo,
ak konyoor chameet eng' Kamuktaindet ne Toroor.
36Ago ineendet ne ma nyoorwo kong'emei saboondanyi;
chamei meet tugul che wecho.”