Peetuusyegap let che po Antiokas Epiphanes
1Ye ki wendi laitoryat Antiokas kotilei kween ne po matweet ne po parak, ko kas kole naat kot nganaseetap Elmais eng' Judah agobo mogornotennyi ne po fedha ak thahabu. 2Ki tinyei hekalunnyi mogornotet ne oo; ki tinyei long'esyegap thahabu, ngoroik che kitere tegeet, ak kariik che ki meto eng' olooto Alexander weeriitap Phillip, laitoryat ne tai ne ki salu Makedonia, nooto ki laitorane Yunanik. 3Ara ki nyo anyun kotyem konam nganaseet ak kong'em, ago ki ma imuuchi amu kiga konai tetuutikyik piigap emet 4ak ko muuch koteer ineendet eng' pooryeet. Ara ki mwei ak koweektagei kwo Babilon eng' kaimet ne oo.
5Ak ki nyoonji chii kobun Persia ak koip logoiywek kole ko keyesta lugoosyek chooto ki kaba emetap Judah. 6Ki mwa kole nganda ki kawo Lysias ak kimnateet ne oo, ko ki kiterteer kot kolabat eng' taitap pororyetap Hebranik. Ki mwa kole ki kotestai kogimit Hebranik amu kariik, tuguugap lugeet ak chaang'indap tuguuk che ki nam kobun lugoosyek che ki iluul. 7Ki kas kora kole kagobut kong'em yautyetap ne ya, nooto kiga koteech eng' kaptisisyeet eng' Jerusalem; ak koyeme ng'otwet ne koi oldap tiliilindo ko uu eng' keny ak eng' Beth-zur nganasennyi.
8Ye kingo kas laitoryat logoiywechu, ko ki kwong' ak konyoor arageneet ne oo kot. Ki wo kitook ak komyan agobo kaimutyet, amu mayaak tuguuk ko uu ole ki kachopto. 9Ki ru eng' yooto eng' peetuusyek che chaang' amu ki testai konyoor kaimutyet ne oo, ak ki nai kole agoi kome. 10Ara ki kuur choronokyik ak koleenji, “Ko kobeto rwondo mising' kot ko manuchi ak iimat muguleldanyu amu kabwaatutik. 11Ki aleenjigei, ‘Atinye rireek!’ Ak ami peek kwenet! Amu ki amyee ak achamaat ye ki atinye kimnateet. 12Ago nguno abwaati yaityet ne ki ayai eng' Jerusalem. Ki anam tuguukwak tugul che po fedha ak thahabu, ak ayookte keng'em meng'iigap Judah koma mi amu nee. 13Angen ale amu ni si kogoityo yautichu yachen; ang'ni anee ami yu, abegu agobo ng'wanindo ne po kaimutik eng' emet age.”
14Ak ki iyookto kegurchi Phillip agenge eng' choronokyik, ak ki yai koek laitoryat eng' laitornatennyi tugul. 15Ki igoochi ineendet kuutweet ak nyorgiinnyi ak peteyoot, kole tamangap kolitit weeriinnyi Antiokas ak koyai kot koek laitoryat. 16Ki me anyun Antiokas eng' yooto eng' kenyiit ne po pogol agenge ak artam ak sogool. 17Ye kingo nai Lusias kole ko kome laitoryat, koyai weeriinnyi konam laitornatet. Ki kanam Lusias `ineendet kong'etee ming'inatennyi; ki mun ineendet koguure Eupator.
Kabookyinosyek kobun Syria
18Ki eng' ne ma tyanit, kong'eet lugeet ne ki mi ng'otweet ak kogeem pororyetap Israel eng' kaptisiisyo. Ki cham kotyemei kotugul kole koguoten icheek ak kogimit pororyosyek alak. 19Ki pegechi anyun Judas kong'em icheek. Ki yai piik tugul kogersach ak koyem icheek. 20Ki iyumgei tugul ak koyem ng'otweet eng' kenyiit ne po pogol agenge ak konom; ak ki teech ole kiriipsee ak kariigap pooryeet. 21Ago ki chilililso eng' kabookyinet alak eng' lugesyek ak kotuiyogei ak alage che ma tegisi kamuktain eng' Israel. 22Ki pa kap laitoryat ak koleenji, “Agoi au si yai imanda ak iwech mugetuut agobo che kitupche? 23Ki kiboiboen keboisyechini kwandang'ung', ak ye kitebyei ko uu ye kamwa, keyai ko uu ng'atennyi. 24Ko supkei ak niito, ko ki ibookyi lagogap piikyok ng'otweet, ak kogoochi koyaitkei agobo acheek; ak ne oo miising', ko kogobar che chaang' eng' acheek ko uu che kanam. Ki korep mogornatosyekyok. 25Ma acheegei che ki kobiree eunekwak; ki kobookyi emotinwek che mi kiwatosyekwak. 26Ak keero, kagochopchigei kobookyi irimeet eng' Jerusalem si konam; ko konde kimnateet oldap saaet ak Beth-zur. 27Ngot ko me teer icheek eng' chokyinet, ko agoi koyai tuguuk alak che po kwong'eet, ak ma koi ko taimuuch itonon icheek.”
28Ki nereech laitoryat ye kingo kas niito. Ki iyum choronokyik tugul, kandoigap kiboryotinikyik ak icheek che mi kandoinatet. 29Ki pwanji ineendet kora kiplugotinik alak kobun laitornatesyek alak ak emotinwek che mengech eng' nyanja. 30Kimnatosyekyik ko ki kiplugotinigap keelyek eliphuusyek pogol agenge, che po paraisisyek eliphuusyek tiptem, ak peeleek sosom ak aeng' che ki kineet pooryeet. 31Ki pwa kobun Idumea ak kotet koyai pooryeet ak Beth-zur, ak eng' peetuusyek che chaang' ko ki yai pooryeet ak koteech kariigap pooryeet; ago ki mong' Hebranik ak kobeel chooto eng' maat, ak koyai pooryeet eng' nyiganateet.
Poryeet eng' Beth-zekariah
32Ak ki manda kwo Judas eng' ng'otweet ak kogersach eng' Beth-zekariah, ne kereigei ak kambiitap laitoryat. 33Eng' ko kaech, komanda laitoryat ak komut lugeennyi eng' pandap teget kosup ooreet agoi Beth-zekariah. Ki chopchigei pooryeet kiplugotinikyik ak koguut igondisyekwak. 34Ki igoochi peeleek peegap logoek ak logoek che mengech kole koobiir asi ko kolkoliitu eng' pooryeet. 35Ki pchechi tyong'ik lugoosyek; eng' pelyot agenge, ko ki igoochi piik eliphuut agenge ko kailach ngoroigap kariik, ak kuutwoosyegap kariik eng' metowekwak; ak eng' piik pogol muut che po paraisinik, ko ki kigoochi age tugul tyony. 36Ki tebi icheek chuuto tugul eng' uitugul ole ki mi tyondo; olda tugul ole ki wo tyonyoto, ko ki pa ak ineendet, ak ki ma koi meto ineendet. 37Ki mi paragutap peeleek ole keripsen ne ki kiyae pagoinik. Ki kiim ak kotugot. Ki kirotyi tyony age tugul ratuutyetap kamanuut. Ki mi piik ang'wan che tinyei kariik paragutap tyondo age tugul koyaei pooryeet koboto ketindennyi. 38Ki kinde keetiigap paraisisyek ko kween komoswek tuwai che po lugeet si konyoor riipseet ye ibookyin punyoot. 39Ye kingo liil asiista long'esyegap thahabu ak sugunwet, ko kilaldos tuloonook agobo nooto ak koliildoi ko uu tochisyek.
40Ak kipcheitagei lugosyegap laitoryat. Ki pa alage tuloonook che koen ak koba kiplugotinik alak keeweet. Ki testai koba icheek eng' ng'omnateet ak eng' ooreet ne myee. 41Ki aragenso icheek tugul che ki kas polateet agobo chaang'indonywa ak ole kibetoi chaang'indo ak kariikwak, ak amu ki oo kot lugeet ak ko kiim. 42Ago ki pa Judas ak lugeennyi kotokyigei pooryeet, ak ki pek pogol lo eng' che po laitoryat. 43Ak ki keer Eleazar Avaran, kole ki tinyei agenge eng' tyong'ik kariigap kaplaitoryat. Ki kooi kosiir alak tugul, ak ki ibwaatyi kole mi laitoryat nooto. 44Ara ki igoito sabeennyi kole si kosoop piikyik ak konyoorchigei kainetap koigeny. 45Ki labat eng' nyiganateet agoi kwenutap kariik kole koityi; ki par piik eng' komostap tai ak kaataam, ak ki pesyo eng' tainnyi koba komoswek tugul. 46Ki chut pelyoot kurere, ak kotorune ng'wony ak kobar; ago ki ibut kwo ng'wony pelyoot ak kosyep ineendet kome. 47Ye kingo keer Hebranik kimnateetap laitoryat ak kabookyinet ne ng'waan ne po kariikyik, koweegiis ak korwai.
Yiemetap Hekaluut
48Ki pa kiplugotinigap laitoryat kotogosta Jerusalem kotokyigei icheek, ak ki kersach laitoryat eng' Judea ak eng' tulweetap Zion. 49Ki yai kaalyeet ak piigap Beth-zur, ak ki manda eng' nganaseet amu ki ma tinyei kimnon ne imuuch ko teer kabookyinet, amu ki kenyiitap sabato eng' emet. 50Ara ki nam laitoryat Beth-zur ak konde riibiik konom yooto. 51Yeityo kogersach eng' taitap kaptisiisyo eng' peetuusyek che chaang'. Ki chop ole kiyae kabookyinet, ak kochop kariigap lugeet che wiirtoi maat ak koik, kariik che mwoktoi kipchabonik, ak chemasindarok. 52Ki yai kora Hebranik kariigap pooryeet che aechin ak chechwaak, ak koyai pooryeet peetuusyek che chaang'. 53Ago ki ma kotinyei amitwogik eng' choge, amu ki kenyiitap tisap; ki tar amitwogik che ki kang'et icheek che ki kanyoor riipseet eng' Judea kobun pororyosyek alak. 54Ki ng'et kityo piik che ng'ering'en eng' kaptisiisyo; ki mweiso chuun alage koba kooriikwak, amu ki nyigiisyi icheek miising' rubeet.
Maguutigap Syria
55Ak ki kas Lusias kole ko koweek Philipu nooto ki kalewen laitoryat Antiokas kosabei koriip weeriinnyi, 56kong'etee Persia ak Media kobooto lugoosyek che ki kaba ak laitoryat, ak ko kas kora kole ki tyemei korep laitornatet. 57Ki igoito ng'atuutik kowek, ak koleenji laitoryat ak kandoigap lugoosyek, ak kiboryotinik, “Ki nyaluldosi kotugul, ng'ering'en amitwogik che kenyooru, koromen che keyochini pooryeet, ak kogenech magutigap emet. 58Ongegosyine ak pichu, ak keyai kaalyeet ak icheek ak emennywa komugul. 59Ongeyan kechamji komeng'iis kosupkei ak ng'atuutikwak ko uu eng' tai, amu ki yai konerekso ak ko yai tuguuchu tugul ng'atuutikwak che ki kileen keiste.”
60Ki ibaibai laitoryat ng'alaalutichooto ak kandoigap kiboryotinik, ak ki iyookyi Yahudik yautyetap kaalyeet, ak ki iyan nooto. 61Ara ki igoochi laitoryat ak kandoigap kiboryotinik kayasyennywa. Eng' magutichooto koyan Hebranik koistogei eng' ole ki kainde kimnateennywa. 62Ago ye kingo chut laitoryat tulweetap Zion ak kooro ole ki uu eng' kimnateet, ko put kosyinet ne ki kaiyasyo ak kogoito ng'atuutik kebut irimet kwo ng'wony. 63Ki ng'eet ak kwo eng' kachirchiret koweektagei Antiok. Ki nyoor Philipu kobou nganaseet; ago ki yachi pooryeet, ak koip nganaseet eng' tegeet.