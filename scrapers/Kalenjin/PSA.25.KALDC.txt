Saaet agobo riipseet ak katyaknateet
Tyendap Kalasunet ne po Daudi.
1Atokyinin saboondanyu, ee Kamuktaindet ne Toroor.
2Ee Kamuktaindennyu, ki amang'un;
amegoono alilan;
amegoochi puunikyuk kogasenagei.
3Ee, amegoochi kolilaan ne igenin;
ililandos icheek che ng'aalsei puch.
4Iboorwo ortinweguk, ee Kamuktaindet ne Toroor;
ineeta ole ibune.
5Indoiywa eng' imaning'ung' ak ineeta,
amu ii Kamuktaindetap yetunennyu;
ageniin peetuut komugul.
6Ee Kamuktaindet ne Toroor, ibwaat rireenosyeguk ak chamyeng'ung' ne tala;
amu ki mi kobooch keny.
7Amebwaat tengekwogik anan pistoennyu che po ming'inatennyu;
ibwaata ko uu chamyeng'ung' ne tala,
amu myeeindong'ung', ee Kamuktaindet ne Toroor.
8Kamuktaindet ne Toroor ko myee ak ko po iman,
eng' nooto anyun ineeti ineendet kiptengeginik eng' ooreet.
9Indochin che talaen eng' kirwooget;
ak ineeti che talaen ooreennyi.
10Chamyet ne tala ortinwek tugul che po Kamuktaindet ne Toroor ak ko po imanit,
eng' icheek che riibei kayomisennyi ak paornatosyekyik.
11Amu kaineng'ung', ee Kamuktaindet ne Toroor,
inyoiywa kaat tengektonyu, amu oo.
12Ng'oo anyun, chii ne iywei Kamuktaindet ne Toroor?
Ineeti `Kamuktaindet ne Toroor ineendet eng' oor ne leweni.
13Tebyei saboondanyi eng' poroteet,
ak konyaban iyotennyi emet.
14Miitei ung'ootyetap Kamuktaindet ne Toroor kobooto icheek che iywei ineendet;
ak koboorchi icheek arorutyennyi.
15Tokyingei konyekyuk Kamuktaindet ne Toroor kotugul;
amu inemu keelyekyuk eng' mesteet.
16Iweekyage ak irireena,
amu ami aneege ak anyalili.
17Katesak nyalilwogik che po muguleldanyu;
imaanda eng' pichiinwekyuk.
18Keer nyalildanyu ak aragenennyu;
ak nyoiywo kaat tengekwogikyuk tugul.
19Keer puunikyuk amu chaang';
ak kowecho eng' wegeet ne koroom.
20Riip saboondanyu, ak isarwo;
ameng' alilan, amu amang'un.
21Ingoriibo kagesunatetapkei ak imanda,
amu ageniin.
22Ee Kamuktaindet, ityaach Israel,
eng' nyalilwogikyik tugul.