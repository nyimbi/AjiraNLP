Atebeetap Judith
1Ki kas `Judith eng' peetuusyechooto agobo tuguuchu: Ineendet ko cheptap Merari weeriitap Ox, Ox ko ki weeriitap Joseph, Joseph weeriitap Oziel, Oziel weeriitap Elkiah, Elkiah weeriitap Ananias, Ananias weeriitap Gidion, Gidion weeriitap Raphain, Raphain weeriitap Ahitub, Ahitub weeriitap Elijah, Elijah weeriitap Elkiah, Elkiah weeriitap Eliab, Eliab weeriitap Nathanael, Nathaniel weeriitap Salamiel, Salamiel weeriitap Sarasadai, Sarasadi weeriitap Israel. 2Kiga kome Manasseh manong'otyonnyi, ne ineendet ko ki po pororyennyi ak ooreennyi eng' kasartap kesuutigap baale. 3Ye kingo tononjin icheek che ki kesisyei eng' imbar, kobar asiista kotko kingwo koru, ko keskei eng' nganaseennyi Bethulia. Ki kitup ineendet kobooto kwanisyekyik eng' koreet nooto mi kwenuut ne po Dothan ak Balamon. 4Ki tebi Judith ko mosok ne eng' kenyiisyek somok ak arawek ang'wan 5 eng' kaa ole kitekyi emainnyi koot parak. Ki kermenegei kunietap oreek ak kolaach ngoroigap kwony ne kagosiirtoe manong'otyot. 6Ki iruguutkei eng' peetuusyek tugul ko kwony ne kagosiirtoe manong'otyot kong'et kityo peetuut kotomo sabato ak peetuutap sabato, peetuut nooto agenge kotomo ko leel arawet ak peetuut ko kaleel arawet. Ki iruguutkei kora eng' igoorwek ak peetuusyegap poiboiyet eng' kootap Israel. 7Ki kwony inee ne ki tinyei itoon ak ki chamaat miising'. Ki kametochi `Manasseh manong'otyonnyi ineendet Thahabu ak fedha, otwogik che murenik ak che kwonyiik, kiyagiik, ak mbareenik; ak ki riip tuguuchooto. 8Ma piit chii ne ki ng'alaal koya agobo inee amu ki iywei Kamuktaindet eng' kagiiletapkei.
Judith ak Poisyek
9Ki kas Judith ng'aleek che kolkoleen che ki ng'alaal piik agobo kandoindet kosupkei ak meleldap peek ne ki tinyei icheek. Ki kas kora tugul che ki mwachi Uzziah icheeget kole igoochin pororyetap Assyria nganaseet ko kaibata peetuusyek muut. 10Ki iyookto anyun kiboityonnyi ne ki pou tuguuk tugul che ki tinyei koguur Uzziah, Chabris ak Charmis, che icheek ko ki poisyegap nganaseennyi. 11Ki pwa ole ki mi ineendet ak komwachi kole, “Ogasa iit kandoigap piigap Bethulia! Ma po iman logoiywek che komwachi piik rani; kaoyosye ak ong'aany kayasyaoni eng' kwenutap Kamuktaindet ak okweek. Kaoyamis ogoite nganaseet koip puunikyok aiya kityo kawekyechkei Kiptaiyat ak kotoretech ko neegit. 12 Oo ng'oo okweek kot ogoochi Kamuktaindet tyemuutyet, ak oip kebeberta ne po Kamuktaindet eng' tuguuk che tinyegei ak sabeetap kipkosabei? 13Ondoi Kamuktaindet ne po kimnateet tyemuutyet ak ne matiny, ko monyooru kaneetut! 14 Ma koi onai oriititap mugulel ne po chii anan onai kabwaatutigap chii: obwaati ole omuuchi ocheeng' Kamuktaindet ne ineendet ko yaindetap tuguuchu tugul, ak onai ole ibwaatitoi anan onai kabwaatutikyik? Ololo! Che kitupche, mogoochi Kiptaiyat Kamuktaindennyo konereech. 15Ngot koma mach kotooretech eng' peetuusyechu muut, ko tindoi kimnateet kora kotooretech eng' kasarta age tugul ne nyoljin, anan kobareech eng' tait ne po puunikyok. 16Amat otyem ogirinde magutigap Kiptaiyat Kamuktaindennyo; amu Kamuktaindet ko magergei ak kipkosabei ne kimui anan chii ne kigaigai si koyan. 17Ara anyun onge kuur inee si kotooretech ye kigeni katyaknatennyi. Ogany keguur ineendet kotooretech. Ngot koboiboi ineendet, ko kasei.
18“Ma piit eng' ibindanyo, anan eng' peetuusyechu poror age tugul, anan kap chii, anan piich, anan nganaso nenyo ne otei Kamuktaik che ki kiyae eun ko uu ye ki kiyae eng' peetuusyek che ki kosiirto. 19Nooto amu nee si ki kigoito kwanisyekyok eng' rotweet ak koek luulen. Ki nyoor icheek nyasuutik che eecheen eng' taitap puunikyok. 20Nganda uu no, koma kingen kamuktain age kobatee ineendet. Ara kimang'u keele ma meteech acheek anan kometo poror eng' pororyosyekyok. 21Ngot kenamech, kenamei Judea komugul ak keng'em kapkorosunnyo; ak agoi koyaech kenyooru pireet eng' korotikyok agobo ng'emennyi. 22Egu kanaguut ne ma kiutye eng' metowekyok pareetap iyotennyo ak kaluleetap emennyo, ak yaetap kandiennyo koek karaatya ye ki mi kwenutap pororyosyek alak keboisyei ko otwogik keegu che kililanee eng' konyegap icheek che poiywech. 23Ma koonech keljiin age tugul otisyennyo, ak walei Kamuktaindennyo koek ne ma iboiboi.
24“Ara anyun che kitupche, onge egu kaborunet eng' iyotennyo, amu tienechkei saboonwekwak ak ole tiliil; tienegei hekaluut kobooto kaptisiisyo. 25Agot eng' tuguuk tugul ogany keweekyi kongoi Kiptaiyat Kamuktaindennyo ne ineendet ko koonech tyemuutyet ko uu kwanisyekwak. 26 Obwaat kiit ne kiyachi Abraham, ak ole ki tyemda Isaac, ak kiit ne kiityi Jakobo eng' Syria ne po Mesapotomia ye kingo yagi kiyagiigap Laban, tupchetap kamet. 27Tomo ko tyemech ineendet eng' maat ko uu ye kityem icheek, kosyiach mugulelwekwak, anan kawekyech mugetuut; ak igoochin pireet icheek Kiptaiyat che neegityin si koger kong'.”
28Koleenji Uzziah ineendet, “Chooto kaimwa tugul ko kemwa eng' mugulel ne po iman ak ma mi chii age tugul ne imuuch koeesyo ng'aleeguk. 29Rani koma ne tai kotogu ng'omnateng'ung', ak ago kong'etee ming'inateng'ung' ko ki kogeer piik kaguiyeng'ung' amu ilitataat muguleldong'ung'. 30Ki tinyei piik melelda ne oo ne kiit koyaech keyachi ko uu ye kiga kiamiis, ak koyaech kemurtee keele ma kibute. 31Ara anyun amu ii kwony ne iywei Kamuktaindet, ii saywech tamangap koyakwech Kamuktaindet ropta konyi terenikyok si ma kitainusye agobo melelda.”
32Koleenji icheek Judith, “Oepcho iit. Amache si ayai kiit ne ibwaati ibinwegap tugul che po iyotennyo. 33Oton ra eng' ormariichetap nganaseet si amanda ak cheplakwennyu, ak ye ibata peetuusyek chooto ki oamiis ogoite nganaseet konam puunikyok, kotyiache Israel Kamuktaindet eunnyu. 34Ki it kityo, ko mat otyem omach onai kiit ne ayae; amu ma koi amwaiwok agoi atar kiit ne amache si ayai.”
35Koleenji Uzziah kobooto kandoik ineendet, “Uui eng' kaalyeet, ak ngo ndoun Kiptaiyat Kamuktaindet, ak koweekyi mugetuut puunikyook.” 36Ara kiweektagei koba eng' emait ak koba oldanywa ne ripseen.