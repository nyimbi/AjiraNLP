Waluunetap Job
1Ki wol anyun Job kole
2ee, kata myee nda ka kipiman nereegekyuk,
ak kepiman nyalildanyu eng' ratilit!
3Amu nyigisitu kosiir ng'aniek che po nyanjosyek.
Kasartae anyun ng'aleekyuk.
4Mi oriitinnyu kipchabonigap ineendet Ne po Kamuktaet,
kae saboondanyu ng'wanindanywa;
katetkei kamuisosyegap Kamuktaindet agobo anee.
5Tos iteei oloitigeet ye tinyei susweek,
anan iuti eito ye tinyei amitwogik?
6Tos ki amei kiit ne ma chamu kiy ama kinde muunyuk?
Anan tos chamu kiy kebeberta ne leel ne po mayaiyat?
7Eesyoi saboondanyu kotwa che uu chooto;
uu amitwogik che samis eng' anee.
8Ee, nda ki chamwo soomennyu ne asoome,
ak kogoono Kamuktaindet kiit ne amache miising',
9agot nda chamei Kamuktaindet korurunya,
kochuul eunnyi ak koistoo!
10Ta kaanyooru anyun kagaigaet;
ta kaabaibaitu eng' ng'wanindo ne ma pagaaktoi chii;
amu ma atiiye ng'aleegap Ineendet ne Tiliil.
11Nee kimnateennyu si kobiit agen?
Ak nee kagesunennyu si kobiit amuita?
12Tos uu kimnateennyu kimnateetap koik?
Anan po poortanyu sugunwet?
13Tos ma amu ma tinye anee toreteet eng' oriitinnyu,
ak ki kiistoena ng'omnateet kolooit eng' anee?
14Icheeget che eeteen chorweet rireenet,
ko kabagaakta ineendet kaiyweisyetap Ineendet Ne po Kamuktaet.
15Ki koyai tupchosyekyuk kaberberisyet ko uu kereruut,
ko uu peegap kereruusyek che teng'dos.
16Che katuuegitu amu koigap ropta,
ak ole ung'egei teluji.
17Ak ye kalalang'it kobetyo,
eng' kemeut, kobetyo eng' oldanywa.
18Mastoi che rutoe ooreenywa,
togostoi kobendi surkwen, ak kolusyo.
19Ki keer kiprutoinigap Tema,
ki igen icheek kweanaigap Sheba.
20Ki ililanso amu kiga komong';
ki pwa yooto, ak kitoptobenso.
21Amu oo puch nguno;
ogeere kamuiset ak oiyweisye.
22Tos ki amwa ale, koono konunet?
Anan ale, koono asoya eng' tuguukwok?
23Anan ale osarwo eng' eutap puunyoot?
Anan ki ale otyacha eng' eutap usiik?
24Oneeta, si asiis;
ak ogoono aguiyo lelutyennyu.
25Kiimeen ne tya ng'aleegap imanda!
Ago kertoi kong' ano tiiyeng'wong'?
26Oleen ogere kong' ng'aleek?
Uu usoonet ng'alaalutigap ineendet ne ki kogeskei kamang'unennyi.
27Omache oseer parbareek agobo ne ma tinyei sigiik,
anan oyae mung'aaret chorweng'wong'.
28Ago nguno anyun, kaigai kusyo kong',
amu ma mwaiwok iman lembech eng' taing'wong'.
29Asaak ale, oweege amat kobiit keniisyet;
oweege nguno, po iman ng'olyoondennyu.
30Tos mi keniisyet ng'elyeptanyu?
Tos ma muuchi abesyo tuguugap yaityet?