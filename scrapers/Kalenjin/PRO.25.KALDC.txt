Mwautigap utaatyet
1Kalewenaigap Solomon chuuto ak icheek, che kisirei piigap Hezekiah laitoryatap Judah.
2Toroornatetap Kamuktaindet kouny kiy,
ago toroornatetap laitorinik kocheeng' ng'olyoo age tugul.
3Ko uu ye ma isiagaksei toroorindap kipsengwet, ak looindap ng'wony,
ko uu nooto agine mugulelwegap laitorinik.
4Kenende michikyigek eng' fedha,
si kobiit tereet ne po katiliilindetap fedha.
5Iste kiptengekyot eng' taitap laitoryat,
si ki kimiit eng' imanda ng'echerennyi ne po laitornatet.
6 Amelasuge eng' taitap laitoryat,
anan itonon eng' komostap piik che eecheen.
7Amu kaigai ngeleenjin, “Togosu,”
kosiir kiming'inin eng' taitap pounindet,
Kiit ne kaigeer eng' konyeguk.
8Amat isip iyai pooryeet,
si ma petun kiit ne iyae eng' let,
ye kagoteweerin chiitap kokweng'ung'.
9Orwooch ak chiitap kokweng'ung' ineegei,
amat ing'aany ung'ootyetap chiito age;
10si ma iteweerin ineendet ne kasei,
ak konamin teweernateng'ung'.
11Ng'olyoot ne kemwaei eng' sait ne nyolu
ko uu logoegap thahabu che mi kerebonigap fedha.
12Uu munaiyetap itit ne po thahabu, ak lelestap thahabu che korooron,
kotigonindet ne utaat ne kere kong' itit ne kase iit.
13Uu kaitityetap teluji eng' peetuusyegap kesisyet,
chiito ne kiyooktoi ne kiyani, eng' icheek che iyooktoi ineendet;
amu igoigoi saboonwegap kiptainikyik.
14Uu poolik ak usoonet ne ma tinyei ropta,
ne ilasunegei konunoikyik eng' lembech.
15Kigoigoi kirwoogindet eng' muitaet ne oo,
ak iriei ng'elyepta ne tala kowet.
16Ngot inyooru kumyat, iam che tee che yamin;
si mebiye ak ing'ung'u.
17Ametyech kootap chiitap kokweng'ung' kotugul;
si ma ng'et agobo inyee ak kosasin.
18Chiito ne paoryanjin chiitap kokwennyi eng' lembech
ko kergei ak kiriswet, ak rotwetap chok, ak kipchabet ne ng'atip.
19Uu keldet ne kigoil, ak keeldo ne ki kobunuk
kamang'unet ne kimang'u chiito ne ma kiyani eng' peetuutap nyalilda.
20Ineendet ne tyenjin tyenwogik muguleldo ne nyigiis
ko uu chiito ne ireegu ngoryeet eng' peetuusyegap kaitityet,
ak ko uu siki che kiroong'jin moet.
21 Ngo am rubeet punyondeng'ung', ibai;
ak ngo am melel, inage koe;
22amu irurukyini ng'etetyot metinnyi,
ak kogeerun Kamuktaindet ne Toroor.
23Ibu ropta usoonetap murot kaataam,
ibu ko uu nooto chemerereet nereegek.
24Kaigai kemeny taban eng' koot parak,
kosiir kemeny koot ne oo ak kwondo ne poliin.
25Uu peek che kaitit eng' ne amei melel,
logoiywek che myach che punu emet ne loo.
26Uu kondap peek ne kanyi ng'atatyat anan kondametutap peek ne tururot
chiito ne po iman ne igoochingei kiptengekyot.
27Ma myee keam kumyat ne oo;
anan kocheeng'jingei chii teegisto ne siirtoot.
28Uu nganaseet ne kigebut, ne ma tinyei irimeet
chiito ne ma riibegei.