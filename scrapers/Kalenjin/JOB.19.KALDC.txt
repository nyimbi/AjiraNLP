Ng'alaalet ne po muut ne po Job
1Ki wol anyun Job kole,
2“Onyaliilii saboondanyu agoi kotyanit,
ak otonatonena ng'aleek agoi au?
3Ka ochota konyil taman.
Nyolu olilanse amu oyaiywo eng' koroomnateet.
4Ngo ki alel iman,
kotebena lelutyennyu.
5Ngot oeetkei agobo anee,
ak orwookwo agobo chotisyennyu.
6Onai anyun ole kagogabua Kamuktaindet,
ak koyiemena regereiywondennyi.
7Ogeero, ariire amu koroomnateet, ago ma kigasa;
ariire agobo toreteet, ago ma mi kirwooget.
8Kago ng'oot ooreennyu kot koma muuchi abun,
ak kagonde mesundeito ortinwekyuk.
9Kago reegunena toroornatennyu,
ak kagoreegunena naaryeet ne po laitornatet.
10Kagotua eng' komosta age tugul, ak ma ami.
Ak kagotut kamang'unennyu ko uu keetit.
11Kagolalyo kogeny nereegekyik agobo anee,
ak kagoiita kole aa age eng' puunikyik.
12Pwoonei kweanaikyik che po lugeet kobookyino,
ak komeng'iis komuut emainnyu.
13Kagoistoena tupchosyekyuk kolooena,
Ak ki kobesyena miising' piik che ki ngenge.
14Kagobagaakta tilyonutikyuk,
ak koutyeno choronokyuk che angen komyee.
15Kagoiita piik che menyei koonnyu ak otwogikyuk che tiibiik aige too:
Aa kipsagarin eng' tainnywa.
16Aguure otwogindennyu, ama wolwo kiy,
Agot ngagaigai miising'.
17Kagoek kabusennyu kiy ne too eng' kwondanyu,
ak kagoek soomennyu agine kiy ne too eng' lagogap kamennyu.
18Saso agot lagok che mengech,
ngang'eet, kong'alaal kawekwa kuut.
19Wecha choronokyuk che ko ki chamdosi miising',
ak wecho che ki achame.
20Namegei kawekyuk ak iriryonnyu ak panyeekyuk,
kachilile ui kitigin.
21Orirena, orirena, ee choronokyuk,
amu kagotwaa eutap Kamuktaindet.
22Amu nee si ousa ko uu Kamuktaindet,
ama yamak panyeekyuk?
23Ee, kata myee kesir ng'aleekyuk nguno!
Ee, kata myee kesirchi bukuit!
24Kesire kalamitap karnet ak ngosyelait,
ki kisirchi rwandet agoi koigeny!
25Ago angen ale sabei Katyagindennyu,
ak tuun tonone ng'wony eng' peetuut ne po let.
26Ak ye kagong'emak iriryondennyu ko uu ni,
ageere Kamuktaindet koma ami eng' poortanyu;
27Ne tuun ageere kimni,
ak keerei konyekyuk ineendet, ma keerei age.
Ichuchui saboondanyu eng' oriitinnyu.
28Ngot omwa ole, Ki ustoi ano ineendet!
Amu ki kenyoorcha kiit ne punu ng'olyoondoniito;
29Oiywei rotwetap chok,
amu ibu nereegek pireet ne po rotwetap chok,
si kobiit onai ole mi kirwooget.”