Kirwookyin che saae kanamonik
1Yeityo kobwanjo alak che po poisyegap Israel, ak kotep ng'wony eng' tainnyu. 2Ak konyoonjo ng'olyootap Kamuktaindet ne Toroor, koleenjo, 3Ee weeriitap chii, kigogonorchigei pichu kanamonikwak eng' mugulelwekwak, ak konde kanagutyetap tengektonywa tainnywa: tos teebena icheek ng'olyoo age tugul? 4Ng'alaalji anyun icheek, ileenji, mwaei Kiptaiyat Kamuktaindet ne Toroor ko uu ni kole: Chii age tugul ne po kootap Israel ne konorchingei kanamonikyik eng' muguleldanyi, ak konde kanagutyetap tengektanyi tainnyi, ak konyo ole mi maotyot; awoljini anee Kamuktaindet ne Toroor eng' tuguuchooto ko uu chaang'indap kanamonikyik; 5si kobiit anam kootap Israel eng' mugulelwekwak icheeget, amu ki kotoiyenagei icheek tugul amu kanamonikwak.
6Mwachi anyun kootap Israel ileenji, mwaei Kiptaiyat Kamuktaindet ne Toroor ko uu ni kole: Oweege, ak owalage omete kanamonikwok; ak otuktoochi patai tuguukwok tugul che kiwechei. 7Amu chii age tugul ne po kootap Israel, anan ne po toek ne tebee Israel, ne istoenagei, ak kogonorchigei kanamonikyik eng' muguleldanyi, ak konde kanagutyetap tengektanyi tainnyi, yeityo konyo ole mi maotyot koteepchigei ng'olyoot eng' anee; awoljini aneendet Kamuktaindet ne Toroor chiichooto. 8Ak auuiit togeennyu aborye chiichooto, ak ayai ineendet koek ne kikwong'ee, koek kaboorunet ak kalewenet, ak aistoe ineendet eng' piikyuk; si onai ole aa Kamuktaindet ne Toroor. 9Ak ngot kiberber maotyot ak komwa ng'olyoo, ko anee Kamuktaindet ne Toroor ne kaberberi maotyondonooto, ak atokyi eunnyu, ak ang'em ineendet aiste eng' piikyuk Israel. 10Ak koip icheek tengektonywa: tengektap maotyot ko uu tengektap chiito ne cheeng'ei ineendet; 11si ma ta koombenot kogeny kootap Israel kometaa, anan kong'wanitkei kogeny eng' pistaosyekwak tugul; ago si koek piikyuk, ak aegu Kamuktaindennywa, mwaei Kiptaiyat Kamuktaindet ne Toroor.
Noah, Daniel ak Job
12Ki nyoonjo kogeny ng'olyootap Kamuktaindet ne Toroor, koleenjo, 13Ee weeriitap chii, ye yaiywo emet tengekto eng' pistoet, ak atokyi eunnyu emonooto, ak atil amitwogikyik, ak ayookyi rubeet, ak abar chii ak tyony; 14agot nganda mi pichu somogu, Noah, Daniel, ak Job emonooto, ko kota saru saboonwekwak icheegei eng' imandanywa, mwaei Kiptaiyat Kamuktaindet ne Toroor. 15Ngot agetu tyong'ik che yaacheen kobun emet, ak kong'em, kot koguber, ne ma komuuchi chii kobun amu tyong'ik; 16ko agot nganda mi pichuuto somogu olooto, ko ko uu ye asabe, mwaei Kiptaiyat Kamuktaindet ne Toroor, koma saru icheek weeriik anan tiibiik; kisaru icheeget icheegei, ak koguber emet. 17Anan ngot aipchi rotwetap chok emonooto, ak ale, Ee rotwoni po chok, ui pun emet; si abar chii ak tyony; 18ko agot nganda mi pichuuto somogu olooto, ko ko uu ye asabe, mwaei Kiptaiyat Kamuktaindet ne Toroor, koma saru icheek weeriik anan tiibiik, ago kisaru icheeget icheegei. 19Anan ngot ayookyi koroito emonooto, ak aroong'ji nereegekyuk che ng'woneen atumde korotiik, aiste chii ak tyony: 20ko agot nganda mi Noah, Daniel, ak Job olooto, ko ko uu ye asabe, mwaei Kiptaiyat Kamuktaindet ne Toroor, koma saru icheek weeriit anan chepto; ago saru saboonwekwak kityo eng' imandanywa.
21 Amu mwaei Kiptaiyat Kamuktaindet ne Toroor kole: Kotam nee anyun ye ayookyi Jerusalem kirwoogutikyuk ang'wan che ng'woneen; rotwetap chok, ak rubeet, ak tyong'ik che yaacheen, ak koroito, si kobar chii ak tyony? 22Ago, ogeero, kituuchi piik che ng'etu che tuun kimuti, weeriik kobooto tiibiik: ogeero, mong'jinok, ak ogeer ortinwekwak ak poisyonikwak: ak kigaigaak agobo yaityet ne koaipchi Jerusalem, agobo tugul che koaipchi. 23Ak kogaigaak, ye ogeer ortinwekwak ak poisyonikwak: si kobiit onai ole ma ayai puch tuguuk tugul che koayai eng' olooto, mwaei Kiptaiyat Kamuktaindet ne Toroor.