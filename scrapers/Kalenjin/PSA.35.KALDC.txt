Saaet ne po toreteet
Tyendap Kalasunet ne po Daudi.
1Obargei, ee Kamuktaindet ne Toroor, ak icheeget che kibaregei;
yai lugeet ak icheeget che yaiywo lugeet.
2Nam long'eet ak torgochet,
ak itonon itoreta!
3Ng'usu ng'otit, ak iger ooreetap icheeget che onwo.
Ileenji saboondanyu, “Aa yetuneng'ung'!”
4Ingolilanso ak koteweerogis
che cheeng'ei saboondanyu!
Ingoweektagei let ak kotoptobenso
icheeget che cheeng'ei koyaiywo ne ya.
5Ingogergeit ak meteteek che ibei usoonet,
ak koon malaikaiyatap Kamuktaindet ne Toroor.
6Ingoimen ooreenywa ak kochabait,
ak koon `malaikaiyatap Kamuktaindet ne Toroor icheek!
7Amu ki uny mestennywa puch agobo anee eng' keriinget,
ki palji puch saboondanyu keriinget.
8Ingoche ineendet `ng'emisyet!
Ak ingonam ineendet mesteet ne ki unyei;
ingororokyi olooto eng' ng'emisyonooto!
9Yeityo kobaibait saboondanyu eng' Kamuktaindet ne Toroor,
ak paibaitu eng' yetunennyi.
10Leen kawekyuk tugul,
“Ee Kamuktaindet ne Toroor, ng'oo ne ogerge,
ne saru ne nyalili eng' ineendet ne kiim kosiir,
ne saru ne nyalili ak ne ma tinyei kiy eng' ineendet ne rebei tuguukyik?”
11Ng'eetos paorinigap lembech;
ak teebena tuguuk che mangen.
12Yaakwo yaityet eng' ne myee,
kot kogoochi saboondanyu kobanan.
13Ago ye kingo myandos icheek
ko ki alaachi kuniok;
ki aming'in saboondanyu eng' karugutet.
Ki asaa ang'uruuksei,
14ko uu yo ariirchini chorwa anan weeriit ne kitupche.
Ki cham awendoti ak ki ang'uruuge ariir,
ko uu ne iteei agobo kamet.
15Ago ki poiboitu ye ki ang'wali ak ki iyumgei.
Ki iyumjagei kipreprebiinik, ak ki ma anai;
ki pacha ama siistos.
16Ki ichota icheek miising',
ki sus kelek agobo anee.
17Ee Kamuktaindet ne Toroor, igeere kot kotyanit?
Saru saboondanyu eng' ng'emisyennywa,
saru saboondanyu eng' ng'etuunyik.
18Aweegun kongoi eng' tuiyet ne oo;
alasun eng' ole mi piik che chaang'.
19 Amegoochi koboiboitunena puunikyuk puch,
anan komismis koonyek che wecho puch.
20Amu ma ng'alaali che po kaalyeet,
ago cheeng'ei ng'aleegap ng'aalseet
agobo icheek che talaen che po emet.
21Ki iseng'eng'ja icheek miising';
ki le, “Haa, haa! Kagegeer!”
22Kaigeer inyee, ee Kamuktaindet ne Toroor; amesiis!
Ee, Kiptaiyat, amelooitena!
23Ng'eet, keer si irwooksewa,
agobo ng'aleekyuk, inyee Kamuktaindennyu ak ko Kiptaiyandennyu.
24Irwooksewa, ee Kamuktaindet ne Toroor, Kamuktaindennyu,
ko uu imandang'ung';
amegoochi icheek koboiboitunena.
25Amegoochi komwa eng' mugulelwekwak, kole,
“Haa, kogisuldae ne kogimache!”
Amechamji kole, “Kagelugui!”
26Ingolilanso ak kotoptobenso che poiboi
ye kanyoorwo kiy ne ya!
Ingilaakyi kalilanet ak teweernateet
che ilasunenogei.
27Ingotyen eng' poiboiyet ak kogaskei
icheek che machei imandanyu.
Ingomwa icheek kotugul kole, “Ingitoroor Kamuktaindet ne Toroor,
ne poiboitune kaalyeetap kiboityondennyi!”
28Yeityo kong'alaale anyun ng'elyeptanyu imandang'ung',
ak kalasuneng'ung' peet komugul.