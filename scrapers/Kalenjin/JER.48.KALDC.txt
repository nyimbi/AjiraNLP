Maonateet agobo Moab
1 Ng'aleegap Moab:
Mwaei Kamuktaindet ne Toroor ne po lugoosyek, Kamuktaindetap Israel, kole: Pwo eng' Nebo! Amu kagoek karaatya; kagiteweer Kiriataim, kageluul: kagiteweer Miskap, kagebut. 2Ma komi kalasunetap Moab; Ki kochop yaityet eng' Hesbon agobo emonooto, ne mwaei koleen, Nyoo kigeesu si ma koegu pororyet kogeny. Agot inyee, ee Madmen, kigoonin isiis; onin rotwetap chok. 3Kutitap riirek ne punu Horonaim, luuleet ak ng'emisyet ne oo! 4Kageng'em Moab; kagoriiryo lagokyik kot kegas. 5Amu togostoi ole kitogostoe ne po Luhit koriiryoti kotugul; amu ki kogas pichiindap riiregap ng'emisyet eng' ole kichoortoegei ne po Horonaim. 6Omwei, osaru saboonwekwok, ak oige sondiit eng' surkwen. 7Amu-i, kiluulin aginye, amu kaimang'u poisyoniguk ak konoraiguk: ak keluul Kemos, kobooto tisiikyik ak pounikyik. 8Ak nyoonjin luulindet nganaseet age tugul, ama mi nganaseet ne chilili; lusei kogeny atebweet, ak keng'emei warenget; ko uu ye kagomwa Kamuktaindet ne Toroor. 9Igoochi Moab kebebaik, si kobiit kotiriren komwei: ak koek nganasookyik karatwek, ne ma mi chii ne menyei. 10Chuboot ineendet ne machuuljingei poisyetap Kamuktaindet ne Toroor, ak chuboot ineendet ne etee rotwennyi po chok korotiik. 11Kigotebee Moab kaalyeet kobooch ming'inatennyi, ki kotepto kimnateennyi ko uu divaik che mi ak misigiikyik, che tomo kerong' eng' tereet age koba tereet age: ak tomo keluul: ta kotinyei anyun amu nooto anyinyindanyi, ak tomo kowalak ng'uunennyi. 12Ogeer anyuno, pwoonei peetuusyek, mwaei Kamuktaindet ne Toroor, che ayookyini ineendet piik che rong'u, ak koranda ineendet; ak korong' kogeskei eng' tereenikyik, ak kotui sotonikwak. 13Ak kolilaan Moab amu Kemos, ko uu ye ki ililan kootap Israel agobo Bethel, ne ki imang'u. 14Omuktoi ano omwa ole, ki murenik che nyigoonen, ak ko ki murenik che kiimeen eng' lugeet? 15Kigong'emak Moab, ki kotogosta icheek nganasookyik, kigoba parisyet murenikyik che ki kilewen, mwaei Laitoryat, ne kainennyi ko Kamuktaindet ne Toroor ne po lugoosyek. 16Kariikyi Moab nyalildanywa, ak chogu usiisyennyi. 17Oriirchi ineendet okweek tugul che omi ole neegitee ineendet, ak okweek tugul che ongen kainennyi; omwa ole, Katepto ano si koil kirokto ne kiim, kirokto ne karaaran! 18Ee inyee chepto ne itebee Dibon, chooruge eng' toroornateng'ung', ak itebi eng' melelda; amu kagopookyin ng'emindetap Moab, kagong'em irimoiguk. 19Ee inyee ne imenye Aroer, tonon eng' ooreet taban, ak itoben: teebee ne mweei, ak chepto ne chilili; ileenji, kageyai nee? 20Kagiteweer Moab; amu kagebut: owaach ak oriirye; omwaite eng' Arnon, ole, Kageng'em Moab. 21Ak kagonyonji kirwooget warenget; kanyonji Holon, Jasa, ak Mepaat; 22ak Dibon, Nebo, ak Beth-diblataim; 23ak Kiriataim, Beth-gamul, ak Beth-meon; 24ak Keryot, Bosra, ak nganasook tugul che po emetap Moab, che looen ak che neegit. 25Kageisto kuinetap Moab, ak kagoil eunnyi, mwaei Kamuktaindet ne Toroor. 26Ogoochi ineendet kobogit; amu ki kotoroorgei kogirinda Kamuktaindet ne Toroor; ak mildoegei Moab kang'undaekyik, ak kerorechin. 27Tos ma ek Israel eng' inyee ne kirorechin? Tos ki kinyoor komi ak chooriik? Amu kotugul ye ing'alaali agobo ineendet, ilelechi metit. 28Ee okweek che omenye kebenonik; ak oige cheptuget ne teechei keswennyi eng' tabanwegap kurgeetap kebeneet. 29Kigegas menoteetap Moab, keele, menot miising'; kaetetapkei, ak menatennyi, ak kachaunennyi pogei, ak losennyi pogei. 30Angen nereegekyik, mwaei Kamuktaindet ne Toroor, ale puch; ma yai kiy kachaunaikyik pogei. 31Awaache anyun agobo Moab; ee, ariirchini miising' Moab tugul: amu iteeitos icheek agobo piigap Kir-heres. 32Ariirchinin eng' riirek che siirei che po Jaser, ee keetitap sabibuk ne po Sibma: kagolandae nyanjet temeniguk, kiit nyanjetap Jaser: kagonam luuloindet logoeguk che po kemei, ak ole kitue sabibuk. 33Ak kageisto kagasetapkei ak poiboiyet, eng' mbareet ne rurei kot ak eng' emetap Moab; ak kaagoochi kogeskei divaik eng' ole kituisye: ma mi ne tyechei eng' waagaatap kagasetapkei; ma egu waagandanooto waagaatap kagasetapkei. 34Kagotwek icheek kobooch riiregap Hesbon agoi Eleale, kot koit Jahas, kobooch Zoar agoi Horonaim, agoi Eglat-Selesiya: amu teng'dos peegap Nimrim. 35Ageesu kogeny eng' Moab, mwaei Kamuktaindet ne Toroor, ineendet ne igoitoi koroseek eng' ole toroor, ak ineendet ne peeljin nyamdutik kanamonikyik. 36Cheei anyun muguleldanyu agobo Moab ko uu ndurerusyek, ak kocheei muguleldanyu ko uu ndurerusyek agobo piigap Kir-heres: kagobetyo anyun chaang'indap tuguuk che kiga konyoor. 37Amu churat metit age tugul, ak kigetil tamnet age tugul: mi eunek tugul perutik che ki kitilei, ak kogermenegei kuniok. 38Mi kateiyasyek kooriik tugul parak che po Moab ak eng' komosta age tugul eng' ortinwekyik: amu ki atui Moab ko uu tereet ne ma kiboiboitune, mwaei Kamuktaindet ne Toroor. 39Kitepto ano si koyie! Iteitoi ano icheek! Katepto ano si kotukta patai Moab eng' kalilanet! Egu anyun Moab ne kirorechin ak koek ne kwong'ee icheek tugul che mi tabanwekyik. 40Amu mwaei Kamuktaindet ne Toroor kole, ogeero, tirireni ko uu kipsiichit, ak kouito kebebaikyik kotokyi Moab. 41Kageluul Keryot, ak kageche irimoikyik, ak koigei mugulelwegap piik che nyigoonen che po Moab, eng' peetuunooto, muguleldap kwondo ne tinyei ng'wanindo ye machei kosigiis. 42Ak keng'em Moab si ma koegu pororyet, amu ki kotoroorgei kogirinda Kamuktaindet ne Toroor. 43Kabwonjin kaiyweisyet, ak keriinget, ak mesteet, ee inyee ne imenye Moab, mwaei Kamuktaindet ne Toroor. 44Ibutyin keriinget, ne mwee kaiyweisyet; ak konam mesteet ne togosune keriinget: ak aipchini ineendet, nooto ko Moab, kenyiit ne aityini ineendet pireet, mwaei Kamuktaindet ne Toroor. 45Tonondos che mweei ama tinyei kimnateet eng' urwetap Hesbon: amu kamang'une maat Hesbon, ak kamang'une liplibenetap maat, Sihon, ak kagobeel luuitap Moab, ak metowekwak parak che po icheek che poldos. 46Pwo! Inyee, ee Moab! Kagogeskei piigap Kemos: amu kageluul weeriiguk, ak kageluul tiibiiguk. 47Ago aweechi kogeny luulenigap Moab eng' peetuusyek che po let, mwaei Kamuktaindet ne Toroor. Tee nooto anyun kirwoogetap Moab.