1Wechei Kamuktaindet ne Toroor kerutyet ne ma po iman,
ago chamei Kamuktaindet ne Toroor kerutyet ne po iman.
2Ye nyo menoteet, konyo agine kalilanet,
ago mi utaatyet ak che iming'inegei.
3Indochin che po iman kagesunatennywa pogei,
ago kamaasetap che yaei kaberberisyet ko ng'emei icheek.
4Ma tilei kiy mogornatosyek eng' peetuutap nereegek,
ago saruunisyei imanda eng' meet.
5Indochin ne ititaat imandanyi eng' ooreennyi,
ago ibuti kiptengekyot eng' tengektanyi.
6Saru che po iman imandanywa,
ago kinamei che yaei kaberberisyet eng' ng'aalseennywa.
7Ye mee chiito ne kiptengekyot, kobet kamang'unennyi,
ak lusei kamang'unetap piik che po tengek.
8Kisaru ne po iman komong' eng' nyalilda,
ak nyoonjin `kiptengekyot nyalilaata.
9Ng'emei eng' kutinnyi, chiito ne ma iywei Kamuktaindet, chiitap kokwennyi,
Ago kisaru che po iman eng' naet.
10Ye poor che po iman, ko paibaitu nganaseet;
ak ye lusyo kiptengeginik, ko piitu kagasetapkei.
11Kitoroori nganaseet eng' perurtap che po iman:
ago igabui `kutusweegap kiptengeginik nganaseet.
12Ma tinyei ng'omnateet ne sasei chiitap kokwennyi,
ago siisei chiito ne tinyei naet.
13Ng'aanyei ung'ootik ineendet ne chaamsoti,
ago riibei ng'olyoot ineendet ne tinyei Kabuuset ne po iman.
14Ibutos piik eng' ole ma mi kandoiset ne po ng'omnateet,
ago mi saruunet eng' ole mi kirwoogik che chaang'.
15Nyooru nyalilda ne tononjin too,
ago ineendet ne wechei tononjinet kotebee chametapkei.
16Nyooru teegisto kwondo ne myee,
teptoi piik che igilegei mogornatosyek.
17Chiito ne tinyei rireenetapkei koyachin ne myee saboondanyi,
ago chiito ne kolgol konyalili poortanyi.
18Nyooru kiptengekyot melektap ng'aalseet,
ago ineendet ne koolei imanda kotinyei melekto ne po iman.
19Ineendet ne kimitu eng' imanda ko sabei,
ak ineendet ne isubi yaityet ko mee ineegei.
20Wechei `Kamuktaindet ne Toroor icheeget che imaasotin mugulelwek,
paibai ineendet eng' che ititaatiin eng' ooreenywa.
21Ma kimetoi iman chiito ne ya ama kibir,
ago kisaru iyoteetap che po iman.
22Kergei peteitap thahabu ne mi serutap tooreet,
ak kwondo ne karaaran ne ma tinyei naet.
23Magutigap che po iman ko myachen kityo;
ago kamang'unetap kiptengeginik ko nereegek.
24Mi ne igoitoi, ago tesoksei kosiir;
ak komi ne etei miising' kosiir ne nyolu, ago ibu nooto pananda.
25Nerei saboondap ne aiyeep,
ak ne inagi chii peek kinagi agine.
26Chubei `piik che etei peek,
ago kiberuuri ne aldoi.
27Ineendet ne cheeng'ei ne myee eng' kagiiletapkei, ko kacheeng' chameet,
ago ineendet ne cheeng'ei yaityet, konyooru.
28Ineendet ne imang'u mogornatosyekyik, kobuti,
ago piitos che po iman ko uu sogoot ne tuon.
29Ineendet ne inyalili koonnyi konyooru usoonet,
ak koegu ne perber otwogindetap ne utaat.
30Poisyonigap ne po iman ko keetitap saboondo;
ago koroomnateet koolusi saboonwegap piik.
31 Ngot kigeerchin ne po iman eng' ng'wony,
kotam nee anyun chiito ne ya ak ko kiptengekyot!