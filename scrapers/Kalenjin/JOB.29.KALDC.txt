Kong'alaali Job agobo kaberurosyekyik
1Ak kigetyigei Job kogeny kalewenennyi kole,
2“Kata kaigai nda ka uu kiit ne ki auu eng' arawek che po keny,
Eng' peetuusyek che kiriibo Kamuktaindet;
3Ye ki iluuchin tainnyi metinnyu,
ak ki awendotee mesundeito eng' lapkeiyennyi.
4Ko uu ye ki auu eng' peetuusyegap neratennyu,
ye kimi ung'ootyetap Kamuktaindet emainnyu,
5ye kita komi kobooto Ineendet Ne po Kamuktaet,
ak ye kimi lagokyuk kobooto.
6Ye ki kiuune tyegutikyuk mwaitap cheego,
ak kiroong'wa rwandet ainoosyegap mwanik!
7Chooto peetuusyek che ki awendi agoi ormariichetap nganaseet,
Ye ki achobe ng'echerennyu eng' ooreet ne oo.
8Kigeera murenik ak kounygei,
ak king'eetya che oosen kotononso.
9Kisiisyo pounik,
ak konam kutusweekwak.
10Ki ma twek piik che taagunotiin,
ak kinamak kuut.
11Amu ye ki ngegasa, kiberuura,
ak ye ki ngegeera, kebaoryanjo.
12Amu ki asaru kibananiat ne kirirei,
ak ne ki ma kotinyei kwanda agine, ne ki ma kotinyei chii ne toreti.
13Ki nyoonjo kaberuretap ineendet ne kimachei kolus:
Ak ki agoochi muguleldap mosoget kotyen eng' poiboiyet.
14Ki alaach imanda ak kitucha.
Ki uu imandanyu ngoryeet ne po teegisto ak chepkuletap toroornatet.
15Ki aegu konyegap kipkoraatyat,
ak aegu keelyegap ne salamwo.
16Ki aegu kwandap che ma tinyei kiy:
Ak ki asyaach kirwoogetap ineendet ne ki ma angen.
17Ak ki airii tagilgiligap piik che ma po iman,
ak ang'usu eng' keelyekyik kiit ne kimachei kobar.
18Ki ale anyun, ‘Amechini koonnyu,
ak ates peetuusyekyuk kochang'a ko uu ng'aniek.
19Iwaktoi tigitikyuk kobendi peek,
ak kotebee rewoot temennyu kemout komugul:
20Ta ko leel toroornatennyu ne mita,
ak kileeliti kwangennyu eng' eunnyu.’
21Ki epcha iit piik,
ak koogenis kosiisyo si kobiit kogas katigonutikyuk.
22Kingo kaang'alaal, ko mata kotwek,
Ak ki ibis icheek `ng'aleekyuk.
23Ak ki igeno ko uu ye igeni ropta;
Ak ki iseng'eng'so miising' ko uu ye igeni ropta ne po let.
24King'a ng'erechi icheek, koma iyani,
ak ma kirinda icheek lapkeiyetap togeennyu.
25Ki alewenji ooreenywa, ak atebi aegu kirwoogindet,
ak ameny ko uu laitoryat ne mi lugeet,
Ko uu chiito ne igoigoi che riirtos.”