Ng'alaalet ne tai ne po Bildad
1Ki wol anyun Bildad Suindet kole,
2“Imwae tuguuchuuto kot kotyanit,
ak ko kergei ng'aleeguk ak usoonet ne kiim?
3Tos igunuuri `Kamuktaindet kirwooget?
Anan imaasi Ineendet Ne po Kamuktaet imanda?
4Ngot ko ki koyachi `lagoguk ineendet tengekto,
ko kigonde `ineendet icheek eutap pistoennywa.
5Ngot icheeng' Kamuktaindet eng' kagiiletapkei,
ak isoom Ineendet Ne po Kamuktaet,
6ngot ko ii tiliil ak ko ii litit,
ko ne matiny, ko riibiin iman,
ak koweekyin oldap meng'ooteng'ung'.
7Ak nganda ki ming'in tauneng'ung',
kota kotesaksei miising' kagesuneng'ung'.
8Asaain anyun ale, chigil agobo ibinwek che ki kosiirto,
ak inde kamanuut che kinyoor kwanisyekwak.
9Amu ki po acheek amut ak ma kingen kiy,
amu peetuusyekyok eng' ng'wony ko urwo.
10Tos ma ineetin ak komwaun,
ak komwa ng'aleek che punu kaguiyennywa?
11Tos imuuchi koeet mutwot ama mi nyanyawet?
Tos imuuchi kobiit mutwot ama mi peek?
12Yeta konyaliil ak kotom ketil,
ko korestos ko mares sogo age tugul.
13Uu chooto ortinwek che po `tugul che utye Kamuktaindet;
petei kamang'unetap chiito ne ma po iman.
14Ng'emaksei kamang'unennyi,
ak uu kamang'unennyi kootap kiproroktet.
15Tiegei koonnyi, ago ma tononi;
namjingei yooto, ago ma tebyei.
16Nyalilitu eng' peetuusyegap asiista,
ak waitoigei mooriikyik koyomu mbareet.
17Taachingei tigitikyik karurugutyetap koik;
keerei komostap koik.
18Ngot keng'em eng' komostanyi,
koeesyo ineendet ak kole, ‘Tom ageerin.’
19Keero, ni ko poiboiyetap ooreennyi,
ak piitos alage eng' ng'wony.
20Keero, ma eesyoi Kamuktaindet chiito ne ititaat,
ama tiyei yaigap yaityo.
21Inyiiti kuting'ung' roryot
ak konyiit kuting'ung' poiboiyet.
22Kilaakyin kalilanet icheeget che wechin;
ama komi emaitap kiptengeginik.”