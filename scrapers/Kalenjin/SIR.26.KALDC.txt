Poiboiyet kobun osotyot ne myee
1Iberuurot manong'otyot ne kasich osotyot ne myee;
tesoksei anyun miising' peetuusyegap sabeennyi.
2Osotyot ne tinyei koonyit ko ipchin poiboiyet manong'otyonnyi;
ak sabei chiichooto kotarei kenyisyekyik eng' kaalyeet.
3Osotyot ne myee ko kaberuret ne oo;
ineendet ko agenge eng' kaberuroik che kigoochin chii ne iywei Kiptaiyat.
4Ngo ma koryo chiichooto anan kibanania, ko yamatkei eng' muguleldanyi,
ak kasarwek tugul komi togeennyi poiboiyet.
5Arageni muguleldanyu agobo tuguuk somok,
ak arageni miising' eng' ne po ang'wan:
Katamseet eng' nganaseet, tuiyetap piik che yaach,
ak kirwoogetap lembech; chu tugul ko yaacheen kosiir meet.
6Ago ye am ng'etkong' osotyot agobo kwony age koegu ng'wanindap muguleldo ak arageneet,
ak kobookyin ng'elyeptanyi chii tugul.
7Osotyot ne ya ko uu chogit ne iimei piich;
keyom ketoret ineendet ko kergei ak kenam melmeldo.
8Osotyot ne pogiti kong'eetu nereegek che eech;
ma unyei ineendet kalilanennyi.
9Keeret ne ichaugei ko ng'wektoi osotyot ne ma po iman;
igoitoigei amu konyekyik che ng'wegisyei.
10Chiilji kong' chepto ne ngelelyo,
ngo ma uu nooto, ko ye kasich kasarta, ko poisyee nooto.
11Riibengei konyekyik che ma tinyei kalilanet,
amekwong' ngot ko yaun ineendet che yaach.
12Ko uu ye yaatei kutinnyi kiprutoiyo ne ame melel,
ak koe pei alak tugul che neegitee ineendet,
ko uu nooto ineendet ne tebyei eng' emait age tugul ne kagiteech,
ak koyaatyi motyennyi kipchabet.
Kaberuuret ne piitune osotyot ne myee
13Osotyot ne myee ko poiboiyetap manong'otyonnyi,
ak utotyennyi ko igoochin manong'otyonnyi koek ne kiim.
14Osotyot ne ng'alaali che ng'ering' ko konunotyot kobun Kiptaiyat,
ak ma mi kamanuutyennyi kosiir riibennyi pogei.
15Ostyot ne riibegei ko tesyin `chamyet chamyet,
ak ma mi kiit ne kirogendoisye ne kegere kamanuut ne po atebeennyi ne myee.
16Ko uu asiista ne charunee parak ne po Kiptaiyat,
ko uu nooto korooronindap osotyot eng' koonyi ne tetat komyee.
17Ko uu tait ne lalei eng' kioto tiliil tononee,
ko uu nooto korooronindap togeet eng' poorto ne karaaran.
18Ko uu lumeiywegap thahabu eng' ole tononee chooto po fedha,
ko uu nooto keelyek che ki kiyai komyee ak kotononee ole kityektoe.
Ng'aleegap arageneet
19Mi tuguuk aeng'u che ibu arageneet, ak amu agobo ne po somok konaman nereegek:
kiplugotyon ne kaek kibanania,
piik che ng'oomen che kisasei,
ak chii ne po imanda ne kaweek let koyai tengek.
Kerei kong' `Kiptaiyat ineendet eng' rotwetap chok.
20Uui eng' chii ne yaei mung'areet koma yai ne ya,
anan ne aldaisyoti koma nam lelutyet ne po yaityo.