Ng'alaalet ne po let ne po Eliphas
1Kowol anyun Eliphas Temanindet kole,
2 tos imuuchi chii kotoret Kamuktaindet?
Toretigei iman ineendet ne ng'oom.
3Tos poiboitu Ineendet Ne po Kamuktaet ngeele ii po iman?
Anan tos nyooru ineendet kelunet amu iyae ortinweguk koek che ititaatiin?
4Tos kerin kong' amu kaiyweisyet ne iywei ineendet,
kot obe tuwai kirwooget?
5Tos ma oo tengektong'ung'?
Ama tinyei tengekwogiguk ole igeesunegei.
6Amu ki iyasyechi puch ne otupche,
ak ireegune ngoroikwak che mi aach ngor.
7Ki ma inage peek ne kang'et,
ak ki imelel amitwogik ne amei rubeet.
8Ago ki po emet chiito ne nyigan;
Ak ki meny olooto chiito ne tinyei teegisto.
9Ki ioon mosoogik koba ak euut puch,
ak kigeiri eunegap che ma tinyei kwanisyek.
10Kayiemin anyun mestonok,
ak inyaliilin kaiyweisyet ne kacheein.
11Anan mesundeito, kot koma imuuchi igeerte.
Ak komaluuchin chaang'indap peek.
12Tos ma mi Kamuktaindet ole toroor eng' kipsengwet?
Ak keero, toroorindap kecheik, ile, mi parak ne tya!
13Ak imwae ile, Ingen nee Kamuktaindet?
Tos imuuchi korwooch eng' mesundeito ne oo?
14Tuchei ineendet poolik che eecheen, si ma keerto;
Ak wendoti eng' yiemutyetap kipsengwet.
15Isubi ooreet ne po keny
ne kityech piik che yaacheen?
16Che ki king'us kotom kogeskei peetuusyekwak,
che ki kitumda lumeiywekwak ko uu peegap kereruut:
17Che ki leenji Kamuktaindet, Istoeneige;
Ak, Nee ne imuuchi koyaiywech Ineendet Ne po Kamuktaet?
18Ago ki inyiit ineendet kooriikwak tuguuk che myach:
Ago loo eng' anee kirwoogetap kiptengeginik.
19Keerei nooto che po iman, ak koboiboitu;
Ak rorechin icheek che ma tinyei leluut kogengenie:
20Koleen, Kigeisto iman icheek che kileen kogirindech,
ak ki koges maat icheek che kiga ng'et.
21Onaiye anyun ak ineendet ak itebee kaalyeet:
Si konyonjin kiit ne myee.
22Asaain ale, taach ng'atuutyet ne punu kutinnyi,
ak igonoree muguleldang'ung' ng'aleekyik.
23Ngot iweekyigei Ineendet Ne po Kamuktaet, keteechin;
Ngot iiste tengekto kolooit eng' emaisyeguk.
24Ak igonor konoraiguk eng' ng'ung'unyek,
ak igonor thahabu che po Opir eng' koik che po kereruusyek;
25Ak koek Ineendet Ne po Kamuktaet konorweng'ung',
ak koek fedha ne po kamanuutyet ne oo eng' inyee.
26Ibaibaegei anyun Ineendet Ne po Kamuktaet,
Ak inyal Kamuktaindet.
27Isa anyun ineendet ak kogasin:
Ak iyaakte arorutiguk.
28Ing'ate kogeny kiy, ak ki kimitun;
Ak koluuchi lapkeiyet ortinweguk.
29Ye kiwiirchin ng'wony, imwa ile ta ang'eete;
ak kosaru che iming'inegei.
30Saru agot ineendet ne ma po iman:
Ee, kisaru amu tiliilindap euneguk.