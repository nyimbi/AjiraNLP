Pooryosyek ak pororyosyegap kok
1Ye kingo kas pororyosyek kole ko keteech kapkorosuut ak ketabaan kaptisiisyo ko uu eng' tai, ko nereekso kot, 2ak ko ki til keng'em kiwong' iyoteetap Jakobo che ki meng'jindos tugul. Ara ki toi kobar ak kong'em eng' kwenuut ne po piik. 3Ago ki yachi pooryeet Judas iyoteetap Esau eng' Idumea ne mi Akrabatene, amu ki cham kounyegei si kobookyin Israel. Ki ibookyi icheek eng' kimnateet ne oo, ki iming'iin icheek ak koip parunenik. 4Ki ibwaat kora agobo yaityetap weeriigap Baean, che ki cham ko mesteet ak kanagut eng' piik ye ki cham kobookyin icheek eng' ortinwek che eecheen. 5Ki kerchi icheek ineendet ole ki ripseen; ak koyachi icheek lugeet, koyasyo kong'em kowong', ak kobeel eng' maat ole riipseen ak icheek tugul che ki mi yooto. 6Ki landa anyun si kobookyi Amorik, ole kinyoorchi kiboryotinik che kiimeen ak piik che chaang', kobooto Timoteo kandoindennywa. 7Ki ibookyi `Judas icheek eng' lugoosyek che chaang', ak ki kiterteer keng'em eng' tainnyi; ki kibar kowoong' icheek. 8Ki nam kora Jazer ak nganasookyik; yeityo koweek konyo Judea.
Katyaknatetap Yahudigap Galilaya
9Ki ng'eetyo anyun pororyosyek alak eng' Gilead ak kotuiyogei kole si koboryo ak pororyetap Israel che kimeng'iisyei eng' emennywa ak kigatet kobookyi icheek kong'em. Ago kirwoochi ole ki mi kimnateennywa ne po Dathema, 10ak koyokyi Judas ak che tupcho parweet ne ki mwaei koleen, “Kagoyomogei pororyosyek alak kole kobarech. 11Chobegei kobwa ak konam luuitap kimnateet nooto ki kimwee, ak indochin Timoteo kimnateennywa. 12Ara nyo anyun ak isarwech eng' eunekwak, ki kebar che chaang' eng' acheek, 13ak kigebar iyotennyo tugul che ki mi emetap Tob; ki konam punyoot kwonyiikwak ak lagokwak kobooto tuguuk, ak kobar piik che itei olo po eliphuut eng' olooto.”
14Ye kingota kesomani parweet, koit che kiyooktoi alage ko kagogereeris ngoroik, kobunu Galilaya ak ki ip logoiyweek che uu chooto; 15Ki mwa kole kagobaskei piigap Ptolemais ak Tyre ak Sidon, ak Galilaya komugul nooto po pororyosyek alak koleen kobookyi icheek “Si kowong'wech.” 16Ye kingo kas Judas ak piik logoiywechuuto, ko ki kiguur tuiyet ne oo si kotil kiit ne yachin iyotennywa chooto ki mi riirek ak ki ibookyin puunik. 17Ak ki leenji Judas tupchennyi Simion, “Lewen piik ak obe osaru iyoteng'wong' eng' Galilaya; Kibendi anee ak tupchennyu Jonathan Gilead.” 18Ago kimeto Joseph, weeriitap Zekariah, ak Azariah, kandoindetap piik, ak kiboryotinichooto alak eng' Judea si koriip; 19Ak ki igoochi icheek ng'atuutyoni, “Riip indochi pichu, ago meyai pooryeet ak pororyosyek alak agoi keweege.” 20Ak ki king'atyi mureenik eliphuusyek somok Simion si koba Galilaya, ak keng'atyi Judas eliphuusyek sisiit agobo Gilead.
21Ara ki wo anyun Simion Galilaya ak koyai lugoosyek che chaang' koyachi pororyosyek alak, ak ki kiterteer pororyosyek alak eng' tainnyi. 22Ki oon icheek agoi ormariichetap Ptolemais; ki kibar eng' pororyosyek alak olo po eliphuusyek somok, ak ki iseer icheek. 23Yeityo komut pororyetap Judah che po Galilaya ak Arbata, kobooto kwonyiikwak ak lagokwak, ak tuguuk che ki tinyei, ak komut icheek kotokyi Judea eng' poiboiyet ne oo.
Komi Judas ak Jonathan Gilead
24Ki laanda Makabaios ak tupchennyi eng' Jordan ak koba panda ne po peetuusyek somok eng' surkwen. 25Ki tuiye Nabatiik che kitaach icheek eng' chamyet ak komwachi tugul che ki nyoor piikwak eng' Gilead. 26“Ki keger chaang'indonywa eng' Bozrah ak Bosor, eng' Alema ak Kaspho, eng' Maked ak Karnaim” - ki kiimeen ak koechen nganasochuuto - 27“Ak keratin alage eng' nganasook alak che po Gilead; chobegei puunik kobookyi ole mi kinatosyek eng' mutai ak konam ak kobar piik tugul eng' peetuunak.”
28Ak ki welelgei Judas ak lugeennyi ak koweek let eng' ooreetap surkwen koba Bozrah; ak ki nam nganaseet, ak kobar muren age tugul eng' rotweet; yeityo konam tuguuk tugul ak kobeel eng' maat. 29Ki wo eng' yooto eng' kemoi, ak koba agoi ole ki mi kimnateet eng' Dathema. 30Kingo rir emet, kotobendo ak ki iro kwaneet ne oo, ne ki ma koitoksei kolaei ngasisyek ak injinisyek che po pooryeet che kinamee ole mi kimnateet, ak kobookyini pororyetap Judah eng' oriit. 31Ara ki iro Judas kole kagotoigei pooryeet ak kole wendi rireegap nganaseet agoi parak kipsengwet eng' igondisyek ak waagaat eng' tuugeet ne oo, 32ak ki leenji murenigap lugeennyi, “Oyai pooryeet ra oeet piigap oreng'wong'!” 33Ak ki nyo eng' letunnywa eng' kweanik somok, che kiguut igondisyekwak ak koriiryo ko kasak eng' saaet. 34Ak ye kingo nai lugeetap Timoteo kole ki Makabaios, korwochi tainnyi, ak ki igoochi icheek pireet ne oo. Kimeiyo eng' peetuunooto che itei eliphuusyek sisiit eng' icheek.
35Ki tokyigei komosta ne po Maapha, ak koyachi pooryeet ak konam; ak ki par muren age tugul eng' yooto, kong'em tuguuk ak kobeel eng' maat. 36Kong'ete yooto kotestai kwo ak konam Kaspo, Maked, ak Bosor, ak nganasook che po Gilead alak.
37Ye kingo pata tuguuchu, koyum kiboryotinik alak Timoteo ak kobir kambiit eng' ole keregei ak Raphon, eng' komostap pitoniin ne po aineet. 38Ki iyookto Judas segeik koba kosegei kambiit, ak ki ipchi inee logoiywek, “Ki kobwonji komuut inee pororyosyek alage che mi kwenunnyo; kimnateet ne oo kot! 39Ki koal Arabuuk kotareet icheek, ak kageersach eng' aineet pitoniin, chobootiin kobwa ak koyai pooryeet ak inyee.” Ak ki wo Judas kotuiyo ak icheek.
40Ye kingo neegityi Judas ak kiboryotinikyik ole kirote peek, koleenji Timoteo kiptainigap lugeenyi, “Ngot kondoi kolong' komosi kimi, koma koi kimuuch kegirinde, amu ne matiny, ko agoi koterteerech. 41Ago ngot koboor nyogooryeet ak kong'et eng' aineet pitoniin, kebendi kelondoi ole mi ak keterter.” 42Ye kingo neegityi Judas peek che rotei, konde kiptainigap lugeet aino ak kogoochi ng'atuutyoni, “Ma iyanji chii age tugul komanda, ago ngo pa tugul pooryeet.” 43Ak ki indo kwo kolanda ole kimi, ak ki isup lugeet komugul ineendet. Ki kiterteer eng' tainnyi pororyosyek alak, ak ki wiirta kariikwak ak korwochi kapkorosusyegap Karnain. 44Ago ki nam nganaseet ak kobeel kapkorosusyek oriit eng' maat kobooto tugul che ki mi oriit olooto. Ara ki kiluul Karnain; ki ma koi kotononso eng' taitap Judas konyil age.
Keweektogei Jerusalem
45Ak kiituiyo Judas pororyet tugul ne po Israel eng' Gilead, che mengech ak che eecheen, kobooto kwonyiikwak ak lagokwak ak tuguuk, kweanet ne oo, si koba emetap Judah. 46Ara ki pwa koit Ephron. Ni ko ki nganaseet ne ki oo ak kogiim eng' ooreet, ak ki ma imuuchi koba koyem eng' komostap tai anan ko kaataam; ki agoi koba kobun kwenunnyi. 47Ago ki kerchi saang' `piigap nganaseet icheek ak kotegel ormariichok eng' koik.
48Ki iyookyi Judas logoiywechu myach, “Ngebun emeng'wong' si keit emennyo. Ma mi chii ne koyaiywok kiy ne ya; kimandoi kityo eng' keelyek.” Ago ki eesyo koyatyi ineendet. 49Ak ki iyookto Judas kurseet eng' lugeet kole komanda tugul eng' ole ki mi. 50Ara ki manda piigap lugeet, ak kiyachi pooryeet nganaseet peetuunooto komugul ak kemout tugul, ak ki kigoochi konam nganaseet. 51Ki par muren age tugul eng' rotweet, ak kobeel ak kong'em nganaseet. Ak ki pun nganaseet kween eng' paragutap muuswek.
52Ak ki mandae Jordan agoi keeweet koma it Beth-shan. 53Ki testai Judas ko kiil piik che ki mi let ak ko kiiloot piik agoi koit emetap Judah. 54Ak ki pa kotogosta parak agoi tulweetap Zion eng' poiboiyet ak keljiinet, ak kogoito ka kachinoik che kibeelei, amu ki week icheek eng' riipseet; ma mi agenge eng' icheek ne kime.
Keterteri Joseph ak Azariah
55Ak ye ki mi Judas ak Jonathan Gilead ak komi tupchennywa Simion Galilaya taitap Ptolemais, 56ko kas Joseph weeriitap Zekariah, ak Azariah, ak kandoigap lugoosyek, agobo nyiganatetap yautikwak ak agobo pooryeetap nyiganateet ne ki yai. 57Ara ki mwa kole, “Ongeyochigei ak icheek kaina; ongebe keyochi pooryeet pororyosyek alak che mi kwenunnyo.” 58Ak ki igoito ng'atuutik kogoochi piik che ki mi ak icheek ak koba kobookyi Jamnia. 59Ki mong' Gorgia ak piikyik si kotuiyo eng' pooryeet. 60Ak ki kiterteer kemanda Joseph ak Azariah, ak keyonaat agoi kiwatosyegap Judea; ak ki pek chaang'indap pororyetap Israel che itei eliphuusyek aeng' eng' peetuunooto. 61Ko uu nooto ko kinyoor pireet piik amu, kobwaati koyai yautyet ne oo, koma kas it Judas ak tupchosyekyik. 62Ago ki ma ko salu icheek koorigap piik che ki kigoochi kobun katyagnatetap Israel.
63Ki kitoroor murenet Judas ak tupchosyekyik eng' Israel ak eng' pororyosyek alak, eng' uitugul ole ki kasak kainaikwak. 64Ki iyumjigei piik ak koloos icheek.
Katerteerisyet eng' Hebron ak eng' Philistia
65Ak yeityo, koba komanda Judas ak tupchosyekyik ak koboryo ak piigap ooreetap Esau eng' emetap murot tai. Ki kwer Hebron ak meng'otosyekyik ak kobut koluul kimnatosyekyik ak kobeel oldap riipsosyekyik eng' komoswek tugul. 66Yeityo ko ki manda ak kotokyigei emetap Philistiik, ak komandae Marisa. 67Ki pek eng' peetuunooto tisiik che ki machei koyai yautigap nyiganateet, amu ki pa ak koyai pooryeet eng' perberyo. 68Ki week Judas kotokyigei komosta ne po Azoto eng' emet ne po Philistiik; ki put koiri kapkorosusyekwak, ak kobeel kanamonigap kamuktaikwak eng' maat; ki ng'em nganasook ak koweektagei emetap Judah.