Saaei `Israel kanamonik ak nyooru pireet
1Kuut iryageet. Nyoonji kootap Kamuktaindet ne Toroor ko uu kipsiichit: amu ki kobistoe icheek kayomisennyu, ak kongelelji ng'atuutikyuk. 2Tuun riirchino kole, kamuktaindennyu, kingenin acheek Israel. 3Ki kometa Israel kiit ne ki myee: isubi puunyoot ineendet. 4Ki konde laitorinik, ago ma teebena; kigonde pounik ama anai: kiyachigei kanamonik eng' fedhaisyekwak ak eng' thahabusyekwak si kobiit keisto. 5Ki kometo moitang'ung', ee Samaria, kagolaany parak nereegekyuk agobo icheek: tyanitu si koek piik che ma tinyei tengek? 6Amu ki punu niito Israel; kiyaei musogindet, ama Kamuktaindet: ee, kitonatoni moitap Samaria. 7Amu koolei usoonet, ak kesei kipchurchuryet: ma tinyei peek che tonondos; ma iitos itigap peek; ngot koiiyo, koamei kipsagarek kotarei.
8Ki kelugui Israel: mi icheek nguno kwenutap pororyosyek ko uu tereet ne ma kotilei kiy. 9Amu kitogosta koba Assyria, ko uu sigiryet ne po timiin ne mi ineegei: ki al Ephraim chamanik. 10Ee, agot nganda alei eng' pororyosyek, ayumi anyun icheek; ak kotoi kong'ering'itu amu nyigiisindap lautyet ne ki igoochi icheek `laitorinik ak pounik.
11Amu ki kotes Ephraim kapkorosusyek si koyae tengekto, ki koek kapkorosusyechooto tengek eng' ineendet. 12Agot nda asirchini ineendet ng'atuutikyuk eng' kaneetisyosyek eliphuusyek taman, kiiti chooto keele tugun che ma nootin. 13Ye enyei icheek tiseiywegap kagoochinoikyuk, kogoitoi panyeek ak koamei; ago mataachei Kamuktaindet ne Toroor chooto: ibwaati anyun ineendet tengektonywa, ak koiityi pireet amu tengekwogikwak; weekyingei Misiri. 14Amu kigoutye Israel Yaindennyi, ak koteech kooriigap laitorinik; ak ki kotes Judah nganasook che ng'ootaatiin: ago ayookyini maat nganasookyik, ak kobeel irimoikyik.