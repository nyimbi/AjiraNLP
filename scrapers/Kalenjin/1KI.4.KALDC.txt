Pounik che toreti laitornatetap Solomon
1Ki Laitoryat Solomon ne ki pou Israel tugul, 2ak chu ko ki pounik che ki tinyei ineendet: Azariah, weeriitap Zadok ko kitisiindet. 3Eliorep ak Ahija weeriigap Shisha ko ki Siriik; Jehoshaphat weeriitap Ahilud ko ki siriindetap tuguuk che piitu. 4Ki pou lugeet Benaiah weeriitap Jehoiada; Zadok ak Abiathar ko kitisiik. 5Azariah weeriitap Nathan, ko ki pou kiptainik; tisiindet Zabud weeriitap Nathan, ko ki ek ineendet chorweetap laitoryat. 6Ki pou Ahishar kootap laitoryat; ak ki pou Adoniram weeriitap Abda aisuruut.
7Ki tinyei Solomon kiptainik taman ak aeng' che ki pou Israel tugul, che ki ipchin laitoryat amitwogik kobooto koonnyi. Ki king'at koip chii age tugul amitwogik eng' arawet eng' kenyiit. 8Chu kainaikwak: Ben-Hur, eng' emetap tuloonoogap Ephraim. 9Ben-Deker, eng' Makaz, Saalbim, Beth-shemesh ak Elon-beth-hanam. 10Ben-Hesed, eng' Arubboth; ki nenyi Soko, ak emet tugul ne po Hepher. 11Ben-Abinadab, eng' Napat-dor tugul; ki itun Tapat cheptap Solomon. 12Baanah weeriitap Ahilud, eng' Taanak ak Megiddo, Beth-shean tugul ne neegitee Zarethan, ne mi atebweetap Jezreel, kobooch Beth-shean agoi Abel-meolah, kot koit pitetap Jokmeam. 13Ben-Geber, eng' Ramoth-gilead; ki chechiik nganasoogap Jair weeriitap Manasseh, che miitei Gilead; ki nenyi agine kooretap Argob, ne mi Bashan, nganasook che eecheen tamanwogik lo che tinyei irimoik ak temeleiywegap sugunonik. 14Ainadap weeriitap Ido, eng' Mahanaim. 15Ahimaaz, eng' Naphtali; ki itun agine Basemath cheptap Solomon. 16Baanah weeriitap Hushi eng' Asher ak Bealoth. 17Jehoshaphat weeriitap Paruah, eng' Issakar. 18Shimei weeriitap Elah, eng' Benjamin. 19Geber weeriitap Uri, eng' emetap Gilead, kooretap Sihon laitoryatap Amorik ak ne po Og laitoryatap Bashan; ak ki kiptaiyat ineegei ne ki mi emonooto.
Laitornatetap Solomon ne kitagunoot
20Ki chaang' Judah ak Israel, ko uu ng'aniek che mi nyanjet eng' chaang'indo, ki amisyei icheek ak koeisei ak koboiboegei. 21 Ki laitorane Solomon laitornatosyek tugul kobooch aineet agoi emetap Philistik, agoi kiwotetap Misiri. Ki ibu kagoochinoik, ak kootei Solomon eng' peetuusyek tugul che po sabeennyi.
22Ak amitwogigap Solomon che po peetuut agenge ko ki keruutik pogol lo che po peek che ng'ootiin che tambulul che po nganuuk, ak keruutik eliphuut agenge pogol ang'wan che po peek che ng'ootiin; 23eiik taman che akwaen, eiik tiptem che kigetune akwotisyek, keechiirek pogol, koma pooto teweretinik, cheptirgichik, tyong'ik che uu chemnyogosonik ak ngogaik che akwaen. 24Amu ki pou kooret tugul ne po aineet Yufrets, Tiphsah agoi Gaza, kiboi laitorinik tugul che mi aineet komosi. Ki chamdos ak piik che ki mi komoswekyik tugul. 25Ki meng'iis Judah ak Israel eng' chametapkei, ki tebee chii tugul kelutap keetinnyi ne po sabibuk, ak mogoywennyi, kobooch Dan agoi Beer-sheba, eng' peetuusyek tugul che po Solomon. 26 Ki tinyei Solomon kooriik eliphuusyek artam che po paraisisyegap kariisyekyik, piik eliphuusyek taman ak aeng' che ketei paraisisyek. 27Ki ipchi `kiptainichooto Laitoryat Solomon amitwogik, kobooto tugul che ki amisye meesetap Laitoryat Solomon, ki ipchi chii tugul eng' arawennyi; ma kany korarchi kiy. 28Ki ipchi baale ak icheek ak mobeek che po paraisisyek ak tyong'ik che chepcheben koip kobwa ole mi kiptainik, chii tugul ko uu ye ki king'at.
29Ki igoochi `Kamuktaindet Solomon utaatyet, naet ne oo miising' ak kaguiyet ko uu ng'aniek che mi ngeguutap nyanjet. 30Ki siir utaatyetap Solomon ng'omnatetap piik tugul che po kong'asiis, ak ng'omnateet tugul ne po Misiri. 31 Amu king'oom kosiir piik tugul; kosiir Ethan Ezraindet, Herman, Chalkol, Darda, weeriitap Mahol. Ki yom tagunatennyi pororyosyek tugul che kiga yiem ineendet. 32 Ki toi ineendet kalewenaik eliphuusyek somok ak tyenwogikyik eliphuut ak muut. 33Ki ng'alaal agobo keetiik, kobooch taragonik che mi Lebanon agoi husop che piitos eng' inaatut. Ki ng'alaal kogeny agobo tyong'ik, toriitik, tuguuk che ichuutegei ng'wony ak njireenik. 34Ki pwa piik eng' pororyosyek tugul kogas utaatyetap Solomon, kobun kaplaitorinik tugul che po ng'wony, che kiga kas agobo ng'omnatennyi.