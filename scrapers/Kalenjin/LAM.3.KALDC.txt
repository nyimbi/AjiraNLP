Rireenetap Kamuktaindet
1Aa chiito ne ki ageer nyalilda
eng' nereegek che po kirokto ne po Kamuktaindet.
2Ki kondoiywo ak kogeno
awendotee mesundeito ama lapkeiyet.
3Iman kiitocha eunnyi,
konyil ak konyil, peetuut komugul.
4Ki koyai poortanyu
ak iriryondennyu koosegitu;
kigoiri kawekyuk.
5Kigong'ota kogirindaa
ak koyiemena ng'wanindo ak nyalilda.
6Kigogoono atebee mesundeito,
ko uu che ki kobek keny.
7Kigong'ota kot koma amuuchi achilil;
kigoganapcha nyororosyek che nyigiisen.
8Ee, nga ariire ak aguursei agobo toreteet,
kogerchin saang' saaennyu.
9Kigong'ote ortinwekyuk koik che ki kiwai,
kigogunuur ortinwekyuk.
10Uu ineendet magalaluut ne sapchino,
uu ng'etundo eng' komoswek che ung'ootiin.
11Ki komaas ortinwekyuk ak kotonatona;
ki koyaa aek chii ne mi ineegei.
12Ki koriich kwangennyi ak kondea aek
kiit ne kimwogei.
13Ki komwogo kochut suennyu
kipchabonigap motyennyi.
14Ki aegu ne rorechin piik tugul;
ak aegu tyendanywa peet komugul.
15Kigonyiita ng'wanindo,
kigogoono abogit ng'wonet.
16Ki koirie kelekyuk kibargoinik,
ki kotugeno oreek.
17Ki iste saboondanyu kolooit eng' kaalyeet;
ki autye ale poiboiyo ko nee.
18Ara ki amwa ale kagolus kimnateennyu,
kobooto tugul che kiga amang'u eng' Kamuktaindet ne Toroor.
19Kabwaatetap nyalildanyu ak ombenateet,
ng'wonet ak kipsegetetyet.
20Ibwaati saboondanyu chooto kotugul,
ak kong'uruuksei eng' oriitinnyu.
21Ago abwaati niito,
ak ko uu nooto atinye anyun kamang'unet ale:
22Ki rireenosyegap Kamuktaindet ne Toroor kityo si ma kigeswech,
amu mararu rireenosyekyik.
23Leelachen rireenosyekyik karonet age tugul;
oo imandang'ung'.
24“Kamuktaindet ne Toroor ko kebebertanyu,
amang'u ineendet anyun amu nooto.”
Mwaei saboondanyu.
25Myee Kamuktaindet ne Toroor
eng' icheeget che igeni ineendet,
eng' saboondo ne cheeng'ei ineendet.
26Myee eng' chii komong' ak kogen eng' muitaet
yetunetap Kamuktaindet ne Toroor.
27Myee eng' chii kogesen chogit
eng' peetuusyegap ming'inatennyi.
28Ingotep ineegei ak kosiis,
amu kigesenji `Kamuktaindet ne Toroor ineendet.
29Ingotoore kutinnyi temburyek;
tamangap kobiit kamang'unet.
30Ingogoochi matandanyi ineendet ne irabaachi;
ak inginyiit ineendet chotisyet.
31Amu ma timdoi Kiptaiyat agoi.
32Agot nga kon arageneet,
kota koriiree ko uu chaang'indap rireenosyekyik.
33Amu ma kwetyin koibu nyalilda,
anan kogoochi arageneet weeriigap piik.
34Ye kityechatyechi kimonjororinik tugul che po ng'wony;
35ye kimaase chii imaninnyi
eng' taitap Ineendet Ne Toroor Miising',
36anan kibeet chii eng' imandanyi,
tos ma keerei Kiptaiyat chooto?
37Ng'oo ineendet ne mwaei ak kosulda kioto,
ng'oo ne ng'atei kioto ngo ma Kiptaiyat?
38Tos ma mang'une kutitap Ineendet Ne Toroor Miising'
yaityet ak myeeindo?
39Amu nee anyun si kong'unyng'uny chiito,
chiito ne kagibir agobo tengekwogikyik?
40Ongisyach ak ketyem ortinwekyok,
si keeweekyigei kogeny Kamuktaindet ne Toroor.
41Ongetokyi mugulelwekyok kobooto eunekyok
Kamuktaindet ne mi kipsengwet.
42Ki kibistoe ak ki kingelelse;
ak tomo inyoiywech kaat.
43Ki itugegei nereegek ak ioonatech;
ki ibarisye ama iriiree.
44Ki itugegei pooldet,
si ma mang'une saautikyok kobwa ole imi.
45Ki iyaech keige tugun che kibuktoi kelaktoi ak pusagaryek
tugun che ma kiy eng' pororyosyek.
46Ki koyatyech kutusweekwak puunikyok tugul.
47Kabwanjech kaiyweisyet ak pichiindo,
ng'emet ak ng'emisyet.
48Rootei peekyuk po kong' ko uu ainoosyek,
amu ng'emisyetap piikyuk.
49Isururtoe peek konyekyuk che ma siisei,
ama tinyei kamuung'et,
50agoi kogeer Kamuktaindet ne Toroor,
kogeer eng' kipsengwet.
51Iimi `konyekyuk saboondanyu
eng' tuguuk che kiityi tiibiik tugul che po nganasennyu.
52Kigoona icheek ko uu toriit,
chooto ko puunikyuk che ki oona puch.
53Ki koisto saboondanyu eng' keriinget,
ak ki wiirena koik.
54Rootei peek kosiirei metinnyu;
ki aleen, “Kagigeswa.”
55Ki aguur kaineng'ung', ee Kamuktaindet ne Toroor,
ami keriinget ne loo miising'.
56Ki igas kutinnyu:
“Ametiim itiiguk ye ariirchin
agobo toreteet, ago koono kagaigaet!”
57Ki iriigu eng' peetuut ne ki aguurin:
ki imwa ile, “Meiywei!”
58Ki itononji ng'aleegap muguleldanyu, ee Kiptaiyat;
ki ityaach saboondanyu.
59Ki igeer kanyalilenyu
ee Kamuktaindet ne Toroor,
ibesyeiwo kirwoogennyu;
60Ki igeer yaaktaennywa tugul ne po mugetuut
ak chobutikwak tugul che ki chop agobo anee.
61Ki igas inyee chotisyennywa, ee Kamuktaindet ne Toroor,
ak chobutikwak tugul che ki chop agobo anee;
62Ki igas kutusweegap icheek che king'eetya
ak kabwaatutikwak che ibwaati agobo anee peetuut komugul.
63Ye tebyei ng'wony icheek ak ko ng'eetos,
aa tyendanywa.
64Iyaaktochini ng'wony icheek, ee Kamuktaindet ne Toroor,
ko uu poisyonigap eunekwak.
65Igoochini mugulelwekwak kouegitu,
igoochini icheek chubeng'ung'.
66Ioonati icheek eng' nereegek,
ak ing'em icheek
koistoegei kurereetap kipsengwet
ne po Kamuktaindet ne Toroor.