Kotuni `Boaz Ruth
1Kingo togosta Boaz kwo ormariichetap nganaseet ak kotep ng'wony eng' yooto, ko ki nyo kobun yooto chiichooto po ooreet ne neegit nooto ki mwaei Boaz. Ak ki leenji, “Nyoo yu ornyo, ak itep ng'wony.” Ki wo anyun chiichooto ak kotep ng'wony. 2Ki kuur `Boaz poisyek taman che po nganaseet ak koleenji, “Obuur eng' yu.” Kobuur anyun icheek. 3Ki leenji anyun `Boaz chiitap ooreet ne neegit, “Aldoi Naomi ne ki koweek eng' emetap Moab kooret ne ki po tupchennyo Elimelek. 4Koabwaat amwaun ale ial koronooto eng' taitap pichu ibuuri eng' yu, ak eng' taitap poisyegap piikyuk. Ngot imach ityaach, ityaach; ago ngot ko memach ityaach, imwaiwo si anai. Amu ma mi age ne ityaachi kobatenen; ak arubin.” Ak ki wol kole, “Atyachi.”
5Ki testai kole Boaz, “Eng' peetuut ne ialeen koronooto Naomi, ko ialeen Ruth chemoabindet agine, osotyotap ne ki kome, si kobiit ilaalji maat ne ki kome eng' porotennyi.”
6Ki le chiichooto po ooreet ne neegit, “Ma muuchi atyakyigei, ngayai ko uu nooto amuuch ang'em porotennyu. Ip imandap katyaget ne kata atyachi kobunjiin; amu ma muuchi atyach.” 7 Ki uu ni piteet ne ki mi Israel agobo katyaget ak agobo waleet: si ki kimiit kayanjinet, ko ki icheru chiito kweiyondennyi ak kogoochi chiitap kokwennyi. Ki piteetap paornateet eng' Israel nooto.
8Koleenji anyun `Boaz chiichooto po ooreet ne neegit, “Aljigei.” Ak ki icher kweiyondennyi. 9Ki leenji `Boaz poisyek ak piik tugul, “Oo paorinik ra, ole kaal eng' eutap Naomi, tuguuk tugul che ki po Elimelek, ak tuguuk tugul che ki po Kilion ak che ki po Malon. 10 Kogeny, ko kaal Ruth chemoabindet ne ki osotyotap Malon, koek osotyonnyu, si kobiit alaalji maat eng' porotennyi ineendet ne kime, si ma pet kainennyi eng' tupchosyekyik ak eng' kurgeetap oldanyi. Oo paorinik rani.”
11 Ki le anyun piik tugul che ki mi ormariichet kobooto poisyek, “Ki paorinik. Ingoyai Kamuktaindet ne Toroor kwondo ne kanyo koong'ung' koigei Rael ak Leah, chooto aeng' che ki teech kootap Israel. Iegu ne nyolu eng' Ephratah ak iegu ne tagunoot eng' Bethlehem. 12 Ak eng' kesweek che tuun koonin Kamuktaindet ne Toroor eng' kwonyi, ko ingogergeit koong'ung' ak kootap Peres ne ki sikyi `Tamar Judah.”
Sigetap lakweet
13Ki imut anyun `Boaz Ruth ak ki ek osotyonnyi. Ki ituiyogei ak ineendet ak ki igoochi Kamuktaindet ne Toroor komanach, ak kosich weeriit. 14Ki leenji `kwonyiik Naomi, “Iberuurot Kamuktaindet ne Toroor, ne ma pagakten eng' peetuuni ametinye chiitap ooreet ne neegit koalin. Ingotook kainennyi eng' Israel! 15Egu ineendet ne weegun saboondang'ung' ak koek ne riibin eng' osindang'ung'; amu osotyotap weeriing'ung', ne chamin, ne kaigai eng' inyee kosiir weeriik tisap, ko kasich lakweet.” 16Ki nam `Naomi lakweet ak kotiny eng' tegeennyi, ak ki ek ineendet cheplakwet.
17Ki toochi kainet kwonyiigap kokwet, kole, “Kogesikyi Naomi weeriit.” Ki kuure kainennyi Obed. Ineendet kwandap Jesse, kwandap Daudi.
18Chu anyun ko ortinwegap Peres: ki sich `Peres Hesron, 19kosich `Hesron Ram ak kosich `Ram Aminadab, 20ki sich `Aminadab Nason, kosich `Nason Salmon, 21ki sich `Salmon Boaz, kosich `Boaz Obed, 22ki sich `Obed Jesse ak kosich Jesse Daudi.