1Age tugul ne tinyei laamitap ooreet ko agoi komurwonit,
ak age tugul ne namegei ak chii ne menotyo ko agoi ko kergeitu tuwai.
2Mat isut nyigiisindo ne oo kosiir kimnateng'ung',
anan onamgei ak ne kiim kosiirin ak ne mogoryo kosiirin.
3Yaei ne ya chii ne mogoryo, ak ko tesyi agot chubisyo;
ngo yai leeluut ne panan, ko agoi kosoom nyoetap kaat.
4Rebenen tuguuk mogoryon ko tee ko nyoorunee keljinet,
ago ngot imakyinigei toreto ko metee inee.
5Ngot itinyei kiy ne neng'ung' ko tebyei kobooten,
amei mogornateng'ung' ama ililani.
6Ye magenen kiy ko ng'aaliin,
ak konyiim ak ko cheerenen ng'al;
ng'alaalun eng' mutyonet ak kole, “Nee ne imachei?”
7Koonin ililan amu amitwogikyik,
agoi ko kagoamenen tuguuk konyil aeng' anan ko somok,
ak eng' let ko rorechin.
Ngot ko keerin peetuusyo alak ko wendi ko siirtaenen,
ak ko lilich met agobo inyee.
8Riipkei si ma kibeetin
ak ki teweerin ye iboiboenjini igoorweguk.
9Ye kuurin chii ne taagunot, iriipkei,
ak wendi koguurin konyil ak konyil.
10Amewe tai eng' ineendet, imuuch keonin;
ametonone ye loo, imuuch keutyenen.
11Ametyem ile oaechine ak ineendet,
anan iyan ng'alaalutikyik eng' kooindo
amu tyemenen ng'alaalet ne kooi,
ak ye nyiimei ko keerin ko chigilin.
12Piik che ma riibei ng'aleeguk che po ung'oot ko icheeget che kolgol;
imuuch kong'emin anan kotoorchin korgoreet.
13Riip ung'ootiguk ak iriipkei,
amu iwendoti imi ng'oiyondit.
15Chamei yautyo age tugul yautyo ne kergei,
ak chii ko chamei chiinyi.
16Tugul che saptos ko pendoti ak che kergei,
ak riikyindos piik che kergei icheegei.
17Tinyei yamdao nee suiyot ak aarwetap keechiir?
Ma mi yamdao ne tinyei kiptengekyot ak ne iywei Kamuktaindet,
18Ting'egei kalya nee kimageetyet ak seset?
Nee kalya ne yamdai mogoryot ak kibananiat?
19Amitwogigap ng'etuunyik sigiroigap timiin;
uu nooto, ame `mogorek kibananook.
20Wechei kiplaskeinik kaming'inetapkei,
uu nooto, wechei `mogoryot kibananiat.
21Ye mache kobutee ng'al mogoryot, ko nyooru inee toreteet eng' choronok,
ago ye ibut kibananiat, ko toortai agot choronok.
22Ngot ko lel mogoryot, ko chaang' che machei kotoret;
ye ng'alaal agot che yaach, kolititi icheek ng'aleechooto.
Ngo lel kibananiat, ko ng'alaali icheek koya agobo ineendet,
agot ngo mwa che po utaatyet, koma kasyin chii.
23Ng'alaali mogoryot ak ep iit piik tugul,
ilaasu icheek ng'aleechooto koityi poolik.
Ng'alaali chii ne panan ak komwa icheek kole, “Ng'oo chiichi?”
Ak ngot ko chabaita inee, ko agoi ko toorta `icheek inee koit ng'wony.
24Korooron mogornatosyek ngot koma mi tengek;
pananda ko ya kityo eng' ole keertoi che ma iywei Kamuktaindet.
25Muguleldo ko pooru ole ii uu eng' saang',
ngo agobo myeein anan yaityo.
26Kaboorunetap muguleldo ne po poiboiyo ko togeet ne lapkei,
ago ketai kalewenaik komachei kabwaatet ne kiim.