Matathias ak weeriikyik
1Ki wo eng' peetuusyechooto Matathias weeriitap Johana weeriitap Simion, tisiindet ne ki salu ooreetap Joarip, ne ki ng'etee Jerusalem ak komeny Medein. 2Ki tinyei inee weeriik muut, Johana ne ki kiguurtoe Gaddi, 3Simion ne kiguure Thassi, 4Judas ne kiguure Makabaios, 5Eleazar ne kiguure Avaran, ak Jonathan ne kiguure Aphus. 6Ki iro teweernatosyek che ki kiyai eng' Judah ak Jerusalem, 7ak kole,
“Pwo! Kilya si kesicho si ageer yaityoni,
ng'emetap piikyuk, ng'emetap nganaseet ne tiliil,
ak ameny olooto ye ki ngegoochin puunik,
kegoochin ole-tiliil punootik?
8Kagoigei hekaluunnyi chii ne ma tinyei teegis;
9ka keip tuguukyik che po kamanuut koba luulenateet.
Ko kebar lagokyik eng' ortinwek,
ko kebaree parnotikwak rotwetap chok ne po puunyoot.
10Ngoro pororyet ne ma indi meng'ootennyi
ama nam parunenikyik?
11Ka keistoe ineendet lelestanyi;
ma kotyagat, kagoek mutworiin.
12Ak keero, oldanyo ne tiliil, karaaranindanyo,
ak kagoek puch liilindanyo;
kagomurwon pororyosyek alage.
13Amu nee si keta kesapche?”
14Ki kereer ngoroikwak `Matathias ak weeriikyik, ak kolaach ngoroigap kuniok, ak koriiryo kot.
Keesyoi saaetap kanamonik
15Ki pwa kiptainigap kap laitoryat chooto ki keerei kole ka kigimit eesyoetap saaet eng' nganaseet ne po Modein si koyai icheek kogoito tiseiywot. 16Ki pwanji icheek `chaang'indo kobun Israel ak ki kimut Matathias ak weeriikyik. 17Ak ki ng'alaalji kiboitinigap kap laitoryat Matathias ko uu ni: “Ii kandoin, ne teegisoot ak ko ii oo eng' nganasani, ak itinye toreteet kobun weeriik ak tupchosyek. 18Ara egu anyun ne tai inyoo ak iyai kiit ne kang'at laitoryat, ko uu ye koyai piik che po pororyosyek alak ak piigap Judah ak icheek che ki ng'et eng' Jerusalem. Ngo yai, keityin inyee ak weeriiguk oegu choronogap laitoryat ak keteegisook inyee ak weeriiguk eng' konunotyot ne po fedha ak thahabu kobooto konunoik alak che chaang'.”
19Ago ki wol Matathias ak komwa eng' tuugeet ne oo kole: “Agot nda teegisi laitoryat `pororyosyek tugul che meng'iisyei eng' laitornatennyi, ak kolewen koriip ng'atuutyennyi, ak kometo age tugul saautigap aguiywogikwak, 20ketesetai anee ak weeriikyuk kobooto tupchosyekyuk kemeng'iisye kosupkei ak kayasyoetap aguiywogikyok. 21Ngo loiit eng' acheek eesyoetap kasubeet ne po ng'atuutyet ak tetuutigap atebosyek. 22Ma kigase iit logoiywegap laitoryat kole kemete saaennyo eng' eutap tai anan ko ne po kaataam.”
23Ye kingo kagotar kong'alaali ng'aleechuuto, kobiit Yahudyot agenge ne kinyo kogoito tiseiywot eng' kapkorosutap Modein, ko uu ng'atetap laitoryat. 24Ye kingo keer Matathias niito, konereech kot ak kolong' muguleldonyi. Ki potan eng' nereegek ak ko labat kwo kobarchi ineendet kapkorosuut parak. 25Ki par kora kiboityotap kap laitoryat nooto ki igikyin icheek kogoito tiseiywek ak kobut koluul kapkorosuut. 26 Ki iboor chameet ne oo agobo ng'atuutyet, ko uu ole ki yachindo `Phinehas Zimri weeriitap Salu.
27Ki ng'alaalji `Matathias piik eng' nganaseet eng' tuugeet ne po parak, koleen: “Ngo ng'eet chii age tugul ne tinye chameet ne oo agobo ng'atuutyet ak kogoochin kasubeet kayomiset ak kosubwo!” 28Ki ng'eet anyun inee ak weeriikyik ak komweiso komwechi tuloonook ak kometo tuguuk tugul che ki tinyei eng' nganaseet.
29Eng' kasarata, ko ki ng'eetyo icheek che ki cheeng'ei imanda agobo kayanet ak koba surkwen ak komeny olooto, 30icheek, weeriikwak, kwonyiikwak ak kiyagiikwak, amu ki chang'achi icheek kaimutik. 31Ak ki kimwachi kiboitinigap laitoryat ak kiboryotinik che ki mi Jerusalem nganaseetap Daudi, keleenji kagomweiso icheeget che ko ingeleljin ng'atuutyetap laitoryat ak kounygei eng' surkwen. 32 Ki isup `icheek lugeet ne oo ak kosiirtoe icheek; ki pir kambi eng' ole itoorchingei ak icheek ak kotet koboryo ak icheek eng' peetuutap sabato. 33Ki leenji icheek, “Ngo yam chuuto! Omong'u saang' ak oyai ko uu ng'atuutyetap laitoryat, si osapche.” 34Ago ki wol icheek kole, “Ma ki mong'u saang' anan keyai ko uu ye machei laitoryat ak kiteweer anyun peetuutap sabato.” 35Ara ko matyanit ko ki ibookyi `puunyoot icheek. 36Ago ki ma wolji icheek anan ko wiiree koi icheek anan koger ole kiunyengei, 37amu ki le icheek, “Ngebegu acheek tugul koma ki tinyei leluut; ko paoryani kipsengwet ak ng'wony kole obarech puch.” 38Ara ki ibookyi icheek eng' peetuutap sabato, ak ki meyo kobooto kwonyiikwak ak lagok ak kiyagiik ak kiek piik eliphuut.
39Ye kingo nai Matathias ak choronokyik agobo niito, koriiryo miising' agobo icheek. 40Ak ki mwachi icheek tugul piikwak koleenji: “Ngot keyai acheek ko uu ye koyai tilyonutikyok ak keeesye kebargei ak piichu po pororyosyek alak agobo sabeennyo ak agobo ng'atuutikyok, ko agoi kobarech kowong'wech eng' ng'wony.” 41Ak ki til ko uu ni eng' peetuunooto: “Ongebargei ak age tugul ne ibookyinech eng' peetuutap sabato; amat ogany kemeiye acheek tugul ko uu tupchosyekyok che ki meyo eng' ole kiunyegei.”
Weektaetap kabookyinet
42Ak eng' yooto, konyoor kasubeet kobun kweanetap Hasidik, kiboryotinik che kiimeen kobun Israel, che ki igoitogei eng' chameet agobo ng'atuutyet. 43Ak icheek tugul che ki mween kaimutikwak ko ki igoochi kasubeet icheek ak kogoochi icheek toretet ne oo. 44Ki tet kweanetap lugeet, ak kobookyi kobar kiptengeginik eng' nereegekwak ak che ki ingeleldoos eng' nereegek; ak icheek che ki ng'et ko ki mwechi pororyosyek alak si konyoor kaalyeet. 45Ak ki pendat Matathias ak choronokyik ak koluuloot kapkorosusyek; 46Ak kiyatita ng'etiik tugul che ki tomo keyatita che kinyoor komi oriit ne po kiwatosyegap Israel. 47Ki oonat `icheeget ngelelik, ak ki iberuurok poisyet eng' eunekwak. 48Ki sar ng'atuutyet komong' eng' eunegap pororyosyek alak ak laitorinik, ak ma igoochi kiptengekyon konyoor kimnon.
Ng'aleegap Matathias che po let
49Kingo keer Matathias kole kariik anyun peetuusyek kome, ko ki leenji weeriikyik: “Kagogimiit ngelelnateet ak sasisyet; kagoit kasarta ne po ng'emisyet ak nereegek che eechen. 50Ara anyun lagokyuk, obooru chameet ne oo agobo ng'atuutyet, ak ogoite saboonwekwok agobo kayomisetap kwanisyekyok.
51“Obwaat poisyonigap aguiywogikyok, che ki yai eng' ibinwekwak; ak onyooru teegisto ne oo ak kainet ne po koigeny. 52 Tos ki ma kinyoor Abraham ko po iman ye ki ngetyem ak kiityi ineendet ko po imanda? 53 Ki riip `Joseph ng'atuutyet ye kingo punei pichiindo ak koek kiptaiyat ne po Misiri. 54Amu ki igilegei Phinehas aguitonyo agobo ng'atuutyet, ko kinyoor inee kayomisetap tiseinateet ne po koigeny. 55 Amu ki yai Joshua ko uu ng'atuutyet, ko ki kiyai inee koek kirwoogindet eng' Israel. 56Amu ki koon Kaleb paornateet ne myee eng' tuiyet, konyoor konunotyotap mbareet. 57 Amu ki tinyei Daudi riirge, ko ki indi ng'echereetap laitornatet koigeny. 58 Amu ki igiljingei Elijah ng'atuutyet, ko ki kimut inee kwo parak kipsengwet. 59Ki kisar Hananiah, Azariah, ak Mishael eng' maat ne liplibeni amu ki iyani. 60 Ki kisar Daniel eng' kutitap ng'etuunyik amu ki ma kotinyei leluut.
61“Ara ogeere anyun ole, kong'etee ibinda age agoi age koma mi ne rarchi kimnateet eng' icheeget che imang'u ineendet. 62Mat oiywei ng'aleegap kiptengeginik, amu walaksei karaaranindanywa koek ng'atat ak kuutik. 63Kitoroori icheek eng' ra, ago mutai koma kenyooru, amu weekyigei icheek temburyek, ak ko petyo tetuutikwak. 64Lagokyuk, onyiganitu ak ogiimegitu eng' ng'atuutyet, amu eng' ni, onyooru teegisto.
65“Ang'ni tupcheng'ung' Simion ne angen ale utaat eng' katigonet; kas iit ineendet kotugul; egu inee kwandang'wong'. 66Ki chii ne po lugeet ne kiim Judas Makabaios kong'etee ming'inatennyi; indochin inee lugeet agobo inyee ak koyai pooryeet ne kata piik. 67Iname tugul che riibei ng'atuutyet kobwa ko koonin kasubeet, ak iyakte mugetuut agobo yaityet ne ki kiyachi piiguk. 68Yaakyin piigap pororyosyek alak koitita, ak riip isup kayamisutik che po ng'atuutyet.”
69Ki iberuur `inee icheek, ak ki ilil inee ko uu aguiywogikyik. 70Ki me inee eng' kenyiit ne po pogol agenge ak artam ak lo ak ketup inee eng' kereritap aguiywogikyik eng' Modein. Ak ki riirchi `Israel komugul ineendet eng' riirek che eech.