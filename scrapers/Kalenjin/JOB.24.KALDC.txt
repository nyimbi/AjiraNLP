koteebeei Job amu nee si ma kibirei kiptengeginik
1“Amu nee si ma konor Ineendet Ne po Kamuktaet peetuusyek?
Ak amu nee si ma keer peetuusyekyik icheek che ingen ineendet?
2Mi che istoi kiwotosyek.
Rebei icheek eng' kimnateet akwotisyegap keechiirek, ak koyaga.
3Kweryei icheek sigiryetap che ma tinyei sigiik,
namei eitap mosoget agobo pesendo.
4Imaasi che panandos;
ung'egei uwak kibananogap ng'wony.
5Pendi icheek poisyennywa ko uu oloitigeet eng' surkwen,
kocheeng'oti amitwogik.
Igoochin `surkwen icheek amitwogik
agobo lagokwak.
6Kesei amitwogikwak eng' mbar,
ak koturoti logoegap kiptengeginik.
7Ruitos aach ngor kemout komugul,
ama tinyei kiit ne tugegei eng' kaitityet.
8Inesyin roptap tuloonook icheek,
ak ure rwandet amu ma tinyei ole ume.
9Mi che ng'use kinaik che ma tinyei kwanisyek,
ak konamei tuguugap kibananook agobo pesendo.
10Kot kobendat aach ngor,
nga amei rubeet, kebirchin koibot ratuutigap peek.
11Che yaei mwanik eng' oriititap inatusyegap pichuuto,
ago ma kichamjin kochamcham mwayato.
Ak nga amei melel, kotyechei ole kitue sabibuk, ama ei.
12Tigendos piik eng' nganaseet ne chaang' piik,
ak koriirtos saboonwegap piik che ki kiguoten,
Ago ma iityi Kamuktaindet perberyet.
13Chuuto ko che po icheek che ingeleljin lapkeiyet.
Ma naei ortinwekyik,
Ama tebee ortinwekyik.
14Ng'eetei rumiindet ko kaeech kobar kibananook ak che ma tinyei kiy,
ak uu ineendet choorindet kemoi.
15Igeni kondap ne ibegei ko ratarat,
koleen, ‘Mageera chii.’ Walei togeennyi.
16Yaatei kooriik kemoi, ak kerchingei ko peet.
Ma naei lapkeiyet.
17Amu karon eng' icheek tugul ko uu urwetap meet;
Amu ingen kamuisosyegap urwetap meet.
18Labatee ineendet paragutap peek;
Chuboot kebebertanywa eng' ng'wony.
Ma punei ooreetap mbareenigap sabibuk.
19Istoi kemeut ak kiptoret peegap teluji:
Uu nooto, istoi ye mi che ki kobek che ki koyai tengekto.
20Utye moet ne kisichei ineendet. Amei kuutik ineendet eng' anyinyindo.
Ma kibwaati kogeny,
ak keiri ne ma po iman ko uu keetit.
21Amei ineendet ne soon,
che ma yachin ne myee mosoget.
22Ichuuti che kiimeen ak icheek eng' kamugennyi:
Ng'eetei, ama tinyei chii kamang'unetap sabeet.
23Igoochin Kamuktaindet icheek kotebee ole mi kaalyeet, ak komuung'e yooto.
Ak komi konyekyik ortinwekwak.
24Kitoroori, ak ne matyanit, kobetyo;
Ee, kiming'ini anyun, keistoi eng' ooreet ko uu alak tugul.
Kitilei ko uu ye kigesei peek.
25Ak ngot koma uu nooto anyun, ko ng'oo ne mwaei kole aa kiplembechwa,
ak kowal ng'aleekyuk koek che ma tilei kiy?”