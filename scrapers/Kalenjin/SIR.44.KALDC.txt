1Ongetyen nguno agobo kalasunetap piik che konyitootin,
agobo piikyok che ki koba eng' ibinwekwak.
2Ki igoochi `Kiptaiyat icheek koondit ne oo,
kogoochi toroornatennyi kong'etee taunet.
3Ki mi icheek che ki pou laitornatosyekwak,
ak koyachigei kainet icheegei eng' kimnateennywa;
che kigoito katigonet amu utaatyennywa;
che ki mwaita ng'aleek eng' maonateet.
4Che ki indochi piik eng' kotigonennywa,
ak eng' naennywa ko ki ek porot eng' piik
ki utaatiin eng' ng'aleegap kaneetisyet.
5Ki toi ole wetitoi tyendo,
ak konde kaitosyek eng' sireet.
6Ki mogoreek che tinyei tuguuk che chaang',
ak kimeng'iis eng' kaalyeet eng' koorikwak.
7Ki kigoonyit icheek tugul eng' ibinwekwak,
ak ki kigasengei icheek eng' peetuusyekwak.
8Ki meto eng' let alak eng' icheek kainet ne myee,
si komwaita alak myeeindonywa.
9Ago mi alage che ma mi kabwaatet;
ki kobetito icheek ko uu yo ki ma kosaptos;
ki ek icheek yo ki ma kisich,
icheek ak lagokwak ko kagobata icheeget.
10Ago chu ak icheek ko ki piik che ki myach,
che poisiyonikwak che po imanda ko tomo keutye.
11Tebyei mogornatennywa kobooto iyotennywa,
ak tebyei porotennywa kobooto lagogap lagokwak.
12Tononee iyotennywa kayasyosyek,
ak agobo lagokwak ko yae ko uu nooto.
13Tebyei koigeny iyotennywa,
ak ma koi kiisto toroornatennywa.
14Ki konori poorwekwak eng' kaalyeet,
ak riiboksei kainaikwak eng' ibinda age agoi ibinda age.
15Mwaitoi piik utaatyennywa,
ak komwaita tuiyet kalasunennywa.
Enok
16Ki ibaibai `Enok Kiptaiyat ak ki kimut kwo parak,
inee ko kaboorunet ne po siguunet eng' ibinwek tugul.
Noah
17Ki took Noah ko ititaat ak ko po imanda;
eng' peetuusyegap ng'emisyet ko ki riip inee kosap pororyet,
ko uu nooto anyun ko ki kimeto che ki ng'et eng' ng'wony,
ye kingo it maranet.
18Ki yai `Kiptaiyat kayosyet ne po koigeny kobooto ineendet,
kole ma kebaree kogeny maranet tugul che saptos.
Abraham
19 Ki kwandap pororyosyek che chaang' Abraham;
ki ma komi chi ne uu inee.
20Ki riip `inee ng'atuutyetap Ne Toroor Miising',
ak ki yai kayosyet ak ineendet;
ki inde `ng'okseet kayosyet eng' poortanyi,
ak kinge tyem inee, ko took keele po iman.
21Ko uu nooto anyun ki igimityi `Kiptaiyat ineendet eng' kayosyet,
kole ki peruri pororyosyek kobun iyotennyi;
kole yae iyotennyi kochang'a ko uu puiyweetap ng'wony,
ak chaang'aitu ko uu kecheik,
ak kogoochi poroteet kong'etee nyanjet age agoi nyanjet age,
ak taunee Aineetap Euprates agoi ole poochin ng'wony.
Isaak ak Jakobo
22 Ki igoochi kora `inee Isaak ng'olyoo ne uu nooto
ki yai niito agobo Abraham, kwandanyi.
Kaberuuretap piik tugul ak kayomiset,
23ko ki yai kotebee paragutap Jakobo;
ki mwaita `inee ineendet kobooto kaberurennyi,
ak kogoochi ineendet porotennyi;
kipchei kebeberwekyik,
ak kopchechi chooto pororyosyek taman ak aeng'.