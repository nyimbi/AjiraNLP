Katigonet agobo sabeet
1 Kaigai kainet ne myee kosiir mwanik che po kamanuutyet ne oo.
Ak kaigai peetuutap meet kosiir peetuut ne kisichei chii.
2Kaigai keba koot ne kiteiye,
kosiir keba koot ne mi igoorta.
Amu nooto kagesunetap piik tugul,
ak konori nooto eng' muguleldanyi chiito ne sabei.
3Kaigai arageneet kosiir roryot,
amu kiboiboi muguleldo eng' arageneetap togeet.
4Mi mugulelwegap che utaatiin koot ne kiteiye,
ago mi mugulelwegap che perber koot ne po poiboiyet.
5Kaigai kegas kereetap kong' ne po chiito ne utaat,
kosiir kegas tyendap piik che perber.
6Amu uu kateretap katook che mi maat ne mi tereet ne kotkotaat,
roryotap chiito ne perber.
Puch niito agine.
7Igoochin iman sastaet chiito ne utaat koberberit;
ak ng'emei `kiit ne kigoigoisye naet.
8Kaigai kagesunetap kiy kosiir taunennyi;
kaigai ne muitoi eng' muguleldonyi kosiir ne meenei.
9 Amesartae nereek eng' saboondang'ung',
amu tebee nereegek tegetigap che perber.
10Ameteep ile, kilyon si ko korooronitu peetuusyek che po tai kosiir peetuusyechu?
Amu ma iteep agobo niito eng' utaatyet.
11Myee utaatyet ko uu ye myee poroteet.
Ee, myee miising' eng' icheek che keerei asiista.
12Amu riibei piich utaatyet ko uu riibseetap fedhaisyek.
Ago telunatetap naet ko ni, riibei ng'omnateet saboondap chiito ne tinyei.
13Ibwaat poisyetap Kamuktaindet;
tos ng'oo ne imuuchi kolitit kiit ne ki yai ineendet kogunuurit?
14Paibaitu eng' peetuutap perurto, ak eng' peetuutap nyalilda ibwaat komyee. Ki iyai Kamuktaindet chooto kogergeit tuwai, si ma nai chiito kiit age tugul ne piitu let.
15Ki ageer chooto tugul eng' peetuusyekyuk che po puch. Mi chiito ne po iman ne meitoi imandanyi ak mi chiito ne ya ne sabei keny ak koyaei yaityennyi. 16Ameegu ne tinyei imanda ne siirtoot, anan isich utaatyet miising'; amu nee si ing'emge? 17Ameegu ne ya miising' anan iegu ne perber. Amu nee si imee kotom koit peetuung'ung'? 18Karaaran iguiye niito komyee, ameistoe eung'ung' ng'olyoondoni agine; amu ineendet ne iywei Kamuktaindet komang'une chooto tugul.
19Utaatyet ko kimnateetap chiito ne utaat ne siirei pounik taman che mi nganaseet.
20Iman, ma mi chii ne po iman eng' ng'wony, ne yaei ne myee ama yaei tengekto. 21Ameepchi iit kogeny ng'aleek tugul che kimwaei, si me kas kochubin otwogindeng'ung'. 22Amu ingen agine muguleldang'ung' konyil che chaang' kole ki ichup aginye alak ko uu nooto.
Soometap naet
23Ki ageer chuuto tugul eng' ng'omnateet ak ki ale, “Ang'omitu”, ago kilooena utaatyet. 24Kiit ne mi, komi ye loo ak ki wo oriit miising'; ng'oo ne imuuchi konyoor? 25Ki aweege ak kimach muguleldanyu konai ak kosyach ak kocheeng', utaatyet ak ole teptoi tuguuk, ak konai kole yaityet ko perberyo, ak kole perberyo ko iywek.
26Ak anyooru kiit ne ng'waan kosiir meet, nooto kwony ne muguleldanyi ko mesteet ak regereywot ak ko uu eunekyik ratuut. Age tugul ne iboiboi Kamuktaindet kochililee kwonyooto, ago namei `kwonyooto kiptengekyot. 27Ogeero, ki anyooru niito, mwaei Amdoindet, ki atuiye kiit age ak age si kobiit anai kieuu. 28Ne ta kocheeng'ei saboondanyu, ago tomo anyooru. Ki anyooru chiito agenge eng' piik eliphuut, ago ma anyooru kwondo eng' chooto tugul. 29Ogeero, ki anyooru niito kityo, ale, ki yai Kamuktaindet chiito kobunji iman; ago kigocheeng' icheek tuguuk che chaang' che taunen.