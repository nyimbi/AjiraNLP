Kounyei Jeremiah emait, Sanduguut ak kaptisisyet
1Ki nyooru eng' siruutik keele ki ng'at maotyot Nehemiah icheek che ki kimuti ko luulenik koip maat ko uu ye kiga kimwa, 2ak kole ye kingo kagogoochi icheeget maotyot ng'atuutyet, kotigon icheeget che ki kimuti ko luulenik kole amat koutye ng'atuutigap Kiptaiyat, anan kimaas eng' kabwaatutikwak ko kairo kanamonik thahabu ak fedha ak lelestanywa. 3Ak eng' mwaeet ne uu nooto kora, kogimit icheek kole amat koistogei ng'atuutyet eng' mugulelwekwak.
4Ki kora eng' siruutyonooto ne ki ye kingo kagonyoor maotyot ng'ang'utyet, kong'at kole koba kobooto ak emait ak sanduguut ak kole kwo agoi tulweet nooto ki kalaany parak Musa ak kooro kandietap Kamuktaindet. 5Ki nyo Jeremiah ak konyoor keriinget ne ki menyei ak koip konyo yooto emait ak moingetap kayomiset ak kapkorosuut ne kibeelsen; ak ki keer kurgeet. 6Ki pwa eng' piik alak che ki isubu ineendet koleen si konai ooreet, ak ma nyoor. 7Ye kingo nai Jeremiah, kogeer kong' icheeget ak kole: “Ng'etu yuuto ma kinaei agoi koyum `Kamuktaindet piikyik kogeny ak koboorchi rireenennyi. 8 Ak ye ibata, kong'ong'ji Kamuktaindet tuguuchuuto, ak yeityo kotook liilindap Kamuktaindet ak poldeet ko uu ye ki kiboor ko uu eng' Musa, ak ko uu soomeetap Solomon keele ketabaan.”
9Ki kilitiit kora keele amu ki tinyei Solomon utaatyet ko ki igoito tiseiywot ne kitoororee ak ketabanee hekaluut. 10Kora ko uu ye ki sa Musa Kiptaiyat ak konyo maat ng'wony kobun kipsengwet ak kobeel kotar tiseiywek, ko ki sa agine Solomon, ak konyo maat ng'wony kobun kipsengwet ak kobeel kotar kagoochinoik che kibeelei komugul. 11Ak ki le Musa, “Ki kibel amu ki tomo keam kagoochinet ne po tengek.” 12Ko uu nooto kora, ko ki riip solomon peetuusyek sisiit. 13Mwootin kora eng' siruutik ak kaaroorutigap Nehemiah tuguuchooto ak keele kora ki toi ole kigonoren ak kesomanen kitabuusyek ak koyum kitabuusyek agobo laitorinik ak maotik, ak siruutigap Daudi, ak paronogap laitorinik agobo konunoik che tiliileen. 14Ki iyumwech agine Judas kitabuusyechooto tugul kiga kobetyo amu pooryeet ne kigaityech, ak ketinye. 15Ara ngot imache, iyoogu piik si koibun. 16 Amu anyun ki neegit si keboiboenji igoorto ne po katiliilet, kesiruun. Ara kaigai anyun tos iriip peetuusyek? 17Kamuktaindet ne kagomuuch kosar piik tugul, ak koweekyik piik tugul kandiet, kobooto laitornatet, tiseinateet ak katabaanet, 18ko uu ye kibaoryan kobun ng'atuutyet. Ki tinye kamang'unet eng' Kamuktaindet keele ne malo koting'enech riirge ak koyumech kong'etee komoswek tugul che mi kurereetap kipsengwet agoi komostanyi ne itabanaat, amu kisarwech eng' kaimutik che eecheen ak kagotiliil yooto.
Taunetap siriindet
19Atindyotap Judas Makabaios ak tupchosyekyik, ak katiliiletap hekaluut ne oo, ak katorooretap kapkorosuut, 20ak pooryosyek ak Antiokas Epiphanes ak weeriinnyi Eupator, 21ak tagunet ne ki pun kipsengwet ak koityi icheek che ki yai pooryeetap agobo Yahudik, ne agot nganda ki ng'ering'en, ko ki nam emet tugul ak koyoon kiboryotinik, 22ak kowech ak konom kogeny hekaluut nooto ki naat kot eng' emotinwek, ak kotyach nganaseet, ak konaam ng'atuutichooto kiga kemach keisto, ak ki igoochi icheek Kiptaiyat rirye eng' myeeindo ne oo. 23Chuuto tugul, che kitet Jason ne po Cyrene eng' kebeberwek muut che eecheen ko che kityeme ki yai koek kitabuut agenge. 24Amu ye kibwaat agobo chaang'indap siruutik che mi, ak uuindo ne mi eng' icheek che machei ko kin agobo siruutigap kasarwek amu chaang'indonywa, 25ko kitorchi kebaibai icheek che machei kosoman, keyai konyumnyumit agobo icheek che machei konde kabwaatutik, ak konyoorunee keljiin icheek tugul che somani. 26Ak agobo acheek che ki kiyai poisyet si kenwagiit, koma kiy ne nyumnyum ago machei kaotik ak kebeetetap rwondo, 27ko uu ye manyunyum eng' ineendet ne chobei igoorto ak komachei keljinet eng' piik alak. Nganda no, si kenyooru chametap chaang'indap piik, ko kemutyochin pirtoetapkei eng' chameet, 28ak kemetochi poisyet ne po siruutik ineendet ne kitetei ak kende kimnateennyo yaeet ne po konwagiit. 29Ko uu ye ting'ee tegindet teekseet komugul, ak koyai ineendet ne salisyei ak kogararan poisyet nooto magaat amu kogararaniit, uu nooto eng' kereennyu ni eng' acheek. 30Poisyetap siriindet ne kisirei koip kasartanyi, kolitit poisyonik eng' komoswek tugul, ak kogeer kiy age tugul, 31ago ineende ne iaroori atindyot ko magaat kegoochi kasarta kocheeng' konwagiit tetutyet ak kometo tuguuk che koonu ng'etatet. 32Eng' yuuto anyun, ogany ketou atindyonnyo ne ma kitese kiy age tugul ne kagemwa eng' tai; amu perberyo keyai taunet kogoiit ak koming'init atindyot ineendet.