Ng'atuutik agobo rumisyet
1Ngo piit muusto eng' timiin ne ki kibarei eng' emet ne koonin Kamuktaindet ne Toroor Kamuktaindeng'ung' kobunjiin ama ki nai ne kibarei, 2Ko ingomanda anyun poisyeguk ak kirwoogiguk ak kobiman kong'etee ole mi muusto agoi nganasook che mi komoswek tugul. 3Ingokweri anyun poisyegap nganaseet ne neegitee muusto rooryat ne punu akweet ne tomo kobois ak ko ne tomo keratyi chogit, 4kwo atebweet ne roote peek ne tomo kibat anan kegol ak koiiny kaatitap rooryandanooto eng' atebwonooto. 5Yeityo koriikta yooto tisiik weeriigap Lawi. Amu chooto che ki lewen Kamuktaindet ne Toroor Kamuktaindeng'ung' koboisyechi ak koberuuris eng' kainetap Kamuktaindet ne Toroor ak tebyei ko uu ng'olyoonnywa kiit age tugul ne kagimoitos ak pireet age tugul. 6Yeityo koun eunekwak poisyek tugul che po nganasanooto neegitee muusto eng' paragutap rooryandanooto kagiiny kaatit eng' atebweet. 7Ak komwa kole, “Ma tumda eunekyok korotichu ama keer konyekyok ne kobare. 8Ee Kamuktaindet ne Toroor, nyochi kaat piiguk Israel che ki ityaach, amengotebee kwenutap piiguk Israel korotiik che ma tinyei tengek. Ak kobiit nyoetap kaat amu tengektap korotiik.” 9Ye keyai ne nyolu eng' taitap Kamuktaindet ne Toroor, iste ko uu nooto anyun korotiik che ma tinyei tengek eng' kwenung'ung'.
10“Ye kewe obargei ak puuniguk ak konde euneguk `Kamuktaindet ne Toroor Kamuktaindeng'ung' ak imut koek luulenik, 11ak ngigeer eng' kwenutap luulenichooto kwondo ne karaaran ak imach ineendet imutyigei koek osotyondeng'ung', 12imut anyun kwo koong'ung', konem metinnyi ak korar siyookyik 13ak kolakta ngoroik che ki kiluuldoi. Ye kagotebee koong'ung' anyun ak kagoriirchi kwandanyi ak kamennyi arawet agenge komugul, iwe ole mi iegu manong'otyondennyi ak koek ineendet osotyondeng'ung'. 14Ngo mecham ineendet imete kwo ole machei. Ago amat ialde eng' silingisyek, ameyachi ko uu ye iyachini otwogindet amu koinyeeree ineendet.
15“Ngo tinyei chii osotik aeng' ak kochamei age ko usei age ago ngo ki kosikyi lagok tuwai; chamaneet ak chepkinyaryat; ago ngo kisip kosich ne sasei weeriit, 16ko eng' peetuut ne pchechin chiichooto weeriikyik tuguukyik, ko matkogachi koeet weeriitap chamaneet kosiir weerooto oo kisichei osotyot ne ma ki chamei. 17Kanyool koyani kole weeriit ne oo weeriitap ne ma chamei ak kogochi ineendet kebeberwek aeng' eng' tugul che tinyei. Amu ineendet taunetap kimnateennyi chechiik tuguuk che nyoljin weeriit ne oo.
18“Ngo tinyei chii weeriit ne uui met ak ko ngelelyo ne ma kase iit kutitap kwan anan kamet, agot ngo tigoon koma kase iit; 19konam anyun kwandanyi ak kamennyi, ak komutyi poisyegap nganasennyi agoi ormariichetap oldanyi, 20ak koleenji poisyegap nganasennyi, ‘Uui met weeriinnyo ak ko ngelelyo ma kaseech iit: kipkeiya ak ko kibogityo.’ 21Ye Ibata kolage koik murenik tugul che po nganasennyi agoi kome. Iste anyun yaityet ko uu nooto eng' kwenung'ung' si kogas Israel tugul ak koywei.
Ng'atuutik che teer teer
22“Ngo yai chii tengekto ne nyoljin meet ak kebar ak isonginin eng' keetit, 23 ko mat kotebee muusto keetit parak agoi koeech, ago kanyool itup eng' peetuunooto. Amu chuboot eng' Kamuktaindet ne Toroor ne kigartati. Si meng'wanit inyee emeng'ung' ne koonin Kamuktaindet ne Toroor Kamuktaindeng'ung' koek poroteet.”