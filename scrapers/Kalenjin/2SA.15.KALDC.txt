Komachei Absalom korep laitornatet
1Kingo pata ni, kochopchigei Absalom chepkichutit kobooto paraisisyek, ak murenik konom che rwae kondoe ineendet. 2Ki ng'eetei Absalom karon miising' ak kotonon eng' ye neegitee ormariichet. Ak kingo tinyei chii age tugul ng'olyoo ne ibei kwo kaplaitoryat kirwookyinechi, koguurei Absalom konyo ye mi ineendet ak koleenji, “Ii po nganaseet ingiro?” Ak kole, “Po otwogindeng'ung' age eng' pororyosyegap Israel.” 3Yeityo koleenji Absalom ineendet, “Keero, myach ng'aleeguk ak ko lititen, ago ma mi chii ne ki inde laitoryat kogasun.” 4Ki le kogeny Absalom, “Oiye, nda kiga kiyaa aek kirwoogindet eng' emet, ko ngo nyo ole ami chii age tugul ne tinyei ng'olyoo anan kirwooget, ayachini imanda!” 5Kingo riikyi chii age tugul kwo kong'uruuk eng' tainnyi, koyogooito eunnyi, konam ineendet ak kotorooch. 6Ki yachi Absalom ko uu nooto Israel tugul che ki pendi kaplaitoryat agobo kirwooget, ak ki chamak ko uu nooto anyun Absalom mugulelwegap piigap Israel.
7Kingo keskei kenyiisyek ang'wanu, koleenji `Absalom laitoryat, “Kaigai ichamwo awo agoito kaarortaennyu, ne ki aaroorchi Kamuktaindet ne Toroor eng' Hebron. 8Amu ki aaroorte anee otwogindeng'ung' ye kita ami Gesur eng' Syria ale, ‘Ngot koweektaa Kamuktaindet ne Toroor kogeny iman awo Jerusalem, aboisyechini anyun Kamuktaindet ne Toroor.’ ” 9Kingo leenji laitoryat ineendet, “Ui eng' kaalyeet,” kong'eet anyun ak kwo Hebron. 10Ago ki iyookto Absalom segeik koba pororyosyek tugul che po Israel, koleenji, “Eng' sait ne kogas iryageet, omwa ole, Laitorani Absalom eng' Hebron.” 11Ki pa piik pogolwogik aeng'u eng' Jerusalem kobooto Absalom che kiga kiguur ak ki pa eng' perberindanywa komengen kiy. 12Ki iyookto Absalom keguur Ahitopel Gilonindet, toretindetap Daudi eng' nganasennyi, Gilo, ye ki igoitoi tiseiywot. Kitesak chaamset, amu kitesaksei piik che namegei ak Absalom.
Komweei Daudi eng' Jerusalem
13Ki nyo chiito kap Daudi ne ki ibu ng'aleek, ak koleenji, “Mi mugulelwegap piigap Israel ak Absalom.” 14Ak ki leenji `Daudi otwogikyik tugul che ki mi ak ineendet eng' Jerusalem, “Ong'eetyee, kanyool kemwei, amu ngo ma uu nooto, koma mi chii ne chilili eng' Absalom. Ongechaakte, si ma nyoorwech nguno ak koibwech yaityet ak kobar nganaseet eng' rotwetap chok.” 15Kowolji `otwogik laitoryat koleenji, “Ki chobootiin acheek otwogiguk keyai kiit age tugul ne kalewen kiptaiyandennyo laitoryat.” 16Ki manda laitoryat ak ki isup ineendet `piik tugul che po koonnyi. Ago ki pagaakta laitoryat chebaigeinik taman koriip kootap laitornatet. 17Ki manda laitoryat anyun ak ki isup ineendet `piik tugul, ago ki tebi kitigin eng' koot ne mi tabanuutap nganaseet. 18Ki pa otwogikyik tugul kobun ye neegitee ineendet. Ki indoe ineendet Keretik, Peletik tugul ak Gitik che ki murenik pogol lo che ki isubu ineendet kobunu Gath.
19Yeityo koleenji laitoryat Itai Gitindet, “Amu nee si inyoo keebe tugul aginye? Weektegei, ui otebi ak Laitoryat Absalom. Ii punootyo inyee ne ki kionun eng' oldang'ung', ara weektegei ui oldang'ung'. 20Amu koiitu amut, tos myee amutatin ketogostoi ak kerektoi? Amu awendi ole kamach. Weege anyun ak iweech tupchosyeguk, ak ingotep kobooten rireenet ak imanit.” 21Ago ki wolji `Itai laitoryat koleenji, “Ko uu ye sabei Kamuktaindet ne Toroor ak ko uu ye sabei kiptaiyandennyu laitoryat, ko oldo tugul ole mi kiptaiyandennyu laitoryat, ami olooto agane iman, anee otwogindeng'ung' ngo eng' meet anan eng' sabeet.” 22Koleenji `Daudi Itai, “Ui lande.” Ki landa anyun Itai Gitindet ak piikyik tugul kobooto lagok tugul che ki mi ak ineendet. 23Ki waach emet komugul eng' kutit ne oo yooto ki pendi kolondoi, ak ki landae laitoryat kererutap Kidron ak piik tugul kotokyingei surkwen.
24Ki mi Zadok agine kobooto Lawiik tugul che ki mi ak ineendet koibei moingetap arorutyetap Kamuktaindet. Ki itu, konde ng'wony moingetap Kamuktaindet, yeityo kogoito Abiathar kagoochinoik agoi komanda piik tugul eng' nganaseet. 25Yeityo koleenji `laitoryat Zadok, “Oweekte moingetap Kamuktaindet koweek kwo nganaseet. Ngot anyooru chameet eng' taitap Kamuktaindet ne Toroor, ko tuun komutwaa kogeny ineendet ak koboorwo moingonooto ak ole tebee. 26Ago ngot komwa kole, Ma abaibai eng' inyee, ami yu, ingoyaiywo ko uu ye keerei kole myee.” 27Ki mwachi anyun laitoryat kogeny Zadok tisiindet koleenji, “Tos ma ii keerindet? Weektegei nganaseet eng' kaalyeet ak weeriiguk tuwai; Ahimaaz weeriing'ung', ak Jonathan weeriitap Abiathar. 28Atebee ole kilandoe kebendi surkwen, agoi agas ng'olyoo eng' inyee ne imwaiwo.” 29Ki ip anyun Zadok ak Abiathar moingetap Kamuktaindet kogeny kwo Jerusalem, ak ki pa kotebee olooto.
30Ki togosta Daudi kobun ooreet ne kitogostoe kebendi tulweetap mseituni koriiroti. Kiga tuchkei met ago ma tinyei kweonik. Kituchkei met chii age tugul eng' piik tugul che ki mi kobooto ineendet ak kotogostoi, koriiryoti. 31Ak ki kimwachi Daudi keleenji, “Mi Ahitopel kobooto njaamigap Absalom.” Ak ki sa Daudi kole, “Ee Kamuktaindet ne Toroor, asoomin ale, wal kirwoogetap Ahitopel koek perberyo.”
32Kingo it `Daudi tulweet parak ole ki cham kilasune Kamuktaindet, ko ki nyo Hushai Arkindet kotorook ineendet, ko kagogereer ngoryennyi ak komi ng'ung'unyek metinnyi. 33Ki leenji `Daudi ineendet, “Ngot inyone keebe tuwai iegu mileet eng' anee. 34Ago ngot iweege iwe nganaseet ak ileenji Absalom, ‘Aegu otwogindeng'ung', ee laitoryat ko uu ye ki aa otwogindetap kwandang'ung' eng' peetuusyek che ki kosiirto, aegu anyun nguno otwogindeng'ung'.’ Eng' yooto anyun, iterteerwa kirwoogetap Ahitopel. 35Tos ma mi kobooten tisiik, Zadok ak Abiathar? Ko ye igase ng'olyoo age tugul ne punu kootap laitoryat, imwachi Zadok ak Abiathar, tisiik. 36Tinyei icheek eng' yooto weeriikwak aeng', Ahimaaz weeriitap Zadok ak Jonathan weeriitap Abiathar. Ara oyogune icheek kiy age tugul ne ogase.” 37Ki it anyun nganaseet Hushai chorweetap Daudi ye kingo itei Absalom Jerusalem.