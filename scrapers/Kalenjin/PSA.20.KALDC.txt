Saaet agobo katerteeret
Po ne oo eng' putiik. Tyendap Kalasunet ne po Daudi.
1Ingowolun Kamuktaindet ne Toroor eng' peetuutap nyalilda;
ingoeetin kainetap Kamuktaindetap Jakobo.
2Ingoyogun toreteet eng' Hekaluut,
ak kotiin kobunu Zion.
3Ingobwaat kagoochinoiguk tugul,
ak ingocham tiseiyweguk che kibeelei.
4Ingogoonin ko uu ye machei muguleldang'ung',
ak ingosuldaun ruchinaiguk tugul.
5Kigasegei acheek yetuneng'ung',
ak kinamjini parak songolikyok eng' kainetap Kamuktaindennyo.
Ingosuldaun Kamuktaindet ne Toroor soomutiguk tugul.
6Angen nguno ale saru Kamuktaindet ne Toroor nenyi ne iilaat;
woljin ineendet kobun kipsengwet nenyi tiliil
eng' eunnyi ne po tai kogoochin katerteerisyosyek che eecheen.
7Imang'u alak kariisyegap lugeet ak alak paraisisyek;
ago kibwaati acheek kainetap Kamuktaindet ne Toroor, Kamuktaindennyo.
8Terteryote icheek ak kobutyo,
ago acheek ko kageng'eetye, ketononse.
9Ee Kamuktaindet ne Toroor, saru laitoryat;
ak iwolwech ye kiguursei.