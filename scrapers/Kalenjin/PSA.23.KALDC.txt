Kamuktaindet ne Toroor Mestowondennyu
Tyendap Kalasunet ne po Daudi.
1Kamuktaindet ne Toroor mestowondennyu, mararwo kiy.
2 Koono arue ole mi susweek che nyalileen;
indoiywa awo ole mi peegap kaalyeet,
3isoobi saboondanyu.
Indoiywa abun ortinwegap imanda agobo kainennyi.
4Ee, agot ngabune atebweet ne po urwetap meet,
koma ywei yaityo;
amu imi kobooto;
igaigaa kiroktong'ung' ak siaring'ung'.
5Ichobwoo amitwogik aamis eng' meset eng' ole mi puunikyuk;
kaiilee metinnyu mwaita;
kagonyi kigombennyu kot kong'irtagei.
6Isubota iman myeeindo ak chamyet ne tala
peetuusyek tugul kotee asabe,
ak atebee kootap Kamuktaindet ne Toroor koigeny.