1 “Tos imuuchi ing'usune ting'ong'et kombetap njireenik?
Anan iratee `porowet ng'elyeptanyi?
2Tos imuuchi inde rogoet serunnyi?
Anan itoore tagilgilyennyi kombet?
3Tos saisain konyil che chaang'?
Anan tos ng'alaalun ng'aleek che tangus?
4Tos oyomiske ak ineendet,
si kobiit inam kootin agoi?
5Tos iurerenji ko uu toriityon?
Anan tos irat kobunji tiibiiguk?
6Tos imuuch ko aldaat che namei njireenik?
Tos kipchechi ineendet chemung'arainik?
7Tos imuuchi inyiit iriryondennyi kibitinoik,
anan inyiit metinnyi ng'otwek che kitoore njireenik?
8Ngot konam ineendet eung'ung',
ibwaati lugeet, ama iyae ko uu nooto kogeny.
9Keero, puch kamang'unet ne kimang'u ineendet;
tos ma ibutyin chiito ng'wony ne kageer ineendet?
10Ma mi ne koroom ne kanyei kong'eet.
Ng'oo anyun ineendet ne imuuchi kotonone tainnyu?
11Ng'oo ne kisip kogoono, si aweekyi?
Chechuuk tuguuk tugul che mi kureretap kipsengwet.
12Ma siisei agobo kebeberwekyik,
anan agobo kimnateennyi ne oo, anan karaaranindanyi.
13Ng'oo ne imuuchi koreegune ngoryennyi ne po parak?
Ng'oo ne riikyin kotinyei karnet ne kagilikyin aeng' ne kiratyin kutit?
14Ng'oo ne imuuchi koyaat kurgotigap togeennyi?
Ki yiem kamuiset kelekyik.
15Perikyik che kiimeen ko menatennyi.
Ki namgei ko uu ng'ookset.
16Rikyindos miising',
kot koma chutei usoonet.
17Ki namgei;
Ki tiinygei, kot koma kimuuchi kibesyo.
18Ilyeli karyonennyi,
ak uu konyekyik chorunetap asiista.
19Mang'une kutinnyi kegenganigap mastinwek,
ak iteri maat.
20Mang'une iyeto seruunekyik,
ko uu tereet ne kuutu ak mutweek che laldos.
21Inaami kabusennyi nesek,
mang'une kutinnyi liplibenetap maat.
22Mi kimnateet kaatinnyi,
ak urereni kamuiset eng' tainnyi.
23Ki namgei tagalosyekyik tugul;
Ki igiigei ak ma kimuuchi keisto.
24Uui muguleldanyi ko uu koita,
ee, uu koitap pai ne tabanu ng'wony.
25Ye kang'eet, koiyweis che kiimeen.
Mee mugulel amu kaiyweisyet.
26Ngo leen chii koep, koma tilei kiy,
anan kotoor ng'otit anan kochut kipchabet anan kotoor ng'otit ne ng'atip.
27Iiti karnet ko uu susweek,
ak sugunonik ko uu keetiik che ki konunio.
28Ma mwee kipchabet;
Uu `koik che kewirtoe porowet mobeek.
29Uu `rungusyek mobeek eng' ineendet;
rorechin ndirit ne kitooree.
30Uu moennyi rokyonik che ng'atiben;
iitoi eng' ng'atateek tuguuk che kiboorsee.
31Igoochin rireet kowaskei ko uu tereet ne mi ma;
yaei nyanjet koigei mwaita.
32Leelitu ole kabunei.
Meen chiito kaek rireet kalwalek.
33Ma mi ne kergei ak ineendet eng' ng'wony,
ne ki kiyai, ne ma iyweisyei.
34Keerei kiit age tugul ne toroor;
laitoryat ineendet ne pou menotik tugul.”