1Istoi waluunet ne tala nereegek,
ago ing'eeti ng'olyoot ne ng'waan nereegek.
2Mwaei ng'elyeptap ne utaat naet ne litit,
ago rong'u kutusweegap che perber perberyo.
3Miitei konyegap Kamuktaindet ne Toroor komosta age tugul,
kogeerei che yaacheen ak che myachen.
4Keetitap saboondo ng'elyepta ne isoobisyei,
ago ng'emei ngelelnateet saboondo.
5Sasei ne perber katigonetap kwandanyi,
ago nyooru ng'omnateet ineendet ne epchin iit kereetap kong'.
6Miitei konoraik che chaang' kootap ne po iman,
ago miitei nyalilda kelunaigap kiptengekyot.
7Iyestoi naet kutusweegap che utaatyet,
ago ma yaei ko uu nooto mugulelwegap che perber.
8Wechei `Kamuktaindet ne Toroor tiseiywotap kiptengeginik,
ago poiboenji saaetap che po iman.
9Wechei `Kamuktaindet ne Toroor ooreetap kiptengekyot,
ago chamei ne isubi imanda.
10Mi kergong'yet ne ng'waan eng' ineendet ne metoi ooreet,
ak meei ineendet ne wechei kereetap kong'.
11Mi taitap Kamuktaindet ne Toroor ye mi che ki kobek ak ng'emisyet,
siirei ne tya anyun mugulelwegap piik!
12Ma chamei chotindet keger kong',
ma wendi ole mi che utaatiin.
13Igoochin muguleldo ne igasegei togeet kobaibait,
ago tanui `ine eng' arageneetap muguleldo.
14Cheeng'ei naet muguleldap ineendet ne tinyei kaguiyet,
ago kutusweegap che perber ko paegei perberyo.
15Yaacheen peetuusyek tugul che po che kinyaliili,
ago muguleldo ne igasegei ko igoorto ne po kotugul.
16Kaigai tuguuk che matya kobooto kaiyweisyet ne kiywei Kamuktaindet ne Toroor,
kosiir konoraik che chaang' kobooto nyalilda.
17Kaigai keam ingweek eng' ole mi chamyet,
kosiir eito ne akwai kobooto wegeet.
18Ing'eeti chiito ne kipnereegia pooryeet,
ago tisei pooryeet ineendet ne masartae nereek.
19Uu ooreetap chiito ne choriren ng'ootweetap katook,
ago paraitu ooreetap che po iman.
20Iboiboi kwanda `weeriit ne utaat,
ago sasei kamet chiito ne perber.
21Perperyo ko poiboiyetap ne ma utaat,
ago ilititi ortinwekyik chiito ne tinyei kaguiyet.
22Ma isuldoi chobutik eng' ole ma mi kirwooget,
ago ki kimiti chobutichooto eng' ole mi kirwoogik che chaang'.
23Paibaitu chii eng' waluunetap kutinnyi,
ago ng'olyoot ne kimwaei eng' sait ne nyolu, ko karaaran ne tya!
24Wendi parak ooreetap saboondo eng' ne utaat,
si kobiit koistoegei ye mi che ki kobek, eng' ng'wony oriit.
25Itutu `Kamuktaindet ne Toroor kootap menotik,
ago igimiti kiwotetap mosoget.
26Chobutik che yaacheen ko tuguuk che kiwechei eng' Kamuktaindet ne Toroor,
ago tiliileen ng'aleek che iboiboi piich.
27Inyalili koonnyi `ineendet ne kipkeiyat agobo kelunaik,
ago sabei ineendet ne wechei asoya.
28Ruchin muguleldap ne po iman kiit ne wolu,
ago rong'u kutusweegap kiptengeginik tuguuk che yaacheen.
29Looe `Kamuktaindet ne Toroor kiptengeginik,
ago kasei saautigap che po iman.
30Iboiboi `lapkeiyetap koonyek muguleldo,
igimiti kawek `ng'aleek che myach.
31Itit ne kasei kereetap kong' ne po saboondo
ko tebee kwenutap che utaatiin.
32Ineendet ne eesyoi katigonet ko kasas saboondanyi,
ago ineendet ne epchin iit kereetap kong' konyooru kaguiyet.
33Katigonetap utaatyet ko kaiyweisyet ne kiywei Kamuktaindet ne Toroor;
ak indoi kaming'inetapkei eng' teegisto.