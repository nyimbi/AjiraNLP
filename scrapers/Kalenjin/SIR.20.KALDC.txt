Siisinetapkei ak Ng'alaalet
1Mi kergong'yet ne ityin chii eng' kasarta ne mayamegei,
ak mi siisinetapkei ne ibooru kole chii ko utaat.
2Kaigai ne tya iger kong' kosiir itepte nereegek.
3Ak ineendet ne ng'aanyei lelutyennyi koegu ne riibot si ma ibut.
4Ko uu chii ne ki kimooch ne machei koboorye tye,
ko uu nooto chii ne yaei ne myee komi eng' kagikyinet.
5Mi piik che siisingei ak kibwaatyin keele utaatiin,
komi alage che kewechei amu ng'alaaliin.
6Mi piik che siisingei amu ma tinyei kiy ne mwaei,
komi alage che siisingei amu ingen kasarta yamegei kong'alaal.
7Tebyei ko siisingei che utaatiin kot koit kasarta ne yamegei,
ago kiptilong'yon ne perber ko keerei kasarato yamegei.
8Age tugul ne ng'alaali miising' kesurye,
ak age tugul ne yaegei ko tinyei kamuget kong'alaal kityo kewechei.
9Imuuch koityi perurto ne oo chii ne mi nyalil,
ak perurto ne oo komuuchi kolusyo eng' kagesunet.
10Mi konunotyot ne ma koonin keljino,
ak mi konunotyot ne koonu kenjin konyil che chaang'.
11Imuuch kobiit aseenosyek agobo toroornatet,
ak mi alak che ki koek kandoik che ki mang'une uinwek che eech.
12Alei alak tuguuk che chaang' alyet ne mi ng'wony,
ago igoitoi konyil tisap agobo kioto.
13Yaei kochamak chii ne utaat eng' ng'aleek tutigin,
ago tagurnatetap abusanik koegu puch.
14Konunotyotap abusanet koma toretin kiy,
amu cheeng'ei ole kiwekyindoi konyil tisap.
15Konu tutigin ak komwaitaat,
yaatei kutinnyi ko uu chii ne waachei eng' nganaseet.
16Mwaei ne perber kole, “Ma tinyei chorwa,
ak ma nyooru kongoi eng' poisyonikyuk che myach.
Chooto amei amitwogikyuk ko yaacheen kutuswa.”
17Tya anyun che rorechin ineendet ak konyil ata!
Ng'alaalet ne ma yamegei
18Kachabaitaut eng' ooreet ne tenden ko kaigai kosiir kachabaitaut ne po ng'elyepta.
19Chii ne ma tinyei mwaetap kongoi ko kergei ak atindyot ne ma namegei ak kasartanyi,
kochulyo komi eng' kutuswegap che perber.
20Kalewenet ne mang'une kutitap ne abusan keesyoi,
amu ma mwaei eng' kasar ne yamegei.
21Imuuch keteer chii koma yai tengek amu pananda;
amu nooto ye imuuny koma kasei kotinyei kirwooget.
22Imuuch kobeet chii sabeet amu kalilanet,
anan kobeet amu teesisi chii.
23Yachin age chorwa kayomisut amu kalilanet,
ak konaam koek puunyoot koma mi amu nee.
Lembeita
24Lembeita ko kaboorunet ne ya eng' chii,
mi kochulyo eng' kutuswegap che perber.
25Kaigai choriindet kosiir atebeetap kiplembechwet,
ago kagesunennywa tuwai ko ng'emisyet.
26Ooreetap kiplembechwet ko tokyingei teweernateet,
ak kalilanennyi komi tuwai agoi.
Mwautigap Kalewenaik
27Chii ne ng'oom ko wendi tai amu ng'aleekyik,
ak ne utaat ko paibai che torooreen.
28Icheek che ibatisyei ko nyooru kesisyet,
ak icheek che ibaibai che torooreen ko koyae katuiyet agobo atebeet ne ma po iman.
29Konunoik ak asoya ko igoorsye konyegap che utaatiin;
ko uu kerweet eng' kutit ko yae si ma koon kergong'yet.
30Utaatyet ne ung'aat ak konorwet ne ma taagu,
tos po kamanuutyo age eng' chuuto?
31Kaigai icheek che unyei abusnatennywa,
kosiir icheek che unyei utaatyennywa.