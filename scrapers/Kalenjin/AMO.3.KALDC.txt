1Ogas ng'olyoondoni kagomwa Kamuktaindet ne Toroor agobo okweek, ee piigap Israel, agobo koot komugul ne po Israel ne ki amutu kotogos eng' emetap Misiri:
2Okweegei kityo che angen
eng' ortinwek tugul che po ng'wony.
Nooto anyun aiitwok pireet
amu tengekwogikwok tugul.
Poisyetap Amos
3Tos pendat piik aeng'u
ngot koma kasyindos?
4Tos pooriseni ng'etundo eng' timiin
ngo ma par tyondo?
Tos pooriseni ng'etundo ne neran
eng' kebenennyi ngot koma am kiy?
5Tos ibutyin toriityon mesteet ne mi ng'wony
eng' ole ma mi mesteet ne namei ineendet?
Tos iwir mesteet ama twa kiy?
6Tos kiguutei iryageet eng' nganaseet,
ama iyweis piik?
Tos nyoonjin yaityet nganaseet,
ama iyookyi Kamuktaindet ne Toroor?
7Iman ma yaei kiy Kiptaiyat Kamuktaindet ne Toroor
kotom kong'aang'ji ung'ootyennyi otwogikyik maotik.
8Kagoborisen ng'etundo,
ng'oo ne ma iyweisyei?
Kagong'alaal Kiptaiyat Kamuktaindet ne Toroor,
ko ng'oo anyun ne ma maoteni?
Ng'emisyetap Samaria
9Omwaite eng' kooriigap laitoryat eng' Ashdod,
ak eng' kooriigap laitoryat che mi emetap Misiri, ole,
oyumjige tuloonoogap Samaria,
ak ogeer ole tee wasetapkei ne oo ne mi olooto,
ak ole tee sastaosyek che mi kwenunnyi.
10Mwaei Kamuktaindet ne Toroor kole,
ma ingen icheek koyai ne myee,
che konori koroomnateet ak rebisyet
eng' kooriikwak che po laitoryat.
11Mwaei anyun Kiptaiyat Kamuktaindet ne Toroor kole:
“Piitu puunyoot ne mi komoswek tugul eng' emet,
ak korebenen kimnateng'ung',
ak keng'em kooriguk che po laitoryat.”
12Mwaei anyun Kiptaiyat Kamuktaindet ne Toroor kole: Ko uu ye saru mestowot keelyek aeng' anan motwet ne po itit eng' kutitap ng'etundo; kisaru anyun ko uu nooto piigap Israel che tebee Samaria eng' luuitap kiit ne kilyeldoe, ak eng' kiplusinik che po aririt che po itoogut.
13Ogas okweek, ak obaoryanji kootap Jakobo,
mwaei Kiptaiyat Kamuktaindet ne Toroor, Kamuktaindet ne po lugoosyek.
14 Eng' peetuut ne tuun aiityini pireet Israel amu pistaosyekyik,
aiityini kogeny pireet kapkorosusyegap Bethel,
ak keisto kuinoigap kapkorosuut,
ak kobutyi ng'wony.
15Ak abut kootap peetuusyegap kaitityet kobooto ne po peetuusyegap lalang'indo;
ak keng'em kooriik che ki kiteege kelegap peeleek,
ak kogeskei kooriik che eecheen,
mwaei Kamuktaindet ne Toroor.