Karwotitaosyek che po Puch
1 Chii ne ma tinye kaguiyet koma tinyei kiy ak kotinyei kamang'unetap lembechek,
ak igoochin karwotitaosyek che perber kebebaik.
2Ko uu chii ne machei konam urwet ak ko oonei koriisto,
ko uu nooto ne iyani karwatitaosyek.
3Nee ne kegeerei eng' karwotitaosyek kobatee kergeindo,
ak kergeindo ne po togeet ko kergei ak kergeindo ne keeregei ineegei.
4Nee kiy ne tiliil ne mang'unee murwonindo?
Ak nee ne kiy ne po iman ne mang'unee lembech?
5Ng'orsosyek, pireetap tartet, karwotitaosyek koma po iman,
ak ko uu kwondo eng' sigisyo ne tinyei eng' metit kabwaatutik che ma po iman.
6Ngot koma kiyok kobun Ne Toroor Miising',
ko memage kiy chooto.
7Ki koabus `karwotitaosyek che chaang',
ak icheek che ki imaang' chooto ko ki kobek.
8Ngo ma mi ng'aalsosyek che uu chu, kitwoisi ng'atuutyet,
ak igeesunotkei utaatyet eng' kutitap ne po iman.
Sabeet ko Kaneetindet
9Chii ne ki kowendot kongen che chaang',
ak ne ki koneetkei che chaang' ko ingen che mwaei.
10Chii ne tomo ko mandae tugun che chaang' kongen che ng'ering', ago ineendet ne ki kowendot ko kigong'omit.
11Ki ageer tuguuk che chaang' eng' panwekyuk,
ak aguitosi kosiir che amuuche ang'alaalee.
12Ki atebi kasarwek che chaang' eng' ng'oiyonditap meet,
ago ki achililee amu naet ne ki anyooru.
Kaiyweisyetap Kiptaiyat
13Tebyei agoi saboondap icheek che iywei Kiptaiyat, amu kamang'unennywa komi eng' ineendet ne saru icheek.
14Ma toptobendos icheek che iywei Kiptaiyat,
anan konyogoritu, amu kamang'unennywa inee.
15Igasegei saboondap ne iywei Kiptaiyat! Ng'oo ne keerei `ineendet? Ak ng'oo toretindennyi?
16Keerei konyegap Kiptaiyat icheek che chamei ineendet.
Ineendet ko long'eet ne kiim ak toreteet ne kiim;
ole kiteektoegei eng' koriisto ne koroom ak urwet eng' asiista ne lalei kot,
riipsei si ma kinoch keeldo ak toretisyei si ma kiibut.
17Inyiiti saboondo poiboiyet ak kondoi lapkeiyet koonyek;
koonu ineendet chametapkei ak sabeet ak kaberuret.
Kagoitoetap Tiseiywek
18Ngot kogoito chii kagoochinoik che ki kisichei eng' ng'aalseet, ko konunoichooto koma libwoop;
19Ma poiboenjin Ne Toroor Miising' kagoochinoigap ne ma iywei Kamuktaindet,
anan ma nyoe kaat tengekwogik eng' chaang'indap tiseiywek.
20Uu chii ne parei weeriit eng' taitap kwanda,
chii ne igoitoi tiseiywot ne punu tuguugap kibanania.
21Sabee kibananook amitwogik che po che ma tinyei kiy;
age tugul ne eetee icheek ko rumiindet.
22Rumin chii ne ibee chiitap kokweet tuguuk che sabee;
tumdoi koroti chii ne rebee kiboityot melektanyi.
23Teeksei age ko putisyei age,
tos nee keljin kosiir ng'etatet?
24Ngo sa age ko chubis age,
ko kasyin Kiptaiyat ng'oo?
25Ngo un chii musyon, yeityo kotiiny kogeny
ko kagisich nee eng' kaunseet.
26Ngo ratkei chii agobo ng'oogiswagikyik
yeityo koweekyigei kogeny koyai ko uu atkai
Ng'oo ne kasyin saautikyik?
Ak nyooru nee kaming'inennyi pogei?