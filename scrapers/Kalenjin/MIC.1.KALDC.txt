1 Ng'olyootap Kamuktaindet ne Toroor ne ki nyoonji Mikah meng'iindetap Moresheth eng' peetuusyegap Jotham, Ahaz, ak Hezekiah, laitorinigap Judah, ne ki keer agobo Samaria ak Jerusalem.
Maonatosyek agobo kirwooget
2Ogas okweek pororyosyek, okweek tugul, oepchi iit, ee ng'wony, ak tugul che mi olooto: ak ingoek Kiptaiyat Kamuktaindet ne Toroor paoryat eng' okweek, Kiptaiyat ne mi hekalunnyi ne tiliil. 3Amu, ogeero, mong'u Kamuktaindet ne Toroor eng' oldanyi, ak kochoorgei, ak kotyech komoswek che torooreen che po ng'wony. 4Ak kochootyo tuloonook eng' keelyekyik, ak kobetogis atebwosyek, ko uu ye chotei temeniet ko kauchi maat, ko uu peek che kirandoi eng' ole keigei. 5Piitu chuuto amu pistoetap Jakobo, ak amu tengekwogigap kootap Israel. Nee pistoetap Jakobo? Tos ma Samaria? Ak nee komoswek che torooreen che po Judah? Tos ma Jerusalem? 6Ayae anyun Samaria koek karurugutyetap emet, ak koigei ole kiminjin sabibuk: ak atumde koikyik koba atebweet, ak ang'aany lumeiywekyik. 7Ak kebir ketuatui kanamonikyik tugul che ki kiwai, ak kebeel melekwekyik tugul, ak ang'em kanamonikyik tugul: amu ki iyumune chooto melektap kugoinatet, ak koweekyigei melektap kugoinatet.
8Ateei ak awaache amu niito, awendi ko kagireegunena ngoroik ak ami aach ngor: ateei ko uu lelwek, ak ariire ko uu tyong'igap songolik. 9Amu ma inyaaksei mookyik; amu kagonyo kot koit Judah; itei ormariichetap piikyuk, agoi Jerusalem. 10Amat imwaite ng'olyoondoniito eng' Gath, amat iriir agot kitigin: ki amildaegei temburyek eng' Beth-le-Apra. 11Osiirte, ee okweek piik che omenye Sapir, osiirte omi aach ngor ak kalilanet: tomo komong' chiito ne menyei Saanan; rebenok kateiyetap Beth-esel kinnyi ne tonone. 12Amu igeni miising' chiito ne menyei Marot kole konyoor myeeindo: amu kachoorchigei yaityet ormariichetap Jerusalem kobunu Kamuktaindet ne Toroor. 13Ratyi chepkichutitap lugeet paraisiit ne chepchep, ee inyee chiito ne imenye Lakish: kitaunindetap tengekto ineendet ne po cheptap Zion; amu ki kinyoorchin pistaosyegap Israel. 14Igoochini anyun Moreset-gat kagoochinetap saisere: egu kooriigap Aksip kiit ne po ng'aalseet eng' laitorinigap Israel. 15Ta amutun chiito ne nyoonei konamin ibunji, ee inyee ne imenye Maresha: itei toroornatetap Israel Adulam. 16Ingochurin met, ak icheru meting'ung' agobo lagok che iboiboin: tes poostong'ung' si koigei ne po chepsengwet; amu kageluul icheek eng' ole imi.