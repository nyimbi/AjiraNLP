Nathan
1 Ko kagobata ineendet kobiit Nathan,
ki maoten eng' peetuusyegap Daudi.
Daudi
2 Ko uu ye kitabaani mwanik kobun kagoochinetap kaalyeet,
ara ki kitabaan Daudi eng' piigap Israel.
3Ki ureren ak ng'etuunyik ko uu ye urerenjin ng'ororek che neran,
ak kobooto magalaluusyek ko uu ye urerenjin aaregap keechiir.
4Eng' nerateennyi ko tos ma par chemosi,
ak koistoe piik kalilanet,
kingo wiirta koita eng' chemasindaryet
ak koluul koit ng'wony Goliat?
5Ki kuur `ineendet Kiptaiyat, Ne Toroor Miising',
ak kogoochi kimnateet eunnyi ne po tai
si kobar muren ne kiim,
ak koeet kamugetap piikyik.
6Ki itoroor `icheek ineendet agobo tamanusyegap eliphuusyek che ki par,
ak kolas ineendet amu kaberurosyegap Kiptaiyat,
kingilaakyi ineendet ngoroigap laitornatet.
7Ki iterteer puunikyik eng' komosta age tugul,
ak kowoong' puunikyik Philistiik;
kibutobut kimnateennywa agoi ra.
8Eng' tugul che ki yai ineendet ko ki igoito kongoi
kogoochi Ineendet ne Tiliil, Ne Toroor Miising', mwaitoi toroornatennyi.
Kityen kolas eng' muguleldanyi tugul,
ak ki cham `inee Yaindennyi.
9Ki tet tyeniik eng' taitap kapkorosut,
si kotyen tyenwogik che anyiny eng' tuugoosyekwak.
10Ki yai `inee igoorwek ko korooronitu,
ak kotetyi peetuusyekwak kenyiit komugul,
ye tese tai kolasu kainet ne tiliil ne po Kamuktaindet,
konyiit tyenwogik ole-tiliil kong'etee karon miising'.
11Ki istechi Kiptaiyat tengekwogikyik,
ak koeet kamugennyi koigeny,
12Kogaibata ineendet kobiit weeriit ne utaat
amu agobo ineendet komeng'iis eng' kaalyeet.
13 Ki pounis Solomon eng' kasarta ne ki mi kaalyeet,
kigoochi Kamuktaindet kobiit kaalyeet eng' kiwotosyekyik,
si kobiit koteech koot eng' kainennyi
ak koyai ole-tiliil kotonon koigeny.
14Tya utaatyet ne ki itinye ye ki ii neran!
Ki imaranee naet ko uu aineetap Nail.
15Ki inaage eng' ng'wony komugul amu naet,
ak ki igoochi kalewenaik kaguiyet ne oo.
16Ki kogasak kaineng'ung' kot koit emotinwek che looen che ki ikween peek,
ak ki ichamage agobo pounateng'ung' ne po kaalyeet
17Eng' tyenwogiguk, kalewenaik, ak karaguutik,
ak waluunaik che ki igoonu ko kikwong'ee pororyosyek.
18 Eng' kainetap Kiptaiyat Kamuktaindet,
ne ki kuure Kamuktaindet ne po Israel,
ko ki iyum thahabu ko uu kibatinik
ak iyum fedha ko uu ngosyelainik.
19 Ago ki imutu kwonyiik oruiye tuwai,
ak ki iegu mutworindetap maguutigap poortang'ung'.
20Ki imurwon konding'ung',
ak imurwon iyoteetap koong'ung',
kot iipchi lagoguk nereegek,
ak ki aragenso icheek amu perberyeng'ung',
21 amu ki pcheak pounatet
ak komang'une Ephraim laitornatet ne ngelelyo.
22 Nga uu noo koma koi meto Kiptaiyat rireenennyi
anan ko chamji age eng' poisyonikyik kong'emak;
ma istoi agoi iyoteetap nenyi ne lewenot,
anan kong'em iyoteetap kootap ineendet ne chamei ineendet.
Ara ki pagakyi Jakobo `ng'etunenik,
ak ko metechi Daudi tigityon eng' piigap koonnyi.
Rehoboam ak Jeroboam
23Ki imuny Solomon kobooto kwanisyekyik,
ak kometo eng' let age eng' weeriikyik,
ki abusaneet ne oo ama tinyei naet,
Rehoboam, ne ki yai kandoinatennyi piik kongelelso.
Jeroboam weeriitap Nebat ko ki indochi piigap Israel kobutyi tengekto,
ak kondochi piigap Ephraim eng' ortinwegap tengekto.
24Ki tesak tengekwogikwak miising',
agoi kimut keluul icheek eng' emennywa.
25Ki cheeng' icheek koyai yaityo age tugul,
agoi kiityi icheeget mugetuut.