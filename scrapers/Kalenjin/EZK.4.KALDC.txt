Kabookyinetap Jerusalem
1Ee, inyee weeriitap chii, cheeng'jingei matabaryat, ak inde taing'ung' ak isir itoondap nganaseet, nooto Jerusalem: 2ak iyiem, ak iteech irimoik iyieme, ak iwasyi ng'ung'unyek, ak iteech kooriik kotokyigei, ak inde komoswek tugul injinisyek che kibute nganaseet. 3Yeityo icheeng' taabeetap karnet, ak ilumde koek tooteetap karnet eng' kwenung'ung', ak nganaseet: ak itokyi togeng'ung' nganaseet, si kobiit keyiem, ak iyiem inyeendet, ak imuut ineendet. Egu niito kaboorunet eng' kootap Israel.
4Ak iru kogeny isyep komostap kaataam, ak inde tengektap kootap Israel paragunnyi: iibe tengektonywa ko uu koitetap peetuusyek che isyebe komosato. 5Amu ki ang'at kenyiisyegap tengektonywa koek eng' inyee koitetap peetuusyek, chooto ko peetuusyek pogol somok ak tamanwogik sogool: iibe anyun ko uu nooto tengektap kootap Israel. 6Ak kogeny, ye kaiyai chuuto kosulda, iru isyep komostap tai, ak iibe tengektap kootap Judah: peetuusyek artam, peetuut agenge ko po kenyiit agenge, kang'atiin anyun ko uu nooto.
7Ak itokyi togeng'ung' yiemetap Jerusalem, koma tugoot eung'ung'; ak imaotenji. 8Keero, aratenen poroonik, si meweege isyep komosta age, agoi igeesu peetuusyegap yiemeng'ung'.
9Ipchigei anyun kogeny nganuuk, ak baale, ak magandek, ak sogoryek, ak mosong'ik ak kusemet, ak inde tereet agenge, ak ichopchinegei amitwogik; ko uu koitetap peetuusyek che irue isyebe kebeber, chooto peetuusyek pogol somok ak tamanwogik sogool, iame tuguuchooto. 10Ak iame amitwogiguk che kigerei, shekelisyek tiptem eng' peetuut; iame chooto kotugul. 11Ak ee peek che kigerei, iee kigombok aeng' eng' peetuut. 12Iame ko uu magatiinik ak baale, ak ibeele ng'atateegap piik kogeerei icheek.
13Ak ki mwa Kamuktaindet ne Toroor kole, amei ko uu nooto piigap Israel magatinikwak ko ng'woneen, eng' pororyosyek ole tuun aoonjini.
14Ki amwa anyun ale, “Ee, Kiptaiyat Kamuktaindet ne Toroor! Keero, tomo kimurwon saboondanyu; amu kobooch ko aa ming'in agoi nguno kotom aam kiy ne kameei ineegei, anan ne kabar tyong'in; ama chut kutinnyu panyeek che ng'woneen.”
15Yeityo koleenjo anyun, Keero, kaagoonin ng'atateegap tuuga igeere che po piik, ak ichobe magatiniguk chooto.
16Ki leenjo kogeny, Ee weeriitap chii, keero, atile amitwogik eng' Jerusalem kong'ering'itu: ak koamei icheek amitwogik che kigerei, che kendoi kot; ak eei peek che kigerei, ak eng' kwong'eet. 17Si kobiit korarchi amitwogik ak peek, ak kokwong'ee `age age, ak kochuchuiso eng' tengektonywa.