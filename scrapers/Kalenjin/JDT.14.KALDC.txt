Katigonutigap Judith
1Ki leenji `Judith icheek, “Oepcha iit, choronokyuk. Oip meti ak ogartaat eng' inatung'wong'. 2Ye kaegaat ak kochor asiista, ko ngo nam chii age tugul eng' okweek kariikyik, ak ngo ng'et chii age tugul ne tinyei kamuget komanda eng' nganaseet; olewenji `kandoindet icheek kondochi, ak obe ko uu yo kotokyigei keeweet ole ripsee piigap Assyria; koek kityo amobe orekte. 3Ingoba konam kariikwak ak ko rwai kampi kong'eet kiboitiinik che po lugeetap piigap Assyria. Ngo rwai kora emaitap Holofene ak ma nyooru. Eng' nooto, konamei icheek arageneet ak komweiso eng' taing'wong'. 4Ong'eetyee anyun okweek ak icheek tugul che menyei kiwatosyegap Israel oon ak otil icheek eng' pandanywa. 5Ago ye tomo oyai chu tugul, obe omutwaa Akior Ammonindet si kogeer ak konai chiito ne ki sasei kootap pororyetap Israel ak koyokwech ineendet ko uu ye ka iyookyi meennyi.”
6Ara ki kiguur anyun Akior eng' kootap Uzziah. Ye kingo it ak kogeer metitap Holofene komi eutap chii agenge eng' tuiyetap piik, kiluul ko putyi ng'wony ak kotanui. 7Ye kingi ng'eet kotonon ak ki ibutyi keelyegap Judith, ak kole, “Iberuurot inyee eng' koot age tugul ne po Judah! Aragendos alak tugul eng' poror age tugul ko kagas kaineng'ung'. 8Mwaiwo nguno agobo tugul che ko iyai eng' peetuusyechu.”
Ki mwachi anyun `Judith ineendet eng' taitap pichooto tugul che ki kagoyai, kong'etee peetuut ne ki toi kwo agoi kong'alaaljin icheek. 9Ye kingo tar inee, kowokyo piik eng' poiboiyet eng' nganasennywa. 10Kingo keer Akior tuguuk tugul che ki yai Kamuktaindet ne po Israel, koyan Kamuktaindet eng' kagiiletapkei. Ki kiyatita anyun Akior, ak keyai koek agenge eng' kootap Israel, kong'et ko uu nooto agoi rani.
Konaaksei meetap Holofene
11Ye kingo egaat, ko kartaat metitap Holofene eng' kurgeet. Ak ki ip kariikwak tugul ak koba komanda. Kibee kweanaik kotokyigei ortinwegap tuloonook. 12Ye kingo keer icheek piigap Assyria koyookto ng'olyoo koityi kandoikwak, che ki pa ak icheek konyoor kandoigap kiboryotinik ak kiboitiinik tugul. 13Ki pwanji `icheek emaitap Holofene ak koleenji ne oo ne tononjin tetuutikyik, “Ng'eet kiptaiyannyo, amu ko konyiganitu mutwoorik kot kagobookyech icheek koyaiywech lugeet, agobo ko ityi ng'emisyennywa.”
14Ki wo ko anyun Bagoas ak ko koigony kurgeet ne po emait kobwaatyin koleen ruitos ak Judith. 15Ago kingo mawol chii, koyaat kurgeet ak kwo ole kirue ak kinyoor ineendet kong'urukyin ng'wony ko kagome, koma mi metit. 16Ki waach eng' tuugeet ne oo ak koriir ak kotigen ak kobol, ak ko kereer ngoroikyik. 17Ak ki wo emait nooto kigatebe Judith, ak ye kingo ma nyoor, kolabat ole mi piik ak kole,
18“Kagoberberech mutwoorik! Ko koipchi kateweeret `kwondo agenge ne po Yahudik kootap Nebukadresar. Ogeero, ruei Holofene eng' ng'wony, ak ma mi metinnyi!”
19Ye kingo kas kandoigap lugeetap Assyria niito, ko kereer ngoroikwak ak ko aragenso miising' ak koyom kambi tugul riirekwak che ki mi parak.