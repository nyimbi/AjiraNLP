KITABUUT NE PO ANG'WAN
(T.Kal 90-106)
Kamuktaindet ne po Koigeny ak Chii
1Ee Kiptaiyat, ki iegu ole ki menye Eng' ibinwek tugul.
2Ye kitom kobiit tuloonook,
Anan ye kitom iyai emet ak ng'wonyut,
Ii Kamuktaindet, kobooch keny agoi koigeny.
3Iweektoi chiito kwo temburyek;
Ak ileen, “Oweege, okweek weeriigap piik.”
4 Amu kergei kenyiisyek eliphuut eng' taing'ung'
Ak amut ne kogosiirto,
Ak ko uu riipseet ne po kemoi.
5Imuti koba ko uu mogoochek; uu icheek kanuuget:
Uu icheek karon susweek che piitos.
6Ing'atos karon, ak koeegitu;
Kitemei koskoleny, ak koresyo.
7Amu kagiwong'wech eng' nereegeguk,
Ak ki aragendosi eng' nyitateng'ung'.
8Ki inde tengekwogikyok taing'ung',
Ak ki inde tengekwogikyok che ung'ootiin lapkeiyetap togeng'ung'.
9Amu ki kosiirto peetuusyekyok tugul eng' nereegeguk:
Kiwong'u acheek kenyiisyekyok ko uu atindyot ne ki kimwa.
10Peetuusyegap kenyiisyekyok koitei kenyiisyek tamanwogik tisap,
Ago eng' che kiimeen koitei tamanwogik sisiit;
Ago menatennywa ko nyalilda ak arageneet;
Amu choktoi ko uu nooto, ak keebe kesiirte.
11Ng'oo ne ingen kimnateetap nereegeguk,
Ak nereegeguk che ng'woneen, ko uu ye nyoljin kiywein?
12Ineetech anyun kiit peetuusyekyok,
Si kobiit kesich muguleldo ne po utaatyet.
13Weeguge, ee Kamuktaindet ne Toroor; tyanitu?
Ak irireegei kiboitiniguk.
14Ee, paech kebiye eng' rireeneng'ung' karon;
Si kobiit keboiboitu ak kigaskei eng' peetuusyekyok tugul.
15Ibaibaech eng' peetuusyek che tee che ki inyalilech,
Che tee kenyiisyek che ki kigeer yaityet.
16Ingotook poisyoniguk eng' kiboitiniguk,
Ak telunateng'ung' eng' lagokwak.
17Ak ingotebenech karaaranindap Kamuktaindet ne Toroor, Kamuktaindennyo:
Ak igimitwech poisyonigap eunekyok;
Ee, igimit poisyonigap eunekyok.