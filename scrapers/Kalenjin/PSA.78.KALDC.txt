Myeeindap Kamuktaindet agobo Israel
1Oepchi iit ng'atuutyennyu, ee piikyuk:
Otokyi itiikwok ng'aleegap kutinnyu.
2 Ayaate kutinnyu eng' kalewenet;
Amwae ng'aleek che ung'ootiin che po keny:
3Che kigegas ak kenai,
Ak ki komwaiwech kwanisyekyok.
4Ma kiung'e chooto lagokwak,
Kimwachini ibinda ne nyoonei kalasunoigap Kamuktaindet ne Toroor,
Ak kimnateennyi, ak kwang'utikyik che ki koyai.
5Amu ki igimit paornateet eng' Jakobo,
Ak ki inde ng'atuutyet eng' Israel,
Ne ki ng'at kwanisyekyok, kole,
Konet lagokwak:
6Si konai chooto ibinda ne piitu, agot lagok che tuun kisichei;
Che tuun ng'eetos ak komwachi lagokwak:
7Si konde kamang'unennywa eng' Kamuktaindet,
Si ma utye poisyonigap Kamuktaindet,
Ago si koriip ng'atuutikyik:
8Ak si ma tuun igei kwanisyekwak,
Ibinda ne uui met ak ko ngelelyo;
Ibinda ne ki ma chop mugulelwekwak,
Ak che ki ma litititu saboonwekwak eng' Kamuktaindet.
9Kiweektagei let lagogap Ephraim eng' peetuutap lugeet,
Kotinyei kariik ak koiboti kwangok.
10Ki ma riip kayomisetap Kamuktaindet,
Ak ki eesyo kobendatee ng'atuutyennyi:
11Ak kiutye tuguukyik che kiga yai,
Ak kwang'utikyik che kiga koboorchi icheek.
12 Ki yai ineendet tuguuk che po kwong'eet eng' taitap kwanisyekwak,
Eng' emetap Misiri, eng' tembwetap Zoan.
13 Kipcheune aeng' nyanjet, ak kogoochi kolandae;
Ak ki igoochi peek kototenso konamgei.
14 Ki indochi eng' pooldet peet,
Ak ki indochi kemout komugul eng' lapkeiyetap maat.
15 Kitui rwandosyek eng' surkwen,
Ak ki inaga peek che chaang' ko uu che punu rirosyek.
16Ki imang'une rwandet peek che rootei,
Ak ki igoochi peek kosururgei ko uu ainoosyek.
17Ago kites icheek koyachi ineendet tengekto,
kongelelji Ineendet Ne Toroor Miising' eng' emet ne yaamaat.
18 Ak kityem Kamuktaindet eng' mugulelwekwak
Eng' soometap amitwogik eng' kasennywa po myat.
19Ee, kichaam Kamuktaindet;
Ki le, Tos imuuchi Kamuktaindet kochobwech amitwogik eng' surkwen?
20Ogeero, kikwer ineendet rwandet, ak kisururgei peek,
Konyi ainoosyek kot kong'irtagei;
Tos imuuchi kogoonech magatiinik ak icheek?
Anan imuuchi kogoonech panyeek?
21Ki kas Kamuktaindet ne Toroor anyun, ak kinereech:
Ak ki lal maat agobo Jakobo,
Ak kitogosta nereegek agobo Israel;
22Amu ki ma iyan pichooto Kamuktaindet,
Ama imang' yetunennyi.
23Ago ki ng'at poolik eng' parak,
Ak ki yaat kurgotigap kipsengwet,
24 Ak kiroong'ji mana si koam,
Ak ki igoochi peegap kipsengwet.
25Ki am piik amitwogigap che kiimeen:
Ki iyookyi amitwogik kobiyong'so.
26Ki igoochi usoonetap kong'asiis kous eng' kipsengwet:
Ak ki indochi usoonet ne po murot tai eng' kimnateennyi.
27Kiroong'ji icheek panyeek che tee temburyek,
Ak toriitik che po kebebaik che tee ng'aniegap nyanjosyek:
28Ak ki igoochi kobutyi kwenutap nganasennywa,
Komoswek tugul che po meng'otosyekwak.
29Ki amis anyun, ak kibiyong'so kot;
Ak ki igoochi che kigasei myat.
30Ago ki ma igeskei magennywa,
Ak ye kita komi panyeek kutusweekwak,
31Konyonji eng' yooto nereegegap Kamuktaindet,
Ak kobar che neryootiin alak eng' icheek,
Ak kokwer neranigap Israel kobar.
32Agot nganda kinyoor chooto tugul ko kita koyai tengekto,
Ak ki ma iyan poisyonikyik che po kwong'eet.
33Ki iwong' anyun peetuusyekwak kobetyo puch,
Ak kenyiisyekwak eng' kamuiset.
34Ye kingo par icheek, kocheeng' anyun icheek ineendet:
Ak ki week kocheeng' Kamuktaindet eng' kagiiletapkei.
35Ki ibwaat icheek kole Kamuktaindet ko rwandennywa,
ak kole katyagindennywa Kamuktaindet Ne Toroor Miising'.
36Ago ki iberber ineendet eng' kutusweekwak,
Ak komwachi lembechek eng' ng'elyebwekwak.
37 Amu ki ma ko lititen mugulelwekwak eng' ineendet,
Ak ki ma ek che kiyani agobo kayomisennyi.
38Ago kinyochi kaat tengektonywa amu ki nyiitaat ineendet rireenetapkei, ak ki ma par icheek:
Ee, kiweekta nereegekyik konyil che chaang',
Ama ing'eet nereegekyik tugul.
39Ak ki ibwaat kole icheeget ko poorto kityo:
Usoonet ne siirtoi, ama weeksei kogeny.
40Ak kingelelji ineendet konyil ata eng' surkwen,
Ak ki igoochi arageneet eng' surkwen!
41Ak ki week kogeny kotyem Kamuktaindet,
Ak kitach Ineendet ne Tiliil ne po Israel.
42Ma ibwaat eunnyi,
Anan peetuut ne ki ityaach icheek eng' puunyoot.
43Ko uu ye ki yai kaboorunoikyik eng' Misiri,
Ak kwang'utikyik eng' tembwetap Zoan;
44 Ak ki wal peegap ainoosyekwak koek korotiik,
Agot kereruusyek ak icheek, kot koma ko eeoksei.
45 Ki iyookto kalyang'ik koba kwenunnywa, che kisus icheek;
Ak mororochik che king'em icheek.
46 Ak ki igoochi koam tinapchet ruratennywa,
Ak ki igoochi chereng'endet koam poisyonikwak.
47 King'eme koigap ropta sabibukwak,
Ak king'eme chepkoset mogoonikwak.
48Ak kibiree koiyat tuukwak,
Ak ki am ilet akweennywa po keechiir.
49Ki wiirchi icheek koroomnatetap nereegekyik,
Nereegek, ng'wanindo ak nyalilda,
Ak ki iyookyi kweanetap malaikaisyek che ibei yaityet.
50Ki yachi nereegekyik ooreet;
Ak ki ma riiree saboonwekwak eng' meet,
Ago ki igoochi saboonwekwak koroito:
51 Ak ki par kiboretook tugul eng' Misiri,
Ki par taunetap kimnateennywa eng' emaisyegap Ham:
52 Ago ki indochi piikyik ko uu keechiirek,
Ak ki imut ko uu akweetap keechiirek eng' surkwen.
53 Ki indochi eng' kaalyeet, si ma iyweis:
Ago ki tuch nyanjet puunikwak.
54 Ak ki imut agoi koit kiwotetap oldanyi ole-tiliil,
Agoi tulwooni, ne kiga ale eunnyi ne po tai.
55 Ki oon pororyosyek eng' tainnywa,
Ak kipchechi icheek emonooto eng' kiwotosyek koek porotennywa,
Ak ki igoochi ortinwegap Israel komeny emaisyekwak.
56 Ago kityem ak kongelelji Kamuktaindet Ne Toroor Miising',
ak ki ma riip paornatosyekyik.
57Ak kiweektagei let, koosup ng'aalseet ko uu kwanisyekwak:
Ki kiweekta koba taban ko uu kwanget ne ma litit.
58Kitach ineendet kot konereech eng' oldinwekwak che sutotin,
Ak ki igoochi ineendet ng'etkonda eng' kanamonikwak che ki kiwai.
59Ye kingo kas Kamuktaindet niito konereech,
Ak kiwech Israel miising':
60 Ak kimeto anyun Hekaluut ne ki mi Shiloh,
Emait ne ki inde kwenutap piik;
61 Ak ki igoito kimnateennyi keluul,
Ak ki inde karaaranindanyi eutap puunyoot.
62Ki igoito piikyik ak icheek kebare rotwetap chok;
Ak ki nereekyi porotennyi.
63Ki par maat weeriikwak;
Ama kityenji tiibiikwak tyendap katunisyet.
64Ki kibare tisiikwak rotwetap chok;
Ak ki ma iteiyo mosoogikwak.
65Ki ng'eet anyun Kiptaiyat ko uu ne karuei,
Ko uu chiito ne kiim ne parori amu maiyek.
66Ak ki parat puunikyik koweektagei let:
Ak ki igoochi kolilaanso agoi.
67Ak ki eesyo emaitap Joseph,
Ak ki ma lewen ooreetap Ephraim;
68Ago ki lewen ooreetap Judah,
Tulweetap Zion ne ki cham.
69Ak ki teech oldanyi ne tiliil koigei ole sutot,
Koigei ng'wonyut ne kigogimiit ineendet koigeny.
70 Ki lewen Daudi agine kiboityondennyi,
Ak ki imutune piusyegap keechiirek:
71Ye ki isubu keechiirek che aboen,
Ki imut ineendet si kobiit kobai kap Jakobo che piikyik, ak Israel che porotennyi.
72Kibai anyun icheek ko uu kagesunatetapkei ne po muguleldanyi;
Ak ki indochi eng' utaatyetap eunekyik.