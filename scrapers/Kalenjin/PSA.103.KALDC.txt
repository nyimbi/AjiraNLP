Mwaetap Kongoi agobo Myeeindap Kamuktaindet
1Ilasu Kamuktaindet ne Toroor, ee saboondanyu,
ak ingolas kainennyi ne tiliil tugul che mi oriitinnyu.
2Ilasu Kamuktaindet ne Toroor, ee saboondanyu,
ameutyee konunoikyik tugul.
3Ineendet ne nyoun kaat tengekwogiguk tugul;
ak kosaabin eng' myanwogiguk tugul,
4ineendet ne ityaachi saboondang'ung' eng' ye mi ng'emisyet;
ak kolaagun kuutweetap chamyet ne tala ak rireenosyek,
5ne koonin tuguuk che myach kot koyamin
si kiweegun ming'inateng'ung' ko uu kipsiichit.
6Yaei Kamuktaindet ne Toroor poisyonigap imanda,
ak kirwoogutik agobo tugul che kisastae.
7Ki iboorchi Musa ortinwekyik,
ki iboorchi lagogap Israel poisyonikyik.
8 Nyiitaat Kamuktaindet ne Toroor rireenet ak ko po myeeindo,
ma sip konereechi ak tinyei rireenet ne oo.
9Ma kerei kong' kotugul,
ama konori nereegekyik agoi.
10Tom koyaiywech ko uu ye nyoljin chalwogikyok,
ama igeerwech ko uu tengekwogikyok.
11Amu ko uu ye toroor kipsengwet eng' ng'wony,
ko uu nooto rireenennyi eng' icheek che iywei ineendet.
12Ko uu ye loochin kong'asiis ak cherongo,
ko uu nooto kigoistoenech chalwogikyok kolooegitu.
13Ko uu ye riiree kwanda lagokyik,
ko uu nooto riiree `Kamuktaindet ne Toroor icheek che iywei ineendet.
14Amu ingen poorwekyok;
ibwaati ineendet kole kitemburyek.
15Ago chiito, ko uu peetuusyekyik susweek;
tuneni ko uu taapteet ne po kewanin;
16amu punei yooto usoonet, ak kobetito taptanooto;
ama kongen oldanyi kogeny.
17Ago tebyei rireenetap Kamuktaindet ne Toroor koigeny ak koigeny
eng' icheek che iywei ineendet,
ak imandanyi eng' lagogap lagok,
18eng' icheek che riibei kayomisennyi,
ak kobwaati koyai ng'atuutikyik.
19Kigogimiit Kamuktaindet ne Toroor ng'echerennyi ne po laitornatet eng' kipsengwet;
ak pou laitornatennyi tugul.
20Olasu Kamuktaindet ne Toroor, okweek malaikaisyekyik;
okweek che oo kiimeen eng' kamuktaet, che osuldoi ng'olyoondennyi,
che oepchini iit tuugeetap ng'olyoondennyi.
21Olasu Kamuktaindet ne Toroor, okweek lugosyekyik tugul,
okweek che oo kiboitiinikyik, che oyae magennyi.
22Olasu Kamuktaindet ne Toroor, okweek poisyonikyik tugul,
eng' komoswek tugul ole pou ineendet.
Ilasu Kamuktaindet ne Toroor, ee saboondanyu.