Kalasunetap Utaatyet
1 Utaatyet tugul ko punu `Kiptaiyat,
ak mi niito kobooto ineendet koigeny.
2Ng'oo ne imuuchi koit ng'aniegap nyanjet,
anan saitoutigap ropta?
Ng'oo ne imuuchi koit peetuusyegap koigeny?
3Tos tya kooindap kipsengwet anan tebeesindap ng'wony?
Tya looindap rireet ak ng'oo ne ingen ole tee utaatyet?
Ng'oo ne isyachi chooto tugul?
4Ki kiyai utaatyet kotom keyai tuguuk alak tugul,
ak kaguiyet kobooch koigeny.
6Ng'oo ne ki keng'aang'ji ole taunee utaatyet?
Ng'oo ne ingen poisyonigap ng'omnatosyek che teer teer?
8Mi agenge kityo ne utaat, ne nyoljin kiywei miising',
tebee ng'echerennyi ne po laitornatet - ineendet Kiptaiyat.
9 Ineendet nooto ne ki yai Ng'omnateet,
ineendet ne ki keer ak kogoochi kakwaet;
ki rang'da `ineendet ng'omnateet koroong'ji poisyonikyik tugul.
10Mi utaatyet eng' tugul che saptos ko uu konunennyi;
roong'jin `inee icheeget che chamei ineendet.
Kaiyweetap Kiptaiyat
11Kayweetap Kiptaiyat ko ibu koonyit ak katorooret,
ibu kagasetapkei ak naaryeetap poiboiyet.
12Kayweetap Kiptaiyat ko poiboi muguleldo,
ak ko ibu kagasetapkei, poiboiyet ak sabeet ne kooi.
13Nyooru kagesunet ne myee icheek che iywei Kiptaiyat;
eng' peetuutap meennywa ko tuun kiberuuri.
14Kiywei Kiptaiyat ko taunetap utaatyet;
kageyai che po iman kobooto ng'omnateet eng' moet.
15Ki yai lumeiywot ne po koigeny eng' kwenutap piik,
ak menyei inee iman kwenutap iyotennywa.
16Kiywei Kiptaiyat ko nyietap ng'omnateet;
igoochin `inee piik kobiyong'so eng' logoekyik.
17 Inyiiti koonnywa komugul tuguuk che korooron,
ak konyiiti chogenikwak rurutikyik.
18Kayweetap Kiptaiyat ko naaryeetap utaatyet,
yaei koeet kaalyeet ak chametapkei.
19Ki keer `inee ineendet ak kopchechi
kogoochi `inee ng'wony naet ak kaguiyetap nautyo,
ak kotesyi toroornatet icheeget che namjingei ineendet.
20 Kiywei Kiptaiyat ko tigityotap utaatyet,
ak morikyik ko sabeet ne kooi.
22Ma iyanaat nereegek che ma po iman,
amu nereegek ko ipchin chii ng'emisyet.
23Icheeget che muitoi kotebyei agoi koit kasarta ne yamatkei,
ak eng' let koweekyigei `poiboiyet icheeget.
24Riibei icheek ng'aleekwak agoi kasarta ne yamatkei;
yeityo komwaita che chaang' agobo utaatyennywa.
25Eng' konoraigap ng'omnateet komi mwautigap utaatyet,
ago kayweetap Kamuktaindet ko kanagut eng' kiptengekyot.
26Ngot imache utaatyet, iriip ng'atuutik,
ak koonin `Kiptaiyat utaatyet.
27Amu kayweetap Kiptaiyat ko utaatyet ak katigonet,
iboiboi ineendet punjinetap iman ak kaming'inetapkei.
28Amengelelji kayweetap Kiptaiyat;
ameriikyi ineendet eng' muguleldo ne pcheat.
29Mat iegu chombilindet eng' taitap piik,
ak iriip anyun kuting'ung'.
30Ametoroorgei, anan ngo ma uu nooto ibuti,
ak iipchigei inyegei teweernateet.
Ng'ang'u `Kiptaiyat ung'uutiguk,
ak koteweerin eng' taitap tuiyet komugul,
amu ma iwechi ineendet eng' kayweetap Kiptaiyat,
ak ki nyiitaat muguleldang'ung' ng'aalseet.