Riirek amu mi nyalilda
Po ne oo eng' putiik. Tyendap Kalasunet ne po Daudi.
1 Kamuktaindennyu, Kamuktaindennyu, amu nee si ibagaakta?
Amu nee si ilooena, ametoreta, amu nee si ilooitune ng'aleegap tigenennyu?
2Ee Kamuktaindennyu, ariire peet ago mewolu;
ak eng' kemoi, amasise.
3Ago ii tiliil,
inyee ne imenye kalasunoigap Israel.
4Ki imang'un kwanisyekyok;
ki imang'un ak ki isaru.
5Ki riirchin ak kinyoor saruunet;
ki imang'un ak ki ma ililanso.
6Ago anee ko aa kutyet, ma aa chii;
anee ne kirosyin eng' piik, ak ne sasaat eng' piik.
7 Rorechino tugul che keera;
ak kochota eng' kutit, kolelechi metowek, koleen,
8 tiegei Kamuktaindet ne Toroor; si kosaruun;
ingosar ineendet, ko uu ye paibai
Kamuktaindet ne Toroor eng' ineendet.
9Ago inyee ne ki imoong'wa eng' moetap kamennyu;
inyee ne ki igoono amang'un ye ki achuchuni.
10Ki kiwiircha oldang'ung' kobooch ami moo;
kobooch ami moetap kamennyu, ko ii Kamuktaindennyu.
11Amelooitena; amu neegit nyalilda;
ak ma mi ne toreton.
12Kagoyiema kiruugik che chaang';
kagoyiema kiruugik che koroomen che po Bashan.
13Kagoseng'eng'ja,
ko uu ng'etundo ne kombori ak koboriseni.
14Kagitumda ko uu peek,
ak kagong'ulyelis kawekyuk tugul;
uu muguleldanyu masamek;
ak kochootyo eng' moennyu.
15Kagoyaam kimnateennyu ko uu rokyet;
ak kanamgei ng'elyeptanyu ak tagilgilyet;
ak kaimutya temburyegap meet.
16Amu kagoyiema sesenik;
kagogercha ooreet tuiyetap kiptengeginik.
Katoor eunekyuk ak keelyekyuk.
17Amuuchi aiit kawekyuk tugul;
keera ak konjurura.
18 Pchechingei ngoroikyuk,
ak serei parbareek agobo ngoryennyu.
19Ago inyee, ee Kamuktaindet ne Toroor, amelooitena!
Ee kimnateennyu, chogu toreto!
20Saru saboondanyu eng' rotwetap chok,
saru chamanennyu eng' kimnateetap seset.
21Sarwo eng' kutitap ng'etundo;
ee, kaiwolwo eng' kuinoigap soenik.
Tyendo ne po mwaetap kongoi
22 Amwachini kaineng'ung' tupchosyekyuk;
alasun eng' kwenutap tuiyet:
23Okweek che ogonyiti Kamuktaindet ne Toroor, olasu ineendet!
Okweek tugul che oo iyoteetap Jakobo, otoroor ineendet;
oiywei ineendet okweek tugul iyoteetap Israel!
24Amu ki ma sas anan kowech nyalildap ne kinyaliili;
ama ung'e togeennyi ineendet;
ago ki kas ye kingo riirchi ineendet.
25Inyee ne alasu eng' kwenutap tuiyet ne oo;
agoitoi che ki aaroorte eng' taitap icheek che iywei ineendet.
26Amisyei che talaen ak kobiyong'so;
ilasu Kamuktaindet ne Toroor che cheeng'ei ineendet.
Ingosapcho mugulelwekwok koigeny!
27Tuun ibwaati Kamuktaindet ne Toroor ole poochin ng'wony tugul ak koweekyigei ineendet;
tuun kutung'jinin inyee ortinwek tugul che po pororyosyek.
28Amu po Kamuktaindet ne Toroor laitornatet;
ak pou ineendet pororyosyek.
29Tuun amisyei tugul che neryootiin che po ng'wony, ak kolasu;
ak tuun ing'uruukyin ineendet tugul che pendi temburyek,
agot ineendet ne ma tuun imuuchi koriip saboondanyi kosap.
30Tuun poisyechin ineendet iyoteet;
ki ityin Kiptaiyat eng' ibinwek,
31pwoonei kobartoi imandanyi
eng' piik che tuun kisichei,
keele, ineendet ne ki yai.