Keteechei Koot
1Ki ng'alaalji anyun `Kamuktaindet ne Toroor Musa koleenji, 2“Lumde koyooto po emait ne kituiyechin eng' peetuut ne po tai ne po arawet ne po tai. 3Inde moingetap paornateet koot oriit ak ituch eng' ngoryonooto kioiye koot. 4Yeityo iibu meset inde ko ak itet komyee tuguuk che tebee paragunnyi ak iibu keldap tait, inde ko ak inaam taisyek. 5Inde kapkorosuut ne po thahabu ne kibeelee nyamdutik eng' taitap moingetap paornateet, ak isonginin angeet eng' kurgeetap emaitap Kamuktaindet. 6Inde kaptisisyet ne kibeelee tiseiywot taitap kurgeetap koyooto po emait ne kituiyechin. 7Inde taabeet ne kiuunse kwenutap emait ne kituiyechin ak kaptisisyet ak iroong'ji peek kioto. 8Lumde ng'ootweetap seremut kot kotuiyo ak isonginin angeet kurgeetap seremut.
9“Iipe mwanik che ki ilse ak iil emaitap Kamuktaindet ak tuguuk tugul che mi oriit; itabaan ak tuguukyik tugul, si kotiliilit. 10Yeityo iil kaptisisyet ne kibeelee tiseiywot ak tuguukyik tugul; itiliil kaptisisyet, si kotiliilit miising'. 11Iil taabeet ne kiuunse ak ng'echerennyi ak itabaan.
12“Imutu Aron ak weeriikyik kobwa kurgeetap emait ne kituiyechin ak iune peek. 13Yeityo ilaakyi Aron ngoroik che ki kitabaan ak iil ineendet ak itabaan, si kobiit koboisyeiwo eng' tisiisyet. 14Imutu weeriikyik ak ilaakyi ngoroik che kooen, 15ak iil icheek ko uu ye ki iil kwandanywa, si kobiit koboisyeiwo eng' tisiisyet. Egu kailsennywa ne ki ili icheek tiseinateet ne po agoi eng' ibinwekwak tugul.” 16Ki yai anyun Musa ko uu nooto, ko uu tugul che ki ng'at `Kamuktaindet ne Toroor ineendet.
17Ki kilumda anyun koyooto eng' kenyiit ne po aeng' eng' arawet ne tai eng' peetuut ne po tai. 18Ki lumda Musa anyun koot, ki iteepto kong'iikwak che tononie, ki lumda pagoinikyik, ki irooch rateiywekyik ak kolumda lumeiywekyik. 19Yeityo koiito anyun emait eng' emaitap Kamuktaindet parak ak kotuge angook alak koliich, ko uu ye ki ng'at `Kamuktaindet ne Toroor Musa. 20Yeityo koip paornateet konde moinget oriit, ki irooch moinget keetiik che ki ibe ak ki iteepto kerwetap rireenet eng' paragutap moinget. 21Kingo pata, koip ineendet moinget kwo ko oriit ak kosonginin angeet ne kioiye emaitap Kamuktaindet, si koteekta moingetap paornateet, ko uu ye ki ng'at `Kamuktaindet ne Toroor Musa.
22Ki inde meset emaitap Kamuktaindet ne kituiyechin, kotobon murot kaataam, eng' emaitap Kamuktaindet ne sip kemong'jin. 23Kitet magatiinik eng' meset eng' taitap Kamuktaindet ne Toroor, ko uu ye ki ng'at `Kamuktaindet ne Toroor Musa. 24Ki inde keldap tait emait ne kituiyechin, kotoorchin ak meset, kotobon murot tai eng' emaitap Kamuktaindet. 25Ki inaam taisyek eng' taitap Kamuktaindet ne Toroor, ko uu ye ki ng'at `Kamuktaindet ne Toroor Musa. 26Ki inde kapkorosuut ne po thahabu emaitap Kamuktaindet ne kituiyechin eng' koyooto sip kemong'jin, 27ak kibeelee kapkorosunooto nyamdutik che po tuguuk che ng'uu ne anyiny, ko uu ye ki ng'at `Kamuktaindet ne Toroor Musa. 28Yeityo kosonginin angeet eng' kurgeetap emaitap Kamuktaindet. 29Ki inde kaptisisyet ne kibeelee tiseiywot eng' kurgeetap emaitap Kamuktaindet ne po emait ne kituiyechin. Ki igoito kagoochinet ne kibeelei ak ne po peek, eng' kaptisisyonooto, ko uu ye ki ng'at `Kamuktaindet ne Toroor Musa. 30Ki inde taabeet ne kiuunse kwenutap emait ne kituiyechin ak kaptisisyet ak koroong'ji peek oriit, si kiuunse. 31Ki iun Musa ak Aron ak weeriikyik eunekwak ak keelyekwak eng' kioto. 32Ki iuni ko uu nooto ye kichutei emait ne kituiyechin oriit ak ye kimachei koriikyi kaptisisyet, ko uu ye ki ng'at `Kamuktaindet ne Toroor Musa. 33Ki lumda ng'ootweetap seremut koyiem koot ak kaptisisyet ak konde angeet kurgeetap seremut. Ki iges anyun Musa poisyonooto.
34 Ki nyo kotuch anyun pooldet emait ne kituiyechin ak ki nyi emait `liilindap Kamuktaindet ne Toroor. 35Ki ma imuuch Musa kochut emait ne kituiyechin amu kigatebee pooldet paragutap koyooto ak kiganyi emaitap Kamuktaindet liilindap Kamuktaindet ne Toroor. 36Ye kingo naam kotogosta pooldet eng' koyooto, konaam koba anyun piigap Israel ko uu nooto eng' panwekwak tugul. 37Ago ye kingo ma togosta pooldet, ko ki ma kobendi ui agoi peetuut ne togostoi poldanooto. 38Amu kiteben poldetap Kamuktaindet ne Toroor emaitap Kamuktaindet parak peet, ak ki mi maat poldanooto kemoi, kogigeerei emaitap Kamuktaindet komugul ne po Israel eng' panwekwak tugul.