Kamuktaindet ko riibindenyu
Po ne oo eng' putiik: ko uu ye kityeni Jeduthun. Tyendap Kalasunet ne po Daudi.
1Igeni Kamuktaindet kityo saboondanyu,
punu yetunennyu ineendet.
2Ineendet ineegei rwandennyu ak yetunennyu,
ineendet ko irimennyu ne kooi; ma ki istoa miising'.
3Opookyini chii kot kotyanit,
ole si kobiit obar ineendet, okweek tugul,
ko uu inaatut ne kogoimom, ak ko uu ng'ootweet ne neegit koluul?
4Irwoochi kityo komachei kotoorta ineendet amu telunatennyi;
poiboi eng' lembechek.
Iberuuri eng' kutusweekwak,
ago sasisyei eng' mugulelwekwak.
5Ee saboondanyu, igen Kamuktaindet kityo;
amu punu kamang'unennyu ineendet.
6Ineendet ineegei rwandennyu ak yetunennyu,
irimennyu ne kooi ineendet; ma ki istoa.
7Tinyei Kamuktaindet yetunennyu ak toroornatennyu;
rwandetap kimnateennyu ak ole amwechini ko Kamuktaindet.
8Ee okweek pichu, omang'u ineendet kotugul;
oroong'ji mugulelwekwok ineendet,
Kamuktaindet ole kemwechini.
9Iman puch piik che nyerootiin,
ak kiplembechonik piik che taagunotiin.
Ma ing'eeti kiit ne kigeeree nyigiisindo,
wisisen icheek tugul kosiir kabuuset.
10Amomang'u sastaet,
amomene rebisyet;
ngo tesak mogornatosyek ko mat otiegei.
11Kitwek Kamuktaindet konyil agenge,
ki agas nooto konyil aeng':
ale po kimnateet Kamuktaindet;
12 Ee Kiptaiyat, neng'ung' rireenet agine;
amu inyee ne iyaakyini chii tugul ko uu poisyennyi.