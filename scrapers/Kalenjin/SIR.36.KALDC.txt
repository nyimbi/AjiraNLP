Saaet agobo Piigap Kamuktaindet
1Rirenech acheek ee Kamuktaindetap tugul,
2ak igoochi pororyosyek tugul koywein.
3Chuul eung'ung' kobookyi pororyosyek che po saang'
ak igoochi icheek kogeer kamugeng'ung' ne oo.
4Ko uu ye ki iboisyenech iboorchi icheek tiliilindong'ung',
ara poisyen icheek iboorwech liilindong'ung'.
5Nae anyun icheek ko uu kingen acheek
keele ma mi Kamuktaindet age kobetenen inyee, ee Kiptaiyat.
6Konu kaboorunoik che lelaach, ak iyai kwang'utik alak,
7yai eung'ung' ne po tai koboorgei liilindo.
8Ing'eet nereegeguk ak irong'u nereegeguk che koromen,
9kong'em kirindoindet ak kowong' puunyoot.
10Ingochook peetuut, ak ibwaat kasarta ne ki ilewen,
ak igoochi piik kobwaat poisyoniguk che eech.
11Ingiwoong' eng' nereegeguk che koromen icheek kachililyo,
ak chooto yachin ne ya piiguk kotuiye ng'emisyet.
12Tuyatui metowegap kandoik che ngelelik
che mwaei kole, “Ma mi chii kobatenech acheegei.”
13Iyum pororyosyek tugul che po Jakobo,
16ak igoochi icheek porotennywa, ko uu eng' taunet.
17Riiree, ee Kiptaiyat piik che kigurtoe kaineng'ung',
Israel, nooto ki iguure kiboretyeng'ung'.
18Riiree nganaseet ne po hekalung'ung',
Jerusalem, nganaseet meng'ooteng'ung'.
19Inyiit Zion etunateng'ung',
ak inyiite liilindong'ung' hekaluut.
20Paoryanjin chooto che ki iyai eng' taunet,
ak itwoisii maonatosyek che ki king'alaale eng' kaineng'ung'.
21Igoochin melekto icheek che igenin,
ak kenyoor maotiguk ko yanaatiin.
22Kas, ee Kiptaiyat saaetap kiboitiniguk,
ko uu mageng'ung' ne myee agobo piiguk.
Kelewen osotyot
23Taachei moet amitwogik alak tugul,
ago korooron amitwogik alak kosiir alak.
24Ko uu ye chamchami ng'elyepta amitwogik che teer teer,
ko nae muguleldo ne ng'oom ng'aleek che po lembech.
25Ibu arageneet ineendet ne tinye muguleldo ne imasaat,
ago ne ki koneetkei agobo sabeet koweetechin ineendet.
26Kwony komuuchi kotaach muren age tugul koek manong'otyot,
ago tye age kochamaat kosiir age.