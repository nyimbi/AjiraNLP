Riibetap Lagok
1Kwan ne chamei weeriinnyi kondoi kirokto,
si koboiboenji ole tuun egu.
2Ineendet ne kerei kong' weeriinnyi atebeet ne myee ko tuun nyoorunee poorot,
ak kogasegei ineendet eng' kwenutap choronok.
3Ineendet ne ineeti weeriinnyi koyae puunikyik koam ng'etkong',
ak kogasengei ineendet eng' kwenutap choronok.
4Ye kame kwanda ko uu yo tomo kome,
amu kameto eng' let ne kergei ak ineendet.
5Ne eng' sabeennyi ko kibaibai komi tuwai,
ak eng' meet koma tinyei kaimetapkei.
6Kagobagaach ineendet eng' let ne yaaktoindetap mugetuut agobo puunikyik,
ak ne iboorchin myeeindo choronokyik.
7Age tugul ne igorgeni weeriinnyi konyooru poisyet ne inyae mook,
ak nyooru ng'wanindo ne po muguleldo ye kas riirek alak tugul.
8Paraisiit ne ma kineet komyee koegu ngelelyo,
ak weeriit ne ma kineet etanut koegu ngelelyo.
9Saisai lakweet ak wendi si komuin eng' koroomnateet,
oureren kobooto ineendet ak koonin arageneet.
10Amorori tuwai ang' puch oriirtosi tuwai,
ak eng' kagesunet inyee keleguk.
11Megoochi katyaknatet eng' nerateennyi,
ameyai komemage kiy lelutkyik.
12Yai kong'uruuk kaatinnyi eng' ming'inatennyi,
ak imas ye ta ko ming'in;
anan ngo ma uu nooto kongeleli ak koma kasin iit,
ak inyooru arageneetap saboondo eng' ineendet.
13Ker kong' weeriing'ung' atebeet ne myee ak iratyi chogit,
si mesich kalilanet agobo teweernatennyi.
14Kaigai kibanania ne myee poorto ak ko kiim,
kosiir mogoryo ne nyalili eng' poorto.
15Poorto ne paibai ak ko kiim komyee kosiir thahabu,
ak poorto ne myee ko kaigai kosiir mogornatosyek che ma iitoksei.
16Ma mi mogornateet ne siirei chametapkei ne po poorto,
ama mi poiboiyet ne uu poiboiyet ne po muguleldo.
17Kaigai meet kosiir sabeetap nyalilda,
ak kamung'et ne po koigeny kosiir myando ne ma sabei.
Amitwogik
18Amitwogik che myach che kitutung'jin kutit ne keraat,
ko kergei ak kagoochinoigap amitwogik che kaginde paragut ne po kererit.
19Tos toreti nee tiseiywot eng' kanamwet?
Amu ma amisyei ama ing'uitoi.
Ara uu nooto ne kager kong' Kiptaiyat,
20keerei amitwogik eng' konyekyik ak kotigen,
ko uu ye tigeni chii ne ki kimooch ye toroochi chepto.
Poiboiyet ak Arageneet
21Amemetechigei arageneet,
amenyaliilgei ichame.
22Muguleldo ne paibai ko saboon,
ak poiboiyet ko tesei koindo ne po sabeetap chii.
23Ibaibagei inyeege ak isich kagaigaet,
ak iiste arageneet kolooit eng' inyee,
amu arageneet ko ki kong'em che chaang',
ama mi keljino ne punu niito.
24Ng'etkonda ak nereegek konwagiti sabeet,
ak kererwegap met kosup koibu oosindo.
25Chii ne paibai ak ko tinyei muguleldo ne myee
ko poiboenjin amitwogikyik.