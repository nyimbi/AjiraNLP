Komi Daudi Jerusalem ak teekseetap koonnyi
(2Sam 5:11-16)
1Ki iyookto `Hiram laitoryatap Tyro piik koba kap Daudi koipchi taragonik; kiyookyi piik che waei koik ak musogigap pagoinik koba koteekyi ineendet koot. 2Ak ki nai Daudi kole kogogimiit `Kamuktaindet ne Toroor ineendet koek laitoryatap Israel amu ki kitoroor laitornatennyi, amu piikyik Israel.
3Ki itun Daudi osotik alak eng' Jerusalem, ak ki sich weeriik ak tiibiik alak. 4Chu ko kainaigap lagok che kisichei eng' Jerusalem: Samua, Sobap, Nathan, Solomon, 5Ibar, Elisua, Elpelet, 6Noga, Nepeg, Japia, 7Elisama, Beeliada ak Eliphelet.
Koterteeri Daudi Philistiik
(2Sam 5:17-25)
8Kingo kas Philistiik kole kogiil Daudi koek laitoryatap Israel tugul, kotogosta Philistiik koba kocheeng' Daudi, ak ki kas Daudi ak kwo kobargei ak icheek. 9Kiga kobwa Philistiik kobookyi atebweetap Repaim. 10ki teebee Daudi Kamuktaindet koleenji, “Atogoste awe kebarge ak Philistiik? Tos inde eunnyu icheek?” Ki leenji `Kamuktaindet ne Toroor ineendet, “Togoste, amu andoi icheek eung'ung'.”
11Kotogos anyun kobwa Baal-perasim, ak ki parchi `Daudi icheek yooto. Ki le ineendet, “Kagoiyesta Kamuktaindet puunikyuk eng' eunnyu, ko uu peek che iyestoi.” Koguure anyun kainetap koronooto Baal-perasim. 12Kiga pagage olooto kanamonikwak, ak ki ng'at Daudi kebel, ak ki kibeel eng' maat.
13Kita kobookyi kogeny atebwonooto Philistiik. 14Ak kiteebe Daudi kogeny Kamuktaindet, ak ki leenji `Kamuktaindet ineendet, “Amat itogoste isup icheek, ui taban si ichee icheek eng' ye itoorchingei keetiigap logoek. 15Ak ye igas cheetap panda eng' keetichooto po logoek parak, iwe anyun obargei, amu kagondoenen Kamuktaindet kwo kobar lugeetap Philistiik.” 16Ki yai Daudi ko uu ye ki ng'at `Kamuktaindet ineendet; ki par lugeetap Philistiik kobooch Gibeon agoi Gezer. 17Ki yom emotinwek tugul tagunatetap Daudi ak ki igoochi Kamuktaindet ne Toroor pororyosyek tugul koywei ineendet.