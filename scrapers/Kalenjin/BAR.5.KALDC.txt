1Ee Jerusalem, ireegu ngoryeeng'ung' ne po arageneet ak kanyaliilet,
ilaakyigei koigeny korooronindo ne po toroornatetap Kamuktaindet.
2Ilaach ngoryeet ne po imandap Kamuktaindet,
inde metit naaryeetap kalasunetap ineendet ne po koigeny,
3amu machei Kamuktaindet koboorchi toroornateng'ung' pororyosyek tugul che mi kurereetap kipsengwet,
4koonin Kamuktaindet koigeny kainani; “Kaalyeetap imanda,
ak toroornatet ne po kayweetap Kamuktaindet.”
5Ng'eet, ee Jerusalem, tonon eng' ye toroor ak igusgong' igeer kong'asiis,
keer weeriiguk che kiga kiyum kong'eetee kong'asiis ak cherongo eng' ng'olyootap Inee ne tiliil;
poipoi amu ki ibwaat `Kamuktaindet icheek.
6Nganda ki pa kobunei keelyek ak komuti `icheek puunikwak,
koweegun nguno `Kamuktaindet icheek
kimutu eng' toroornatet ko uu eng' ng'echeretap pounatet ne po laitornat.
7Amu kang'at Kamuktaindet kole; kiribriip tulweet age tugul ne toroor,
ak kinyiit tembonok si kobiit kowendot Israel komyee eng' toroornatetap Kamuktaindet.
8Ki kouur Israel keetiik ak keet age tugul ne ng'utoi ne anyiny eng' ng'atuutyetap Kamuktaindet;
9indoochin Kamuktaindet Israel eng' poiboiyet;
kobun lapkeiyetap toroornatennyi; kotinyei rireenet ak imanda ne punu ineendet.