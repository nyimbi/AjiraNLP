Lewenetap piik agobo ibunetap Moinget
1Ki teekyigei Daudi kooriik eng' nganaseetap Daudi, ki chop ole tebee moingetap Kamuktaindet ak kolumdochi moingonooto emait. 2 Yeityo kong'at Daudi kole, “Ma nyolu koip chii age tugul moingetap Kamuktaindet kobatee Lawiik icheegei, amu ki kolewen `Kamuktaindet ne Toroor icheek koip moingetap Kamuktaindet ak koboisyechi ineendet koigeny.” 3Ki iyum `Daudi Israel tugul eng' Jerusalem si koip moingetap Kamuktaindet ne Toroor kotogos konyo komostanyi ne kiga kochopchi ineendet. 4Ki iyum `ineendet weeriigap Aron kobooto Lawiik: 5che po weeriigap Kohat, ne oo ko ki Uriel, ak tupchosyekyik pogol ak tiptem; 6che po weeriigap Merari, ne oo ko ki Asaiah, ak tupchosyekyik pogol aeng' ak tiptem; 7che po weeriigap Gershom, ne oo ko ki Joel, ak tupchosyekyik pogol ak sosom; 8che po weeriigap Elizaphan, ne oo ko ki Semaiah, ak tupchosyekyik pogol aeng'; 9che po weeriigap Hebron, ne oo ko ki Eliel, ak tupchosyekyik tamanwogik sisiit; 10che po weeriigap Uzziel, ne oo ko ki Aminadab, ak tupchosyekyik pogol ak taman ak aeng'.
11Ki kuur `Daudi tisiik Zadok ak Abiathar, ak koguur Lawiik: Uriel, Asaiah, Joel, Semaiah, Eliel ak Aminadab. 12Ki leenji icheek, “Oo kandoigap kooriigap kwanisyek che po Lawiik. Otiliilgei okweek ak tupchosyekwok si oibu moingetap Kamuktaindet ne Toroor, Kamuktaindetap Israel, kotogos konyo komosta ne koachopchi. 13Amu ki ma oip okweek yuginye, kobar anyun Kamuktaindet ne Toroor, Kamuktaindennyo, chiito eng' acheek amu ki ma ki cheeng' ineendet ko uu ye ki king'at.” 14Ki itiliilgei anyun Tisiik ak Lawiik si koip moingetap Kamuktaindet ne Toroor, Kamuktaindetap Israel, kotogos. 15 Ki ip lagogap Lawiik moingetap Kamuktaindet eng' tigigoikwak eng' keetiik che ki ibe, ko uu ye kiga ng'at Musa ko uu ng'olyootap Kamuktaindet ne Toroor.
16Ki mwachi Daudi che eecheen che po Lawiik kolewen tupchosyekwak tyeniik, ak tuguuk che kibutei, che chooto ko kibugandinik, ketubosyek sanisyek che po sugunonik che kibirei kebut kocheiyo miising', ak kotyenso eng' kagasetapkei. 17Ki lewen anyun `Lawiik Herman weeriitap Joel; ak eng' tupchosyekyik, kolewen Asaph weeriitap Berekiah; ak eng' weeriigap Merari tupchosyekwak, kolewen Ethan weeriitap Kusaia; 18ak ki mi kobooto icheek tupchosyekwak che kirubei icheek eng' etunateet: Zekariah, Ben, Jaasyel, Semiramot, Jehiel, Uni, Eliap, Benaiah, Maseia, Matitia, Elipeleu, Mikneia, Obed-edom ak Jeiel riibiigap kurgotik. 19Tyeniik anyun ko ki Herman, Asaph, ak Ethan, che ki tinyei sanisyegap sugunonik che kibirei kocheiyo miising'; 20kobooto Zekariah, Asyel, Semiramot, Jehiel, Uni, Eliap, Maaseia ak Benaiah, che ki tinyei kibugandinik che po cheetap Alamot, 21ak Matitia, Elipeleu, Mikneia, Obed-edom, Jeiel ak Azaziah che kibutei ketubosyek che po cheetap Seminit, si kondochi. 22Ki pou Kenania, ne oo eng' Lawiik, tyenwogik; ki ineeti piik tyendo, amu ki utaat ineendet. 23Ki riibiigap kurgeetap ole ki mi moinget Berekiah ak Elkanah. 24Ki kuut iryagook eng' taitap moingetap Kamuktaindet tisiik: Sebania, Josapat, Nethanel, Amashai, Zekariah, Benaiah ak Elieser. Ki riibiigap kurgeetap ole ki mi moinget Obed-edom ak Jeia.
Keibu Moinget konyo Jerusalem
(2Sam 6:12-22)
25Ki wo anyun Daudi kobooto poisyegap Israel ak kiptainik che ki pou eliphuusyek, koba koip eng' kagasetapkei moingetap arorutyetap Kamuktaindet ne Toroor kotogos eng' kootap Obed-edom. 26Kingo kagotoret `Kamuktaindet Lawiik che ki ibei moingetap arorutyetap Kamuktaindet ne Toroor, koeny kiruugik tisap ak mengichik tisap. 27Ki ilaachi Daudi ngoryeet ne po katanit ne karaaran, kobooto Lawiik tugul che ki ibei moinget, ak tyeniik, ak Kenania kandoindetap tyeniik. Ki ilaachi kora Daudi ephod ne po katanit. 28Koip anyun `Israel tugul moingetap arorutyetap Kamuktaindet ne Toroor kotogos kogasanugei eng' tuugeet ne oo, ak koguutonu iryagook, ak kobironu sanisyek che po sugunonik, ak kobutonu kibugandinik ak ketubosyek.
29Kingo it `moingetap arorutyetap Kamuktaindet ne Toroor nganaseetap Daudi, koiitito Mikal cheptap Saulo eng' tirisia, kogeer Daudi kourereni ak kogasigei; ki sas ineendet eng' muguleldanyi.