Kalewenet agobo tereet ne kotkotaat
1Ki nyoonjo kogeny ng'olyootap Kamuktaindet ne Toroor, eng' kenyiitap sogool, eng' arawetap taman, eng' peetuut ne po taman ne po arawanooto, koleenjo, 2 Ee, weeriitap chii, sir kainetap peetuut, ne po peetuunooto: ki ibookyi laitoryatap Babilon Jerusalem eng' peetuunooto. 3Ak imwachi kalewenet koot ne ngelelyot, ileenji, mwaei Kiptaiyat Kamuktaindet ne Toroor kole kotkot tereet, kotkot, ak roong'ji peek: 4inde tuguuk che iyoi, kiy age tugul ne myee, kubesto, ak puita; inyiit kawek che myachen. 5Kwei keechiirek che myach eng' akweet, ak irurukyi ma kawek: ingowaskei miising'; ee, iyoe teronooto kawechooto.
6Mwaei anyun Kiptaiyat Kamuktaindet ne Toroor kole: Pwo! Nganaseet ne po korotiik, tereet ne tinyei kutu eng' ole po oriit, tereet ne tomo kobek kutuuk! Inemu agenge agenge; ma mi parbaryat ne kaibutyi teronooto. 7Amu mi korotiikyik kwenunnyi; ki inde rwandet ne ma mi kiy; ma tumji ng'wony, si ketuge temburyek; 8si kobiit kong'eet nereegek che ng'woneen konyo koyaakta mugetuut, kaande korotiikyik rwandet parak si ma ki tuch.
9Mwaei anyun Kiptaiyat Kamuktaindet ne Toroor kole: Pwo! Nganaseet ne po korotiik! Atese kogeny karurugutyet koeet. 10Nde kweenik che chaang', ilaal maat ne oo, iyo panyeek komyee, ak ichop suuteek konyigiisitu, ak ingolalyo kawek. 11Yeityo igotkot teronooto komi puch eng' maata si kolal, ak kolal sugunwennyi si kochoot simdanyi ne mi oriit ak kobeel kutuukyik. 12Aiimigei puch eng' poisyet, kutukyik che chaang' koma istoegei; ama iwong'ugei kutukyik eng' ma. 13Agot ye ki atiliilin eng' yaityetap simdang'ung', ko ki ma itiliilage, ma kitiliilin kogeny eng' simdang'ung' kot ageesu nereegekyuk che ng'woneen eng' inyee. 14Kamwae anee Kamuktaindet ne Toroor ng'olyoondoniito, isuldoi ak ayae nooto; ma weechigei let, amarira moo, amawale kabwaatutikyuk. Arwoogun icheek ko uu ortinweguk ak ko uu poisyoniguk, mwaei Kiptaiyat Kamuktaindet ne Toroor.
Meetap kwondo ne po Maotyot
15Ki nyoonjo kogeny ng'olyootap Kamuktaindet ne Toroor koleenjo, 16Ee, weeriitap chii, keero, aistoi eng' yooto ne iboiboi konyeguk: ago metei anan iriir, ama saitoi peeguk che po kong'. 17Tigen, ago ma miising'; ametechi che ki kobek, taae meting'ung' angeet, ak ilaach kweoniguk, ametuch kuting'ung', ameam amitwogigap piik.
18Ki ang'alaalji anyun piik karon; ak kime osotyondennyu koskoleny: ak ki ayai karon ko uu ye kiga king'ata. 19Ak ki leenjo piik, Tos memwaiwech kiit ne uu tuguuchu eng' acheek, kot iyai ko uu nooto? 20Ki amwachi anyun aleenji, Ki nyoonjo ng'olyootap Kamuktaindet ne Toroor, koleenjo, 21Ng'alaalji kootap Israel, ileenji, mwaei Kiptaiyat Kamuktaindet ne Toroor kole: Ogeero, amurwoni oldanyu ne tiliil, menoteetap kimnateeng'wong', ne iboiboi konyekwok, ne riiree saboonwekwok; ak kebare rotwetap chok weeriikwok ak tiibiikwok che ki obagaakte. 22Ak tuun oyae ko uu ye koayai: motuche kutusweekwok, anan oam amitwogigap piik. 23Ak komi metowekwok angook che otaae, ak komi kweonik keelyekwok; moteitosi anan oriirye; ago ochuichuitosi eng' tengekwogikwok, ak otigenjige. 24Egu anyun Ezekiel kaboorunet eng' okweek; oyae ko uu tugul che ki koyai ineendet: ye nyo niito, onai anyun ole aa Kiptaiyat Kamuktaindet ne Toroor.
25Ak inyee, ee, weeriitap chii, tos manyonjinin chiito eng' peetuut ye arebee icheek kimnateennywa, ak poiboiyetap toroornatennywa, ak ne iboiboi konyekwak, ak kioto ki inde mugulelwekwak, ak weeriikwak ak tiibiikwak, 26tos manyonjinin eng' peetuunooto chiichooto chilili, si kogoonin igas nooto eng' itiiguk? 27Eng' peetuunooto, ing'alaaljini ineendet, ama konamageen kuut kogeny: iegu anyun kaboorunet eng' icheek; ak konai icheek kole aa Kamuktaindet ne Toroor.