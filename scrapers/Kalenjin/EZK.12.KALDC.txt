Kibooru luuletap Judah
1Ki nyoonjo kogeny ng'olyootap Kamuktaindet ne Toroor koleenjo, 2 Ee weeriitap chii, imenye kwenutap koot ne ngelelyot, che tinyei koonyek che keertoe, ama keerei kiy; che tinyei itiik che kastoe, ama kasei kiy; amu icheek ko koot ne ngelelyot. 3Ara anyun, inyee weeriitap chii, rat tuguuk agobo kautoet, ak iuu peet kogeerei icheek; ak iuu eng' komostang'ung' iwe komosta age kogeerei icheek: abeere imuuchi kobwaat, nganda icheek ko koot ne ngelelyot. 4Ak iibu tuguuguk komong' peet kogeerei icheek, ko uu tuguugap kautoet: ak iwe imande inyeendet koskoleny kogeerei icheek, ko uu ye pendi piik luuleet. 5Undur inaatut kogeerei icheek, ak iip tuguuguk kobun yooto. 6Iibe itiinye kaat, kogeerei icheek, ak iip komanda ko kagoimen; ituche togeng'ung', si megeer emet: amu kaandein iegu kaboorunet eng' kootap Israel.
7Ki ayai anyun ko uu nooto ko uu ye ki king'ata: ki aibu tuguukyuk kobwa saang' peet, ko uu tuguugap kautoet, ak ki aundur inaatut koskoleny, abalee eunnyu: ki aibu tuguukyuk kobwa saang' ko kagoimen, ak aip atiiny kaat kogeerei icheek.
8Ak ki nyoonjo karon ng'olyootap Kamuktaindet ne Toroor koleenjo, 9Ee weeriitap chii, tomo koteebenen kootap Israel, koot ngelelyot, koleenjin, Iyae nee? 10Mwachi ileenji, mwaei Kiptaiyat Kamuktaindet ne Toroor kole: Po lautyoni pounindet eng' Jerusalem, kobooto koot komugul ne po Israel ole mi icheek. 11Mwa ile, Aa kaboorunet agobo okweek: ko uu ye ki ayai, keyachin icheek ko uu nooto: kiutoi, kiluulei. 12Ibei pounindet ne mi kwenunnywa, kotiinyi kaat, ko kagoimen, ak kwo: unduri icheek inaatut si kobiit kouutoe tuguukwak yooto: tuchei togeennyi, amu ma keerei ng'wony. 13 Aiitochini mestennyu ineendet, ak konam mestennyu ineendet: ak amut ineendet kwo Babilon emetap Kaldeik: ago ma keerei emonooto, nganda mechin olooto. 14Ak aiyeste koba usoonet age tugul, piik tugul che miitei komoswekyik kotoret ineendet, ak lugosyekyik tugul; ak ang'usu rotwetap chok asube icheek. 15Ak konai kole aa Kamuktaindet ne Toroor ye aiyeste icheek eng' pororyosyek, ak aseer icheek koyom emotinwek. 16Ago atuuchi piik che ng'ering' eng' icheek kochililee rotwetap chok, ak rubeet, ak koroito; si kobiit kobarta tuguukwak tugul che kiwechei eng' pororyosyek ole tuun pendi; si konai kole aa Kamuktaindet ne Toroor.
17Ki nyoonjo kogeny ng'olyootap Kamuktaindet ne Toroor koleenjo, 18Ee weeriitap chii, am amitwogiguk eng' potanet, ak iee peeguk eng' karigisiset kobooto riibetapkei; 19ak ileenji piigap emet, Mwaei Kiptaiyat Kamuktaindet ne Toroor agobo piik che menyei Jerusalem, ak che po emetap Israel kole: Kendoi amitwogikwak, ak koeei peekwak eng' kwong'eet, si koek karaatya emennyi eng' tuguuk tugul che mi, amu koroomnatetap piik tugul che menyei olooto. 20Ak king'emei nganasook che ki menyei, ak koguber emet; si onai ole aa Kamuktaindet ne Toroor.
Kotwoisyoksei ng'olyootap Kamuktaindet
21Ak ki nyoonjo ng'olyootap Kamuktaindet ne Toroor koleenjo, 22Ee weeriitap chii, nee kalewenoni otinye eng' emetap Israel, oleen, Kigogagei peetuusyek, ak koek puch ng'ang'utyet age tugul? 23Mwachi anyun icheek ileenji, mwaei Kiptaiyat Kamuktaindet ne Toroor ko uu ni kole: Ageesu kalewenoni, si ma koboisyee kogeny koek kalewenet eng' Israel; ago mwachi ileenji, kagoriik peetuusyek, ak kasuldaetap ng'ang'utyet age tugul. 24Amu ma kobiitu kogeny ng'ang'utyet age tugul ne po puch anan ng'oorset ne kilasei eng' kootap Israel. 25Amu aa Kamuktaindet ne Toroor; ang'alaali, ak kosulda ng'olyoot ne amwae; ma kigoitoi kogeny: amu amwae ng'olyoot, ak ageesu eng' peetuusyekwok, ee koot ne ii ngelelyot, mwaei Kiptaiyat Kamuktaindet ne Toroor.
26Ki nyoonjo kogeny ng'olyootap Kamuktaindet ne Toroor koleenjo, 27Ee weeriitap chii, keero, leen kootap Israel, Ng'ang'utyet ne keerei ineendet ko po peetuusyek che chaang' che pwoonei, ak komaoteni ineendet agobo peetuusyek che ta ko looen. 28Mwachi anyun ileenji, mwaei Kiptaiyat Kamuktaindet ne Toroor kole: Ma kigoitoi kogeny ng'olyoondennyu age tugul, ago isuldoi ng'olyoot ne amwae, mwaei Kiptaiyat Kamuktaindet ne Toroor.