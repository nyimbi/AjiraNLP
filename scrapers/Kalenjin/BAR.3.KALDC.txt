1Ee Kiptaiyat ne po kamuktaet, Kamuktaindetap Israel, riirchin inyee saboonwek che iimege ak ko nyalulyotin. 2Kas ee Kiptaiyat amu ii Kamuktaindet ne po rireenet ak irirenech acheek che ki kelelun, 3amu neng'ung' kamuget eng' koigeny ago ki kelusye koigeny. 4Ee Kiptaiyat ne po kamuktaet, Kamuktaindetap Israel weeriigap icheek che ki yai tengek eng' inyee, ma kas icheek tuugeetap kiptaiyat Kamuktaindennywa ak ki konamchechkei che yaach. 5 Amebwaat nguno yautik che yaach che ki yai kwanisyekyok ago eung'ung' ak kaineng'ung'. 6Amu ii Kiptaiyat Kamuktaindennyo, ak eng' inyee ee Kiptaiyat kilasun. 7Eng' niito inde nyogoryet mugulelwekyok eng' inyee, asi kobiit keguur kaineng'ung' ak kilasun eng' emennyo ne po otwoknatet. Ki keiste eng' mugulelwekyok yaitwogigap kwanisyekyok che ki lelun inyee. 8Namech ra eng' puunikyok eng' ole ki iserchech, asi kebirech ak kechubech kosupkei ak leluutigap aguiywogikyok che kiistoegei Kiptaiyat Kamuktaindet.
Utaatyet eng' kandoinatetap Israel
9Kas ee Israel ng'atuutigap sabeet.
Oep iit ak onai chigilet.
10Amu nee wee Israel,
asi omi emetap puunikwok,
ak oosegitu eng' emetap saang'.
ak omurwonitkei ak che ki kobek?
11Amu nee si ki ititook che kobek.
12Ki obagaakte kondametuutap utaatyet.
13Nda kigosup ooreetap Kamuktaindet,
ta ki omenye eng' kaalyeet ne ma pegu.
14Oneetkei ole mi utaatyet,
ole mi kimnateet
ak ole mi kaguiyet,
asi kobiit onai kogeny
ole mi kakwautigap peetuusyegak sabeet,
ole mi lapkeiyet ne iluuchin konyek ak kaalyeet.
15 Ng'oo ne kigonyor ole mi ng'omnateet,
ng'oo ne kigochut ole mi mogornatosyekyik?
16Mi ano kandoigap pororyosyek,
ak icheek che pou tyong'igap ng'wony eng' kimnateet?
17Mi ano chooto che urerendos ak toriitigap parak;
icheek che iyumi fedha ak thahabu
che imang'u piik,
ak ma mi ole igeesunengei kayumennywa?
18Mi ano che ki tet ole siktoi fedha ak koimegei
ago ma mi kaboorunetap poisyonikwak?
19Ki kolusyi ole mi che ki kobek
ak kong'eetyo alak eng' itoondonywa.
20Kigooro lapkeiyet ibinwek che rubei
ak komeng'iis eng' emet,
ago kotom konai ooreetap kaguyet,
tomo koguiyo ortinwekyik anan konam ineendet.
21Ki komasta iyotennywa eng' ineendet.
22Tom kogos inee eng' Kanan anan kotook eng' Teman.
23Cheeng'ei `weeriigap Hagar naet eng' ng'wony,
chemung'arainigap Merran ak Teman,
mwagap atindonik ak cheeng'iigap ng'omnateet,
kotomo koneetgei ooreetap utaatyet
anan kogoochigei kobwaat ortinwekyik
24Ee Israel paraa ne tya kootap Kamuktaindet
tebes ne tya katuiyetap kandoinatennyi.
25Paraa ama kimuuchi kiyum,
toroor ak ma kimuuchi kekwa
26 Ki kisikyin chemosin oli,
che ki naatiin kong'etee keny,
che ki eecheen ak ko kiimeen eng' lugeet.
27Ma chu che ki lewen Kamuktaindet,
anan kogoochi ooreet konai,
28kilusyo anyun icheek amu ki ma kotinyei utaatyet,
kolusyo agobo perberyennywa.
29Ng'oo ne ki kotogosta kipsengwet ak komut ineendet,
anan komut ineendet korek eng' poolik?
30Ng'oo ne ki kosiir araraita ak konyoor ineendet,
koalee inee `thahabu che korooron.
31Ma mi ne ingen ooreet ne ityin inee,
ama mi ne ki koguiyo ortinwekyik.
32Ago anyun ne ingen kiy tugul kongen ineendet.
Ki koteebsee inee eng' ng'omnatennyi
ineendet ne ki chop turguito eng' kasarwek tugul.
33Ineendet ne imuuch koyookto lapkeiyet, ak kwo lapkeiyet,
kuurei kogeny ak ko kase iit ineendet, kobotananu.
34Ki iluu kogelik eng' kebeberwekwak ak ko poiboen;
ki kuur `inee icheek ak kole, “Ki mi yu!”
Ki iluu icheek eng' poiboiyet agobo ineendet ne ki yae icheek.
35Ni ko Kamuktaindennyo;
ma mi age ne kergei ak ineendet.
36Ki nyoor inee ooreet komugul ne po naet,
ak kogoochi ineendet Jakobo kiboityonnyi,
ak kogoochi Israel weeriinnyi ne chamaat.
37Kong'eetee yooto anyun ko ki komong'ji ng'wony
ak komeng'iis ak piik.