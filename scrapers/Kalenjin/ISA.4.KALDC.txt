1Ak tuun namei kwonyiik tisabu muren agenge eng' peetuunooto, koleenji, “Ki ame amitwogikyok, ak kilaachi ngoroikyok; ago ngeguurtoenech kityo kaineng'ung'; istewech teweernatennyo.”
Toroornatetap Zion
2Korooronitu ak kotorooritu eng' peetuunooto temetap Kamuktaindet ne Toroor, ak ko telunotin ak ko korooron logoegap emet eng' icheek che kichililso eng' Israel. 3Ak tuun kiguure ne itabaanat ineendet ne ki ng'et eng' Zion, ak Jerusalem, chiito age tugul ne ki kisir eng' che saptos eng' Jerusalem. 4Ye tuun kagoundo Kamuktaindet ne Toroor simdap tiibiigap Zion, ak koundo korotiigap Jerusalem eng' kwenunnyi eng' kirwooget, ak eng' maat. 5 Yeityo koyai Kamuktaindet ne Toroor pooldet ak iyeto eng' peet kouur meng'ooteet tugul ne po tulweetap Zion, ak maat ne liplibeni ak ne iluu kemoi; amu tuchei toroornatet komugul kiit ne kiuure. 6Ak tuun piitu emait ne tuun kiuure peet eng' kiptoret, ak koek ole kimwechin ak ole kiung'egei eng' usoonet ne oo ak ropta.