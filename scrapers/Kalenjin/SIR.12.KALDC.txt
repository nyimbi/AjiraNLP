1 Ngiyai ne myee inai ile ng'oo ne iyachini,
ak kegoonin kongoi agobo poisyoniguk che myach.
2Yachi ne myee ne iywei Kamuktaindet ak kegoonin melekto;
ngo ma eng' icheek, ko punu Ne Toroor Miising'.
3Ma mi kiy ne myee ne ityin chii ne tebee yaityo,
anan koma igoitoi kagochinoik.
4Igoochin toreteet ne iywei Kamuktaindet ago metoret kiptengekyot.
5Yachi ne myee ne iming'inigei ago megoochi toreteet ne ma iywei Kamuktaindet;
eete amitwogikwak, amegoochi icheek,
amu ngiyai nooto ko cheeng'ei icheek ko yaun ne ya;
yeityo itaach yaityo konyil aeng',
agobo myeeindo tugul ne ki iyachi icheek.
6Wechei `Ne Toroor Miising' kiptengeginik,
ak igoochin kergong'yet che ma iywei Kamuktaindet.
7Igoochin ineendet ne myee ago megoochi toreteet kiptengekyot.
8Manaakse chorwa eng' kasartap perurto,
ak eng' nyalilda koma ung'aksei puunyon.
9Puunigap chii ko choronoi ye mi inee eng' perurto,
ago eng' nyalilda agot chii ne chorwa komwee.
10Meyan puunyondeng'ung' kochulyo,
amu ko uu kutu eng' sugunwet ko uu nooto yaityennyi.
11Agot nda iming'ingei ak ko kutuny eng' ng'wony,
riipkei ak iriibegei ineendet.
Egu eng' ineendet chii ne uusei ki oit,
igeer ile ma koi ng'emak.
12Mat inde puunyoot koriik ye imi,
anan kolulin ak koip oldang'ung'.
13Ng'oo ne riiree ne chamei ko riip erenook ye kagisus inee,
anan ng'oo ne riiree tugul che riikyin ole mi tyong'ik che kolgol?
14Ara ma mi chii ne riiree chii ne namegei ak kiptengekyot
ak kogoochigei koyai chalwogichooto po age.
15Tebyei kobooten kasar ne nwach,
ago nginyooru kaimutik, ko komwee inee.
16Ng'alaali che myach puunyon,
ago eng' muguleldanyi ko tetei kowiirchin keriinget.
Imuuch agot kosooi peegap kong' puunyon,
ago ngot kosich kasar koma koi yam `inee korotiguk.
17Ngot ko ityin yaityo, inyorchini ineendet komi tai eng' inyee,
ko yaegei komachei ko toretin, ak kaga cheeng'jinin ibut.
18Lilichi anyun metinnyi ak ko raprabi eunekyik,
ak ko chaamei miising', ak ko poorgei keele chii age ne teer.