Saaet ye mi chii ne nyalili
Tyendap Kalasunet ne po Daudi, ne po kabwaatet.
1Ee Kamuktaindet ne Toroor, amegera kong' eng' nereegeguk;
ameneeta eng' nereegeguk che koroomen.
2Amu ki komwogo kipchaboniguk,
ak irurunyo eung'ung' miising'.
3Ma kosabei poortanyu amu nereegeguk;
ama komi kamuung'et kawekyuk amu tengektonyu.
4Amu kagomaluucha tengekwogikyuk;
kagotemena ko uu mileet ne nyigiis.
5Kagosamisitu mookyuk ak kogonunio,
amu abusnatennyu.
6Kaarigage ak ang'uruuksei miising';
ariiroti peet komugul.
7Amu nyiitaat ng'wanindo suennyu;
ama kosabei poortanyu.
8Kanyaratitu ak kagonyanya poortanyu;
atigeni amu nyalildap muguleldanyu.
9Ee Kiptaiyat, mi taing'ung' magennyu tugul;
ama ung'aat tigenennyu eng' inyee.
10Rukrugeni muguleldanyu, kogobetwa kimnateennyu;
kogomanda agine lapkeiyet eng' konyekyuk.
11Tonondos eng' ole loo che chama ak choronokyuk si ma riikyi nyalildanyu;
ak tonondos eng' ole loo tilyonutikyuk ak icheek.
12Chobei mestonok kole konama icheeget che cheeng'ei saboondanyu;
mwaei yaitwogik icheeget che cheeng'ei koyaiywo ne ya,
ak kobwaatoti ng'aalsosyek peet komugul.
13Ago aa uu chii ne miing'at, ne ma kastoi,
aa uu ne namaat kuut, ne ma twegu.
14Ee, aa uu chiito ne ma kastoi,
ne ma tinyei ng'olyoo ne saruunegei.
15Amu amang'un inyee, ee Kamuktaindet ne Toroor;
inyee ne iwolu, ee Kamuktaindet ne Toroor, Kamuktaindennyu.
16Asaae ale, si ma poiboitunena;
ye kagochabaita keldanyu, kolasunenogei.
17Amu neegit aterteryot,
ak mi aragenennyu tainnyu kotugul.
18Ang'aanye tengektonyu;
aarageni amu chalwoktanyu.
19Saptos komyee puunikyuk, ak ko kiimeen;
ak kagotesagis icheek che wecho puch.
20Kaek puunikyuk che yaaktoi yaityet eng' ne myee,
amu asubi kiit ne myee.
21Mebagaakta, ee Kamuktaindet ne Toroor;
ee Kamuktaindennyu, amelooitena.
22Chogu toreto,
ee Kiptaiyat, yetunennyu.