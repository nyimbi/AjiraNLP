Kebae piigap Israel Mana
1Ki inam anyun pandanywa kong'eetyee Elim, ak ki it tuiyet komugul ne po piigap Israel surkwen ne po Sin ne mi kwenutap Elim ak Sinai. Ki it olooto eng' peetuutap taman ak muut ne po arawetap aeng' kobooch ye kingo mong' eng' emetap Misiri. 2Ki ing'unyng'ung'ji tuiyet komugul ne po piigap Israel Musa ak Aron eng' surkwen. 3Ki leenji `piigap Israel icheek, “Kita kaigai kebegu eng' eutap Kamuktaindet ne Toroor eng' emetap Misiri ye ki kitebee ole neegitee tereenigap panyeek ye ki kiamisyei kot kebiyong'se, ago ki omoong'wech kebwa surkwenini si obare rubeet tuiyoni komugul.”
4 Ki leenji `Kamuktaindet ne Toroor Musa anyun, “Aroong'wok amitwogik che punu kipsengwet. Pendi piik peetuut age tugul koyumi che yamei peetuut si kobiit atyem icheek anai ngo muuchi koosup ng'atuutyennyu. 5Eng' peetuut ne po lo, ye chobei icheek amitwogichooto che kaip kobwa ko, konyilee aeng' eng' che po kotugul.” 6Ki leenji `Musa ak `Aron piigap Israel tugul, “Onae koskoleny ole ki imutwak Kamuktaindet ne Toroor omang'une emetap Misiri, 7ak ogeer karon telunatetap Kamuktaindet ne Toroor amu kasei ineendet kang'unyng'unyeng'wong' ne ong'unyng'ung'jini Kamuktaindet ne Toroor. Acheek anyun ko king'o si ong'unyng'ung'jech?” 8Ki le Musa, “Koonok anyun Kamuktaindet ne Toroor panyeek oam koskoleny, ak koonok karon magatiinik oam obiye amu kasei Kamuktaindet ne Toroor kang'unyng'unyeng'wong' ne ong'unyng'ung'jini ineendet. Acheek ko king'o? Ma acheek che ong'unyng'ung'jini ago ong'unyng'ung'jini Kamuktaindet ne Toroor.”
9Ki leenji `Musa Aron, “Ileenji tuiyet komugul ne po piigap Israel, ‘Obwa oriikyi Kamuktaindet ne Toroor amu kogogas kang'unyng'unyeng'wong'.’ ” 10Ak ye kita kong'alaaljin `Aron tuiyet komugul ne po piigap Israel, kitabendo kotokyigei surkwen ak ki took eng' pooldet liilindap Kamuktaindet ne Toroor. 11Ki ng'alaalji `Kamuktaindet ne Toroor Musa koleenji, 12“Kaagas kang'unyng'unyetap piigap Israel. Mwachi ileenji, ‘Oame panyeek koskoleny ak oam obiye magatiinik karon si onai ole aa Kamuktaindet ne Toroor Kamuktaindeng'wong'.’ ”
13Ki pwa taok koskoleny konyi nganaseet ak ki ibut rewoot karon koyiem nganaseet. 14Ye kingo togosta rewoot ne koga ibut, kotook eng' surkwen tuguuk che mengeechen che tertereen komi ng'wony che uu chepkoset. 15 Ye kingo keer piigap Israel tuguuchooto, koteebegei icheegei, kole, “Nee tuguuchuuto?” Amu ki ma nai tuguuchooto. Ak ki leenji Musa, “Amitwogik chuuto che kagoonok Kamuktaindet ne Toroor oam. 16Niito kiit ne kong'at Kamuktaindet ne Toroor kole, ‘Ingoyum chii tugul che yamei koam. Yamei chii tugul che po kerebet ne kiguure omer; ingoipchi chii age tugul che yamei koitetap piikyik che mi koonnyi.’ ” 17Ki yai ko uu nooto piigap Israel ak ki iyum alak che chaang', koyum alage che ng'ering'. 18 Ye kingo ker eng' kerebet, koma siirto che po ineendet ne kagaiyum che chaang', ak ki ma ng'ering'itu che po ineendet ne kagaiyum che ng'ering'. Ki iyum chii tugul che yamei koam.
19Ki leenji `Musa icheek, “Amat kotuuch chii agoi koeech.” 20Ago ki ma kas iit alage eng' icheek kiit ne kimwachin Musa. Ki ituuch kotep kot koeech ak ki am kuutik ak ki pulyo. Ki nereekyi anyun `Musa pichooto. 21Ki iyumi karonet age tugul che yamei koam chii tugul ak kingo ng'wanit asiis kochootyo.
22Ki iyum eng' peetuut ne po lo che tee che cham koyumi konyil aeng': kereboonik aeng' chii tugul. Ak ki pa pounik tugul che po tuiyet komwachi Musa. 23 Ki leenji `Musa icheek, “Nooto ko kiit ne ki mwa Kamuktaindet ne Toroor kole: ‘mutai ko kamuung'et, sabato ne itabaanat eng' Kamuktaindet ne Toroor. Obeel che omache obeel, ak oyoi che omache oyoi ak ogonorchigei che kang'et kobunji mutai.’ ” 24Ki konor kobunji mutai ko uu ye ki mwachi Musa, ak ki ma pulyo ama ki nyoorchi kuutik. 25Ki le Musa, “Oam chooto rani; amu sabato ne po Kamuktaindet ne Toroor rani, monyoorchini rani emet. 26Oyumi eng' peetuusyek lo; ago eng' peetuutap tisap ko sabato, ma piitu eng' peetuunooto.” 27Ki pa alage eng' peetuutap tisap koleen koyumat, ago ma nyoor. 28Ki leenji `Kamuktaindet ne Toroor Musa, “Oeesyoi osup ng'atuutikyuk ak kayomisutikyuk kot kotyanit? 29Onai ole kagoonok anee Kamuktaindet ne Toroor sabato; eng' nooto anyun agoonok amitwogik eng' peetuutap lo che yamei peetuusyek aeng'; ingotebee chii tugul oldanyi, amat kwo ui eng' peetuutap tisap.” 30Ki imuuny anyun piik eng' peetuutap tisap.
31 Ki kuure kootap Israel amitwogichooto Mana: ki kergei tuguuchooto ak peek che mubere che leelach ak ki chamu magatiinik che mengeechen che ki kikwanda kumyat. 32Ki le Musa, “Niito kiit ne kong'at Kamuktaindet ne Toroor kole, Kinyiit kerebet agenge tuguuchooto, kegonorchi ibinwekwok che piitu let si kobiit kogeer amitwogichooto che ki abaenak eng' surkwen ye ki among'wok omang'une emetap Misiri.”
33 Ki leenji `Musa Aron, “Inemu tereet ne ming'in, inyiit mana che yamei kerebet agenge ak igonor eng' taitap Kamuktaindet ne Toroor, kegonorchi ibinwek che piitu let.”
34Ki igonor anyun Aron eng' taitap paornateet kole keriip ko uu ye ki ng'at `Kamuktaindet ne Toroor Musa. 35 Ki am piigap Israel mana kenyiisyek artam agoi koit emet ne menyei piik. Ki am mana agoi koit kiwotosyegap emetap Kanaan. 36Kerebonooto kigeree mana ne kiguure omer ko aechin ak kebebertap taman ne po epah.