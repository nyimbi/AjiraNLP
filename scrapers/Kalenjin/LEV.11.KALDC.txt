Tyong'ik che tiliileen ak che ng'woneen
1Ki ng'alaalji `Kamuktaindet ne Toroor Musa ak Aron koleenji: 2“Omwachi piigap Israel oleenji: Chu tyong'ik che oame eng' tyong'ik tugul che miitei ng'wony. 3Oame age tugul ne pcheotin siyok ak ko petotin komyee ak che itari paroi. 4Ago moame chu eng' icheek che itari paroi anan eng' icheek che pcheotin siyok: tambeesik, amu itari paroi ago ma pcheotin siyok; ng'waan eng' okweek nooto. 5Keneryet, amu itari paroi ago ma pcheotin siyok; ng'waan eng' okweek nooto. 6Kiplengwet, amu itari paroi ago ma pcheotin siyok; ng'waan eng' okweek nooto. 7Tooreet, amu pcheotin siyok ak ko petotin, ago ma itari paroi; ng'waan eng' okweek nooto. 8Amat oam panyeekwak, amat otwaa ne kome eng' tyong'ichooto; ng'woneen eng' okweek chooto.”
9“Omuuchi oam age tugul ne tinyei kebebaik ak peerik eng' tugul che mi peek, ngo eng' nyanjosyek anan ko ainoosyek. 10Ago tugul che ma tinyei kebebaik ak peerik eng' nyanjosyek anan ainoosyek, eng' tugul che pendote peek ak tyong'in tugul che saptos eng' peek, chooto ko che kiwechei eng' okweek. 11Ingoek chooto che kiwechei eng' okweek, mat oam panyeekwak ak che kabek eng' tyong'ichooto ko egu che kiwechei. 12Age tugul ne ma tinyei kebebaik ak peerik eng' peek, ko egu nooto ne kiwechei eng' okweek.
13“Chu eng' toriitik che ma ki amei ak che kiwechei: kipsiichit, motonda, chelogomyet, 14chesirereet, keeret ak che kergei ak chooto; 15chepkugit age tugul ak che kergei; 16tyondap songolik, sugurut; toriityon ne leel ne po nyanjet, ak keeret age ak che kergei, 17sugurut ne ming'in, toriityon ne po nyanjet, sugurut ne oo, 18sugurut ne tinyei kuinoik, chebo kibabaa, chepsengwet, 19kong'onyot, ak alak che kergei ak chelogomyet, chesululit ak reresyet.
20“Egu che kiwechei eng' okweek chooto tugul che tinyei kebebaik ak kong'onioti eng' ng'wony. 21Ago omuuchi oam chu, eng' tyong'ik tugul che po kebebaik che pendote keelyek ang'wan: che tinyei keelyek che kooen che toroombene. 22Eng' chooto tugul omuuchi oam chu: chereng'endet ak alak che po ooreennyi, talamwet ne kiguure kimekwan ak che po ooreennyi, keteryat ak che po ooreennyi, ak talamwet ak che po ooreennyi. 23Ago egu che kiwechei eng' okweek alak tugul che tinyei kebebaik che ing'oniote keelyek ang'wan.
24“Omurwoniitu eng' tuguuchooto; ak age tugul ne twaei poortap tyonyooto kagome ko murwoniitu agoi koimen. 25Age tugul ne ibei kebebertap poortap tyonyooto kagome komwetei ngoroikyik ak ko murwoniitu agoi koimen. 26Ng'waan eng' okweek tyony age tugul ne pcheotin siyok, ak koma petotin komyee, ak ne ma itari paroi, ak age tugul ne twaei chooto ko murwoniitu. 27Alak tugul che pendote mugungonikwak, eng' tyong'ik tugul che pendote keelyek tugul ang'wan, ko ng'woneen chooto eng' okweek; age tugul ne twaei poortap tyonyooto kame ko murwoniitu agoi koimen. 28Ingomwet ngoroikyik ne ibei poortap tyonyooto kame, ko murwoniitu agoi koimen; ng'woneen chooto eng' okweek.
29“Ng'woneen eng' okweek chu eng' che ichuutegei ng'wony: kungundo, muryat ne ming'in, ak ne kergei ak mororochet, 30ne po ooreetap chepswererit, nyirityet, chebenetyet, kimng'elyegut ak pung'ung'wet. 31Chuuto che ng'woneen eng' okweek eng' tugul che ichuutegei, age tugul ne twaei ne kagome eng' chooto ko murwoniitu agoi koimen. 32Ng'wanitu kiy age tugul ne ibutyin ne kagome eng' chooto, ngo kiy age tugul ne ki kiyae keetiik, anan ngor, anan mui, anan kuniet, kiy age tugul ne kiboisyee; nyolu kirooch peek ak murwoniitu agoi koimen, yeityo anyun koanyinyak. 33Ngo putyi age tugul eng' chooto tereetap ng'ung'unyek oriit, ko ng'wanitu kiy age tugul ne mi oriit, ak nyolu otui teronooto. 34Ng'woneegitu amitwogik alak tugul che kechobe peegap teronooto, ak ng'woneegitu tuguuk tugul che kiee che mi teronooto. 35Ak kiy age tugul ne ibutyin kebebertap poorto ne po tyondo ne kagome ko ng'wanitu. Ngo kapkoimaut, anan tereenik, kituei chooto amu ng'woneen. Ng'woneegitu chooto eng' okweek. 36Ago konda ne kutune peek anan keriinget ne mi peek ko tiliiliitu, ago ne twaei poortap tyondo ne kame ko murwoniitu. 37Ngo putyi peny age tugul ne po tyonyooto kame kesweek che ki koolei, ko anyinyen. 38Ago nginur keswechooto ak kobutyi peny age tugul ne po tyony ne kame, ko ng'wanitu eng' okweek.
39“Ngo me tyony age tugul ne oame, ko ineendet ne twaei poortap tyonyooto ko murwoniitu agoi koimen. 40Ak ne amei panyeegap nooto kame ko ingomwet ngoroikyik ak murwoniitu agoi koimen. Ingomwet ngoroik ne ibei tyonyooto kame ak murwoon ineendet agoi koimen.
41“Egu eng' okweek ne kiwechei kiy age tugul ne ichuutegei ng'wony; ma ki amei. 42Kiy age tugul ne ichuute moet ng'wony ak ne punei keelyek ang'wan, anan age tugul ne tinyei keelyek che chaang', chooto tugul che ichuutegei ng'wony ko moam amu kiwechei. 43Among'wanitkei eng' kiy age tugul ne ichuutegei ng'wony, amomurwongei eng' icheek si konamak murwoonindo. 44 Amu aa Kamuktaindet ne Toroor Kamuktaindeng'wong', otabaangei anyun ak oegu che tiliileen amu aa tiliil. Amomurwongei eng' kiy age tugul ne ichuutegei ng'wony. 45Aa Kamuktaindet ne Toroor ne ki amutwak otogosu omang'une emetap Misiri, aek Kamuktaindeng'wong'; otiliiliitu anyun amu aa tiliil.”
46Ni ng'atuutyet anyun agobo tyong'in, toriit, kiy age tugul ne sabei ne wendoti eng' pei ak kiy age tugul ne ichuutegei ng'wony; 47si kobiit koobeesyo che ng'woneen ak che ma ng'woneen, che saptos che ki amei ak che saptos che ma ki amei.