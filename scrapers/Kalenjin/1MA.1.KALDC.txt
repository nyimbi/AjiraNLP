1Ye kingo kagoterteeris `Alexander weeriitap Philipu ne po Makedonia ne ki punu emetap Kitim koterteer Laitoryat Darius ne po Persia ak Medes, kondi `inee ineendet koek laitoryat. Kiga koegu Alexander eng' tai laitoryatap Greece. 2Ki yai lugoosyek che chaang', kobeel irimoik ak kobar laitorinigap ng'wony. 3Ki testai agoi tabandap ng'wony ak kong'em pororyosyek. Ye kingo kagosis ng'wony eng' tainnyi, kolaskei ak komeen eng' muguleldanyi. 4Ki iyum anyun lugeet ne oo ne kiim ak koboi emotinwek, pororyosyek ak pounik, ak ki ek icheek che igoochin ineendet aisuruut.
5Ye kingo pata niito, komyan ak ki ibwaat kole wendi komeei. 6Ara ki kuur kiboitinikyik che konyitootin, che ki egitu tugul kobooch ko parnotiik, ak kopchei laitornatennyi kopchechi icheek ye kingo ta kosabei. 7Ak kingo kago laitoran Alexander kenyiisyek taman ak aeng', kome inee.
8Ki toi kolaitoran kiboitinikyik, age tugul eng' komostanyi. 9Ki ilaach icheek tugul kutonook ko kaibata meennyi, ak ki kilaakyi ak icheek iyotennywa ko kagobata icheek eng' kenyiisyek che chaang'; ak ki yai icheek yaitwogik che chaang' eng' ng'wony.
Antiokas Epiphanes
10 Ki mang'unee icheek `chii ne ya kot ne ki kiguure Antiokas Epiphanes, weeriitap laitoryat Antiokas; ne kiga kerat eng' Rome. Ki toi kolaitoran ineendet eng' kenyiitap pogol ak sosom ak tisap ye kingo pounisyei Yunanik.
11Eng' peetuusyechooto, ko ki piit ng'wektoik eng' Israel che ki ma mage kiy ng'atuutyet ak ki imaas che chaang' komwaei koleen, “Ongeebe ipkeyai kayomiset ak pororyosyek alak che kimeng'iisyei tugul, amu kigenyooru nyasuutik che chaang' kong'etee ko kagibesye ak icheek.” 12Ki ibaibai icheek ng'olyoondonooto, 13ak koba piik alak konyoor laitoryat, ak ki igoochi icheek chamjinet koriip atebosyegap Yunanik. 14Ara ki teech ole kiurerene eng' Jerusalem kosupkei ak atebeet ne po pororyosyek chooto teer, 15 ak ki isto pitetap kamuratanet, ak koistoegei kayomiset ne tiliil. Ki ituiyogei ak pororyosyek alak ak koaldajigei yaityo.
Komi Antiokas Misiri
16Ye kingo keer Antiokas kole kagogiimit laitornatennyi, kotet kole si koek laitoryat ne po emetap Misiri, koleen si kosich ko laitoran eng' emotinwechooto aeng'. 17Ara ki ibookyi Misiri eng' kimnateet ne oo, koboisyee chepkichutisyek, peeleek, che ketei paraisinik ak kariigap lugeet che po nyanja. 18Ki yai lugeet ak Laitoryat Ptolemi ne po Misiri, ak ki kiimit pooryet kot koit koweek ak komwei Ptolemi ak ki kiguoten ak kebar che chaang'. 19Ki nam nganasook chooto ki ng'ootaatiin eng' emetap Misiri, ak ki nyaban emetap Misiri.
Pareetap Yahudik
20Ye kingo kagoterteer Misiri, koweektagei Antiokas eng' kenyiit ne po pogol agenge ak artam ak somok. Ki yachi `inee lugeet Israel ak konyo Jerusalem eng' kabookyinet ne oo. 21Ki chut kaptisiisyo eng' ngelelnateet ak konam meset ne kitisisyee ne ki kiyae thahabu, kiit ne tononee tait ak tuguukyik tugul. 22Ki nam kora meset ne po magatiinik che po kabartaet, kigombok che po kagoochinoik che kieisee, kerebesyek, tereenik che po thahabu, angeet, kutonook, ak kalelesetap thahaabu ne ki mi tai ne po hekaluut; ki inem kobool chooto tugul. 23Ki icher tuguuk che po fedha ak thahabu kobooto tuguugap kamanuut ak che kiga nyoor koung'aatin. 24Ki ip tuguuchooto tugul ak kowechigei korennyi.
Ki tarta korotiik che chaang',
ak kong'alaal eng' ngelelnateet.
25Ki riiryo miising' Israel eng' kokwet age tugul,
26ki tigenso kandoik ak poisyek,
ki tanuiso cheplagok ak murenik che neran,
ki petito karaaranindap kwonyiik.
27Ki riiryo saanik tugul;
kote mureret eng' kootap katunisyet.
28Ki kirgiren emet eng' meng'iikyik,
ak ki ilaach teweernateet kootap Jakobo komugul.
Meng'otetap Jerusalem
29Ye kingo kagosiirto kenyiisyek aeng'u, koyookto `laitoryat taagindet ne oo ne po aisuruut kwo nganasoogap Judah, ak ki wo Jerusalem eng' kabookyinet ne oo. 30Ki yai kaberberisyet kong'alaalji icheek koboisyee ng'aleegap kaalyeet, ak ki iyan `icheek ineendet; ak ki ne matyanit kowalak ak kobookyi nganaseet, ak ki ibookyi yooto eng' kimnateet ne oo, ak kong'em piigap Israel che chaang'. 31Ki nyaban nganaseet ak kobeel yooto ak koluul kooriik ak irimosyekyik che ki kayiem. 32Ki imut koek luulenik kwonyiik ak lagok, ak konam kiyagiik. 33Ki teech ak kogimit nganaseetap Daudi eng' irimeet ne kiim kot ak ole kiriipsee, ak kiger sach eng' yooto koek nenywa. 34Ki inde yooto piik che kiptengegiin ak ko sogoran che ki ma ko koonyiti ng'atuutyet. Ki igimit chooto komastanywa; 35kigonor kariikwak ak amitwogik, ak koyum parunenik che kiga nyaban eng' Jerusalem yeityo ko konor eng' yooto, ak kotaune yooto ng'oiyondit.
36Ki ek yooto ki kere sach ole kibookyinee ole-tiliil,
koek puunyootap Israel kotugul.
37Ki tumda korotik eng' komosta age tugul ne po ole-tiliil;
ki imurwon agot kaptisisyet.
38Ki mweiso meng'iik che po Jerusalem amu icheek;
ki ek meng'ootetap punootik;
ki ek too eng' iyotennyi,
ak ki meto `inee lagokyik.
39Ki ek karaatya kaptisisyennyi ko uu surkwen;
ki kiwal igoorwekyik koek riirek,
koek sabatoisyekyik teweernat,
ak koek teegistonyi kalilanet.
40Ki tesak koeet teweernatennyi ko uu liilindap etunatennyi;
ki ek toroornatennyi riirek.
Ketoroori kanamonigap pororyosyek alak
41Ki sirchi anyun laitoryat pounatennyi komugul kong'at icheek tugul koek pororyet agenge, 42ak kole ko meto age tugul atebosyekwak. 43Ki iyan pororyosyek alage ng'atuutyetap laitoryat. Ki poiboenji agot eng' alak eng' pororyetap Israel ak kosup saaennyi; ki igoochi tiseiywek kanamonik ak kong'em sabato. 44Ak ki iyooktoe laitoryat paronok che kiyooktoi koba Jerusalem ak nganasoogap Judah; ki ng'at icheek kosup atebosyek che ma po pitetap emet, 45koeesyo peleetap koroseek ak tiseiywek kobooto kagoochinoik che kieei eng' ole-tiliil, kowech sabato ak igoorwek, 46komurwon ole-tiliil ak tisiik, 47koteech kapkorosusyek ak komoswek ole ki kitiliil kobooto kapkorosusyegap kanamonik, ko koon tooreet koek tiseiywot kobooto tyong'ik alak che murwonen, 48ak kometo weeriikwak ma kiyatita. Ki yaigei koek che wechot eng' kiy age tugul ne murwon ak ne ya, 49koleen kole tamangap koutye ng'atuutyet ak kowal ng'atuutik che ki kitet kosup. 50Ki tes kole “Ineendet ne ma isubi ng'atuutyetap laitoryat komeei.”
51Ki sirchi eng' ng'aleechooto laitornatennyi komugul. Ki itoroor chigiligap piik tugul ak kong'at nganasook che po Judah ko koito tiseiywot, nganaseet eng' nganaseet. 52Ki namgei eng' kibagenge chaang'indap piik, chii tugul ne ki wech ng'atuutyet ak koyai yaityet eng' emet; 53ki pirto Israel koba ung'oot eng' uui age tugul ne ki imuuch kounyegei.
54 Ak eng' peetuutap taman ak muut ne po Kislev, eng' kenyiit ne po pogol agenge ak artam ak muut, koteech icheek ole kitisisyeen ne po tagisyet eng' kaptisisyetap konunoik che kibeelei. Ki teech kora kapkorosusyek eng' nganasook chooto kigayiem Judah, 55ak kogoito kagoochinoik che kibeelei eng' kurgotik che po kooriik ak eng' ortinwek. 56Ki peel eng' maat ak ko kereer kitabuusyegap ng'atuutyet che kinyoor. 57Chii age tugul ne ki kinyoor kotinyei kitabuutap kayanjinet anan ineendet ne ki isubi ng'atuutyet ko ki kichubei eng' meyaat kosupkei ak ng'atetap laitoryat. 58Ki testai kobookyi pororyetap Israel, chii age tugul ne ki kinyoorchi nganasook eng' arawa age tugul. 59Eng' peetuutap tiptem ak muut ne po arawet, ko ki igoito tiseiywoot eng' kaptisisyet nooto ki mi paragutap kaptisisyetap konunoik che kibeelei. 60 Kosupkei ak ng'atuutyet, ko ki kibar kwonyiik alak tugul che ki yai keyaatita lagokwak, 61kobooto che tupcho ak icheek che kiyatitoi icheeget; ak ki igartoti lagok kosangininso ak katwegap kametisyekwak.
62Agot nga no, ko kitononso eng' nyiganateet ne oo alage eng' Israel ak koyasyo eng' mugulelwekwak kole ma amei amitwogik che murwonen. 63Ki til icheek komeyo kosiir komurwon amitwogik anan ko kotuptochi patai kayasyet nooto tiliil; ak kimeiyo. 64Ki ityi Israel nereegeg che eechen.