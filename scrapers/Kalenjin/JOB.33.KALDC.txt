Ng'alaaletap Elihu agobo Job
1“Ago asaain anyun Job ale, igas ng'aleekyuk,
ak iepchi iit ng'aleekyuk tugul.
2Neegit anyun ang'alaal,
twegu ng'elyeptanyu eng' kutinnyu.
3Ibooru `ng'aleekyuk imandap muguleldanyu;
ak mwaei kutinnyu tuguuk che po iman, che ingen.
4Ki koyaa kabuuset ne po Kamuktaindet,
koono asap kabuusetap Ineendet Ne po Kamuktaet.
5Ngimuuchi, iwolwoo;
tonon, tetwa ng'aleeguk komyee.
6Kiit ne iuu eng' taitap Kamuktaindet, auu nooto agane;
ki kiyaena agane meneet.
7Mat kogoonin kamuisennyu iyweisye,
ama nyigiisyinin eunnyu.
8Iman, kaing'alaal agase,
ak kaagas ng'aleeguk komwaei koleen,
9‘Aa tiliil, ma tinye kachililut;
ma tinyei leluut, ama mi tengek eng' anee.
10Nyoorchino tuguuk che irwogunena,
iita aek punyondennyi.
11 Indoi keelyekyuk temeleiywek,
keerei ortinwekyuk tugul.’
12Awolun, me po iman eng' ng'olyoondoni;
amu oo Kamuktaindet kosiir chiito.
13Amu nee si oborye ineendet?
Ago ma tetyin chii ng'aleekyik agot agenge.
14Amu ng'alaali Kamuktaindet konyil agenge,
ee, konyil aeng', agot ngo ma naei chii.
15 Eng' karwotitoet, eng' ng'ang'utyet ne po kemoi,
ye nyoonjin piik rwondo ne nyigiis,
ye inuuktos eng' itook.
16Yaatei anyun itigap piik,
ak kong'ooch kaneetisyennywa,
17si kobiit koisto chiito eng' kiit ne tokyingei,
ak koung'e chiito menoteet.
18Riibei saboondanyi si ma ibutyi kererit,
ak koriibei sabeennyi si ma par rotwetap chok.
19Kitigone kogeny ng'wanindo eng' itogunnyi,
ak pooryeet ne mi kotugul eng' kawekyik.
20Kot kowech `sabeennyi amitwogik,
ak kowech `saboondanyi amitwogik che anyinyen.
21Sagiiti poortanyi, kot koma kegeerei;
ak kotook kawekyik che ki ma ko taagu.
22Ee, riikyin saboondanyi keriinget,
ak koriikyi sabeennyi ng'emiik.
23Ngot komi malaikaiyat kobooto ineendet,
kaweegindetap ng'aleek, agenge eng' eliphuut,
si koboorchi chiito kiit ne po iman,
24koriiree ineendet anyun, ak kole,
‘Saru ineendet si ma rorokyi Keriinget,
kaanyooru katyaget.
25Ng'arng'aritu poortanyi kosiir ne po lakweet,
ak koweekyingei peetuusyegap ming'inatennyi.’
26Saaei Kamuktaindet ak kogasyi ineendet;
kot konyo tainnyi eng' poiboiyet,
ak koweekyi chiito imandanyi.
27Tyeni eng' taitap piik ak kole
ki ayai tengekto, ak amaas kiit ne ki po iman,
ama kelwo kiy.
28Kigosar saboondanyu si ma wo kererit,
ak kogeer saboondanyu lapkeiyet.
29Yaei Kamuktaindet tuguuchuuto tugul,
yaei konyil aeng' konyil somok koyachin chiito,
30si koweech saboondanyi komang'une Keriinget,
si kobiit kogeer lapkeiyetap saboondo.
31Keer komyee, ee Job, kasa;
siis, si ang'alaal.
32Ngitinye kiy age tugul ne imwae, iwolwoo;
ng'alaal, amu amache aiityin imanda.
33Ngo ma uu nooto, igaswa;
siis, si aneetiin utaatyet.”