Moing'etap kayomiset.
(Kom 25:10-22)
1Ki yai Bezalel moinget eng' keetiigap chebitoik, ne ki mitainik pogol ak taman koindonyi, mitainik tamanwogik lo ak lo tebeesindanyi ak mitainik tamanwogik lo ak lo tononennyi. 2Ki iliige thahabu che tiliileen oriit ak saang' ak kitegele tegeleiywotap thahabu koyieme paragunnyi tugul. 3Ki itang'ji peteinik ang'wan che po thahabu luukwekwak ang'wan. Ki inde aeng' komosta age ak aeng' eng' komosta age. 4Ki yai keetiik che ki ibe che po chebitoik ak koliige thahabu. 5Ki irooch keetichooto peteinik che miitei tabanwegap moinget, si keibe. 6Ki yai kerwetap rireenet eng' thahabu che tiliileen. Koindonyi kogi sendimita pogol ak taman ak tebeesindanyi kogi sendimita tamanwogik lo ak lo. 7Yeityo koyai kerubisyek aeng' eng' thahabu che kitaanyi, eng' tabanwek aeng' che po kerwetap rireenet. 8Ki tebee kerubit age komosi, kotebee age komosin. Inaamdos kerwetap rireenet ak kerubisyek eng' tabanwekyik tuwai. 9Kiiito kerubisyek kebebaikwak koba parak, kotuch kerwetap rireenet eng' kebebaikwak, ak kotoorchin togoochikwak, ing'ururi togoochigap kerubisyechooto kerwetap rireenet.
Meseetap magatiinik che itabaanatiin
10Ki yai meset eng' keetiigap chebitoik, ne koindonyi ko ki mitainik tamanwogik sisiit ak tebeesindanyi ko ki mitainik artam ak ang'wan. Tononennyi ko ki mitainik tamanwogik lo ak lo. 11Ki iliige thahabu che tiliileen ak ki yachi tegeleiywotap thahabu kotegele, koyieme paragunnyi tugul. 12Ki yachi tegeleiywot ne yamei mitainik tamanwogik tisap ak muut tebeesindanyi koyiem kioto ak ki yai tegeleiywotap thahabu koyieme tabanwekyik tugul. 13Ki itang'ji peteinik ang'wan che po thahabu ak ki inde peteinichooto luukwek ang'wan eng' komoswegap keelyekyik ang'wan. 14Ki mi peteinichooto ole neegitee tegeleiywot, ole chutei keetiik che keibe meset. 15Ki yai keetichooto eng' keetiigap chebitoik ak koliige thahabu, si keibe meset. 16Ki yai kora eng' thahabu che tiliileen tuguuk che ki mi meset parak, taabookyik, kechigosyekyik ak tageiywekyik ak kigombokyik che kiroong'jine tuguuk.
17Ki itaany kogeny tait eng' thahabu che tiliileen. Kiyae keloto po tait thahabu che kitaanyi, kelunnyi ak toloitanyi. Kigombokyik, mulonokyik ak taaptokyik, koginamdos chooto tugul ko kiit agenge. 18Kisage mooriik lo toloita nooto, kosage mooriik somogu komostanyi age ne po keloto, ak kosage mooriik somogu ko uu nooto komostanin age. 19Ki tinyei temeet agenge kigombok somok che ki kiyai koigei taaptook che kiguure almond, ak mulwet ak taapteet. Ki tinyei ko uu nooto temeet age ne po komosta age kigombok somok che ki kiyai koigei taptochooto kiguure almond, ak mulwet ak taapteet: ko uu nooto eng' mooriik tugul lo che sachei eng' kioto. 20Ki miitei ole po toloita ineendet kigombok ang'wanu che ki kiyai kogergeit ak taaptogap almond, kobooto mulonokyik ak taaptokyik. 21Eng' komaswechooto tugul lo ye kigasage mooriik aeng'u, ko ki mi keel mulwet, ne ki kituiye koek kiy agenge. 22Ki namgei mulonokwak ak mooriikwak, koek kiy agenge ak ki kitang'e kioto komugul thahabu che tiliileen. 23Ki yai taisyekyik koek tisap koyae thahabu che tiliileen, kobooto kanameiywondennyi ak taabookyik che mengeechen. 24Ki yai kioto eng' thahabu che yamei keruutik sosom ak muut kobooto tuguukyik tugul.
25Ki yai kapkorosuut ole kibeelee nyamdutik koyae keetiigap chebitoik. Ki mitainik artam ak muut koindonyi ak ki mitainik artam ak muut tebeesindanyi, ak ki mitainik tamanwogik sogool tononennyi. Kiga namgei kapkorosuut ak kuinoikyik koek kiy agenge. 26Ki iliige thahabu che tiliileen, paragunnyi ak komoswekyik tugul kotuiyo ak kuinoikyik, yeityo kotany tegeleiywotap thahabu koyieme. 27Ki itaany peteinik aeng' che po thahabu ak ki inde tuguuchooto kotabon tegeleiywot keel eng' tegeet, eng' komoswekyik tuwai, si kobiit kirooch keetiik che ki ibe, 28Ki yai keetiik che ki ibe, eng' keetiigap chebitoik ak koliige thahabu. 29 Ki chop mwaita ne tiliil ne ki ilse, ak nyamdutik che tiliileen che kibeelei che po tuguuchooto anyinyen che ng'uu ne anyiny, ne poisyetap ng'amotyot ne puruchi tuguuk che ng'uu ne karaaran.