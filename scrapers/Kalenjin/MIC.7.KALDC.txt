Yaityetap Piik
1Pwo eng' anee!
Amu aa uu yo kagiyum logoegap kemei,
aa uu turoonik che po sabibuk,
ma mi logoek che irurugotin che kimuuchi keam;
machei saboondanyu tongoaniatap mogoywet.
2Ki kobet chii ne iywei Kamuktaindet ne Toroor eng' emet,
ama mi agot agenge ne po iman eng' piik.
Saptoi tugul kotumdoi korotiik,
riichei chii age tugul mesteet agobo ng'eetap kamet.
3Igiilegei eng' eunekwak koyai kiit ne ya;
soomsei pounindet ak kirwoogindet komachei kiit ne kigoigoisye;
ak mwaei chiito ne oo mageet ne ya ne po saboondanyi;
chobei icheek ko uu nooto.
4Ne myee eng' icheek ko uu kateet ne rutei piich:
ne litit miising' eng' icheek ko ya kosiir ng'ootweetap katook:
kagoit peetuutap riibiguk, peetuut ne kiityinin pireet;
egu anyun kaiimennywa pogei.
5Amomang'u chorweet, amotiegei kandoindet:
riip kurgeetap kuting'ung' eng' ineendet ne ruei eng' tegeng'ung'.
6 Amu iteweeri weeriit kwanda, porye chepto kamet,
porye osotyotap weeriit korgennyi ne po yugoi;
puunigap chiito piikyik.
7Ago amang'u anee Kamuktaindet ne Toroor; ageni Kiptaiyat Kamuktaindetap yetunennyu: kasa Kamuktaindennyu, 8amebaibaitunena, ee punyondennyu: ye kabut, ang'eete kogeny; ye atebee mesundeito, koegu Kamuktaindet ne Toroor lapkeiyennyu. 9Amuitoi eng' nereegegap Kamuktaindet ne Toroor, amu ki ayachi tengekto; agoi kong'alaal agobo ng'olyoondennyu, ak koyaiywo kirwooget: tuun imutwaa among' ole mi lapkeiyet, ak ageer imandanyi. 10Yeityo kogeer anyun punyondennyu, ak kotuch `teweernateet ineendet ne ki leenjo, “Mi ano Kamuktaindet ne Toroor Kamuktaindeng'ung'?” Abaoryani eng' konyekyuk agobo kabutennyi; ak ketyekyin ng'wony ko uu ng'atateek che mi ortinwek. 11Peetuut ne kiteechei irimoiguk! Ki istoi kolooit ng'atuutyet eng' peetuunooto. 12Pwonjinin icheek eng' peetuunooto, kobunu Assyria ak nganasoogap Misiri, ak kobooch Misiri agoi aineet, ak kobooch nyanjet agoi nyanjet, ak kobooch tulweet agoi tulweet. 13Nganda uu nooto koegu emet karaatya amu icheek che menyei olooto, amu logoegap poisyonikwak.
14Iyage piiguk eng' kiroktong'ung', akweetap poroteng'ung', che meng'iisyei icheegei, eng' timiin ne mi kwenutap Karmel: ingoagetyo eng' Bashan ak Gilead, ko uu peetuusyek che po keny. 15Aboorchini ineendet tuguuk che kikwong'ee ko uu eng' peetuusyek che ki imong'u eng' emetap Misiri. 16Keerei pororyosyek ak kolilaanso amu kimnateennywa tugul: kere eunekwak kutusweekwak, ak kotimogis itiikwak. 17Melei ng'ung'unyek ko uu ereneet; mong'u kobotanionu eng' komoswekwak che ung'egei ko uu tuguuk che ichuutegei ng'wony: pwoonei eng' kaiyweisyet ole mi Kamuktaindet ne Toroor, Kamuktaindennyo, ak koiyweis amu inyee.
Riirenosyegap Kamuktaindet che ma igeesugei
18Ng'oo Kamuktaindet ne uu inyee, ne nyochin kaat piik amu tengekto, ak kosiirtoe pistoetap piik che ki ng'et che po porotennyi? Mateptoi nereegekyik agoi, amu paibaitune rireenet. 19Tuun weeksei kogeny ak korirenech; tuun istoiwech tengekwogikyok: tuun iwiirchini tugul rirosyegap nyanjet. 20Iyachini Jakobo imanit, ak iyachi Abraham rireenet, che kigeyosyechi kwanisyekyok eng' peetuusyek che po keny.