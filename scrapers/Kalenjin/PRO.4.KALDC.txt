Lewenetap ng'omnateet
1Ogas werchu katigonetap kwanda,
ak oep iit si kobiit onai kaguiyet.
2Amu agoonok kaneetisyet ne myee,
amobagaakte ng'atuutyennyu.
3Amu ye ki aa ming'in eng' kootap abba,
ki aa tala ak ki aa chamat eng' taitap kamennyu,
4ko ki ineeta abba, koleenjo,
“Ingotebee muguleldang'ung' ng'aleekyuk;
riip ng'atuutikyuk, si isap.
5Cheeng'jigei utaatyet, cheeng'jingei kaguiyet;
ameutyee anan istoegei ng'aleekyuk che amwae.
6Amemete, si koriibin;
cham, si koriibin.
7Taunetap utaatyet ko icheeng'jigei utaatyet;
ee, kobooto tuguuk tugul che itinye, icheeng'jigei naet.
8Itoroor, si kolanden;
imutyinin teegisto ye onamge ak ineendet.
9Indoi meting'ung' sonoegap myeeindo;
koonin naaryeetap telunateet.”
10Weeriinnyu, kas ak itaach tuguuk che amwae,
si kochang'a kenyiisyegap sabeeng'ung'.
11Ki aneetiin eng' ooreetap utaatyet;
ki andoun eng' ortinwegap lititindo.
12Ye iwendi koma igiichi kiy kakwautiguk;
ak ngot ilabati, koma riichin kiy.
13Nam miising' kaneetisyet; matichamji kwo;
riip, amu ineendet ko saboondang'ung'.
14Mechut ooreetap kiptengeginik,
amewendotee ooreetap piik che yaacheen.
15Istoegei nooto, mebun ole neegitee,
iweeige eng' ole mi ak isiirte.
16Amu ma inuuktos kobatee ko kagoyai yaityet;
istoegei icheek kanuuget, agoi konach chiito age.
17Amu amei amitwogigap yaityet,
ak koeei divaigap koroomnateet.
18Ago ooreetap che po iman ko uu lapkeiyet ne iluu,
ne iluu ko tesoksei agoi peetuut ne ititaat.
19Ooreetap kiptengeginik ko uu mesundeito;
ma naei kiit ne riichei icheek.
20Weeriinnyu, kas ng'aleekyuk;
epchi iit ng'aleek che amwae.
21Amat ingoistoegei taing'ung';
riip kotebee muguleldang'ung' oriit.
22Amu saboondo eng' icheeget che nyooru,
ak chametapkei ne po poorwekwak.
23Riip muguleldang'ung' eng' kagiiletapkei tugul,
amu yooto ko punu kong'igap peegap saboon.
24Istoegei kutit ne ngelelyo,
ak iistoegei kutit ne mwaei ng'aleek che po kamaaset.
25Keer tai,
ak ingogeer konyeguk tai.
26 Ruchi komyee ole punei keelyeguk,
ak ingogimegitu ortinweguk tugul.
27Amemaste iwe eutap tai anan ne po kaataam;
istoe keeldong'ung' yaityet.