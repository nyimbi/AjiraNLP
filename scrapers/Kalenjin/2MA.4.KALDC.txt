Konerekyin Simion Onias
1Ki ng'eet Simion nooto kiga kemwa, ak nooto kiga ng'wekta emennyi agobo robiinik, kotam Onias kole ki ineendet ne kiga ibe Heliodorus ak kole ki ineendet ne ki yai si kobiit kaimutyet. 2Kityem kora kotam chiito nooto kitoreti nganaseet, ak koriibei piikyik ak kiriibei ng'atuutik, kole kitetei kiy ne ya agobo laitornatet. 3Ye kingo testai sasisyennyi kot koit ole ki paris icheek che ki tinyei chamjinet kobun Simion, 4koyan Onias kole kiya kabeletapkei ak kole kiteseitai Appollonius weeriitap Menestheus, ineendet ne ki kandoindetap Syria ak Phoenisia komale ng'atateek Simion. 5Ara anyun kiwechi inee laitoryat ameleen kole kositagan choronokyik ago eng' cheeng'eetap kaalyeet eng' piik tugul, eng' atebeetap kaa ak ne po saang'. 6Amu ki iro kole ngo ma nyoor kaseetap it ne po laitoryat koma kiityin kaalyeet eng' atebeetap piik, ak ki ma koimeto Simion katamsennyi.
Waluutigap Jason
7 Ye kingo me Selukos ak kondi laitornatet Antiokas ne ki kiguuree Epiphanes, konam Jonas tupchetap Onias tiseinateet eng' ooreetap lembech, 8koleenjin laitoryat eng' keng'alaali kole igoochin talendainik che po fedha pogol somok ak sitini, ak kobun oor age ne po konunoik kogoochi talendainik tamanwogik sisiit. 9Kigasyin kora kole kotes kolibonji pogol agenge ak konom kosiir ngot kechamji koteech eng' kimnateennyi ole kitechen poorwek ak parnotik che indochin yooto, ak kosiir piigap Jerusalem koek pororyosyegap Antiok. 10Ye kingo yan laitoryat ak konyo Jason offisiiit, kowal piikyik ne maraany kosup atebeet ne po Yunanik.
11 Ki inde kotaban chameet ne ki kayai kaplaitoryat kocham Yahudik, chameet ki nyoorunee Johana, kwandanyi Eupolemas ne ineendet ko ki wo ruitoto ne po chorwandit ak kibagenge ak Romanik. Ak king'em atebosyek che myach ak kotoi atebosyek che ki ma konamegei ak ng'atuutyet. 12Ki poiboenji kotoi ole kiurerene eng' kureruutap ng'otweet, ak koyai parnotik kolach chepkulet ne po Yunanik. 13Ki eet kot waleetap atebosyek ak kotesak kasubet ne po pororyosyek alak amu yaityet ne oo ne ki ip Jason, ne ineendet ko ki ma koywei Kamuktaindet ak ki ma ko tisiindet ne oo ne po iman, 14ki mata kogiljingei tisiik poisyennywa ne po kapkoros. Ki meto kap tisiisyet ak tiseiywek ak koba kochaakta si koek che pooto che ki isubi yautik che yach che po kwetetapkei ye ki ngebarasta wiirtaet ne po koita ne lebeel, 15ak kong'em teegisto ne kiga igoochi aguiywogikyik ak kotoroor atebeetap laskeinateet ne po Giriikyek. 16Amu niito anyun ko kiityi icheek nyasuutyet ne oo ak koek puunikwak ak che pirei icheek chooto kiting'ee chameet ak komachei ko muul atebeennywa. 17Ma kiy ne ming'in ye ki pistoe ng'atuutigap kamuktaindet; ibooru tuguuk che rubei.
Ko tau Jason atebeetap Yunanik
18Ye kingo lumda ureryosyek che po kenyiit eng' Tyro ak komi laitoryat, 19kong'eet kimumayat Jason ak koyookto piik che salu pororyetap Antioka eng' Jerusalem si koip fedha pogol somok koek tiseiywot ne po Herakelo. Ki ibwaat che kilaei robiinik kole ma myee koboisyee robinichooto eng' tiseinateet amu ki ma ko nyolu, ago keboisyee eng' kiit age.
20Ara robiinik kimachei kayaktaindet robinichuuto koek teseiwotap Herakelo, ago ki wal che kilaei ak koyai keteche teekseetap Triremes.
21Ye ki ngeyookto Apollonius weeriitap Menestheus kwo Misiri eng' igoorto ne ki kieti Philemtor koek laitoryat, konai Antiokas kole ko konerekyi Philometor kandoinatennyi, koriipkei. Ara ye kingo it Joppa, kotestai kwo Jerusalem. 22Ki nyoor takseet ne oo kobun Jason ak nganaseet tugul, ak ketorooch eng' lapkeiyetap taisyek. Ak kitet lugeennyi kotendeen agoi Phoenisia.
Koegu Menelaus Tisiindet ne oo
23Ye kingo kagobata kenyiisyek somok koyookto Jason Menelaus tupchetap Simion nooto kiga kemwaei eng' tai, si koipchi robiinik laitoryat ak kowong' tetuutigap mung'areet ne po kamanuut. 24Ak ye kingo itita ineendet kap laitoryat, koanyinygei kot koit konyoorchigei tiseinateet ineendet, koleen icheru talendainik pogol somok kosiir Jason. 25Ye kingo nyoor ng'atet kobun laitoryat, kaweektagei koma tinyei kiy ne imuuchi kogoochi konam tiseinatet ne oo ago kotinyei nereegek che po chii ne kiptegetya ak nereegegap tooreet. 26Ara ki kioon Jason nooto kiga turuurto tupchennyi ak koturuurto agine chii age komwechi emetap Ammon. 27Agot nganda ki testai Menelaus konam kandoinatet, ko ki ma kogoito robiinik che ki magaat kegoochi laitoryat ko uu ye magaat. 28Ye kingo testai kotebee robiisyechooto Sostratus ne ineendet ko ki ne oo ne po kiptainik - amu ki poisyennyi kotaach konunoik - ko kiguur icheek tuwai laitoryat koteebsee agobo nooto. 29Ki meto Menelaus tupchennyi Lysimakus koek rubeiwot eng' kaptiseinatet ne oo, ak kong'eet agine Sostratus kometo Krates koek ne oo ne po kiboryotinigap Cyprian.
Pareetap Onias
30Nganda ki uu nooto tuguuk, ki king'etyo piigap Tarsus ak Mallus ak kongelelso amu kiga kigoochi nganasookwak Antiokis chebaigeiyatap laitoryat koek konunotyot. 31Ara ki wo kochaakta anyun laitoryat kobir maat ak kometo Androniko, chii ne ki oo koek rubeiwonnyi. 32Ak king'eet Menelaus kobwaati kole kagonyoor kasarta ne myee ak kochor alak eng' thahabusyegap hekaluut ak kogoochi Androniko; ak ko uu ye kinaak, ko kiga koaldochi tuguuk alak Tyro ak nganasook che ki neegiten. 33Ye kingo nai ng'aleechu tugul Onias, kobarasta icheeget, ak kwo koweetagei kaptisiisyo eng' Daphne ne neegitee Antiok. 34 Ki ng'eet anyun Menelaus komut taban Androniko ak komwachi kole kobar Onias. Ki nyoonji Androniko Onias, ak eng' kaberberisyet, kayasyoet ak kogoochi eunnyi ne po tai; ki igaigai ineendet nganda kita kong'oi kole komong' saang' eng' kaptisiisyo, ak eng' ne ma iywei imanit, kobar kole koistoegei.
Kegochin Androniko kergong'yet
35Kosupkei ak niito ko kinyoor ng'wanindo che meleen Yahudik icheegei, ago pororyosyek alak che chaang'; ki igoochi ng'wanindo ak kaimetapkei eng' yaityet ne ya agobo pareet ne po chiichooto. 36Ye kingo week laitoryat eng' komosta ne po Cilicia, koriirchi piik agobo parisyet nooto ma iyanaat ne po Onias, ak kites Yunanik ak kii iboor nereegekwak agobo lelutyet. 37Ki nyoor anyun Antiokas ng'wanindo eng' muguleldo ak konyoor riirge, ak kotoi koriir amu aiyebindo ak myeeindap chiichooto ki kibar. 38Eng' amu nereegek, korebe Androniko ngoryeet ne aruus, ak kobet ngoroikyik, ak komut ineendet koyom nganaseet tugul agoi yooto ki kayai yautyetap oyo koyoochi Onias, ak eng' yooto kobar chiichooto. Ki iwekyi anyun Kamuktaindet melekta ineendet ne yamegei.
Saseetap Lisimakus ak Menelaus
39Ye kingo kagotestai ng'emisyosyek eng' nganaseet kobun Lysimako kotinyei chamjinet kobun Menelaus, ak ye kingo kagoyom pitoniin logoiywechooto, koyumgei piik koeesyo Lysimako amu kiga kechor chaang'indo ne po tuguuk che po thahabu. 40Amu ki oo nereegek eng' piik, kong'eet Lysimako ak kogoochi kariik piik olo po eliphuusyek somok ak koyai kabookyinet ne ki ma konyolu, kondochin poiyo agenge ne keguree Auranus, ak kiga koyosiit ak koma utaat. 41Ak ye kingo nai Yahudik kole ibookyin icheek Lysimako, konam alak koik, konam alak musugik ak koram alak orek che ki mi, ak kowire Lysimako ak piikyik eng' kwong'eet. 42Kosupkei ak nooto, ko ki iguoten ak kobar alak, ak che koyai chuun alak koyesta; ineendet choriindetap hekaluut, ko ki porchi ole neegitee konorwet.
43Ki kisirchi kirwoogutik Menelaus agobo yautyoni. 44Ye kingo nyo laitoryatok Tyre, kotet kirwoogutik piik somok che ki yai tuiyet eng' tainnyi. 45Ago king'eet Menelaus, ko kagogeer kole kageterteer, ak kole igoochin Ptolemy weeriitap Dorymenes asoya ne ming'in kole si komosyi komostanyi laitoryat. 46Ki ng'eet anyun ak komut laitoryat kwo keetit keel taban si komuny, ak komas laitoryat kowal kabwaatennyi. 47Ki ng'eet anyun Menelaus nooto ki koonu kaimutik, ak kotyakta ineendet eng' leluutik, ak kotilji kebar pichooto che kita kimetoi ma ki par nda kigaigoito riirek eng' taitap Scythianek. 48Ak kinyoor tileet ne ma po iman icheek che ki ng'alaaldos agobo nganaseet ak kokwatinwek ak tuguuk che tiliileen. 49Ki nooto amu nee anyun si king'eetyo ak icheek piigap Tyre eng' nereegek agobo lelutyet ak kogoito toreteet ne oo agobo konorenywa. 50Ago king'eet Menelaus ak kong'eet eng' ng'echereet amu mageet ne oo ne po kandoinatet, ak ki testai koeet eng' yaityet ne ya ye kitesei tai kotetyin yaityet siritoikyik.