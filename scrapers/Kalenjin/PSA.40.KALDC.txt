Mwaetap kongoi agobo katyaknateet
Po ne oo eng' Putiik. Tyendap Kalasunet ne po Daudi.
1Ki aagen miising' Kamuktaindet ne Toroor;
ak ki epcha iit, kogas riirekyuk.
2Ki kanabwa kora amang'une keriinget ne kiywei,
eng' ng'atatyat ne meneet.
Ki nama atonon eng' rwandet,
ak ki igimit ole abunoti.
3Kagonde kutinnyu tyendo ne leel,
nooto kalasunet eng' Kamuktaindennyo.
Keerei che chaang' ak koywei,
ak komang' Kamuktaindet ne Toroor.
4Paibai miising' chiito ne imang'u Kamuktaindet ne Toroor,
ne ma tiytiy menotik, ama weekyingei lembechek.
5Ee Kamuktaindet ne Toroor Kamuktaindennyu, ki iyai poisyonik che chaang' che kikwong'ee,
kabwaatutik che ibwaate agobo acheek;
koma kimuuchi ketetun.
Ngot ale amwaita ak ang'alaalee,
ko chaang' miising' kot koma kimuuchi kiit.
6 Mebaibaitune tiseiywot ak kagoochinet,
memache kagoochinet ne kibeelei ak kagoochinet ne po tengekto;
ago ki iyat itiikyuk si agasin.
7Amwa anyun ale, “Keero, kaanyo;
ki kisir agobo anee eng' bukuit ne ki kimaman.
8Abaibai ayai mageng'ung', ee Kamuktaindennyu,
miitei ng'atuutyeng'ung' muguleldanyu.”
9Ki aamde logoiywegap poiboiyet che po katyaknateet
eng' tuiyet ne oo;
keero, tomo ager kutinnyu,
ee Kamuktaindet ne Toroor, ko uu ye ingen inyee.
10Ki ma uny imandang'ung' eng' muguleldanyu;
ki abarte imandang'ung' ak yetuneng'ung';
ki ma uny chamyeng'ung' ne tala ak imaning'ung'
eng' tuiyet ne oo.
11Ee Kamuktaindet ne Toroor, amemelela rireenosyeguk che po chamyet.
Ingoriibo chamyeng'ung' ne tala ak imaning'ung' peetuusyek tugul.
Saaet agobo Toreteet
12Amu ki koyiema yaitwogik che ma kimuuchi kiit,
kigonyoorwo tengekwogikyuk
kot koma amuuchi ageer kiy;
chaang' kosiir suumeegap metinnyu,
ak kogonyeratit muguleldanyu.
13Cham, ee Kamuktaindet ne Toroor, ieta!
Ee Kamuktaindet ne Toroor, chogu toreto.
14Ingolilanso ak kotoptobenso
icheek che cheeng'ei kong'em saboondanyu.
Ingolit oliin ak kolilaanso
che poiboi ye anyalili.
15Ingoek ponoon amu teweernatennywa
che leenjino, “Haa, Haa!”
16Ago ingogaskei ak koboiboitu
tugul che cheeng'in.
Ingomwa tugul che chamei yetuneng'ung' kotugul kole,
“Ingotororit Kamuktaindet ne Toroor!”
17Anee, aa nyalili, ama tinyei kiy;
ago ibwaata Kiptaiyat.
Ii toretindennyu ak ko ii yetindennyu;
amegagei, ee Kamuktaindennyu.