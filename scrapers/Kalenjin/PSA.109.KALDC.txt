Saaet agobo Yaaktaetap Mugetuut
1Amesiis, ee Kamuktaindet ne po kalasunennyu.
2Amu kaiseng'eng'ja kiptengekyot ak ng'aaliindet,
kagong'alaalwo eng' kutit ne po lembech.
3Koyiemena ng'aleek che po wegeet,
ak koboryena puch.
4Ki achame ago ki ek puunikyuk,
nga uu no asaae agobo icheek.
5Ak ki igeerwo ne ya eng' ne myee,
ak ki igeerwo wegeet eng' chamyennyu.
6Inde chiito ne ya koboi ineendet;
ak ingotonone puunyoot eunnyi ne po tai.
7Ingonam ineendet tengekto ye kirwookyin;
ak ingowalak saaennyi koek tengekto.
8 Ingong'ering'itu peetuusyekyik;
ak ingonam age poisyennyi.
9Ingoek lagokyik che ma kotinyei kwanda,
ak ingoek osotyonnyi ne ki kosiirtoe manong'otyot.
10Ingoombenot lagokyik, kosoomsot;
ak ingocheeng'ate amitwogikwak surkwen.
11Ingorebe yaagindet tuguuk tugul che tinyei;
ak ingoluul toek poisyennyi.
12Amat kobiit chii ne riiree ineendet;
amat kobiit ne riiree lagokyik che ma kotinyei kwanda.
13Ingogeskei iyotennyi;
ak ingobugok kainennywa eng' ibinda ne isubu.
14Ingobwaatak tengektap kwanisyekyik eng' Kamuktaindet ne Toroor;
amat kibukto tengektap kamet.
15Ingotebee taitap Kamuktaindet ne Toroor kotugul,
si kobiit koisto kabwaatennywa eng' ng'wony.
16Amu ma ibwaat kobarta rireenet,
ago kius kibananiat ne ma tinyei kiy,
ak ne ilot muguleldo, si kobiit kobar.
17Ki cham ineendet chubisyet, ak ki nyoonji;
ak ki ma paibaitune kaberuret, ak kilooit eng' ineendet.
18Ki ilaach chubisyet ko uu ngoryennyi,
ak kichut oriitinnyi ko uu peek,
ak kichut kawekyik ko uu mwaita.
19Ingoek eng' ineendet ngoryeet ne tugegei,
ak pireneet ne rategei kotugul.
20Niito melektap puunikyuk ne punu Kamuktaindet ne Toroor,
ak ne po icheek che mwaei ne ya agobo saboondanyu.
21Ago poisye inyee agobo anee, ee Kamuktaindet ne Toroor, Kiptaiyandennyu,
amu kaineng'ung';
amu myee rireeneng'ung', sarwo anyun.
22Amu aa ne nyalili, amaleli kiy,
ak iguotenot muguleldanyu oriit.
23Ki abetite ko uu urwet ne petei:
ki onota ko uu chereng'endet.
24Nyalulyotin kutung'oikyuk amu karugutetapkei;
ak kagosagit poortanyu.
25 Kaegu ne kirasyin eng' icheek;
ye keera, kobarbar metowekwak.
26Toreto, ee Kamuktaindet ne Toroor Kamuktaindennyu;
sarwo ko uu rireeneng'ung'.
27Si kobiit konai kole niito ko eung'ung';
ak konai kole inyee Kamuktaindet ne Toroor ne ki iyai.
28Ingochubis, ago iberuur inyee.
Ye ng'eetyo, kolilaanso, ago paibai otwogindeng'ung'.
29Ingilaakyi teweernateet puunikyuk,
ak ingotugegei icheegei teweernatennywa ko uu ngoryeet ne kiturturi.
30Aweekyini Kamuktaindet ne Toroor kongoi ne oo eng' kutinnyu;
alasu ineendet eng' tuiyet.
31Amu tonone eutap tai ne po ineendet ne panani,
si kosar ineendet eng' icheek che irwookyin saboondanyi.