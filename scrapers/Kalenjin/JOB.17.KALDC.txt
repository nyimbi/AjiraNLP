Tesei tai kong'alaali Job
1“Kago keskei saboondanyu, kagobek peetuusyekyuk,
choboot kererit agobo anee.
2Iman mi kobooto che chotisyei,
keerei konyekyuk tagisyennywa.
3Koono kiit ne po kayasyoet, egu inyee ne itononwo.
Ng'oo age ne kenamegei euun?
4Amu keuny muguleldanywa si ma iguiyo;
metoroori anyun icheek amu nooto.
5Ineendet ne igoitoi choronokyik agobo kelunet,
ko kortos konyegap lagokyik.
6Kagoyaa aek kalewenet eng' piik;
ak kaaegu ne kiwechei ne keerei piik tugul.
7Kagoimenitu konyekyuk amu arageneet,
ak uu kebeberwekyuk tugul urwet.
8Kwong'dos piik che po iman agobo niito,
ng'eetei ne ma tinyei leluut kogirinda piik che yaacheen.
9Agot ngo uu nooto kowendi ne po iman eng' ooreennyi,
ak ineendet ne tinyei eunek che tiliileen kotesaksei kogimitu kosiir.
10Ago oweeige okweek tugul, obwa nguno,
amanyooru anee chii ne ng'oom eng' kwenung'wong'.
11Kagosiirto peetuusyekyuk, kagobutogis chobutikyuk,
agot kabwaatutigap muguleldanyu.
12Walei icheek kemout koek peet;
leen, ‘Neegityin lapkeiyet ak mesundeito.’
13Imuuch acheeng' ye mi che ki kobek koek koonnyu,
ak aiite kiit ne arue eng' mesundeito.
14Ngot aleenji ng'emisyet, ‘Ii kwandanyu,’
Aleenji kuutyet, ‘Ii kamennyu’ anan ‘Ii chepkamennyu,’
15komi ano anyun kamang'unennyu?
Keerei ng'oo anyun kamang'unennyu?
16Tos chortogei agoi temeleiywegap ye mi che ki kobek?
Tos kibe tuwai ole mi temburyek?”