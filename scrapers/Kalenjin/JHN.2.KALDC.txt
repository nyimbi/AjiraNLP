Katunisyet eng' Kana
1Eng' peetuut ne po somok ko ki mi katunisyet eng' Kana ne po Galilaya; ak ki mi olooto kametap Jeso. 2Kiga kiguurchi katunisyet Jeso agine kobooto kasubikyik. 3Ye kingo rar divaik, koleenji `kametap `Jeso ineendet, “Ma kotinyei icheek divaik.” 4Ak ki leenji `Jeso ineendet, “Chebyosoni, kiting'egei nee ak inyee? Tom koit sainnyu.” 5Koleenji kamet otwogik, “Kiy age tugul ne kamwaiwok, oyai.”
6Ak ki mi olooto tereenik lo che eecheen che po peek, che po koik, ko uu piteetap katiliiletap Yahudik; kiyamei age tugul debeisyek muut anan ko lo. 7Koleenji `Jeso icheek, “Onyiit peek tereenichooto.” Ki inyiit anyun miising'. 8Ak ki leenji, “Osiilu nguno, ak oipchi pounindetap igoorto.” Ak ki ipchi anyun. 9Ak ye kingo chamcham pounindetap igoorto peek che kagoek divaik, ama nai ole kabunu (ago ki ingen otwogik che kasiilei peek), koguur pounindonooto sandet, 10ak koleenji, “Igoitoi chii tugul divaik che myach korook; ak ye kagoee piik miising', kogoon che ma myach: kaigonor divaik che myach agoi nguno.”
11Taunet niito ne po kaboorunoikyik ne ki yai Jeso eng' Kana ne po Galilaya, ak ki iboortoi toroornatennyi; ak ki iyan ineendet kasubikyik.
12 Kingo pata niito, kochoortagei Kapernaum, kobooto kamet, ak che tupcho, ak kasubikyik: ak kibeni olooto peetuusyek che matya.
Aldaisyet eng' Hekaluut
(Mat 21:12-13; Mar 11:15-17; Luk 19:45-46)
13 Ak kiga riik paska ne po Yahudik, ak kitogosta Jeso Jerusalem. 14Ak kinyoor kotebyei eng' Hekaluut che ki aldoi eiik ak keechiirek ak cheptugenik, ak woliigap silingisyek: 15ak ki yai kipchoritiit ne po rogoonik che ki sach, ak koon tugul komanda eng' Hekaluut, kobooto keechiirek ak eiik; ak koranda silingisyek che po walik, ak kogabui mesosyekwak; 16ak ki leenji icheeget che ki aldoi cheptugenik, “Oip tuguuchu koba eng' oli; amoyai kootap Abba koek ole kiyae mung'aaret.” 17 Ki ibwaat anyun kasubikyik kole ki kisir keele, “Ama ng'etkonda agobo koong'ung'.”
18Ki wolji anyun Yahudik koleenji, “Iboorwech kaboorunet ngoro, amu iyae tuguuchu?” 19 Kowolji Jeso koleenji, “Ong'em hekaluni, si ang'eet kogeny eng' peetuusyek somok.” 20Ki le anyun Yahudik, “Ki kiteech hekaluni eng' kenyiisyek artam ak lo, ak ing'eeti inyee eng' peetuusyek somok?”
21Ago ki ng'alaali ineendet agobo Hekaluut ne nooto ko poortanyi. 22Ye kingi ng'eet anyun ineendet komong' eng' che ki pek, kobwaat kasubikyik kole kiga komwa ng'olyoondoniito; ak ki iyan siruutyet, ak ng'olyoot ne ki kamwa Jeso.
Komi `Jeso Jerusalem eng' paska
23Ye ki mi Jerusalem eng' paska, komi igoorto, koyan piik che chaang', kainennyi, kogeerei kaboorunoikyik che ki yai. 24Ago ki ma chamdagei Jeso, amu ki ingen piik tugul, 25ak amu ki ma komage kiy chii ne paoryani agobo chii age; amu ki ingen ineendet kiit ne mi chii oriit.