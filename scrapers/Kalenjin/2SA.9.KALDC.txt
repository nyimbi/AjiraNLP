Kotoreti `Daudi Mephiboshet
1 Eng' peetuut age, kotep Daudi kole, “Tos mi chii ne ki ng'et eng' kootap Saulo, si kobiit ayachi ne myee amu Jonathan?” 2Ki mi eng' kootap Saulo otwogindet ne ki kiguure kainennyi Siba ak ki kiguur kwo ole mi Daudi. ki teebee anyun `laitoryat ineendet koleenji, “Ii Siba?” Ak ki wol kole, “Aa ineendet, anee otwogindeng'ung'.” 3 Yeityo koteebe laitoryat koleenji, “Tos ta komi chii eng' kootap Saulo, si kobiit ayachi ineendet myeeindap Kamuktaindet?” Ak ki leenji Siba laitoryat, “Ta komi weeriitap Jonathan ne yaacheen keelyekyik.” 4koteebee `laitoryat ineendet koleenji, “Mi ano?” Ak ki leenji `Siba laitoryat, “Keero, mi kootap Makir weeriitap Amiel, eng' Lo-debar.” 5Ki iyookto anyun `Daudi kimut ineendet konyo eng' kootap Makir weeriitap Amiel eng' Lo-debar.
6Ki nyo ole mi Daudi `Mephibosheth, weeriitap Jonathan weeriitap Saulo ak kobutyi ng'wony kogutung'ji. Ki kuur `Daudi koleenji, “Mephibosheth.” Ak ki wol kole, “Keer otwogindeng'ung'!”
7Ki leenji anyun `Daudi ineendet, “Meiywei; amu ayaun ne myee iman agobo Jonathan kwandang'ung', ak iamisye mesennyu kotugul.” 8Ki ing'uruuk Mephibosheth ak kole, “Nee otwogindeng'ung' kot igeer seset ne ki kome ko uu anee?”
9Ki kuur anyun `laitoryat Siba otwogindetap Saulo, ak koleenji ineendet, “Kaagoochi weeriitap kiptaiyandeng'ung' tuguuk tugul che ki po Saulo ak koonnyi tugul. 10Ibatyi emet inyee, weeriiguk ak otwogiguk, ak iibu peek kobwa ko, si kobiit konyoor weeriitap kiptaiyandeng'ung' amitwogik che amei. Ago amisye mesennyu kotugul Mephibosheth weeriitap kiptaiyandeng'ung'.” Ki tinyei `Siba weeriik taman ak muut ak otwogik tiptem.
11Ki wolji anyun `Siba laitoryat koleenji, “Ayae ko uu tugul che ng'ata kiptaiyandennyu laitoryat anee otwogindennyi.” Ago ki le laitoryat, “Amisye mesennyu Mephibosheth ko uu age eng' weeriigap laitoryat.” 12Ki tinyei `Mephibosheth weeriit ne ming'in, ne ki kiguure kainennyi Mikah. Ak piik tugul che ki menyei kootap Siba ko ki otwogigap Mephibosheth. 13Ki meny anyun Mephibosheth Jerusalem; amu ki amisye kotugul meesetap laitoryat, ak ki ing'wali eng' keelyekyik tuwai.