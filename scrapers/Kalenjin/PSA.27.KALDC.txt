Kamang'unet ne kimang'u Kamuktaindet ne Toroor eng' nyiganateet
Tyendap kalasunet ne po Daudi.
1Kamuktaindet ne Toroor ko lapkeiyennyu ak yetunennyu;
tos aiywei ng'oo?
Kamuktaindet ne Toroor ko kimnateetap saboondanyu;
aiywei ng'oo?
2Ye ki chea che yaei yaityo,
kole koam poortanyu,
puunikyuk ak usiikyuk,
ko ki kinach icheek ak ki ibutyo.
3Agot ngo yiema lugeet,
ko manyogoritu muguleldanyu;
ngo ng'eetya pooryeet,
atese tai kora anyiganitu.
4Ki amage kiit agenge Kamuktaindet ne Toroor,
nooto ne acheeng'e:
ale atebee kootap Kamuktaindet ne Toroor
peetuusyek tugul kotee asabe,
si ageer karaaranindap Kamuktaindet ne Toroor,
ak abwaati eng' hekalunnyi.
5Amu ung'ena koonnyi eng' peetuutap nyalilda;
ee, ung'ena emainnyi eng' ole ung'aat,
ak ko kanapchino rwandet parak.
6Ak koeeta nguno agee
puunikyuk che yiema.
Agoitoi koroseek che po kagasetapkei eng' emainnyi;
atyeni ak alasu Kamuktaindet ne Toroor.
7Kasa, ee Kamuktaindet ne Toroor, ye ariire,
rireena ak iwolwoo.
8Ye ki le muguleldanyu, “Ocheeng' togeennyu!”
Acheeng'e togeng'ung', ee Kamuktaindet ne Toroor.
9Ameung'ena togeng'ung'.
Ameiste kiboityondeng'ung' eng' nereegek;
inyee ne ki iegu toretindennyu.
Ameona, amemeta, ee Kamuktaindetap yetunennyu.
10Agot ngo ki kometa abba ak kamennyu,
konama Kamuktaindet ne Toroor.
11Ee Kamuktaindet ne Toroor, ineeta oreng'ung',
ak imutena ooreet ne litit,
amu puunikyuk.
12Amegocha mageetap puunikyuk;
amu kong'eetya paorinik che po lembech,
che mang'une kutusweekwak kolgolyet ko uu kabuuset.
13Kaayan ale ageere myeeindap Kamuktaindet ne Toroor,
eng' emetap piik che saptos.
14Igen Kamuktaindet ne Toroor!
Kimitu ak ingonyiganit muguleldang'ung'!
Ee, igen Kamuktaindet ne Toroor!