Maonateet agobo Misiri
1 Ki nyoonjo ng'olyootap Kamuktaindet ne Toroor eng' kenyiitap taman, eng' arawetap taman, eng' peetuutap taman ak aeng', ne po arawanooto, koleenjo, 2Ee, weeriitap chii, tokyi togeng'ung' Pharaoh laitoryatap Misiri, ak imaotenji ineendet kobooto Misiri tugul: 3ng'alaal, ak imwa ile, Mwaei Kiptaiyat Kamuktaindet ne Toroor kole; Keero, aboryenen, inyee Pharaoh laitoryatap Misiri, maswetit ne oo ne rue kwenutap ainoosyekyik, ne ki komwa kole, ainennyu ko nenyu aneege, ki ayachinigei. 4Ak andoi kombook tagilgiliguk, ak agoochi njireenigap ainoosyeguk konamgei ak periguk; ak amutun imong'u eng' kwenutap ainoosyeguk, kobooto njireenik tugul che po ainoosyeguk che ki namgei ak periguk. 5Abagaaktoin ko kagewiirchin surkwen, inyee kobooto njireenik tugul che po ainoosyeguk: ibutyini kewanin; ma kimugutosok anan kiyumak: kagoiten iegu amitwogigap tyong'igap ng'wony, ak che po toriitigap parak.
6Ak konai piik tugul che menyei Misiri kole aa Kamuktaindet ne Toroor, amu ki ek icheeget kirokto ne po tegat eng' kootap Israel. 7Kingo namin icheek euut, iiri, ak ibet tigigoikwak tugul: ye kingo tienengei, iil inyeendet, ak kiitumdum suenutikwak tugul. 8Mwaei anyun Kiptaiyat Kamuktaindet ne Toroor kole: Keero, aibun rotwetap chok, ak abar eng' kwenung'ung' chii ak tyony. 9Ak koguber emetap Misiri ak koek karaita, si konai kole aa Kamuktaindet ne Toroor; amu ki komwa kole, nenyu aineet, anee ne ki ayae. 10Keer anyun, aboryenen, kobooto ainoosyeguk, ak ayai emetap Misiri koek karaita ne ya ak koguber, kobooch teekseet ne kooi ne po Sebene agoi kiwotetap Kush. 11Ma punei chii olooto, ama punei tyony, ama ki menyei eng' kenyiisyek artam. 12Ak ayai emetap Misiri koguber eng' kwenutap emotinwek che kuberotin, ak koek nganasookyik karatwek kenyiisyek artam eng' kwenutap nganasook che karatwek: ak aseer Misiriik koba pororyosyek, ak aiyestochi emotinwek.
13Amu mwaei Kiptaiyat Kamuktaindet ne Toroor kole: Ayumi Misiriik komang'une pororyosyek ole kigaiyestoochi, ko kagobata kenyiisyek artamu; 14ak amutu kogeny piigap Misiri che ki kiluul, ak aweekte koba emetap Patros, emet ne ki kisikyin ak komeng'iis eng' olooto koek pounateet ne nyeraat. 15Egu pounateet ne nyeraat eng' tugul; ama kotorooregei kogeny kosiir pororyosyek: ak aming'ini icheek, si ma kobou pororyosyek kogeny. 16Ama koegu kogeny ne kimang'u eng' kootap Israel, ne koonu kibwaat tengekto, ye kuskong' kogeer icheek: si konai kole aa Kiptaiyat Kamuktaindet ne Toroor.
Ng'emei `Babilon Misiri
17Ak eng' kenyiitap tiptem ak tisap eng' arawet ne po tai, eng' peetuut ne po tai ne po arawanooto, konyoonjo ng'olyootap Kamuktaindet ne Toroor, koleenjo, 18Ee, weeriitap chii, ki ng'at Nebukadresar laitoryatap Babilon lugeennyi koyai poisyet ne oo kobar Tyro: kichur metit age tugul, ak kosindit tigikyet age tugul: ago ma nyoor melekto, agot lugeennyi, eng' Tyro, amu poisyet ne ki yai agobo nganasanooto. 19Mwaei anyun Kiptaiyat Kamuktaindet ne Toroor kole: Ogeero, agoochini Nebukadresar laitoryatap Babilon emetap Misiri; ak komut piikyik che chaang', ak koluul tuguukyik, ak koip tuguukyik che kiluulei; si koek chooto melektap lugeennyi. 20Kaagoochi ineendet emetap Misiri koek melektanyi amu poisyennyi, amu kiboisyeiwo, mwaei Kiptaiyat Kamuktaindet ne Toroor. 21Abityini kootap Israel kuinet eng' peetuunooto, ak agoonin itwegu eng' kwenunnywa; si konai kole aa Kamuktaindet ne Toroor.