Kaberuuret ne ityin Israel
1Ee inyee, weeriitap chii, maotenji tuloonoogap Israel, ileenji ogas ng'olyootap Kamuktaindet ne Toroor, okweek tuloonoogap Israel. 2Mwaei Kiptaiyat Kamuktaindet ne Toroor kole: Amu ki komwa puunyoot agobo okweek, kole, haa! Ak kole kagobunjech komoswek che torooreen che po keny: 3maoten anyun, ile, Mwaei Kiptaiyat Kamuktaindet ne Toroor kole: Amu nganda ki koyaak icheek oegu ponoon, ak koluguak eng' komosta age tugul, si kobiit obunji pororyosyek che ng'etunotiin, ak kigochaamatak piik, ak komwaetaenak tuguuk che yaach: 4ogas anyun ng'olyootap Kiptaiyat Kamuktaindet ne Toroor, okweek tuloonoogap Israel; Mwachin Kiptaiyat Kamuktaindet ne Toroor tuloonook che eecheen ak che mengeechen, kobooto kereruusyek, ak atebwosyek ak komoswek che karatwek ak nganasook che kigemeto, che ki koek luulenik ak che rorechin pororyosyek che ng'etunotiin eng' komoswek tugul: 5mwaei anyun Kiptaiyat Kamuktaindet ne Toroor kole: Ki amwa iman eng' maatap ng'etkondanyu agobo pororyosyek che ng'etunotiin, ak agobo Edom tugul, che kiityigei emennyu kole kobunji eng' poiboiyetap mugulelwekwak tugul, eng' koroomnatetap saboondo, si kogoito keluul: 6maoten anyun agobo emetap Israel, ak ileenji tuloonook che eecheen ak che mengeechen, kobooto kereruusyek, ak atebwosyek, ileenji, mwaei Kiptaiyat Kamuktaindet ne Toroor kole: Ogeero, ki amwa eng' ng'etkondanyu ak nereegekyuk che ng'woneen, amu ki ogesen kalilanetap pororyosyek. 7Mwaei anyun Kiptaiyat Kamuktaindet ne Toroor kole: Ki achuul eunnyu, amwa ale, Ibei kalilanennywa pororyosyek che mi komoswekwok.
8Ago ing'atos mooriikwok, ee okweek tuloonoogap Israel; ak oiichi logoekwok piikyuk Israel; amu neegit kobwa. 9Amu, ogeero, ami komostang'wong', ak aweekyoge, si kibatak, kegolak: 10ak ateswok piik, koot komugul ne po Israel, koot tugul: ak kemeny nganasook, ak keteech karatwek: 11ak ateswok piik ak tyong'ik; ak kotesak ak koiiyo: ak kemenyok ko uu peetuusyekwok che po tai, ak ayaiywok ne myee kosiir eng' tai: si onai ole aa Kamuktaindet ne Toroor. 12Ee, agoochini piik kobendatenak, chooto piikyuk Israel; ak konamin icheek ibunji ak iegu porotennywa, ama ibare lagokwak kogeny.
13Mwaei Kiptaiyat Kamuktaindet ne Toroor kole: Amu mwaiwok koleenjinok, ii amindetap piik, inyee emoni, ak ki iegu ne ibare pororyeng'ung'; 14ma iame anyun piik kogeny, ama ibare pororyeng'ung' kogeny, mwaei Kiptaiyat Kamuktaindet ne Toroor; 15ama achamun igas kogeny kalilanetap pororyosyek, ama igeseni teweernatetap pororyosyek kogeny, ama inach pororyeng'ung' kogeny, mwaei Kiptaiyat Kamuktaindet ne Toroor.
Pireet ne ki nyoonji Israel
16Ki nyoonjo kogeny ng'olyootap Kamuktaindet ne Toroor, koleenjo, 17Ee, weeriitap chii, ye ki menyei kootap Israel emennywa, ko ki ing'wanit emonooto eng' ortinwekwak ak eng' poisyonikwak: ki uu ortinwekwak eng' tainnyu simwegap kwondo eng' peetuusyekyik che po arawet. 18Ki aroong'ji anyun nereegekyuk che ng'woneen amu korotiik che kiga kotumji emet, ak kiga kong'wanit emonooto eng' kanamonikwak: 19ak ki aseerchi icheek pororyosyek, ak ki kiyestoochi emotinwek: ki arwookyi icheek ko uu ortinwekwak ak ko uu poisyonikwak. 20Ak kingo it ye mi pororyosyek ole ki pa, ko ki imurwon kainennyu ne tiliil; amu ki mwa piik agobo icheek kole pichu ko piigap Kamuktaindet ne Toroor, ak ki koba eng' emennyi. 21Ago ki ariiree kainennyu ne tiliil, ne ki komurwon kootap Israel eng' pororyosyek, ole ki pa. 22Mwachi anyun kootap Israel ileenji, mwaei Kiptaiyat Kamuktaindet ne Toroor kole: Ma yae niito agobo okweek ee kootap Israel, ago ayae agobo kainennyu ne tiliil, ne ki omurwon eng' pororyosyek che ki obe. 23Ak atabaan kainennyu ne oo ne ki kimurwon eng' kwenunnywa; si konai pororyosyek kole aa Kamuktaindet ne Toroor, mwaei Kiptaiyat Kamuktaindet ne Toroor, ye aegu ne kitabaanat eng' okweek eng' tainnywa. 24Amu amutwok omang'une pororyosyek, ak ayumak omong'u eng' emotinwek tugul, ak amutwak obwa emeng'wong'. 25Ak abisenok peek che tiliileen, si otiliiliitu: ak aundawok simdang'wong' tugul, ak kanamonikwok tugul. 26 Agoonok kogeny muguleldo ne leel, ak andeok sabeet ne leel: ak aiste muguleldo ne uu koita eng' poorwekwok, ak agoonok muguleldo ne po panyeek. 27Ak andeok Kabuusennyu, ak agoonok obendate ng'atuutikyuk, ak oriip kirwoogutikyuk ak oyai. 28Ak omeny emet ne ki agoochi kwanisyekwok; ak oegu piikyuk, ak aegu Kamuktaindeng'wong'. 29Ak asarwok eng' simwekwok tugul: ak aguur peek si ates, ama agoonok rubeet kogeny. 30Ak ates iyoteetap logoek, ak ruroteetap mbareet, si mata kochotak pororyosyek amu rubeet. 31Yeityo obwaat anyun ortinwekwok che yaach, ak poisyonikwok che ki ma ko myachen; ak osaske okweegei eng' taing'wong' amu tengekwogikwok ak amu tuguukwok che kiwechei. 32Ma yae niito amu okweek, mwaei Kiptaiyat Kamuktaindet ne Toroor, ingonaak ng'olyoondoni eng' okweek: olilanse, ak otoptobense amu ortinwekwok, ee kootap Israel.
33Mwaei Kiptaiyat Kamuktaindet ne Toroor kole: Agoochini kemeny nganasook kogeny, ak keteech karatwek, eng' peetuut ne aundawok tengekwogikwok tugul. 34Ak kibat emet ne kiga koguber agot nganda kiga koguber kogeerei tugul che kisiirtoi. 35Ak tuun mwaei kole, kaigei emoni kiga koguber, mbareetap Eden; ak kageng'ot ak kemeny nganasook che kiga koek karatwek, ak koguber, ak kong'emak. 36Konai anyun pororyosyek che ng'etunotiin eng' komoswekwok, kole, koateeche anee Kamuktaindet ne Toroor komoswechuuto kiga kobutok, ak agool ole kiga koguber: kamwae anee Kamuktaindet ne Toroor, ak ayae.
37Mwaei Kiptaiyat Kamuktaindet ne Toroor kole: Teepsena anyun kootap Israel agobo niito, si kobiit ayachi; atesyini icheek piik kochang'a ko uu akweetap keechiirek. 38Ko uu akweetap keechiirek che egu tiseiywek, ko uu akweetap keechiiregap Jerusalem eng' peetuusyekyik che po igoorwek che ki king'at; kinyiiti ko uu nooto nganasook che kiga koek karatwek eng' tuiyosyegap piik: si konai icheek kole aa Kamuktaindet ne Toroor.