Josiah ak alak
1 Kainetap Josiah ko uu puruchenigap nyamdutik
che kachop chii ne utaat,
kabwaatennyi ko anyiny ko uu kumyat eng' kutit age tugul,
ak ko uu tyenwogik eng' igoorto ne po divaik.
2Ki yai nooto po iman ye ki ipchi piik waleet,
ak koisto tuguuk che kiweche che po yaityet.
3Ki punji iman eng' Kiptaiyat,
eng' kasarwek che ki mi ngelelnatet ko ki yai kobiit kayweetap Kamuktaindet.
4Kobatee Daudi ak Hezekiah ak Josiah kityo,
ko laitorinik chuun tugul ko ki kiptengeginik che eecheen,
amu ki meto ng'atuutyetap Ne Toroor Miising';
ki ek laitorinigap Judah che po let.
5Ki igoochi kamugennywa piik alak,
ak kogoochi toroornatennywa pororyet ne too,
6 ne ki peel nganaseet ne lewenot ne po ole-tiliil,
ak koyai ortinwekyik koguber,
ko uu ye kigasip komwa Jeremiah.
7Kiga konyaliil `icheek ineendet,
ne agot komi moetap kamet ko kiga kitabaan ko maotyot,
kotut ak kong'em
ak kogeny koteech ak komiin.
8 Ki Ezekiel ne ki keer ng'ang'utyetap toroornatet,
ne ki iboorchi `Kamuktaindet ineendet komi paragutap chepkichutitap cherubim.
9Ki ibwaat Kamuktaindet kogeny Job,
ne ki riip ortinwek tugul che po imanda.
10Ngo riibok kaweegap maotik taman ak aeng',
kobiit sabeet ne leel eng' ole rue icheek,
amu ki igaigai piigap Jakobo
ak kotyach kogoochi icheeget kamang'unet.
Zerubabel ak Joshua
11 Kilasundoi ano Zerubabel
ki kergei ak peteitap ng'ookset eng' eutap tai,
12 ak uu nooto Joshua weeriitap Jozadak.
Eng' peetuusyekwak ko ki teech koot
ak koteech hekaluut ne tiliil koteekyi Kiptaiyat,
ne ki kichopchi toroornatet ne po koigeny.
13 Kabwaatetap Nehemiah kogeny ko tebyei agoi,
ki itononsi inatusyek,
ak koteech ormariichok ak rateiywek,
ak koteech kogeny kooriik che kiga kobutok.
Poisyek che po keny
14Ng'ering' che ki kiyai eng' ng'wony ko uu Enok,
amu ki kimutineendet kotogosta parak eng' ng'wony.
15Anan ma mi ne kigesich ko uu Joseph,
agot kaweekyik ko riibotin.
16Shem ak Seth ak Enosh ko ki konyitootin,
ago ne siirei tugul che saptos che ki kiyai ne ki konyitoot ko ki Adam.