Aiyebindap Kamuktaindet
1Otyenji Kamuktaindet eng' kutit ne oo, ineendet kimnateennyo;
otyenji Kamuktaindetap Jakobo eng' poiboiyet.
2Otyen tyendap kalasunet, ak obir sugutit ne ming'in,
ketubet ne tinyei cheet ne rurei, ak kibugandet.
3 Oguut iryageet ko kaleel arawet,
ye kagoeet arawet, eng' peetuunnyo ne po igoorto ne oo.
4Amu ng'atuutyet niito eng' Israel,
kirwoogetap Kamuktaindetap Jakobo.
5Ki ng'at niito koek paornateet eng' Joseph,
ye kingo manda eng' emetap Misiri,
ole ki agase kutit ne ma anai.
6Ki aistoe tigikyennyi mileet:
ki kiistoe eunekyik kitongok.
7 Ki iguurse eng' nyalilda, ak ki asaruun;
Ak ki awolun eng' ole ung'aat ne po tuleet;
Ki atyemin eng' ole mi peegap Meribah.
8Ogas, okweek piikyuk, si abaoryanwok:
Ee Israel, ndechame iepcha iit!
9 Amat kobiitunenen kanamwet ne too;
Anan igutung'ji kamuktain age tugul ne po pororyosyek alak.
10Aa Kamuktaindet ne Toroor Kamuktaindeng'ung',
Ne ki amutun itogosu eng' emetap Misiri:
Iseng'eng'e, si anyiit kuting'ung'.
11Ago ki ma epchi iit kutinnyu piikyuk;
Ak ki ma ko magena kiy Israel.
12Ki aunde anyun koba eng' uuindap mugulelwekwak,
Si kobendatee kirwoogutikwak.
13Pwo! Nda kiga epcha iit piikyuk,
Ee, nda kiga cham Israel kobendatee ortinwekyuk!
14Ta kasip aterteerchi puunikwak,
Ak aluukyi eunnyu usiikwak.
15Yaegei koek che kase iit icheeget che wechei Kamuktaindet ne Toroor:
Ago kata teptoi peetuusyekwak koigeny.
16Kata pae icheek nganuuk che neryootiin kosiir:
Ak kata abaenen kumyat ne punu rwandet kot ibiye.