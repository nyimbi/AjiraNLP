Kowendi `Elimelek ak koonnyi Moab
1Eng' peetuusyek che ki irwoochi kirwoogik, ko ki piit rubeet eng' emet. Ki wo chii ne po Bethlehem eng' Judah kwo komeny emetap Moab, ineendet ak osotyonnyi kobooto weeriikyik aeng'. 2Kainetap chiichooto ko ki Elimelek, ko osotyonnyi ko ki Naomi, ak weeriichooto aeng' ko ki Malon ak Kilion, che icheeget ko ki Epratik kobun Bethlehem eng' Judah. Ki it emetap Moab ak kotebee olooto. 3Ki me Elimelek manong'otyotap Naomi ak ki ng'et Naomi ak weeriikyik aeng'. 4Ki itun `weerchooto osotik eng' kwonyiigap Moab ne kainetap age ko ki Orpa, ko age ko ki Ruth. Ki meny olooto olo po kenyiisyek taman. 5Ki pek ak icheek Malon ak Kilion, ak ki ng'et Naomi ineegei ama lagokyik aeng' anan manong'otyondennyi.
Koweeksei `Naomi ak `Ruth Bethlehem
6Ki ng'eet ineendet anyun kobooto kwonyiigap weeriikyik komachei koweektagei eng' emetap Moab, amu kiga kogas komi emetap Moab kole ki korutoochi `Kamuktaindet ne Toroor piikyik ak kogoochi amitwogik. 7Ki wo eng' komosta ne ki mi ak osotigap weeriikyik aeng', ak koba pandanywa koweektagei emetap Judah. 8Ki leenji `Naomi osotichooto aeng' po weeriikyik, “Ingoweektagei age tugul kwo kootap kamennyi ak ingoyaiywok Kamuktaindet ne Toroor ne myee ko uu ye ki oyachi che ki kobek ak ko uu ye ki oyaiywo. 9Ingogoonok Kamuktaindet ne Toroor onyooru kaalyeet, konyoor age tugul eng' okweek eng' kootap manong'otyondennyi.” Ki ng'utut icheek, ak ki waakyo koriiryo. 10Koleenji `icheek ineendet, “Achicha, ki weeksei kebendi tugul ole mi piiguk.”
11Koleenji Naomi, “Obechigei tiibiikyuk. Amu nee si keebe tugul? Ta asiche weeriik alak che imuuchi koek manong'otaikwok? 12Oba tiibiikyuk, obechigei amu koaositu ak koma kituno. Agot ndata abwaati ale ta komi kamang'unet, ak asich manong'otyot kemouni ak anyooru weeriik, 13ko tos ogen kot koechegitu? Tos otebii koma kitunook? Achicha tiibiikyuk! Ki kong'wanit miising' eng' anee kosiirook, amu ki konyaliila eutap Kamuktaindet ne Toroor.”
14Ki testai kowaakyo icheek. Inga ki ng'utut `Orpa korgennyi po yugoi kosaiseret, ko ki nam `Ruth ak komeitoochi. 15Koleenji `Naomi Ruth, “Keero, kagoweek kwondap pomurtang'ung' kwo ole mi piikyik ak kamuktaindennyi. Weektegei aginye! Isup ne po pomurtang'ung'.”
16Ago ki wolji Ruth koleenji,
“Amegimnjo ile abagachin anan ile
aweek matkebe tuwai!
Ole kewe, awendi,
ak ole itebee atebee agane.
Egu piiguk piikyuk,
ak egu Kamuktaindeng'ung' Kamuktaindennyu.
17Ole imechini, amechini,
ak ketupchino yooto.
Ingoyaiywo Kamuktaindet ne Toroor ko uu nooto,
ak kotes kosiir,
kobatee meet ineegei ne ibestoseech anee ak inyee.”
18Kingo keer Naomi kole kiga kobegechi koba tuwai, ko mata komwachi kiy ineendet. 19Ki pa anyun tuwai kot koit Bethlehem. Kingo it Bethlehem, komong' nganaseet komugul eng' poiboiyet ak kole kwonyiik, “Naomi niito iman?”
20Koleenji `ineendet icheek, “Moguureno Naomi (chebaibai)! Oguureno Marah (chepnereekya), amu ki koyaiywo ineendet Ne po Kamuktaet kiit ne ng'waan.
21Ki awendi ko aa nyiitaat,
ak kogomutwaa `Kamuktaindet ne Toroor kaa ami puch.
Amu nee si oguureno Chebaibai
ko ki kobaoryan Kamuktaindet ne Toroor kogikyo,
ak konyaliila Ineendet Ne po Kamuktaet?”
22Ki week anyun Naomi eng' emetap Moab kobooto Ruth cheptap Moab osotyotap weeriinnyi. Ki it Bethlehem ko katoygei kesisyetap baale.