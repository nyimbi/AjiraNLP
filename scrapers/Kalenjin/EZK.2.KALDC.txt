Keguurei Ezekiel
1Ak kimwaiwo koleenjo, Ee, weeriitap chii, tonon, si ang'alaalun. 2Ak ye ki ng'alaalwo ineendet, konyoonjo anyun kabuusetap Kamuktaindet ak konama atonon; ak ki agas kong'alaalwo ineendet. 3Kimwaiwo koleenjo, Ee, weeriitap chii, kayookten iwe emetap piigap Israel, ye mi pororyosyek che ngelelik, che ki kongelelja; ki kongelelja icheek kobooto kwanisyekwak agoi peetuuni. 4Ak ma tinye kalilanet lagok ak ko uueen mugulelwekwak. Kayookten iwe ye mi pichooto, ak ileenji icheek, mwaei Kiptaiyat Kamuktaindet ne Toroor ko uu niito. 5Agot ngo kas icheek anan koma kas, (amu icheeget ko koot ne ngelelyo,) ko tuun naei kole kimi maotyot kwenunnywa. 6Meiywei icheek anyun inyee, weeriitap chii, anan iywei ng'aleekwak. Meiywei agot ngo yiemin katook che rutei piich ak che toorei piich ak imenye kwenutap tagolik. Meiywei ng'aleekwak anan itoptoben eng' togoochikwak, agot nganda koot ne ngelelyot. 7Mwachi icheek ng'aleekyuk, agot ngo kas anan koma kas; amu ngelelik miising'.
8Ago kas inyee, ee weeriitap chii, kiit ne amwaun; amengelel ko uu koyooto ngelelyot; yaat kuting'ung' ak iam kiit ne agoonin. 9 Ki ageer anyun, ak ogeero ki kiyogoiywa euut ne kinamei bukuit ne mamanat. 10Ki iito eng' tainnyu; ak ki kisir oriit ak saang'; ak kiga kisirchi yooto kateiyasyek, riirek ak nyalilwogik.