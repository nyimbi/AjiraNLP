Kamuktaindet ak Abram
1Ye kingo pata tuguuchu anyun koityi Abram `ng'olyootap Kamuktaindet ne Toroor eng' ng'ang'utyet koleenji, “Abram, ameiywei! Aa long'eng'ung' ak oo melektang'ung' miising'.” 2Ak ki wolji Abram kole, “Ee Kiptaiyat Kamuktaindet ne Toroor, ta igoono nee, ago kawe kalilot ama tinye lakwa, ago ineendet ne tuun indii tuguukyuk ko Elieser ne po Damasko? 3Ak ki testai komwa Abram kole, ‘Keer anyuno! Ma igoono iyoteet, ak igere ile agoi kondi otwogindet ne mi koonnyu tuguukyuk.’ ” 4Ak ki ne matyanit, koityi ineendet `ng'olyootap Kamuktaindet ne Toroor koleenji, “Ma tuun namei tuguuguk chiichi, ago tuun isiche ineendet ne po poortong'ung' ne indii tuguuguk.” 5 Ki imaanda ineendet kwo saang' ak koleenji, “Kaigai keero, inyal parak kipsengwet, ak iit kecheik ngot imuuchi.” Ak ki testai koleenji, “Tuun ko tenitu chooto lagoguk.” 6 Ki iyan `Abram Kamuktaindet ne Toroor, ak koiityi `Kamuktaindet ne Toroor ineendet imanda amu nooto.
7Yeityo koleenji ineendet, “Aa Kamuktaindet ne Toroor anee ne ki amutun imang'une Ur emetap Kaldeik ak inyoo agoonin emoni kobunjiin.” 8Ak ki wolji Abram koleenji, “Ee, Kiptaiyat Kamuktaindet ne Toroor, anae nee ale tuun ko punjino?” 9Kowolji koleenji, “Ibwo rooryat ne po kenyiisyek somok, ng'orooryet ne po kenyiisyek somok, mengit ne po kenyiisyek somok, cheptuget ak aarwetap toriityon.” 10Ki ip anyun Abram chooto tugul, ak kobet yeityo konde motwet age tugul kotoorchigei motwennyi ip kong'et toriitik che mabet. 11Ak ye kingo choorgei toriitik cho amei panyeek, komachei koam panyechooto, kogiyon Abram.
12 Ye kingo roroktoi asiista, koip Abram rwondo ne nyigiis miising', ak kotuch ineendet imenindo ne po arageneet. 13 Ak ki leenji `Kamuktaindet ne Toroor Abram, “Iman tuun inae ile, egu lagoguk kiprutoin eng' emet ne ma nenywa, ak tuun ko otei pichooto, ak konyalilso icheek eng' kenyiisyek pogol ang'wan. 14 Ak tuun arwookyini agine pororyonooto tuun pendi kootei, ak ye ibata nooto, komong'u icheek eng' emonooto kotinyei tuguuk che chaang'. 15Ago iwendi inyee eng' kaalyeet ole mi kwanisyeguk, ak ketubin eng' kalilot ne myee. 16Tuun ko weeksei yu ibinda ne po ang'wan, amu tomo konender kot koam piik tugul yaityetap Amorik.” 17Ye kingo kagororokto asiista ak ko imenit, kotook tereetap ma ne iyeni ak maat ne liplibeni ko punei kwenutap panyechooto. 18 Eng' peetuunooto, ko ki iyomiskei Kamuktaindet ne Toroor ak Abram, kole, “Kaagoochi iyoteng'ung' emoni, kong'etee aineetap Misiri agoi aineet ne oo, aineetap Yufrets, 19emetap Kenik, Kenisik, Kadmonik, 20Hitik, Perisik, Repaik, 21Amorik, Kanaanik, Girgasik, ak Jebusik.”