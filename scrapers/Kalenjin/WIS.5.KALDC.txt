1Teleldos che ititaatiin eng' kimnateet
eng' taitap icheeget che ki ma yachi imanit
ago ki ma ibwaat miising' agobo nyalildanywa.
2Ak ngo keer `che ma ititaatiin icheeget,
kobotandos eng' kaiweisyet ne oo,
ak kokwong'yo amu ki ma kobwaatyin kole kisaru che ititaatiin.
3Ng'alaaljingei icheegei eng' icheegei eng' siguunet,
ak tigendos eng' mugelwegikwak koleen,
4“Chuuto che ki cham kechure, ki kiabusan!
Ki kigeere sabeennywa ko uu iywek
ak kagesunennywa koma tinye kondit.
5Ki egundo ano kot kiit koek weeriigap Kamuktaindet,
ak kosich kebeberyan eng' che tiliileen.
6Taagunot kole ki kemaaste eng' ooreetap iman,
tomo kocharchech lapkeiyetap imanda.
7Ki nyieech acheek ortinwegap maastaetap ak ng'emisyet,
ki kiombenie eng' ong'ateet ole ki ma komi oor,
ama ki nai ooreetap Kiptaiyat.
8Keljiin nee ne ki kinyoorchi laskeita?
Tos ki kotoretech nee laskeitap mogornatosyekyok?
9Ki kosiirto tuguuchooto tugul ko uu urwet,
ak ko uu lembeita ne siirtoi;
10ko uu meeliit ne punei kwenutap peek,
ne ma metoi keelyek che ibooru ole kabun kosiirtoi.
11Anan ko toriit ne tarireni eng' soet,
ma metoi kiy ne ibooru ole kabunei.
Iraboochi koriis eng' kebebaikyik
ak kereeri kobestos eng' kachumdaennyi,
ichumdae pandap kebebaikyik,
ak eng' ye ibata koma metoi paornatetap pandanyi.
12Anan ko uu kipchabet ne kagimwokto,
keraksei eng' chokyinet koristo ye kabun kipchabet.
Ma mi nao eng' ole kabunei kipchabet.
13Ko uu nooto agot eng' acheek ko kagesichech,
ma ki tinyei paornat agobo myeein ne kibooru,
amu ki tar yaityennyo.”
14Amu kamang'unetap che meiwei Kamuktaindet,
ko uu metetek che ibei usoonet.
Iyeni ko uu iyeto eng' taitap kipchurchur,
ki keutyee ko uu too ne korutoi egonet agenge.
15Che telelyotin kotepche koigeny,
ak kotinyei konorweenywa Kiptaiyat.
16Ak nyooru icheeget kuutweetap kalasunet,
ak tuun tuchei icheeget eng' eunnyi ne po tai
ak koteekta icheeget eng' eunnyi.
Ratyin kariik yautyet asi ko kergong' puunikwak.
17 Yaei Kamuktaindet kimnateennyi koek kariikyik
ak koratei tuguuk tugul eng' ng'wony kobooryo ak puunikyik;
18ilaachi ititaandi ko uu karnetap tegeet,
ak kolaach imanda koek chepkuletap metinnyi;
19Yaei tiliilindo koek long'eet ne ung'aat,
20ago litei nereegekyik ko uu rotwetap chok,
ak ituitoskei ak tuguuk tugul che ki kiyai asi kobaregei ak puunikyik.
21Itoorchingei `kiit ilet ye kalyel,
ak kotilu kong'etee poldeet agoi kiit ne machei,
ko uu kwanget ne kariigak,
22ak kowiirugei koigap rop ko uu ye ka kiwiirunee chemasindaryet;
maranjin peegap nyanja eng' kimnon,
ak koterteer icheek mogoochegap aineet;
23usyin icheek koriisto ne kiim,
ak kobuukto icheek komanda.
Ng'emei yaityet ng'wony komugul,
ak kosereeti yaitwogik che yaach pounatosyegap pounik.