Soomet agobo Toreteet
1 Rireena, ee Kamuktaindet, rireena;
amu mwechinin saboondanyu.
Amwechini urwetap kebebaiguk,
agoi kosiirto nyalilwogichu.
2Ariirchini Kamuktaindet Ne Toroor Miising';
Ineendet Kamuktaindet ne isuldaiwo tuguuk tugul.
3Iyogu toretet eng' kipsengwet ak kosarwo,
ye reenya ne machei kolugua.
Iyogu Kamuktaindet rireenennyi ak imaninnyi.
4Miitei saboondanyu kwenutap ng'etuunyik;
arue kwenutap icheek che miitei maat,
agot weeriigap piik, che kelekwak ko ng'otwek ak kipchabonik,
ak ng'elyebwekwak ko rotonik che ng'atiben.
5Tororitu, ee Kamuktaindet, isiir kipsengwet.
Ingoeet teegistang'ung' eng' ng'wony komugul.
6Kagoriich mesteet si konam keelyekyuk;
kagong'uruuk saboondanyu.
Kagobal icheek keriinget eng' tainnyu,
kagororokyi icheeget olooto.
7Igiilotkei muguleldanyu, ee Kamuktaindet,
igiilotkei muguleldanyu.
Atyeni, ee atyeni kalasunoik.
8Ng'eet, ee saboondanyu!
Ng'eet, ee kibugandet ak ketubet!
Ang'eete ko kairir emet!
9Aweegun kongoi, ee Kiptaiyat, eng' kwenutap piik;
atyenun kalasunoik eng' kwenutap pororyosyek.
10Amu oo rireeneng'ung' agoi kipsengwet,
ak itei imaning'ung' poolik parak.
11Tororitu, ee Kamuktaindet, isiir kipsengwet.
Ingoeet teegistang'ung' eng' ng'wony komugul.