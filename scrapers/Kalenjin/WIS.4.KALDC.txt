1 Kaigai ko metinye lagok ak itinye myeeindo,
amu eng' kabwaatetap myeeindo komi saboondap koigeny,
amu naat myeeindo eng' Kamuktaindet ak piik.
2`Iyaniegei piik myeeindo ingomi,
ago ye ma komi, ko koochin mageet;
sirtoi kasarwek tugul kilookyin kuutweetap toroornatet,
kuutweet ne po kabelisyet ne ma tinyei simdo.
3Egu puch lagogap che meiywei Kamuktaindet,
ak ma piitu agot agenge eng' keswekwak che po timiin
ne sichei tigityo anan kolumdaak.
4Amu agot ngo poor ko eng' kasar kityo,
ko amu ma kiim kotumdumi koriisto,
ak itutoksei eng' kimnateetap usoonet.
5Kitorei temenikwak agot ngo tomo kogong'yo,
ak king'aari logoekwak kong'orng'or,
6Amu lagok che kinyoorunee kesesnatet,
koegu paornateet ne ya agobo sigiikwak
ye kait Kamuktaindet eng' kirwooget.
7Nyooru kamung'et ne po iman ne ititaat agot ngot isip kome.
8Ma kigaanyiti osindo amu koindap peetuusyek,
anan kaitetap kenyiisyek che chaang'.
9Utaatyet ko kalwal eng' chii tugul,
ak sabeet ne myee ko osindo ne po iman.
10 Ki mi che ki ibaibai Kamuktaindet ago ki kicham,
ak ki kiganapta ye kingo meng'iisyei ak kiptengeginik.
11Ki kiganapta asi ma wal kaguiyennywa yaityet
anan kong'aal lembech saboonwekwak.
12Amu tuchei `myeeindo ponditap yaityo,
ak weleli naet ne ma tinyei tengek kimnateetap mageet ne ya.
13Eng' atebeennywa ne nwach ne ki tebi che ititaatiin,
ko ki yai che tee che po kenyiisyek che chaang';
14Amu ki ibaibai Kiptaiyat `saboonwekwak,
ara ki imaanda icheek eng' chokyinet komang'unee yaityo.
15Nga ki iro piik, koma iguiyo
anan kobwaat kiy ne uu no,
kole tinyei `myendo ak rireenet chechiik che lewenotin
ak koriibei chechiik che tiliileen.
Kabelisyetap che ititaatiin
16Irwookyin icheek `ititaatiin ak ko ki kobek,
icheek che saptos ago ma iywei Kamuktaindet.
Ak korwookyi nerana ne choboony, tengektap chii ne oos.
17Keerei icheek kagesunetap che utaatiin
ama iguitos chobetap Kiptaiyat,
anan che ki kogonorchi icheek.
18Tesetai ko keerei ak konyiriirtos che ma ititaatiin.
Rorechin `Kiptaiyat icheek
ak eng' kasarta ne ma kooi koegu muuswek che kiwirtoi,
ak koek puch eng' icheek che ki kobek.
19Kiwiirtoi icheek koyaamyo kutuswai,
ak kotumdum kong'etee lumeiywekwak;
ak kemeto koyaamyo ak kosoonenso,
si konyalilso kot,
ak kobet kabwaatennywa.
Kirwoogetap let
20Pwoonei kobotanianu ye tuun kagiguur ng'oogiswogikwak,
ak korwookyin icheek ng'oogiswogikwak.