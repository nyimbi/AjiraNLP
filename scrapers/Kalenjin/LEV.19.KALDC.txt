Ng'atuutik che teerchiin
1Ki ng'alaalji `Kamuktaindet ne Toroor Musa koleenji, 2 “Mwachi tuiyet komugul ne po piigap Israel, ileenji, Oegu che tiliileen, amu aa tiliil anee, Kamuktaindet ne Toroor Kamuktaindeng'wong'. 3 Ingoiywei chii age tugul kamennyi, ak kwandanyi, ak oriip sabatosyekyuk. Aa Kamuktaindet ne Toroor Kamuktaindeng'wong'. 4 Amat omaste osup tuguuk che ma tilei kiy, amoyachigei kanamonik che po kariik che kitaanyi. Aa Kamuktaindet ne Toroor Kamuktaindeng'wong'.
5“Ak ye ogoochini Kamuktaindet ne Toroor tiseiywot ne po kagoochinoik che po kaalyeet, ogoite anyun si kobiit ketaachak. 6Ki amei eng' peetuunooto ogoitoi, ak eng' peetuut ne po aeng', ak ngo ng'et kiy agoi peetuut ne po somok, kebeel anyun chooto eng' ma. 7Egu kiit ne kiwechei ngot keam agot kitigin eng' peetuut ne po somok; ma kitaachei, 8ak ibei tengektanyi chii age tugul ne amei, amu kareeny kioto tiliil ne po Kamuktaindet ne Toroor. King'etoi chiichooto eng' piikyik.
9 “Ye ogesisye eng' emeng'wong', ko mat iges igeesu luukwegap mbareeng'ung', amat iyumate turoonik. 10Ak ameturote mbareeng'ung' ne po sabibuk, amat ikwei logoek che kagobutyi ng'wony; pagakyi chooto kibananook ak toek. Aa Kamuktaindet ne Toroor Kamuktaindeng'wong'.
11 “Amochoorse, amoberberisye, amomwachigei lembech. 12 Amoyosyechigei eng' kainennyu eng' lembech, agoi ireeny kainetap Kamuktaindeng'ung'. Aa Kamuktaindet ne Toroor.
13 “Amesastae chiitap kokweng'ung', anan irebe kiy. Amat inamdegei melektap otwogindet kot koeech. 14 Amat isas chii ne miing'at, amende kiy ne riichei piich taitap ne koraat, ago iywei Kamuktaindeng'ung'. Aa Kamuktaindet ne Toroor.
15 “Amat oyai ne ma po iman eng' kirwooget; ametiytiy kibananook anan igonyit che eecheen; ago irwookyi chiitap kokweng'ung' eng' imanda. 16Amewe komosi ak komosi ichaamate piiguk. Ameuny ne kabar chiitap kokweng'ung'. Aa Kamuktaindet ne Toroor.
17 “Amewech ne otupche eng' muguleldang'ung', kergong' iman chiitap kokweng'ung', si ma namin tengekto amu ineendet. 18 Ameyaakyi mugetuut anan isus ng'al agobo lagogap piiguk, ago cham chiitap kokweng'ung' ko uu ye ichamegei. Aa Kamuktaindet ne Toroor.
19 “Oriip ng'atuutikyuk. Amengorie tuuga cheguuk alage che teer che ma tuuga. Amegol mbareeng'ung' kesweek aeng' che teerchiin. Amelaach ngoryeet ne ki kiyae usiisyek che teerchiin.
20“Age tugul ne ruitos ak chepto ne otwogindet, ne ki kiamji koito, ne tomo kityaach anan kechamji kwo, kirwookyin tuwai. Ma kibarei, amu ki tomo kityaach chebooto. 21Ago ketu chiichooto kagoochinennyi ne po chalwokto konyo ole mi Kamuktaindet ne Toroor, agoi kurgeetap emait ne kituiyechin, egu mengit nooto, ne kagoochinetap chalwokto. 22Ak koyai tisiindet kagaigaet agobo ineendet, kobooto mengoto po kagoochinetap chalwokto eng' taitap Kamuktaindet ne Toroor, amu tengektanyi ne kogoyai; ak kenyochigaat amu tengektanyi ne kogoyai.
23“Ye oit emonooto ak ye kaomiin keetiik alak tugul che kiamei, oiit anyun logoekwak ole etaatin; egu eng' okweek che eetaatin eng' kenyiisyek somok; ma ki amei. 24Ago ki anyinyi logoekwak tugul eng' kenyiit ne po ang'wan, si kobiit kilasune Kamuktaindet ne Toroor. 25Ak oam logoekwak eng' kenyiit ne po muut, si kobiit koiiywok logoek alak. Aa Kamuktaindet ne Toroor Kamuktaindeng'wong'.
26 “Amat oam kiy age tugul kobooto korotiikyik. Amoboisyee ponisyet anan ong'oorse. 27 Amobior metowekwok, ameng'em tabanwegap tamneng'ung'. 28Amotil poorwekwok agobo piik che pegu, amobeel saremik alak tugul. Aa Kamuktaindet ne Toroor.
29 “Amegoite cheptong'ung' koyait koek chepkugonio, si ma isup emet kugoinatet ak konyi emet tengekto. 30 Oriip sabatosyekyuk, ak ogonyit koonnyu ne tiliil. Aa Kamuktaindet ne Toroor.
31 “Amobe ye mi che poisyee oik anan pooniik; amocheeng'ate, si ma ing'wanitak. Aa Kamuktaindet ne Toroor Kamuktaindeng'wong'.
32“Tononji ne tinyei kalwalek ak igonyit poiyo, ak iywei Kamuktaindeng'ung'. Aa Kamuktaindet ne Toroor.
33 “Ameyachi ne ya toondet ne mi kobooten eng' emeng'wong'. 34Igeitu toondet ne meng'iisyei kobootok ak ne kisikyin kaa, cham ineendet ko uu ye ichamegei; amu ki oo toek eng' emetap Misiri. Aa Kamuktaindet ne Toroor Kamuktaindeng'wong'.
35 “Amoyai ne ma po iman eng' kirwooget anan ye okwai eng' koindo, anan ye ogere eng' nyigiisindo, anan eng' karogutik che po tuguuk che pei. 36Oboisyee kerutik che aechin ak koik che kigerisye eng' nyigiisindo che po iman: epah ak hin che po iman. Aa Kamuktaindet ne Toroor Kamuktaindeng'wong' ne ki amutwak omang'une emetap Misiri. 37Kanyool anyun osup ng'atuutikyuk tugul ak kirwoogutikyuk tugul, ak oyai. Aa Kamuktaindet ne Toroor.”