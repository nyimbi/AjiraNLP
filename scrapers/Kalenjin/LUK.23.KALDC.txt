Komi Jeso taitap Pilato
(Mat 27:11-14; Mar 15:2-5; Jhn 18:28-38)
1Ki ng'eetyo anyun tuiyet komugul, ak komutyi ineendet Pilato. 2Ak ki toi anyun kotaam ineendet, kole, “Ki kinyooru chiichi komaasi pororyennyo, ak koetei kigoochi Caesarea kodi, ak komwaei ineendet kole, ‘Aa Kristo laitoryat.’ ” 3Ak kiteebe ineendet Pilato, kole, “Ii laitoryatap Yahudik?” Ak ki wolji kole, “Kaimwa.” 4Ak ki leenji Pilato tisiik che eecheen ak tuiyosyek, “Ma anyoorchi lelutyet chiichi.” 5Ago ki isimji miising', kole, Ki inde chaamset piik, koneetoti eng' Judea komugul, kotoune Galilaya agoi koit oli.
Komi Jeso taitap Herod
6Ago kingo kas Pilato ng'olyoondonooto, koteep kole, “Tos Galiilindet chiichi?” 7Ak kingo nai kole po pounateet ne po Herod, koyookto kimutyi Herod, ne ki mi agine Jerusalem peetuusyechooto.
8Kingo keer Herod Jeso, kobaibait miising': amu kimachei kobooch keny kogeer ineendet, amu kiga kogas tuguuk che chaang' agobo ineendet; ak kimachei kogeer kwang'utyet age koyaak eng' ineendet. 9Ak kiteepse ineendet eng' ng'aleek che chaang'; ago ma wolji kiy. 10Ak kitonondos tisiik che eecheen ak siriik, ak kotaam ineendet eng' kimnateet. 11Ak ki iming'in ineendet Herod ak asigarikyik, ak kochombil, ak kolaakyi ngoryeet ne karaaran miising' ak koweekyi Pilato kogeny. 12Ak ki ek choronoi Herod ak Pilato eng' peetuunooto: amu kita kosurtos icheegei eng' tai.
Pilato, Barabbas ak Jeso
(Mat 27:15-26; Mar 15:6-15; Jhn 18:39-19:16)
13Ki kuur anyun Pilato tisiik che eecheen ak pounik kobooto piik kobwa tugul, 14ak ki leenji icheek, “Komutwaa chiichi ak komwa ole imaasi piik: ak ogeero, kaateebe aneendet eng' taing'wong', ak ma anyoorchi chiichi lelutyet eng' ng'aleechooto otaame ineendet: 15achicha, agot Herod agine; amu kaweekwech ineendet; ak ogeero, ma yai kiy ineendet ne nyoljin meet. 16Nooto anyun, abire ineendet, ak yeityo atyach.” 17Amu ki ng'atuutyet kotyakyi agenge eng' peetuutap igoorto. 18Ago ki polyo tugul, kole, “Iste chiichi, ak ityakwech Barabbas:” 19ne kiga kitoorchi korgoreet, amu chaamset ne ki yai eng' nganaseet, ak rumisyet.
20Ak ki ng'alaalji Pilato icheeget kogeny, komachei kotyach Jeso; 21ago ki polyo icheek, kole, “Igartaat eng' kimurtoiyot, igartaat ineendet eng' kimurtoiyot.” 22Ak ki mwachi icheek ne po somok, koleenji, “Kalya, nee yaityet ne ki yai chiichi? Ma anyoorchi ng'olyoot ineendet ne nyoljin kome: nooto anyun abire ineendet si atyach.”
23Ago ki tes kobolyo miising', komachei kole kigartaat. Ak ki iterteeris kutusweekwak. 24Ak kitil anyun Pilato kirwooget koyaak ko uu ye kimach icheek. 25Ak ki ityaach ineendet ne kiga kitoorchi korgoreet agobo chaamset ak rumisyet, ne kagagosoom icheek; ago ki igoito `ineendet Jeso si kobiit koyachi ko uu ye kimachei.
Kigartati Jeso
(Mat 27:32-34; Mar 15:21-24; Jhn 19:17)
26Ak kingo ta komuti ineendet, konam Simion, Kurenindet, ne ki punu kooret age, ak kosutyi kimurtoiyot, si kobiit koip kosubi Jeso. 27Ak ki isubi tuiyet ne oo ne po piik, kobooto kobogorisyek che ki iteiyoti ak koriirchinoti ineendet. 28Ago kiweleljigei Jeso icheek koleenji, “Tiibiigap Jerusalem, amorirye agobo anee, ago oriirchigei, ak lagokwok. 29Amu, ogeero, pwoonei peetuusyek, che tuun leen icheek, iberuurotin che soon ak mootinwek che ma iiyo, ak kinaik che ma kireri. 30 Yeityo kotoi icheek koleenji tuloonook, Oluuljech; ak koleenji tuloonook che mengech, Otuchech. 31Amu ngot koyai tuguuchu eng' keetit ne tuon, koteptoi ano anyun eng' ne yaamaat?”
32Ak ki miitei kiptengeginik aeng'u, che ki kimuti kobooto ineendet, koba kebar. 33Ak kingo it ye kiguure Terta, ko yooto ole ki kigartate ineendet ak kiptengeginichooto, age eng' komostap tai ak age eng' komostap kaataam. 34 Ak ki le Jeso, Abba, nyochi kaat icheek; amu ma nai kiit ne yaei. Ak kipchechigei ngoroikyik, eng' seretap parbareek. 35 Ak kitonondos piik kogeerei. Ak kororechi ineendet pounik kole, Kisaru alak; ingosargei ibak ngo Kristo niito, ne lewenot ne po Kamuktaindet. 36 Ak kichurochur ak icheek kiplugotinik ineendet, kobwanei ye mi ineendet, kogoochin siki, 37koleen, Ngo ii Laitoryatap Yahudik, isarugei.
38Ak ki mi siruutik metinnyi parak, che mwaei koleen, NI KO LAITORYAT NE PO YAHUDIK.
39Ak kichurachur ineendet age eng' kiptengeginichooto kiga kigartaat, kole, “Tos ma ii Kristo inyee? Sarugei ak isarwech ak acheek.” 40Ago ki wol age, ak koger kong' kole, “Meiywei Kamuktaindet, agot inyee, ak imi kagikyinonooto? 41Ago po iman nenyo; amu kagigoonech ko uu poisyonikyok: ago ma yai chiichi kiy ne ma nyolu.” 42Ak ki le, “Jeso, ibwaata ye tuun inyone eng' laitornateng'ung'.” 43Ak ki leenji `Jeso ineendet, Amwaun iman, ale, Kitebye tuwai rani eng' Paradiso.
Komee Jeso eng' kimurtoiyot
(Mat 27:45-56; Mar 15:33-41; Jhn 19:28-37)
44Ak ki olo po sait lo, koimenit emet komugul agoi sait sogool, 45 ak ki ma kota kooluu asiista: ak kigereer kwenutap angeet ne kiga kioiye Hekaluut. 46 Ak kitwek Jeso eng' kutit ne oo, kole, “Abba, kande saboondanyu euneguk: ak kingo kagomwa ni, kogoito saboondonyi.”
47Ak kingo keer chemogetap kiplugotinik pogol tuguuk che kayaagiis, kolas Kamuktaindet kole, “Koga po iman chiichi.” 48Ak kingo keer tuguuk che kayaagiis tuiyosyek tugul che kiga koyumgei si korat setyo, koweigei kolugotegei tegetik. 49 Ak kitonondos eng' ye loo tugul che ki ingengei, ak kobogorisyek che ki isubu ineendet kobunu Galilaya, kole si kogeer tuguuchuuto.
Ketubei Jeso
(Mat 27:57-61; Mar 15:42-47; Jhn 19:38-42)
50Ak ogeero, chiito ne ki kiguure Joseph, chiitap kapkirwook, chiito ne myee, ak ko po imanda 51(ak ki ma kochamei chiichooto kirwoogennywa ak poisyennywa), ki po Arimatea ineendet, nganaseet ne po Yahudik, ne ki igeni agine laitornatetap Kamuktaindet: 52ki wo chiichito ole mi Pilato, kwo kosoom poortap Jeso. 53Kochoor konyo ng'wony, ak kotaae angeet ne po katanit, ak konde kererit ne ki kibal rwandet, ne kitom ketupchi chii. 54Ak ki peetuutap Chobeet, ak kiga riik sabato.
55Ak ki isubu kobogorisyek, che kigabwa kobooto ineendet kobunu Galilaya, ak kogeer kererit, ak ole ki kindoitoi poortanyi. 56 Ak ki weigei, koba kochop nyamdutik ak mwanik. Ak ki imuuny eng' peetuutap sabato ko uu ng'atuutyet.