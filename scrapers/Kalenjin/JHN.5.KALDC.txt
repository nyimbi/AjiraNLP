Kosoobi `Jeso chii ne ki mi ye neegit tamboiyot
1Kingo pata tuguuchu kobiit igoorto ne po Yahudik; ak kotogosta Jeso Jerusalem. 2Ak miitei Jerusalem tamboiyot, ne kainennyi ko Betesda eng' kutitap Yahudik, ye neegitee ormariichetap keechiirek; ki tinyei keterusyek muut. 3Ki ruitos eng' olooto piik che chaang' che ki myandos: che koryotiin, che ing'waldos, ak che meiyotiin poorwek, [kogeni wasetap peek: 4amu ki chorchingei malaikaiyat ne po Kiptaiyat tamboiyot peetuusyek alak, kowendi kowasei peek: si kisoop chii age tugul ne sip kochutei ko kawaskei peek, eng' myando age tugul ne ki tinyei.] 5Ak ki mi yooto chiito age, ne kiga komyan kenyiisyek sosom ak sisiit. 6Ak ye kingo keer Jeso chiichooto koruei, ak konai kole ki uu nooto eng' peetuusyek che chaang', koleenji, “Imache kisaabin?” 7Kowolji chiito ne myani koleenji, “Kiptaiyat, ma tinye chii, ne indea tamboiyot, ko kawaskei peek: amu ye ta anyoone, kosip kochoortagei age.” 8Koleenji Jeso anyun, “Ng'eet, ip itogung'ung', ak iwe.” 9Ak kisop chiichooto koma tyanit, ak koip itogunnyi ak kwo. Ak ki sabato peetuunooto. 10 Ki leenji anyun Yahudik ineendet ne kagisoop, “Peetuutap sabato niito, ma chamdaat eng' ng'atuutik iip itogung'ung'.” 11Ago ki wolji icheek koleenji, “Kamwaiwo ineendet ne kagosaaba, koleenjo, ‘Ip itogung'ung', ak iwe.’ ” 12koteebee anyun pichooto ineendet kole, “Ng'oo chiichooto kamwaun kole, ‘Ip itogung'ung' ak iwe?’ ” 13Ago ki ma nai ineendet ne kagisoobi kole ka ng'oo: amu kiga kwo Jeso, amu ki mi piik che chaang' olooto. 14Kingo pata nooto konyoorchi Jeso ineendet Hekaluut, ak koleenji, Keero, kagisaabin: amatata iyai tengek, si ma nyoonjin kiit age ne ya ne siirei ni. 15Ki wo anyun chiichooto, ak komwachi Yahudik kole Jeso ne kagosoop ineendet.
16Ki us anyun Yahudik Jeso amu ng'olyoondoniito, amu ki yai tuguuchu eng' peetuutap sabato. 17Ak ki wolji Jeso koleenji, “Poisyei Abba agoi kora, ak aboisyei agane.”
18Ki cheeng' anyun Yahudik miising' kole kobar ineendet amu niito, amu ki ma pistoe sabato kityo, ago mwaei kole Kamuktaindet Kwandanyi, koyaegei kogergeit ak Kamuktaindet.
Weeriit ak Kwanda
19Ki wolji anyun Jeso icheek koleenji, “Amwaiwok, iman, iman, ale, ‘Ma yaei kiy Weeriit ineegei, ago ne keerei koyaei Kwanda: amu tuguuk tugul che yaei ineendet, koyaei chooto agine Weeriit ko uu nooto. 20Amu chamei Kwanda Weeriit, ak koboorchin tuguuk tugul che yaei ineendet: ak ta koboorchin poisyonik che eecheen che siirei chu, si kobiit okwong'ye. 21Amu ko uu ye ing'eeti Kwanda che ki kobek ak kosoobi, isoobi Weeriit ko uu nooto agine che machei. 22Amu ma irwookyin Kwanda chii age tugul, ago Ki kogoochi Weeriit kirwooget tugul; 23si kobiit koteech tugul Weeriit, ko uu ye teechei Kwanda. Ineendet ne ma teechei Weeriit koma teechei Kwanda ne ki iyook ineendet.’ ”
24“Amwaiwok, iman, iman, ale, Ineendet ne kasei ng'olyoondennyu, ak koyani ineendet ne ki iyookwo, kotinyei saboondap koigeny, ama wendi ole mi kirwooget, ago kagomong' eng' meet komong'ji saboondo. 25Amwaiwok, iman, iman, ale, Nyoonei sait, ak kagoit, ye kas che ki kobek kutitap Weeriitap Kamuktaindet; ak saptos icheeget che kasei. 26Amu ko uu ye tinyei Kwanda saboondo ineegei, uu nooto Ki kogoochi Weeriit kotepto saboondo: 27ak ki igoochi kimnateet koyai kirwooget, amu Weeriitap chii ineendet. 28Amokwong'ee niito: amu nyoonei sait, ne tuun kasei kutinnyi tugul che mi kereeriisyek, 29 ak komong'; ng'eetyin saboondo che kiyaei ne myee; ak kong'eetyi kirwooget icheeget che kiyaei ne ya.”
Paornateet agobo Jeso
30Ma muuchi ayai kiy aneege: arwoochi ko uu ye agase, ak po iman kirwoogennyu; amu ma cheeng'e ayai magennyu, ago mageetap ineendet ne ki iyookwo. 31Ngabaoryanjinigei, koma po iman paornatennyu. 32Mi age ne paoryanjino; ak angen ale po iman paornateet ne paoryanjino. 33 Ki oyokyi ng'olyoot Johana, ak kibaoryanji imanda. 34Ago paornateet ne ataache koma punu chii: ago amwae tuguuchu, si kobiit kesorwok. 35Kitait ineendet ne kilalei kokweng'sei: ak ki ocham oboiboitune lapkeiyennyi eng' peetuusyek che matya. 36Ago paornateet ne atinye ko oo kosiir ne po Johana: amu poisyonik che ki koono Kwanda agees, chooto che ayae, ko che paoryanjino, kole ki iyookwo Kwanda. 37 Ak kibaoryanjo Kwanda ineendet ne ki iyookwo. Tom ogas kutinnyi ole kinye kora, ak tomo ogeer itoondanyi. 38Ama tebyei eng' okweek ng'olyoondennyi: amu moyani ineendet ne ki iyoogu Kamuktaindet. 39Cham osyachi eng' siruutik, amu oleen otinye saboondap koigeny eng' chooto; ago chooto che paoryanjino; 40ago mochame obwanjo, si kobiit konyooru saboondo.
41Mataache kalasunet eng' piik. 42Ago angenok ale motinye chamyetap Kamuktaindet eng' oriing'wong'. 43Ki anyoo eng' kainetap Abba, ama otaacha: ngo nyo age eng' kainennyi otaache ineendet. 44Omuuchi eng' nee oyan, che otaagegei kalasunet, amocheeng'e kalasunet ne punu Kamuktaindet ne mi ineegei? 45Mo leen ang'ang'ndook eng' Kwanda: miitei age ne ng'ang'dook, Musa nooto, ne omang'u. 46Amu nda ki koyan Musa, ta oyana; amu kisir agobo anee. 47Ago ngo moyani siruutikyik, omuktoi ano oyan ng'aleekyuk?