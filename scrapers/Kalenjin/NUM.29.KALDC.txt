Igoortap Igondisyek
(A.La 23:23-25)
1“Eng' arawet ne po tisap, eng' peetuut ne po tai, onyooru kayumetapkei ne itabaanat. Amoyai poit age tugul ne po otwoknot. Egu peetuunooto ne kiguutei igondisyek eng' okweek. 2Ogoochi Kamuktaindet ne Toroor kagoochinet ne kibeelei ne po nyamdutyet ne anyiny: kirgit agenge ne neran, mengit agenge ak aarek tisap che mengichik che libwoben che ma siirei kenyiit agenge. 3Ogoochi kobooto kagoochinennywa ne po peek che ng'ootiin che kiburuktoi mwaita, keruutik somok eng' kirgit, keruutik aeng' eng' mengit, 4ak keruutyet agenge eng' aarwet age tugul eng' areechooto tisap, 5ak kwesta agenge kobunji kagoochinetap tengekto, si keyaunenok kagaigaet. 6Ogoitoi che kitesyin kagoochinet ne kibeelei ne po arawet ne kaleel ak kagoochinet ne kibeelei kotugul, kagoochinennyi ne po peek ak kagoochinoikwak che kieei, ko uu ng'atuutyennywa. Ingoek kagoochinoik che kigoochin Kamuktaindet ne Toroor ne punei maat, nyamdutyet ne anyiny.
Peetuut ne kiyaei Nyoetap kaat
(A.La 23:26-32)
7 “Ak onyooru kayumetapkei ne itabaanat eng' peetuutap taman ne po arawetap tisap, Orugutkei ak amoyai poit age tugul. 8Ago ogoochini Kamuktaindet ne Toroor kagoochinet ne kibeelei ne po nyamdutyet ne anyiny: kirgit agenge ne neran, mengit agenge ak aarek tisap che mengichik che ma siirei kenyiit agenge, egu che libwoben eng' okweek. 9Kagoochinennywa ne igoitoi koek kagoochinet ne po peek che ng'ootiin che kiburuktoi mwaita, keruutik somok eng' kirgit, keruutik aeng' eng' mengit, 10ak keruutyet agenge eng' aarwet age tugul eng' areechooto tisap. 11Ogoitoi kwesta agenge ne po kagoochinetap tengekto. Kitesyin chooto kagoochinetap tengekto ne po kaigaigaet ak kagoochinet ne kibeelei ne po kotugul kobooto kagoochinennyi ne po peek ak kagoochinoikwak che kieei.
Kagoochinoik che po igoortap Kooriik
(A.La 23:33-43; NKNg'a 16:13-17)
12 “Ak onyooru kayumetapkei ne itabaanat eng' peetuutap taman ak muut eng' arawetap tisap, amoyai poit age tugul ne po otwoknot. Oriipchi Kamuktaindet ne Toroor igoorto eng' peetuusyek tisap. 13Ogoite kagoochinet ne kibeelei ne punei maat, ne po nyamdutyet ne anyiny eng' Kamuktaindet ne Toroor: kiruugik taman ak somok che neran, mengichik aeng' ak aarek che mengichik taman ak ang'wan che ma siirei kenyiit agenge, egu che libwoben. 14Kobooto kagoochinennywa eng' kirgit age tugul eng' kirugichooto taman ak somok ogoitoi kagoochinet ne po peek che ng'ootiin che kiburuktoi mwaita keruutik somok, keruutik aeng' eng' mengit age tugul eng' mengichooto aeng', 15ak keruutyet agenge eng' aarwet age tugul eng' areechooto taman ak ang'wan. 16Ogoitoi kwesta agenge koek kagoochinetap tengekto, ne kitesyin kagoochinet ne kibeelei ne po kotugul kobooto kagoochinennyi ne po peek ak kagoochinennyi ne kieei.
17“Eng' peetuut ne po aeng' ogoite kiruugik taman ak aeng' che neran, mengichik aeng' ak aarek taman ak ang'wan che mengichik che libwoben che ma siirei kenyiit agenge. 18Kobooto kirugichooto, mengichik ak che po aarek, ogoite kagoochinennywa ne po peek ak kagoochinoikwak che kieei ko uu koiitennywa ak ko uu ng'atuutyet. 19Ogoitoi kwesta agenge koek kagoochinetap tengekto, ne kitesyin kagoochinet ne kibeelei ne po kotugul kobooto kagoochinennyi ne po peek, ak kagoochinoikwak che kieei.
20“Eng' peetuut ne po somok ogoite kiruugik taman ak agenge, mengichik aeng' ak aarek taman ak ang'wan che mengichik che libwoben che ma siirei kenyiit agenge. 21Kobooto kirugichooto, mengichik ak aarek, ogoite kagoochinennywa ne po peek ak kagoochinoikwak che kieei ko uu koiitennywa ak ko uu ng'atuutyet. 22Ogoite kwesta agenge koek kagoochinetap tengekto, ne kitesyin kagoochinet ne kibeelei ne po kotugul kobooto kagoochinennyi ne po peek ak kagoochinennyi ne kieei.
23“Eng' peetuut ne po ang'wan ogoite kiruugik taman, mengichik aeng', aarek taman ak ang'wan che mengichik che libwoben che ma siirei kenyiit agenge. 24Ogoitoi kobooto kirugichooto, mengichik, ak aarek, kagoochinennywa ne po peek ak kagoochinoikwak che kieei ko uu koiitennywa ak ko uu ng'atuutyet. 25Ogoite kwesta agenge koek kagoochinetap tengekto, ne kitesyin kagoochinet ne kibeelei ne po kotugul kobooto kagoochinennyi ne po peek ak kagoochinennyi ne kieei.
26“Eng' peetuut ne po muut ogoitoi kiruugik sogool, mengichik aeng' ak aarek taman ak ang'wan che mengichik che libwoben che ma siirei kenyiit agenge. 27Ogoitoi kobooto kirugichooto, mengichik, ak aarek, kagoochinennywa ne po peek ak kagoochinoikwak che kieei ko uu koiitennywa ak ko uu ng'atuutyet. 28Ogoite kwesta agenge koek kagoochinetap tengekto, ne kitesyin kagoochinet ne kibeelei ne po kotugul kobooto kagoochinennyi ne po peek ak kagoochinennyi ne kieei.
29“Eng' peetuut ne po lo, ogoitoi kiruugik sisiit, mengichik aeng' ak aarek taman ak ang'wan che mengichik che libwoben che ma siirei kenyiit agenge. 30Ogoitoi kobooto kirugichooto, mengichik ak aarek, kagoochinennywa ne po peek ak kagoochinoikwak che kieei ko uu koiitennywa ak ko uu ng'atuutyet. 31Ogoitoi kwesta agenge koek kagoochinetap tengekto, ne kitesyin kagoochinet ne kibeelei ne po kotugul kobooto kagoochinennyi ne po peek ak kagoochinoikwak che kieei.
32“Eng' peetuutap tisap, ogoite kiruugik tisap, mengichik aeng' ak aarek taman ak ang'wan che mengichik che libwoben che ma siirei kenyiit agenge. 33Ogoitoi kobooto kirugichooto, mengichik ak aarek, kagoochinennywa ne po peek ak kagoochinoikwak che kieei, ko uu koiitennywa ak ko uu ng'atuutyet. 34Ogoitoi kwesta agenge koek kagoochinetap tengekto, ne kitesyin kagoochinet ne kibeelei ne po kotugul kobooto kagoochinennyi ne po peek ak kagoochinennyi ne kieei.
35“Eng' peetuut ne po sisiit oyai tuiyetap kaming'inetapkei, amoyai poit age tugul. 36Ogoite kagoochinet ne kibeelei, ne punei maat koek nyamdutyet ne ng'uu ne anyiny eng' Kamuktaindet ne Toroor: kirgit agenge, mengit agenge ak aarek tisap che mengichik che libwoben che ma siirei kenyiit agenge. 37Kobooto kagoochinoik che po kirgit, mengit ak che po aarek, ogoite kagoochinennywa ne po peek ak kagoochinoikwak che kieei ak pendi ko uu koiitennywa ak ko uu ng'atuutyet. 38Ogoite kwesta agenge koek kagoochinetap tengekto, ne kitesyin kagoochinet ne kibeelei ne po kotugul kobooto ak kagoochinennyi ne po peek ak kagoochinennyi ne kieei.
39“Ogoochini Kamuktaindet ne Toroor chuuto eng' igoorwekwok che ki king'at. Chuuto che kitesyin kaarortaosyekwok ak kagoochinoikwok che ogoitoi eng' chamyet, kagoochinoikwok che kibeelei, kagoochinoikwok che po peek, kagoochinoikwok che kieei ak kagoochinoikwok che po kaalyeet.” 40Ki mwachi anyun `Musa piigap Israel ko uu tugul che ki ng'at `Kamuktaindet ne Toroor ineendet.