Toretosyek koityi che ponoon ak che nyalildos
1Lakweennyu, amebereber ne panan ye cheeng'ei ole saptoi,
amegoochi koogenis puch ne ma tinyei kiy.
2Amegoochi koiimgei ne ame rubeet,
anan igoochi konereech ne mi nyalilda.
3Ametesyi kaimutik chii ne nyalili,
anan igaegei igoochi ne nyalili.
4Ameetee ne soomsei ye mi kaimutik,
anan ituptechi patai ne panan.
5Ameger konyeguk eng' ne panan,
amegoochi kosich kiy ne chubenen.
6Amu ngot kochubin eng' ng'wanindap muguleldo,
ko kasyin `Yaindennywa icheek saautikwak.
7Igilgei ichamagei eng' tuiyet,
ing'urukyin eng' teegis icheek che eecheen.
8Kasyin icheek che ponoon,
ak iwolji kagatyet icheek eng' mutyonet.
9Saru che kinyaliili eng' che inyaliilisye;
ameesyechi igoite tileetap ng'aleek.
10Egu kwan eng' lagok che ma tinyei sigiik,
ak iigei manong'otyot eng' mosoget,
igergeitu anyun weeriitap Ne Toroor Miising',
ak chamin inee kosiir ye chamin kamenng'ung'.
Utaatyet ko Kaneetindet
11Ineeti `utaatyet lagokyik,
ak igoochin toreteet icheek che cheeng'ei ineendet.
12Age tugul ne chamei ng'omnateet ko chamei sabeet,
ak chooto sip kocheeng'ei ineendet ko nyiitootiin poiboiyet icheek.
13Age tugul ne namjingei ko nyooru teegisto,
ak koberuuri Kiptaiyat ole kawo inee.
14Chooto poisyechin ng'omnateet ko poisyechin Ineendet ne Tiliil;
chamei Kiptaiyat chooto che chamei ineendet.
15Chooto kase iit ineendet korwokyin pororyosyek,
ak tugul che epchin iit ineendet ko tebyei komyee.
16Ngot kong'et kobunji iman kondii ng'omnateet,
tuun nyooru kora `iyotennywa ineendet.
17Imuuch eng' tai komut icheek kobendatee ortinwek che po nyalil.
Ipchin icheek kaiyweisyet ak kamuiseet,
ak konyaliil icheek eng' kotigonennyi,
agoi kogeer kayanet ineendet eng' icheek.
18Nyoonei anyun inee koweekyigei icheek ak kobaibait,
ak koboorchi `ineendet icheek ung'ootik.
19Ago ngot komaasta kowendi inee kometo icheek,
ak kometechi icheek ng'emisyennywa.
20Oogen kasarta ne yamegei ak oistoegei yaityet,
amo ipchigei kalilanet okweegei.
21Mi kalilanet ne ibu tengek,
ak mi kalilanet ne ibu kalasunet ak teegisto.
22Ameyai kalotunet si inyooru ng'emisyet,
amechamji piik koyai tuguuk che machei si koree kabuteng'ung'.
23Ameesye ing'alaal eng' kasarta ne nyolunot,
ameuny utaatyeng'ung'.
24Amu iboorugei utaatyet kobun ng'alaalet,
ak koboorgei naet kobun ng'aleegap ng'elyepta.
25Ameng' alaal igirinde imanit,
ago ililande naeng'ung' ne ma mi.
26Amelilande ing'aany chalwogiguk,
ametyem itononsi ole tokyingei peegap aineet.
27Amechamdechigei kondoun chii ne perber,
anan itiytiy pounin.
28Yai lugeet agobo imanit agoi meet,
ak yaei lugeet Kiptaiyat Kamuktaindet agobo inyee.
29Ameegu ne ng'alaalati kityo,
anan ne choriiren ak kolaktoigei eng' poisyoniguk.
30Amegergeitu ng'etuny eng' koong'ung',
anan ne ma iyani kiboitiinikyik.
31 Amechamji eung'ung' kochuulak kotaach
ak kogerak ye kait sait ne kigoito.