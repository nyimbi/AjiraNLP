Tyendap Katerteerisyet
1 Omwachi Kamuktaindet ne Toroor kongoi; amu myee ineendet;
amu tebyei rireenennyi koigeny.
2Ingomwa Israel kole,
“Tebyei rireenennyi koigeny.”
3Ingomwa kootap Aron nguno kole,
“Tebyei rireenennyi koigeny.”
4Ingomwa nguno icheek che iywei Kamuktaindet ne Toroor kole,
“Tebyei rireenennyi koigeny.”
5Ki aguur Kamuktaindet ne Toroor eng' pichiindanyu;
ki wolwo Kamuktaindet ne Toroor ak kondea ole paraa.
6 Mi Kamuktaindet ne Toroor komostanyu; ma yweisyei.
Imuuchi koyaiywo nee chii?
7Mi Kamuktaindet ne Toroor komostanyu si ko toreto;
ageere anyun eng' nyiganateet chooto che wecho.
8Kaigai kimang'u Kamuktaindet ne Toroor
kosiir kimang'u chii.
9Kaigai kimang'u Kamuktaindet ne Toroor
kosiir kimang'u pounik.
10Ki yiema pororyosyek tugul;
ang'eetoi icheek eng' kainetap Kamuktaindet ne Toroor.
11Ki yiema; ee, ki yiema;
ang'eetoi icheek eng' kainetap Kamuktaindet ne Toroor.
12Ki yiema ko uu segemik;
ki pek ko uu maatap katok;
ang'eetoi icheek eng' kainetap Kamuktaindet ne Toroor.
13Ki iokta inyee ile abut,
ago ki toreto Kamuktaindet ne Toroor.
14 Kimnateennyu ak tyendanyu Kamuktaindet ne Toroor;
ak kagoek yetunennyu.
15Miitei emaisyegap che po iman kutitap poiboiyet ak yetunet:
“Yaei eutap tai ne po Kamuktaindet ne Toroor tuguuk che kiimeen.
16Itoroorot eutap tai ne po Kamuktaindet ne Toroor!
Yaei eutap tai ne po Kamuktaindet ne Toroor tuguuk che kiimeen.”
17Ma mee, ago asabe,
ak amwaitoi poisyonigap Kamuktaindet ne Toroor.
18Ki pira Kamuktaindet ne Toroor miising',
ago ma igoito ame.
19Oyatwa kurgotigap imanda,
si awa oriit ak amwachi Kamuktaindet ne Toroor kongoi.
20Ni ko kurgeetap Kamuktaindet ne Toroor;
punei che po iman.
21Amwaun kongoi, amu ki iwolwoo,
ak kaiegu yetunennyu.
22 Koita ne ki eesyo teegik,
kaek nooto metitap luuita.
23Punu Kamuktaindet ne Toroor ng'olyoondoni;
kwang'utyet nooto eng' konyekyok.
24Ni peetuut ne ki yai Kamuktaindet ne Toroor;
kiboiboi ak kigasegei nooto.
25 Ee Kamuktaindet ne Toroor, kisaain keele, sarwech nguno:
ee Kamuktaindet ne Toroor, kisaain iyoogu poroteet.
26 Iberuurot ineendet ne nyoonei eng' kainetap Kamuktaindet ne Toroor.
Kagiberuurok acheek eng' kaberuret ne punu kootap Kamuktaindet ne Toroor.
27Kamuktaindet ne Toroor ko Kamuktaindet,
ak kagogoonech lapkeiyet.
Orat tiseiywot eng' poroonik,
oratyi kuinoigap kaptisisyet.
28Ii Kamuktaindennyu, ak amwaun kongoi;
ii Kamuktaindennyu, atoroorin.
29Omwachi kongoi Kamuktaindet ne Toroor; amu myee ineendet,
amu tebyei rireenennyi koigeny.