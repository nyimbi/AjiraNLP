Konamei Lysias Beth-zur
1Ko maloite niito, kong'eet riibindetap laitoryat ne ineendet kora ko ki chiitap ooreennyi eng' nereegek agobo tuguuk che kiyaak, 2ak koyum kiboryotinik olo po eliphuusyek tamanwogik sisiit ak keetiigap paraisisyek ak kotokyi kabookyinet Yahudik. Ki machei koyai nganaseet kobunji Yunanik, 3ak koyai ko koito aisuruut che po hekaluut ko uu ye ki yachi komoswek che ki kitabaan che po pororyosyek alak ak kogoito tiseinatetap tisiindet ne oo kealda eng' kila kenyiit. 4Ma inde kamanuut age tugul kimnateetap Kamuktaindet, ago ki igasegei agobo kiboryotinikyik che ki olo po eliphuusyek taman, ak keetiigap paraisisyek che ki itei olo po eliphuut agenge, ak peeleekyik tamanwogik sisiit. 5Eng' kabookyinet ne ki ibookyi Judea, ko ki mong'ji Beth-zur nooto ki tiot kot koma loe nganaseetap Jerusalem, ak kotes kochichimji kabookyinet.
6Ye kingo kas Makabaios kole ibookyin Lysias ole mi kimatosyek, kong'eetyo kobooto piik tugul eng' riirek ak peegap kong' ak kosa Kiptaiyat ne myee koyokyik malaigayat kosar pororyetap Israel. 7Ki ne tai Makabaios ineendet konam kariik, ak kosoom chuun alak konde tai saboonwekwak ak ineendet si kotoret tupchosyekwak. 8Ak eng' yooto, ye kingo to konegite Jerusalem, komong' eng' tainnywa chii ne ketei paraisiit kolaachi ngoroik che lelach ak ko kanamji parak kariigap thahabu. 9Ak eng' kibagenge, kolas Kamuktaindetap rireenet, ak konyoor kimnateetap mugulel, ak kochobootiin kobookyi ma piik kityo ago agot tyong'igap timiin anan ko irimoigap kariik. 10Ki testai eng' teteetap pooryeet kotinyei chorweet ne po kipsengwet eng' komostanywa, amu kiting'ee rirye Kiptaiyat icheek. 11Ki wiirchigei ko uu ng'etuunyik puunik, ak korwoon koba ng'wony eliphuusyek taman ak agenge eng' icheek ak keetiigap paraisisyek eliphuusyek taman ak lo, ak koyesta chuun alak tugul. 12Chaang'indonywa ko ki chililso kotinyei kaguotanosyek, ak ki chilil Lysias ineendet eng' labatetap kalilanet.
Koyaei Lysias kaalyeet ak Yahudik
13Eng' amu ne ki ma koberber, ko ki testai kobwaataat agobo katerteeret ne kiityi ak konai kole ki ma koterteeroksei Yahudik amu ki mi koyaei lugeet eng' komastanywa Kamuktaindet. Ara ki iyookyi icheek, 14koyamisi icheek ko kasyin kiy age tugul eng' imanit, ak koamisi kole soomei laitoryat konam chorwandit ak icheek. 15Amu ki chamei kiy age tugul ne po myeeindo Makabaios, koyan tuguuk tugul che ki machei Lysias. Amu ki chamda Laitoryat kiit age tugul ne kata Yahudik ne ki iyookyi Makabaios Lysias eng' sireet.
16Ki uu ni parweet ne ki sirchi Lysias Yahudik:
“Otaach kagatyet Yahudik kobun Lysias. 17Kagoit logoiyong'ung' ne kende siyeet Johana ak Absalom che ko keyagu ak kagoteep agobo ng'aleek che ki mi oriit. 18Ka mwachi laitoryat tuguuk tugul che ki ma kotin koityi ak kagoyan kiit ne imugoksei. 19Ngot itestai inomji yooto mageet ne myee agobo kandoinatet, atyeme eng' peetuusyek che pwoonei atoret atebeeng'ung' kwo parak. 20Ak kosupkei ak tugun che uu cho ak tetuutikwak, ko kang'at pichu ak che tonoonjin icheek kong'alaal ak okweek. 21Saisere. Kenyiit ne po tamanwogik sisiit, arawetap tiptem ak ang'wan ne po Dioskuro.”
22Ki siraat ko uu ni parweetap laitoryat:
“Chametapkei kobun laitoryat Antiokas kosirchi tupchennyi Lysias, chamge. 23Amu kagosiirto kwandanyo kwo oldap kamuktaik, kechame keele kata myee ma kiim piigap laitornatet ye tesetai ak atebeennywa. 24Ko kegas keele ma iyani Yahudik kowal atebeetap kwaniswekyok ak kosup atebeetap Yunanik, ago iyani atebeennywa ak kosoomei kole kigoochi atebeennywa. 25Ara anyun, amu ki keere keele nyolu komi pororyet ama kaimutik, tilennyo ko kegoocho hekalunnywa ak kechamji kotebi kosupkei ak atebeetap aguiywogikwak. 26Oyai ne myee anyun, ye oyokyi ng'olyoo icheek ak ogoochi kayomisetap chorwandit si konai tetutyennyo ak kogaskei ak kotestai eng' poiboiyet eng' tesetapkei ne po atebosyekwak.”
27Ki uu ni parweet ne ki sirchi pororyet laitoryat:
“Kobun laitoryat Antiokas kosirchin kapkandoinatet ne po Yahudik ak Yahudik alak, chametapkei. 28Ngot ochamegei, ko nooto magennyo. Ki mi ak acheek kechamegei. 29Kago mwaiywech Menelaus ko imache omache oweege kaa ak onamu atebeeng'wong'. 30Ara nyooru icheek che weeksei kaa eng' kasarta ne po tiptem ne po arawetap Zanthiko konyooru kayomiset ne po chameetap chorwandit ak kayaneet ne ititaat 31agobo si konyoor poiboiyet Yahudik agobo amitwogikwak ak ng'atuutik ko uu eng' tai, ak ma mi eng' icheek ne kenyalili eng' tuguuk che imuuch ki kiyai koma mi naet. 32Ak kaayagu kora Menelaus kogimitook. 33Saisere. Kenyiitap pogol agenge ak artam ak sisiit, peetuut ne po taman ak muut ne po Zanthiko.”
34Ki iyookyi kora Romanik icheek parweet ne mwaei ko uu ni:
“Kobun Quintus Memmius ak Titus Manius, kayaktoik kobun Romanik, koityi pororyetap Yahudik, chametapkei. 35Kosupkei ak kiit ne ka iyanwok Lysius chiitap ooreetap laitoryat, keyani agot ak acheek. 36Ago kosupkei ak tuguuk che chooto kitil kiwekyi laitoryat, yooto ko kaiyan icheek, iyoogu chii ko maloit asi kosich kot keyaun maguutik. Amu ki mi ooreet kebendi Antiok 37Ara chokyi ak iyoogu kayaktoik si kemuuch kenyooru tilyeng'ung'. 38Saisere. Kenyiit ne po pogol agenge ak artam ak sisiit, peetuut ne po taman ak muut ne po Zanthiko.”