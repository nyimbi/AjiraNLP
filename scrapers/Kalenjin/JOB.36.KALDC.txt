Kotesei tai kong'alaali Elihu
1Kitestai Elihu eng' ng'alaalennyi ak komwa kole,
2“Kang'wa kitigin, si aboorun;
amu ta atinye ng'olyoot ne amwae ne kata mwaei Kamuktaindet.
3Aibune naennyu ole loo,
si aiityi imanda Yaindennyu.
4Amu ma lembech ng'aleekyuk iman:
Mi kobooten ineendet ne ititaat eng' naet.
5Iman, po kamuget Kamuktaindet ama sasei chii tugul;
tinyei kamuget eng' kimnateetap kaguiyet.
6Ma riibei sabeetap che yaacheen,
ago igoochin che kinyaliili imandanywa.
7Ma istoe konyekyik piik che po iman:
ago indoi icheek kotebi koigeny kobooto laitorinik eng' ng'echeretap laitornatet,
ak kitoroori icheek.
8Ak ngot keerat eng' mugurek,
ak keeratee poroonigap nyalilda,
9Koboorchi anyun icheek poisyennywa,
ak pistaosyekwak, icheeget che ki yai teng'ek eng' menoteet.
10Yaatei kogeny itiikwak si kogas kaneetisyet,
ak kong'at kole kometo icheek eng' tengekto.
11Ngot kogas iit ineendet ak koot,
koboisyee peetuusyekwak eng' kaberuret,
ak koboisyee kenyiisyekwak eng' poiboiyet.
12Ago ngot koma kas iit, kolustos eng' rotwetap chok,
ak kobek ama tinyei naet.
13Ago icheek che ma iywei Kamuktaindet eng' muguleldo, kogonorchingei nereegek.
Ma riirtos kosoomei toreteet ye kabir `ineendet icheek.
14Pegu ye ta ko neran,
ak lustos saboonwekwak kobooto che ng'woneen.
15Ago saru che kinyaliili eng' nyalildanywa,
ak koyaat itiikwak eng' usiisyennywa.
16Ee, imutun imang'une pichiindo;
Inyo ole paraa, ole ma mi tiritindo,
kot iit ole kindoi meseng'ung' konyiie mwanik.
17Ago kagonyiin kirwoogutigap chii ne ya;
Namin kirwooget ak imanda.
18Amu mi nereegek, iriipkei si ma ichuutin talbistang'ung';
Anan komaasin ooindap asoya.
19Tos yamin mogornatosyeguk, kot ko menyooru pichiindo,
anan yamin kimnatosyek tugul che po kamugeng'ung'?
20Amat imach kemout,
ye ki istoi piik eng' komostanywa.
21Riipkei, amemage kiy tengekto,
amu ki ilewen niito kosiir nyalilda.
22Keero, tororitu Kamuktaindet eng' kamugennyi:
Ng'oo kaneetindet ne uu ineendet?
23Ng'oo ne kigong'at ooreennyi?
Anan ng'oo ne imuuchi komwa kole, ‘Keyai ne ma po iman?’
24Ibwaat itoroor poisyennyi,
ne ki kotyenji piik.
25Kagogeer piik tugul nooto;
Keerei piik eng' ole loo.
26Oo Kamuktaindet, ama kinae ineendet;
ma naaksei koitetap kenyiisyekyik.
27Amu ichuuti ineendet peek eng' kibungwerennyi,
che rong'ugei eng' ropta ak koroot.
28Che rong'u poolik,
si korobonji piik ropta ne oo.
29Tos imuuchi chii koguiyo kaiyestaetap poolik,
ak tuloosyegap meng'ootennyi?
30Keer, ole iitoitoi kalyeleet koyiem ineendet;
ak tuchei nyanjet ole po ng'wony.
31Amu irwookyinee piik chuuto;
ak koonu amitwogik eng' chaang'indo.
32Tugee `eunekyik kalyeleet;
ak kong'at ole kwere.
33Mwaitoi `tuleet ineendet,
ibooru tuuga usoonet ne nyoonei.”