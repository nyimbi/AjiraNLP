1Potani muguleldanyu agobo niito kora,
pirei eng' komostanyi.
2Ogas anyun cheetap tuugeennyi,
Ak cheet ne mang'une kutinnyi.
3Iyooktoi kwo kureret tugul ne po kipsengwet,
ak koyooktoi kalyelennyi koyom ole poochin ng'wony.
4Ye ibata kotugul;
kotul eng' tuugeetap etunatennyi,
ak magerei `ineendet icheek ye kagigas tuugeennyi.
5Tulei Kamuktaindet eng' tuugeennyi eng' kwong'eet;
Yaei tuguuk che eecheen, che ma kimuuchi kiguiye.
6Amu leenjin teluji, obutyi ng'wony,
mwachin ko uu nooto ropta ne inesi,
ak roptanyi ne kiim.
7Eng' kasarata, ko ratei eutap chii age tugul;
Si kobiit konai piik tugul che kiyaei.
8Pendii anyun tyong'ik ole ung'egei,
Ak kotebi eng' kebenonikwak.
9Punu usoonet ne oo kooriigap murot tai:
Kobun kaitityet murot kaataam.
10Koonu kabuusetap Kamuktaindet peek che ki kogau:
Ak kogau chaang'indap peek.
11Igoochin ineendet pooldet ne nyigiis peek;
Iitoi poldetap kalyelennyi.
12Weleligei eng' kandoisyennyi,
si kobiit koyai kiit age tugul ne kang'atyi icheek,
eng' ng'wonyut ne ki menyei.
13Ngo po katigonet, anan ngo po emennyi,
anan ngo po rireenet, kogoonu ui tugul.
14Kas ng'olyoondoni, ee Job:
Tonon, ak ibwaat poisyonigap Kamuktaindet che kikwong'ee.
15Tos ingen inyee ole ng'atitoi Kamuktaindet icheek,
ale ng'atitoi kokweny kalyeleetap poldennyi kooluu?
16Tos ingen ole songinindoi poolik,
poisyonik che kekwong'ee, che po ineendet ne ititaat eng' naet?
17Lalang'en miising' ngoroiguk,
ye kasiis emet eng' usoonet ne po murot tai?
18Tos imuuchi iite sengwetyet kobooto ineendet,
ne kiim ko uu kioit ne ki kichoot si kitanyi?
19Ineetech kiit ne kimwachini ineendet;
Amu ma kimuuchi ketet ng'aleekyok amu mesundeito.
20Tos kimwachin ineendet keleenjin, amache ang'alaal?
Anan tos mach chiito kelugui?
21Ma keerei anyun piik lapkeiyetap asiista ne iluu eng' sengwetisyek,
ye isto usoonet poolik ak kotiliil icheek.
22Punu murot kaataam kakweng'et ne uu thahabu.
Tinyei Kamuktaindet etunateet ne kiywei.
23Ma kimuuchi kegeer Ineendet Ne po Kamuktaet; tinyei telunateet eng' kamuktaet:
Ma inyalilisyei eng' kirwooget ak eng' imanda ne oo.
24Iywei anyun `piik ineendet;
ma tiytiy age tugul ne utaat eng' muguleldo.