Tyendap katerteeret
(2Sam 22:1-51)
Po ne oo eng' putiik. Tyendap Kalasunet ne po Daudi ne kityenji Kamuktaindet ne Toroor ye kingo sar ineendet eng' eutap Saulo ak puunikyik alak
1Achamin, ee Kamuktaindet ne Toroor, kimnateennyu.
2Kamuktaindet ne Toroor ko rwandennyu, irimennyu ak saruunindennyu;
Kamuktaindennyu, rwandennyu ne kiim, amang'u ineendet;
long'ennyu, kuinetap yetunennyu ak teeksennyu ne kooi.
3Aguure Kamuktaindet ne Toroor, ne nyoljin kilas,
si kesarwo eng' puunikyuk.
4Ki alachan poroonigap meet,
ak ki imua maraneetap yaityet.
5Ki yiema poroonigap ye mi che ki kobek,
kichea mestonogap meet.
6Eng' pichiindanyu ko ki aguur Kamuktaindet ne Toroor,
ki ariirchi Kamuktaindennyu ale kotoreta.
Ki kas kutinnyu eng' hekalunnyi,
ak kiit itiikyik riirekyuk.
7Ki kirgiren ng'wony anyun ak kobotan,
kitwagei lumeiywegap tuloonook,
ak kotumdumgei, amu kinereech.
8Ki togostae iyeto seruunekyik,
ak kibeelso maat ne ki mang'une kutinnyi;
kilalyo nesek eng' maata.
9Ki im kipsengwet ak icheek, ak kochoorgei ineendet;
kimi mesundeito ne oo kururetap keelyekyik.
10Ki laany kerubindet, ak kotiriren;
kitiriren anyun kochaakta eng' kebebaigap usoonet.
11Ki yai mesundeito koek emainnyi ne mi komoswekyik tugul,
imenindap peek, poolik che tuuen che po parak.
12Eng' kaluunet ne ki mi tainnyi,
ko ki pun polikyik che tuuen, koigap ropta ak ng'etetyot.
13Kitul Kamuktaindet ne Toroor eng' kipsengwet,
ak kitwek Ineendet Ne Toroor Miising',
kobiit koigap ropta ak ng'etetyot.
14Ki iyookto kipchabonikyik, ak koiyesta;
ki ilyelyo kalyelosyek ng'iisyat, ak konyaliil icheek.
15Ki took anyun kereruusyegap peek,
ak king'ang'agis lumeiywegap ng'wony,
ye ki iger kong' inyee, ee Kamuktaindet ne Toroor,
eng' cheetap kabuusetap seruneguk.
16Ki iyook eunnyi eng' parak, ak koganaba;
ki ichuutwa among' eng' peek che chaang'.
17Kisarwo eng' punyondennyu ne kiim,
ak eng' icheeget che kiwecha;
amu ki kiimeen kosiiro.
18Kichea eng' peetuutap nyalildanyu,
ago ki ek Kamuktaindet ne Toroor ne atiegei.
19Ki imuta amanda awo ole paraa;
kisarwo, amu ki paibait eng' anee.
20Ki koono Kamuktaindet ne Toroor ko uu imandanyu;
ki koono ko uu tiliilindap eunekyuk.
21Amu ki ariip ortinwegap Kamuktaindet ne Toroor,
ak ma abagaakte Kamuktaindennyu eng' oor ne ya.
22Amu kimi tainnyu kirwoogutikyik tugul,
ak ki ma aiste kaneetisyosyekyik.
23Ki ageesunotkei eng' tainnyi,
ak ki ariipkei si ma nama tengekto.
24Ki koono anyun Kamuktaindet ne Toroor ko uu imandanyu,
ko uu tiliilindap eunekyuk eng' tainnyi.
25Eng' che tinyei rireenetapkei ii po rireenetapkei;
ak eng' chiito ne ititaat ibartoige ile ii ititaat.
26Eng' che tiliileen ibartoige ile ii tiliil,
ak eng' che mastoi, obortosi.
27Amu isaru che nyerootiin,
ago iming'ini che mendos.
28Amu inaami tainnyu;
ikweng'wa Kamuktaindet ne Toroor Kamuktaindennyu mesundeitonyu.
29Amu aiyestoi lugeet eng' inyee;
eng' Kamuktaindennyu atorombeni asiire irimeet.
30Ititaat ooreetap Kamuktaindet;
naat ng'olyootap Kamuktaindet ne Toroor;
Ineendet long'eetap icheeget tugul che imang'u.
31Amu tos ng'oo Kamuktaindet, kobatee Kamuktaindet ne Toroor?
Ak tos ng'oo rwandet, kobatee Kamuktaindennyo?
32Ineendet Kamuktaindet ne ratwa kimnateet,
ak koyaei ooreennyu koek ne ititaat.
33 Yaei ineendet keelyekyuk koigei che po kenyeleet,
ak nama atonon eng' komoswekyuk che sutotin.
34Ineeti eunekyuk koyai lugeet,
si kong'i eunekyuk kwanget ne po sugunwet.
35Ki igoono long'eetap yetuneng'ung' agine;
ki kotiia eung'ung' ne po tai,
ak ki koeeta talasyeng'ung'.
36Ki ibaraiywa kakwautikyuk,
ama ichabaita keelyekyuk.
37Aoone puunikyuk agoi anam:
amaweechigei agoi kowong'kei.
38Atue kot koma komuuchi kong'eetyo;
ibutyin icheek keelyekyuk keel.
39Amu ki iratwa kimnateet ne po lugeet;
ki iterteerwa aboi che king'eetya.
40Ki iwelel puunikyuk kotuktocha patai,
si kobiit awong' icheek che wecho.
41Ki riiryo, ago ki ma piit ne ki sar;
ki riirchi Kamuktaindet ne Toroor, ago ki ma wolji.
42Ki atonaton eng' nooto komengegitu koigei temburyek che ibei usoonet;
ki awaste ko uu ng'atateek che mi ortinwek.
43Ki isarwo eng' pooryosyegap piik;
ki igoono aek metitap pororyosyek.
Tuun ota piik che tomo anai.
44Ye kas agobo anee, eng' yooto kogasa iit;
tuun kasa iit toek eng' ng'aalseet.
45Pegunoti toek kowandogei,
ak komong' eng' ole ung'egei kobotandos.
46Sabei Kamuktaindet ne Toroor! Iberuurot rwandennyu,
ingotororit Kamuktaindet ne po yetunennyu.
47Kamuktaindet ne yaaktoiywo mugetuut,
ak yaei piik kogasa iit.
48Sarwo ineendet eng' puunikyuk;
ee, itoroora asiir icheek che ng'eetyina,
isarwo eng' chiito ne koroom.
49 Eng' niito aweegun kongoi anyun, ee Kamuktaindet ne Toroor, eng' kwenutap pororyosyek,
ak atyenji kaineng'ung' kalasunoik.
50Igoochin laitoryandennyi saruunet ne oo;
ak koboorchin nenyi ne iilaat chamyennyi ne tala,
Daudi ak iyotennyi agoi koigeny.