Saaet kesoom Kamuktaindet ne Toroor riipseet
Po ne oo eng' putiik. Tyendap Kalasunet ne po Daudi.
1Ee Kamuktaindet, kas kutinnyu, eng' riirekyuk;
riip saboondanyu si ma ywei kamuisetap puunyoot.
2Unya eng' kirwoogutigap ung'oot che po che yaei tengekto;
si ma nyoorwo wasetapkei ne po kiptengeginik.
3Che kagolit ng'elyebwekwak ko uu rotoogap chok,
ak komwokto kipchabonikwak, chooto ng'aleek che ng'woneen.
4Si komwok eng' ung'oot ne ititaat,
ak kosip komwok ineendet, amaiywei.
5Kicheergei eng' mageet ne ya;
kichaamjigei kouny mestonok,
ki le, “Ng'oo ne imuuchi kogeer icheek?”
6Cheeng'oti tengekwogik; mwaei icheek kole,
“Kogeyai eng' kagiiletapkei kosulda cheeng'sennyo.”
Po ung'oot miising', kabwaatetap chiito age tugul, kobooto muguleldanyi!
7Ago mwogei Kamuktaindet icheek;
ak koguoten eng' yooto.
8Amu ng'aleegap ng'elyebwekwak komaasi icheek;
ak tugul che keerei icheek kolelechi metowek.
9Yeityo koiyweis piik tugul;
ak komwaita poisyetap Kamuktaindet,
ak korwoochi eng' ng'omnateet agobo poisyennyi.
10Ingobaibait ne po imanda eng' Kamuktaindet ne Toroor,
ak konyoor ole mwechin eng' ineendet.
Ingogaskei tugul che po iman eng' mugulelwek!