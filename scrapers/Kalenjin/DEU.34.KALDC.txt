Meetap Musa
1Kingo pata, kotogosta anyun `Musa eng' warengetap Moab, kwo tulweetap Nebo agoi paragutap Piska, ne tokyingei Jeriko. Ki iboorchi `Kamuktaindet ne Toroor ineendet emet komugul ne po Gilead, agoi Dan, 2Naphtali komugul, emetap Ephraim ak Manasseh ak emet komugul ne po Judah agoi nyanjetap Mediterenian ne mi cherongo. 3Ki iboorchi murot tai ak warenget ne po atebweet ne po Jeriko, nganaseet ne mi tiironigap sosik agoi Zoar. 4 Yeityo koleenji `Kamuktaindet ne Toroor, “Emoni ne ki ayosyechi Abraham, Isak ak Jakobo aleenji, ‘Agoochini iyoteng'ung'.’ Kaagoonin anyun igeer eng' konyeguk ago melandoi oliindo.”
5Ki me anyun `Musa kiboityotap Kamuktaindet ne Toroor eng' olooto eng' emetap Moab ko uu ng'olyootap Kamuktaindet ne Toroor. 6Ak ki tupchi `Kamuktaindet ne Toroor Musa atebweet eng' emetap Moab ole tokyingei Beth-peor. Ago ama mi chii ne ingen kererinnyi agoi rani. 7Kiga kotar `Musa kenyiisyek pogol ak tiptem ye kimeei. Ki ma Kor ama igeskei kimnateennyi. 8Ki riirchi piigap Israel Musa eng' warengetap Moab peetuusyek sosom. Ki igeskei anyun peetuusyegap kateiyet ak riirek agobo Musa.
9Ki nyiitaat Joshua weeriitap Nun muguleldo ne po utaatyet. Amu kiga kogonoor Musa eunekyik ineendet. Ki kas iit anyun lagogap `Israel ineendet ak ki yai ko uu ye ki ng'at `Kamuktaindet ne Toroor Musa.
10 Tomo kobiit eng' Israel maotyot ne uu Musa ne ki nai Kamuktaindet ne Toroor kimni; 11eng' kaboorunoik tugul, ak kwang'utik, che ki iyooktoi `Kamuktaindet ne Toroor ineendet koyai eng' emetap Misiri, eng' Pharaoh, eng' otwogikyik tugul ak eng' emennyi komugul; 12Eng' euut komugul ne kiim ak kamuiset komugul ne oo, ko ki yai Musa eng' taitap Israel tugul.