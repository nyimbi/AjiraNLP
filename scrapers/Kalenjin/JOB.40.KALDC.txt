1Ki wolji kogeny `Kamuktaindet ne Toroor Job koleenji,
2“Tos imache inyee ne imesesi obelegei ak Kamuktaindet Ne po Kamuktaet?
Ingowol chuuto ineendet ne tiitos ak Kamuktaindet.”
3Kowolji anyun `Job Kamuktaindet ne Toroor koleenji,
4“Keero, ma aa kiy; awolun nee?
Kagonama kuut.
5Ki amwa konyil agenge, ama awolu kogeny;
Ee, ki amwa konyil aeng', ago ma atese.”
6Kowolji anyun `Kamuktaindet ne Toroor Job eng' kipchurchuryet, koleenji,
7“Kermenge ko uu muren;
amagenen ng'olyoo, ak imwaiwo.
8Tos iwale kirwoogennyu koek puch?
Tos irwokwo, si kobiit kiityin imanda?
9Anan itinye euut ne uu ne po Kamuktaindet?
Ak imuuchi itul eng' tuugeet ko uu ineendet?
10Ilaakyigei anyun telunateet ak etunateet;
ilaakyigei teegisto ak korooronindo.
11Rong'u nereegeguk che ing'irtogei,
ak igeer age tugul ne meenei, ak inyerat.
12Keer age tugul ne meenei ak iming'iin,
ak ityekyi ng'wony kiptengeginik eng' ole tononee.
13Ung'e temburyek kibagenge;
tuch togoochikwak eng' ole ung'aat.
14Si abarten ale,
kagaimuuchi eung'ung' ne po tai kosaruun.
15Keer anyun magasta ne ki ayai ko uu ye ki ayain,
ageti ko uu teta.
16Keer anyun, mi kimnateennyi suennyi,
mi kamugennyi inoigap moennyi.
17Pirabirtoi saruryennyi ko uu tarakwet;
king'walgei tigitigap chotikyik.
18Uu kawekyik kariik che kiimeen che po sugunwet;
uu karaaswekyik temeleiywegap kariik.
19Po tai ineendet eng' poisyonik che eecheen che po Kamuktaindet;
ineendet ne ki yai tyonyooto, ko ineegei ne imuuchi kobar eng' rotwetap chok.
20Iman paei ineendet tuloonook;
ole urerense tyong'ik tugul che po kewanin.
21Rue keetit keel ye mi urwet,
eng' saoset oriit, ak nyanyawet.
22Iuuri ineendet keetiik;
yiemei ineendet keetiigap kereruusyek.
23Agot ngo nyi peek aineet kot kong'irtagei, koma potani;
menegei, agot ngo itu peegap Jordan kutinnyi.
24Tos imuuchi chii konam tyonyooto ye riipsei,
anan kotooree serunnyi kateet?”