Meng'otetap Kamuktaindet ne po koigeny
1Ee Kamuktaindet ne Toroor, ibwaat agobo Daudi
ibwaat nyalilwogikyik tugul che ki nyoor;
2Ko uu ye ki iyasyechi Kamuktaindet ne Toroor,
ak ki iarorchi Ineendet Ne po Kamuktaet ne po Jakobo, koleenji:
3“Iman, ma wendi emait oriit ne po koonnyu,
anan atogoste itogunnyu;
4ma kere konyekyuk eng' rwondo,
anan anuuch;
5agoi acheeng'ji Kamuktaindet ne Toroor oldo,
meng'ootetap Ineendet Ne po Kamuktaet ne po Jakobo.”
6 Ogeero, kigegas agobo nooto eng' Ephratah;
ki kinyoorchi keeweet ne mi timiin.
7Kibendi meng'otosyekyik;
kigutunyi eng' ng'echereetap keelyekyik keel.
8Ng'eet, ee Kamuktaindet ne Toroor, ui ole imuung'ee;
inyee ak moingetap kimnateng'ung'.
9Ingolaach tisiiguk imanda;
ak ingogaskei eng' kutit ne oo eng' poiboiyet cheguuk che tiliileen.
10Amewelel togeetap neng'ung' ne iilaat
amu kiboityondeng'ung' Daudi.
11 Ki iyasyechi Kamuktaindet ne Toroor Daudi eng' iman;
ma weechegei let:
Andoi age ne punu poortang'ung'
kotebee ng'echereeng'ung' ne po pounatet.
12Ngot koriip lagoguk arorutyennyu
ak pounatennyu ne tuun aneeti,
kotebee anyun lagokwak ak icheek ng'echereeng'ung' ne po pounateet agoi koigeny.
13Amu ki kolewen Kamuktaindet ne Toroor Zion;
kimakyigei koek ole tebee.
14Yuto ko komosta ole amuung'e koigeny;
atebee yuto; amu ki amach.
15Aberuuri miising' amitwogikyik;
abae kibananookyik amitwogik kot kobiyong'so.
16Alaakyini tisiikyik ak icheek yetunet;
ak kogaskei eng' kutit ne oo eng' poiboiyet chechiik che tiliileen.
17 Ayae eng' olooto kuinetap Daudi kong'at;
ki achop tait agobo nenyu ne iilat.
18Alaakyini puunikyik kalilanet;
ago tuneni eng' ineendet naaryeennyi ne po pounateet.