Pounateet ne po imanda
1Ogeero, laitorani laitoryat eng' imanda,
ak kobounis pounik eng' kirwooget.
2Egu chiito ole kiung'egei eng' usoonet, ak eng' usoonet ne oo;
ko uu ainoosyegap peek eng' ole yaamaat,
ko uu urwetap rwandet ne oo eng' emetap ng'etatet.
3Ama kigerei konyegap icheeget che keertoi,
ak kogasta itigap icheeget che kastoi.
4Ak koguiyo naet ak icheek mugulelwegap icheeget che sartaisyei,
ak kong'alaalso komyee ng'elyebwegap che uueen kutusweek.
5Ma keguure kogeny chiito ne perber ne tagunoot,
anan keguure rebindet ne aiyeep.
6Amu ng'alaali ne perber kaberberisyet,
ak koyai muguleldanyi tengekto, kochombilis,
komwa ne ya agobo Kamuktaindet ne Toroor,
kometo puch saboondo ne amei rubeet,
ak koete koee ne amei melel.
7Yaacheen tuguuk che po rebindet;
chobei chobutik che yaacheen si kobare che talaen ng'aleek che po lembech,
agot ye ng'alaali ne ma tinyei kiy ng'aleek che lititen.
8Ago chobei ne tagunoot tuguuk che taagunotiin;
ak tebyei eng' tuguuk che taagunotiin.
Kateunet ne kiteechin kwonyiik
9Ong'eetyee okweek kwonyiik che omuunyi, ogas kutinnyu;
oepchi iit ng'aleekyuk okweek tiibiik che moriibegei.
10Amu kinyalilok eng' peetuusyek alak ko kagosiirto kenyiit,
okweek kwonyiik che moriibegei;
amu petei ruroteetap sabibuk, ma piitu kesisyet.
11Obotanse okweek kwonyiik che omuunyi;
onyalilye, okweek che moriibegei;
oreegu ngoroik, ak otebi aach ngor,
ak ogermenegei kuniok.
12Luchei tegetik koriirchin mbareenik che korooron,
koriirchin keetiigap sabibuk che rurtos kot.
13Piitos katook che toorei piich ak che rutei piich eng' emetap piikyuk;
ee, eng' kooriik tugul che po poiboiyet eng' nganaseet ne paibai.
14Amu kibagaaktoi kootap laitoryat;
kiue nganaseet ne mi piik che chaang';
tulweet ak teekseet ne kooi ne kitabendoe,
ko egu kebenonik koigeny ole poiboitune sigirok che po timiin,
koek ole agete keechiirek;
15agoi keroong'wech Kabuuset ne Tiliil eng' parak,
ak koek surkwen mbareet ne rurei,
ak kiroge mbareet ne rurei, timiin.
16Tebee anyun kirwooget surkwen,
ak kotebee imanda mbareet ne rurei.
17Ak koek poisyetap imanda kaalyeet;
ak kobiitune imanda kamuung'et ak kamang'unet koigeny.
18Ak kotebee piikyuk meng'ootetap kaalyeet,
eng' meng'otosyek che riibootin,
ak eng' komoswek che kimuung'e ole siisaat.
19Ago roboni koigap ropta kot koluul timiin;
ak koluul nganaseet tugul.
20Oberuurotin okweek che ogoole tabanwegap peek komugul,
che iyooktoi keelyegap eito ak che po sigiryet.