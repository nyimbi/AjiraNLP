Azariah laitoryatap Judah
(2A.Pet 26:1-23)
1Ki toi kolaitoran Azariah weeriitap Amasia laitoryatap Judah eng' kenyiitap tiptem ak tisap kobooch kolaitoran Jeroboam eng' Israel. 2Ki po kenyiisyek taman ak lo ye ki tau kolaitorani, ak ki laitoran kenyiisyek konom ak aeng' eng' Jerusalem. Ki kiguure kamet Jekolia ne po Jerusalem. 3Ki yai ne myee eng' taitap Kamuktaindet ne Toroor, ko uu tugul che ki yai kwandanyi Amasia. 4Ago ki ma kiisto komoswek che torooreen; kita koenyei piik tiseiywek ak kobeelei nyamdutik eng' komoswechooto. 5Ki pir Kamuktaindet ne Toroor laitoryat, ak ki nam mogondosaik agoi peetuutap meennyi, ak ki meny koot ne itabaanat. Ki pou koot Jotham weeriitap laitoryat, korwookyin piik eng' emet.
6Poisyonik che ng'etunotiin che po Azariah, ak tugul che ki yai, ko tos ma siraatiin eng' kitabuutap ateptap peetuusyek ne po laitorinigap Judah? 7 Ki ru Azariah kobooto kwanisyekyik ak ki kitup kobooto kwanisyekyik eng' nganaseetap Daudi. Ak ki laitoran Jotham weeriinnyi kogeer ineendet.
Zekariah laitoryatap Israel
8Ki laitoran Zekariah weeriitap Jeroboam eng' Israel eng' Samaria arawek lo eng' kenyiitap sosom ak sisiit kobooch kolaitoran Azariah eng' Judah. 9Ki yai yaityet eng' taitap Kamuktaindet ne Toroor, ko uu ye ki yai kwanisyekyik. Ma istoegei tengekwogigap Jeroboam weeriitap Nebat, che ki ibeete Israel si koyai tengekto. 10Kichaam ineendet Shallum weeriitap Jabes, ak kikwer kobar ineendet eng' taitap piik, ak kolaitoran kogeer ineendet.
11Poisyonik che ng'etunotiin che po Zekariah, ko ki kisir eng' kitabuutap ateptap peetuusyek ne po laitorinigap Israel.
12 Niito ko ng'olyoot ne ki mwachi Kamuktaindet ne Toroor Jehu, koleenji, “Tebee weeriiguk ng'echereetap laitornatet ne po Israel agoi ibinda ne po ang'wan.” Ak kiyaak ko uu nooto.
Shallum laitoryatap Israel
13Ki toi kolaitoran Shallum weeriitap Jabes eng' kenyiitap sosom ak sogool kobooch kolaitoran Uzziah eng' Judah. Ak ki laitoran arawet agenge eng' Samaria. 14Ki togosta Menaem weeriitap Gadi eng' Tirzah, ak ki it Samaria, ak kikwer kobar Shallum weeriitap Jabes eng' Samaria ak kolaitoran kogeer ineendet. 15Poisyonik che ng'etunotiin che po Shallum, ak chaamsennyi ne ki yai, ko siraatiin eng' kitabuutap ateptap peetuusyek ne po laitorinigap Israel. 16Ki par anyun Menaem Tiphsah, ak piik tugul che ki menyei yooto, ak kiwotosyekyik kobooch Tirzah, amu ma yaatyi ineendet. Kigereer kwonyiik tugul che tamonosyek che ki mi yooto.
Menaem laitoryatap Israel
17Ki toi Menaem weeriitap Gadi kolaitoran eng' Israel eng' kenyiitap sosom ak sogool ne po Azariah laitoryatap Judah, ak ki laitoran kenyiisyek taman eng' Samaria. 18Ki yai yaityet eng' taitap Kamuktaindet ne Toroor, ma istoegei tengekwogigap Jeroboam weeriitap Nebat eng' peetuusyekyik tugul, che ki ibeete Israel si koyai tengekto. 19Kiseet Pul laitoryatap Assyria koleen kobar emet; ak ki igoochi Menaem Pul keruutik eliphuusyek sosom ak tisap che po fedha, si kobiit kotoret Pul ineendet kogimit laitornatet eng' eunnyi. 20Kirep Menaem fedhaisyek eng' Israel, che po piik tugul che eecheen che mogoreek, ki ibe chii tugul shekelisyek konom, fedha nusu kilo, si kobiit kogoochi laitoryatap Assyria. Ki week anyun laitoryatap Assyria, ma tebi eng' emonooto.
21Poisyonik che ng'etunotiin che po Menaem, tuguuk tugul che ki yai, tos ma siraatiin eng' kitabuutap ateptap peetuusyek ne po laitorinigap Israel? 22Ki ru Menaem kobooto kwanisyekyik. Ak ki laitoran Pekaia weeriinnyi kogeer ineendet.
Pekaia laitoryatap Israel
23Ki toi kolaitoran Pekaia weeriitap Menaem eng' Israel eng' Samaria, eng' kenyiitap konom ko po kolaitoran Azariah eng' Judah, ak ki laitoran kenyiisyek aeng'. 24Ki yai yaityet eng' taitap Kamuktaindet ne Toroor. Ma istoegei tengekwogigap Jeroboam weeriitap Nebat, che ki ibeete Israel si koyai tengekto. 25Kichaam ineendet Pekah weeriitap Remaliah, kiptaiyandennyi ne po lugeet, ak kobar eng' Samaria, eng' irimeetap kootap laitoryat kobooto Argob ak Arie, ak ki mi kobooto ineendet `piik konomu che po Gileadik. Ki par ak kolaitoran kogeer ineendet.
26Poisyonik che ng'etunotiin che po Pekaia, tuguuk tugul che ki yai, ko siraatiin eng' kitabuutap ateptap peetuusyek ne po laitorinigap Israel.
Pekah laitoryatap Israel
27Ki toi kolaitoran Pekah weeriitap Remaliah eng' Israel eng' Samaria, eng' kenyiitap konom ak aeng' kobooch kolaitoran Azariah eng' Judah, ak ki laitoran kenyiisyek tiptem. 28Ki yai yaityet eng' taitap Kamuktaindet ne Toroor. Ma istoegei ineendet tengekwogigap Jeroboam weeriitap Nebat, che ki ibeete Israel si koyai tengekto.
29Ki nyo Tiglat-peleser laitoryatap Assyria eng' peetuusyegap Pekah laitoryatap Israel ak ki nam Ijon, Abel ne po Beth-maaka, Janoah, Kedesh, Hasor, kobooto Gilead, Galilaya, ak emet tugul ne po Naphtali ak kiluul icheek komut koba Assyria.
30Kichaam Hoshea weeriitap Elah Pekah weeriitap Remaliah, ak kibar kobar ineendet ak kolaitoran kogeer ineendet, eng' kenyiitap tiptem kobooch kolaitoran Jotham weeriitap Uzziah. 31Poisyonik che ng'etunotiin che po Pekah, tuguuk tugul che ki yai, ko siraatiin eng' kitabuutap ateptap peetuusyek ne po laitorinigap Israel.
Jotham laitoryatap Judah
(2A.Pet 27:1-9)
32Ki toi kolaitoran Jotham weeriitap Uzziah laitoryatap Judah eng' kenyiitap aeng' kobooch kolaitoran Pekah weeriitap Remaliah eng' Israel. 33Ki po kenyiisyek tiptem ak muut ye ki tau kolaitorani. Ki laitoran kenyiisyek taman ak lo eng' Jerusalem. Ki kiguure kamennyi Jerusha cheptap Zadok. 34Ki yai ne myee eng' taitap Kamuktaindet ne Toroor, ki yai ko uu tugul che kiga yai kwandanyi Uzziah. 35Agos ma ki isto komoswek che torooreen; kita koenyei piik tiseiywek ak kobeelei nyamdutik eng' komoswek che torooreen. Ki teech ineendet ormariichetap meto ne po kootap Kamuktaindet ne Toroor.
36Poisyonik che ng'etunotiin che po Jotham, tuguuk tugul che ki yai, ko tos ma siraatiin eng' kitabuutap ateptap peetuusyek che po laitorinigap Judah? 37Ki toi Kamuktaindet ne Toroor eng' peetuusyechooto koyookyi Rezin laitoryatap Syria ak Pekah weeriitap Remaliah, kobargei ak Judah. 38Ki ru Jotham ak kwanisyekyik ak ki kitup eng' nganaseetap Daudi kwandanyi. Ak ki laitoran Ahaz weeriinnyi kogeer ineendet.