Parweetap Yahudik che ki mi Misiri
1Otaach kagatyet ak kaalyeetap iman kobun Yahudik eng' Jerusalem ak eng' emetap Judea, okweek lagogap Yahudik eng' Misiri.
2Ingoyaiywok ne myee Kamuktaindet, ak ingobwaat kayanjinetap kayasyaennyi ne ki yai ak kiboitinikyik che po iman: Abraham, Isaak ak Jakobo. 3Ingogonook okweek tugul muguleldo si otoroor ineendet asi oyai mageennyi eng' muguleldo ne kiim ak ne chamei. 4Ingoyaatyi mugulelwekwok ng'atuutyennyi ak ng'atuutikyik, ak ingogoonok inee kaalyeet. 5Ingogaswok saautikwok ak kechamyok ak ineendet, ak mat kometook inee eng' kasartap yaityo. 6Ki saaiywok acheek nguno eng' yu.
7Eng' kenyiitap pogol agenge ak tamanwogik lo ak sogool, ye ki laitorani Demetrios, ko acheek Yahudik ko ki kisiruun inyee eng' pichiindap riirek che ki itwech acheek eng' kenyiisyechooto ko kaibata ngelelnatetap Jason ak kasubikyik ye kingo ngeleji emetap Israel ak laitornatet. 8Ki peel ormariichet ak kotumda korotiik che ma tinyei leeluut. Ki kisaa Kiptaiyat ak ki kaseech, ak ki kigoite tiseiywek ak konunoigap peek, ak ki laal taisyek ak kechop magatinik. 9Ara anyun keer ile keriip igoorwegap keryosyek eng' arawet ne po Kislev, eng' kenyiit ne po pogol agenge ak tamanwogik sisiit ak sisiit.
Parweetap Aristobulos
10Taach kagatyet ak chameetapkei, kobun acheek piik che po Jerusalem ak che po Judea ak tuiyetap kandoik kobooto Judas, Aristobulos ne po ooreetap tisiik che ki kiil, kaneetindetap laitoryat Ptolemy, ak koityi Yahudik eng' Misiri.
11Ki weekyini kongoi Kamuktaindet amu ki sarwech eng' pichiinwek che eecheen, amu ki toretech kiterteer laitoryat. 12Ki oon komanda `Kamuktaindet icheek che ki yachin pooryeet nganaseet ne tiliil. 13 Ye kingo it `Laitoryat Antiokas Persia kotinyei lugeet ne kiim kot ne ki taagu koma kimuuchi kiterteer, ko ki kitil kemurmur eng' hekaluutap Nanea eng' ng'aalseet ne ki katet tisiik che po kamuktain ne ki kwony nooto ki kiguuree Nanea. 14Ki nyo Antiokas koyaeigei ko uu yo kimachei kotun Nanea komi ak choronokyik, ak ko ki tokyinennyi pogei ko konam magornatosyek che po hekaluut koek kanyiok. 15Ye kingo kagotyach tisiigap konorwetap hekaluutap Nanea, ak kagochut Antiokas ak piich che ng'ering' inatutap ole itabaanat, ko ki ker icheek kochookyi hekaluut. 16Ki yaat kurgeetap ung'oot eng' tabuut ak kowiree koik ak kotutuny kome kandoindet ak piikyik; ki tilatil ak kotilda metoweekwak ak kowiirchi piik eng' saang'. 17Ingoberuurook eng' uitugul Kamuktaindennyo, ne kagogoon pireet eng' icheek che ki ingelelso.
Ko peelei maat tiseiywotap Nehemiah
18Amu kiboiboenjini katiliilet ne po hekaluut eng' peetuutap tiptem ak muut ne po Kisleb, ko kagiro keele myee isye kemwaun si kobiit iboiboenji ak inyee igoortap keryosyek ak igoortap maat ne ki kigoon ye kingo koitoi tiseiywek Nehemiah, ne ineendet ko kitechei hekaluut ak kapkorosuut.
19Amu ye ki ngimuti aguiywogikyok ko luulenik koba Persia, ko kiuny tisiik che tiliileen che po peetuusyechooto alak eng' mastinwek che po kapkorosuut ak kouny eng' ung'oot eng' keriinget ne yamaat, ole eng' kamanuut, ko ki yai ne ma naak eng' chii. 20Ago ye kingo kagobata kenyiisyek che chaang', ye kingo cham Kamuktaindet, koyookto Nehemiah, ne ineendet ko kiga kotoroor laitoryatap Persia, iyoteetap tisiik che chooto ki kauny mastinwek koip. Ak ye kingo mwaiwech kole ma nyoor maat ago kinyoor tuguuk che ki musarya, koyookto kole kesil komong' ak keip. 21Ye ki ngegoito tuguuk che ki po tisiisyet, kong'at Nehemiah tisiik kobiite peek musugiik ak tuguuk tugul che kiga kigonoor. 22Ye kingo ka keyai niito ak kagosiir kasar, ak ye kingo kagooluu asiista ne kiga keuur, kolaal maat ne oo ak kogoochi tugul kwong'eet. 23Ak ye kingo teseitai kolaal tiseiywot, ko koito tisiik saautik-tisiik ak chii tugul. Ki indochi Jonathan, ak kowol chuun tugul ko uu atkinye kiyoei Nehemiah. 24Ki uu ni saaet:
“Ee Kiptaiyat, Kiptaiyat Kamuktaindet, Yaindetap kiy tugul, iyweat, icheere ak ii kiim ak ii po iman ak iriireege, inyee kityo ko ii laitoryat ak myee, 25Inyee kityo ko itinye che chaang', inyee kityo ibo iman ak igiim ak koigeny. Isaru Israel agobo yaityo age tugul; ki lewen aguiywogik ak itabaan. 26Iyan tiseiywondoni agobo piiguk tugul Israel ak itabaan kebeberta ne neng'ung' ak iyai kotiliiliit. 27Iyum piikyok che iserotiin, ityaach icheek che mutwoorik eng' kwenutap pororyosyek alak, taben icheeget che kiesyoi ak kesasei, ak iyai konai pororyosyek alak kole ii Kamuktaindennyo. 28Pir icheek che usei piik ak koginyi menoteet. 29Inde piiguk eng' oldap tiliilindong'ung', ko uu kayomisetap Musa.”
30Ak ki tyenso tisiik tyenwogik che ki kisir. 31Ye kingo kagolalyo kobeek tuguugap tisiisyet, kong'at Nehemiah ketoorchi chooto ki peiyo koik che eecheen. 32Ye kingo ka keyai niito, kolaal maat; ago ye kingo liil maatap kapkoros, kome. 33Ye kingo naak niito, ak kewolji laitoryatap Persia keleenji katook peek eng' ye ki peeleen tuguugap tiseinateet `Nehemiah eng' ole kigaunye maat tisiik che luulenik. 34Ki chigil logoiyandonooto laitoryat ak kong'oot yooto ak kotabaan. 35Ak ki woljigei konunoik che po kamanuut ak piik che konyiiti laitoryat. 36Ki kuure Nehemiah ak siritoikyik yuuto “Nephthar” ne iaroori kole tiliilindo, ago eng' piik che chaang' ko kiguure Naphtha.