1Ilasugei ineegei utaatyet,
ak komwaitoi toroornatennyi eng' kwenutap piikyik.
2Yaatei kutinnyi eng' taitap tuiyetap Ne Toroor Miising',
mwaitoi agobo toroornatennyi eng' taitap lugosyekyik.
3Ki abunu kutitap Ne Toroor Miising',
ak kotuch ng'wony ko uu kibungweret.
4 Ki ameny kipsengwet ole toroor miising'
ak ng'echerennyu ne po laitornatet kogitebee toloitap poldeet.
5Ki awe anege amuut kipsengwet,
ak awendotee ng'wony keriinget ne ma tinyei ole poochin.
6Abou mildaetapkei ne po nyanjet eng' ng'wony tugul,
abou piik alak tugul ak pororyosyek tugul.
7Ki acheeng' ole amung'ee eng' chuuto tugul,
eng' ole po ng'oo ole atebee.
8Kong'ata anyun Yaindetap kiy tugul,
ak kolewenwo `Yaindennyun emait koek ole amenyei.
Ki mwa kole, “Teech koong'ung' eng' Jakobo,
ak iyai Israel koek poroteeng'ung'.”
9Kotom kotoigei peetuusyek, eng' taunet ko kiyaa ineendet,
ami eng' kochulyo ak ma ite peetuut ne meami.
10Ki aoot ineendet eng' meng'ootennyi ne tiliil,
ak ko uu nooto ameng'iisyei eng' Zion.
11Kigogona kamuung'et eng' nganasennyi ne chamaat,
ak eng' Jerusalem aboortoi pounatennyu.
12Lumdootin tigitikyuk eng' che piik che taagunotiin,
eng' kebebertap piik che ki kolewen Kiptaiyat koek porotennyi.
13Aeetu atorooritu ko uu taragonik eng' Lebanon,
ak ko uu taragonik che sabuleen eng' torooroninwegap Hermon.
14Ki aeetu aa kooitu ko uu keetitap sosik eng' Engedi,
ak ko uu taaptook che chaang' eng' Jeriko,
ko uu keetitap mseituni ne kooi eng' keeweet,
ak ki aeetu ko uu keetit ne kooi ne mi tabandap peek.
15Agoonu ng'uunet ne anyiny ko uu kasia ak kateetap tambeesyet,
ak koyapta anyinyindanyu ko uu mwanigap tuguuk che uu igomoik che korooron,
ko uu kelbena, natab, ak tuguuk che ng'uu ne anyiny,
ak uu ng'uunetap nyamdutik eng' emait.
16Aitoi morikyuk ko uu keetit ne uu alayet,
ak morikyuk ko korooron ak ko myachen.
17Ko uu keetitap mseituni among'u poiboiyosyek
ak koeegitu taaptook ko korooronitu ak kosich logoek che chaang'.
19Obwanjo, okweek che omakyinangei,
oam kot obiye logoekyuk.
20Kabwaatet agobo anee ko anyiny kosiir kumyat,
ye kainyoorwo ko anyiny kosiir masamek.
21Icheek che abae ko amei rubeet kosiir,
ak icheek che eeise ko amei melelda kosiir.
22Age tugul ne kagasa iit koma koi ililan,
ak icheek che poisye kobooto koma koi yai chalwok.
Utaatyet ak Ng'atuutyet
23Niito tugul ko kitabuutap kayanjinet ne po Kamuktaindet Ne Toroor Miising',
ng'atuutyet nooto king'atech Musa,
koek poroteet agobo tuiyosyegap Jakobo.
25Ing'irtogei ng'atuutyet kobooto utaatyet ko uu aineetap Pishon,
ak ko uu aineetap Tigris eng' kasarta ne po logoek che tai (tongoanik).
26Inyiiti `ng'atuutyet kaguiyet ko uu Eufrat,
ak ko uu Jordan eng' kasarta ne po kesisyet.
27Roong'u kaneetisyet ko uu Nailak ko uu Gihon eng' kasarta ne po kesisyet ne po sabibuk.
28Chiito ne po tai ko ki ma nai utaatyet komye,
ak chiito ne po let koma koi tuun iguiyo.
29Amu kabwaatutikyik ko chaang' kosiir nyanjet,
ak katigonutikyik ko kiimeen kosiir keriinget ne oo ne ma tinyei ole poochin.
30Ara agobo anee, ki aa uu kererchet ne ibu peek eng' aineet,
ko uu kererchet ne ibei peek koba mbareet.
31Ki amwa ale, “Abisi mbarennyu
ak abal keringonik ipchin peek taaptook.”
32Ayae kaneetisyet kooluu kogeny ko uu kariretap emet,
ayae kotook komyee eng' ole loo.
33Aroong'u kogeny kaneetisyet ko uu maonateet,
ak abagakyi nooto ibinwek tugul che po peetuusyek che pwanei.
34Onai ni ole maboisyechigei aneendet aneege,
ago agobo tugul che cheeng'ei utaatyet.