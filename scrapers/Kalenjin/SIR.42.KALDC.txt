1Ililan igetyigei kiy ne kegas,
ak imwaitoi ung'ootik.
Ibooru anyun komyee kalilanet,
ak inyooru chamet eng' chii tugul.
Eng' tuguuchu isubu ko melilan,
ameyai tengek isaru togeet:
2Mat ililan agobo ng'atuutyetap Ne Toroor Miising' ak arorutyennyi,
melilan imwa ng'olyoo ne toreti kirwookyi che ma iywei Kamuktaindet;
3agobo kemwa tuguuk ko uu kiit ne uu ak toretindet anan ko choronok che obendoti tugul,
agobo kepchei poroteetap choronok.
4Melilan iboisyee kerutigap iman ak kamanuutik che aechin,
ak agobo isich che chaang' anan ko che ng'ering',
5agobo kelunet eng' che yaei mung'areet,
ak agobo kereetap kong' ne po lagok,
ak kebir miising' patetap otwogindet.
6Ole mi osotyot ne ma kiyani, kereetap kuut ko kiy ne myee;
ak ole mi eunek che chaang', igerchi oriit tuguuk.
7Ye igonor tugun, ko nyolu kiit ak kebiman,
ak ye igoite anan itaach, inde tugul eng' sireet.
8Mat ililan ilitiit ne perber anan abusaneet,
anan oosen che tinye atepto ne ya ne po kesesnatet.
Ibooru anyun kaneeteng'ung' ne myee,
ak isich chamet eng' piik tugul.
Tiibiik ak kwanisyek
9 Chepto ko kaimetapkei ne po ung'at eng' kwandanyi,
ak kereretapmet agobo chepto ko istoe ineendet rwondo.
10Ye ta ko tye, ko ki iywei kole imuuch keboorye
ak konam moet kota komi koinnywa;
anan ngot kosich manong'otyot, ko iywei kole imuuch kosup ooreet ne ya,
anan nganda itunot, koiywei kole imuuch koma sigiis.
11Riip kot miising' chepto ne ngelelyo,
anan koyain iegu roryot eng' puuniguk,
iegu atindyot eng' nganaseet ak eng' tuiyetap piik,
ak koreenyin eng' taitap tuiyet.
12Mat ichamji kobaarta korooronindanyi eng' taitap muren,
anan ko poisyee kasartanyi komi ak kwonyiik che ki kitun,
13amu eng' ngoroik ko pwanei kuutik,
ak kobun kwony ko pwanei yaityetap kwony.
14Kaigai yaityetap muren kosiir kwony ne yaei ne myee,
kwony ineendet ne ibu kalilanet ak chotisyet.
Poisyonigap Kamuktaindet eng' ng'wony
15Abwaatu nguno poisyonigap Kiptaiyat,
ak amwaite agobo che ki ageer.
Eng' ng'olyoondennyi ko kiyaak poisyonikyik;
ak yautikyik tugul ko yaei magennyi.
16Iluuchin asiista tuguuk tugul kobooto lapkeiyennyi,
ak poisyonigap Kiptaiyat ko nyiitaat liilindanyi.
17Tomo kogoochi Kiptaiyat kamuget agot chechiik che tiliileen
ko iit poisyonikyik tugul che kikwong'ee,
che ki kolumda Kiptaiyat Ne po Kamuktaet
si kotonon kogimit ng'wony eng' liilindonyi.
18Isyachi `inee kebeberwegap ng'wony che looen ak muguleldap chii;
iguitos `inee ung'ootikwak che po oriit.
19Ng'aanyei inee che kagoyaak ak che pwanei,
ak ibooru inee tuguuk chooto mi ung'at.
20Ma mi kabwaatutyo ne chililee ineendet,
ak ma mi kiy ne ung'aat eng' ineendet.
21Ki kotet toroornatetap utotyennyi;
inee ineegei ne ki mi kobooch keny agoi koigeny.
Ma mi kiy ne ketesyin anan keistoi,
ama makyingei chii koek katigonindennyi.
22Korooron ne tya poisyonikyik tugul,
ak taliil ne tya ngegeere chooto.
23Tuguuchu tugul komi ak tebyei koigeny,
yautyo age tugul ko ko riiboot agobo magutyo ne nin.
24Tuguuk tugul komi ko aeng' aeng', mi age pateetap ingo,
ama mi kiy ne ki yai koma itwoisi.
25Kiit age ko yae kiy age komyeeit.
Ng'oo ne ng'etei ko keere liilindanyi?