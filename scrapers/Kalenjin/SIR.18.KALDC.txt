Etunatetap Kamuktaindet
1Inee ne sabei koigeny ko ki yai ng'wony komugul;
2po iman Kiptaiyat ineegei.
4Tomo kogoochi chii kamuget ne yamei komwaita poisyonikyik;
ak ng'oo ne isyachi poisyonikyik che kiimeen?
5Ng'oo ne imuuchi ko nai kiit ne tee kimnateennyi ne oo?
Ak ng'oo ne iiti chaang'indap rireenosyekyik?
6Ma kimuuchi kichuchuch anan ketes chooto.
Ma imugaksei ki kuiyo kwang'utigap Kiptaiyat.
7Ye iges piik koitennywa, ko kainam anyun icheek,
ak ye katonon, ko ta kokwong'dos.
8Piik ko nee, ak tinyei keljiin nee icheek?
Nee myeeindo ne mi icheek, ak nee yaityet ne mi icheek?
9Ngot ko sap icheeget kenyiisyek pogol ko kago sapcho peetuusyek che chaang'.
10Ko uu saunetap peek eng' nyanjet ak chaang'indap ng'aniek,
ko uu nooto kenyiisyek che ng'ering' eng' peetuusyegap koigeny.
11Nooto amu nee si ko muitechin `Kiptaiyat icheek,
ak roong'jin icheek rireenennyi.
12Keerei ak kongen inee kole kagesunennywa ko ya,
ko uu nooto kogoochi icheek nyoetap kaat ne oo.
13Rireenetap piik ko agobo kokwennywa,
ago rireenetap Kiptaiyat ko agobo tugul che saptos.
Inee ko kere kong' ak kolititi ak ko neeti icheek,
ak kondochin koweek ko uu ye indochin mestowot akweennyi.
14Iboorchin rireenet icheek che taachei kalititennyi,
ak che machei miising' kaneetutikyik.
Myeeindo ak toretetap che ponoon
15Lakweennyu, mat iburuch kereetap kong' ak poisyonik che myach,
anan ing'em konunotyong'ung' eng' ng'aleegap kolgolyet.
16Tos ma toreti kotisisyei rewoot eng' maat ne lalei miising'?
Ara ng'olyoo ko kaigai kosiir konunotyo.
17Iman, ng'olyoo ne myee ko tos ma siirei konunotyo ne myee?
Kinyoorchi chooto tuwai chii ne myee.
18Perber chii ne ma tinye riirge ak ko poisyee ng'aleek che yaach.
Konunindet ne tooru konunotyot ko yaei koonyek ko tubook.
Kasyagetapkei ak Riibetapkei
19Ineetkei kotomo ing'alaal,
ak iriip chametapkei kotomo imyan.
20Isyachkei kotom koit kirwooget,
ak ye itu peetuunooto inyooru nyoetap kaat.
21Iming'ingei kotom imyan.
Ye ka iyai tengek, isigu.
22Mat koterin kiy eng' kagoitoetap kayomiset,
amat igen agoi meet si kityachin eng' nooto.
23Chopkei kotom iyai kayomiset;
ame kergeitu ak ne igoochin Kiptaiyat tyemet.
24Ibwaat agobo nereegekyik eng' peetuutap meet;
ak peetuutap mugetuut ye istoenen togeennyi.
25Eng' kasarta ne mi perurto, ibwaat agobo kasarta ne mi rubeet;
eng' peetuusyegap mogornondit, ibwaat agobo pananda ak rarunet.
26Kobooch karon agoi koskoleny ko walawalaksei tuguuk;
tuguuk tugul ko walaksei ko chokyin eng' taitap Kiptaiyat.
27Inee ne utaat ko riibegei eng' kiy tugul;
ye kayem tengek ola tugul, ko riipkei chii si ma yai ne ya.
28Age tugul ne utaat ko ingen agobo ng'omnateet,
ak ko lasu age tugul ne ka nyoor ineendet.
29Che utaateen eng' ng'aleek ko ng'oomegitu icheegei,
ak ko rong'u kalewenaik che nyolunotin.
Riibetapkei
30Mesup magutiguk che yaach,
ago riibegei chooto.
31Ngot ichamji saboondang'ung' ko poiboenji maguutik che yaach,
koyain iegu roryotap puuniguk.
32Megoochigei isap eng' mogornondit ne oo,
imuuchi inyooru nyalilda amu alyetap saboonooto mi parak.
33Mat iegu soomindet ye ibeseneni robiinik iyae igoorto,
ye me tinyei kiy eng' loleeng'ung'.