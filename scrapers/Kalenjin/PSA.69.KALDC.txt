Soomet kochogune Kamuktaindet toreteet
1Sarwo, ee Kamuktaindet;
amu kagoityon peek che mache komaluucha kaatit.
2Karorokyi ng'atatyat ne oo, ama mi ole ketonone;
kaitu ye mi rireetap peek, ole katucha maranosyek.
3Koang'et eng' riirekyuk; kagoyaam moktanyu:
Kago imenitu konyekyuk ye ta ageni Kamuktaindennyu.
4 Chaang' kosiir suumeekyuk che wecho puch;
Kiimeen puunikyuk che mwaei lembech che machei kobara:
Ak ki agoite chooto che ki ma arebee chii.
5Ee Kamuktaindet, ingen inyee perberindanyu;
Ak ma ung'ootiin tengekwogikyuk eng' inyee.
6Ee Kiptaiyat Kamuktaindet ne Toroor ne po lugoosyek, amat kolilaanso che igenin amu anee:
Ee Kamuktaindet ne po Israel, amat koteweerogis agobo anee icheeget che cheeng'in.
7Amu ki aegu ne kirosyin agobo inyee:
Ki kotuch togeennyu kalilanet.
8Ki aegu too eng' che kitupche,
ak ki aegu kipsagarin eng' lagogap chebyoset ne kisicha.
9 Amu ki ama ng'etkondap koong'ung';
Ak ki kobwonjo rosyinetap icheeget che rosyinin.
10Ak ye ki ariire, aming'init saboondanyu eng' karugutetapkei,
ko kirosya icheek agobo nooto.
11Ye ki alaagoti kuniet,
aegu kalewenet eng' icheek.
12Ng'alaali agobo anee che tebyei eng' ormariich;
Ak ki aegu tyendap kibogitinik.
13Ago anee, asaain, ee Kamuktaindet ne Toroor, eng' peetuut ne chamaksei:
Ee Kamuktaindet, eng' chaang'indap rireeneng'ung',
Wolwo eng' imandap yetuneng'ung'.
14Sarwo eng' ng'atatyat, si ma lugua:
meto achilil eng' icheeget che wecho, ak eng' rireetap peek.
15Amengosuta mogoochek,
ak amengolugua rireet;
amengoger kutinnyi keriinget kota ami oriit.
16Wolwo Kamuktaindet ne Toroor, amu myee chamyeng'ung' ne tala:
Iweekyage ko uu chaang'indap rireenosyeguk.
17Ak ameung'e togeng'ung' kiboityondeng'ung';
Chokyi wolwo, amu ami tiritindo.
18Rikyi saboondanyu, ak ityaach:
Sarwo amu puunikyuk.
19Ingen rosyinet ne kirosyina, ak kalilanennyu, ak teweernatennyu:
Miitei taing'ung' puunikyuk tugul.
20Kogoiri muguleldanyu rosyinet; ak aa rumot:
Ak ki agen che tinyei rireenet, ago ki ma piit;
Ak che imuuchi kogaigai chii, ago ma anyooru.
21 Ki koono tuguuk che ng'woneen koek amitwogik;
Ak ye ki ama melel konaga siki aee.
22 Ingoek mesteet meesennywa ne mi tainnywa;
Ak ingoek mesteet ye mi icheek eng' kaalyeet.
23Ingoimenitu konyekwak, si ma keer kiy;
Ak igoochi kobotanso suenutikwak kotugul.
24Rong'ji icheek nyitateng'ung',
Ak ingonam icheek koroomindap nereegeguk,
25 Ingoguber ole menyei;
Amat komeny chii emaisyekwak.
26Amu usei icheek ineendet ne ki ibir;
Ak komwaoti agobo arageneetap icheek che ki iguoten.
27Tesyi tengekto age tengektonywa:
Ak amat kobwonji icheek imandang'ung'.
28 Ingibukto icheek eng' bukuitap saboon,
Amat kesir kobooto che po imanda.
29Ago aa kibananiat ak atinye arageneet:
Ingotoroora yetuneng'ung', ee Kamuktaindet.
30Alasu kainetap Kamuktaindet eng' tyendo,
Ak amwae kongoi atoroori ineendet.
31Ak kobaibai nooto Kamuktaindet ne Toroor kosiir eito,
Anan kirgit ne tinyei kuinoik ak siyok.
32Kagogeer che talaen, ak kogaskei:
Ingosapcho mugulelwekwok, okweek che ocheeng'e Kamuktaindet.
33Amu kasei Kamuktaindet ne Toroor che ponondos,
Ak masasei kimonjororinikyik.
34Ingolas ineendet kipsengwet ak ng'wony,
Nyanjosyek, ak tuguuk tugul che pendote olooto.
35Amu saru Kamuktaindet Zion, ak koteech nganasoogap Judah;
Ak komeny icheek olooto, kobunji.
36Nyabani ak icheek kesweegap otwogikyik olooto,
ak komeny olooto icheek che chamei kainennyi.