Arorutyet ne po Kamuktaindet ak Daudi
1 Atyeni agobo rireenetapkei ne po Kamuktaindet ne Toroor agoi koigeny:
Aboortoi eng' kutinnyu imandang'ung' eng' ibinwek tugul.
2Amu ki ale, Teegoksei koigeny rireenetapkei.
Igimiit imandang'ung' eng' kipsengwet.
3Ki imwa ile, “Ki kiyomiske ak nenyu ne ki alewen,
ki ayosyechi Daudi kiboityondennyu aleenji:
4 ‘Agimiiti kesweguk koigeny,
ak agimiiti ng'echereeng'ung' ne po laitornatet agoi ibinwek tugul.’ ”
5Ilasu kipsengwet kwang'utiguk, ee Kamuktaindet ne Toroor;
Ak ilasu agine imandang'ung' eng' tuiyetap che tiliileen.
6Amu mi ng'oo eng' parak ne kirogendoe Kamuktaindet ne Toroor?
Tos mi ng'oo eng' weeriigap che kiimeen ne kergei ak Kamuktaindet ne Toroor,
7Ineendet Kamuktaindet ne kiywei miising' eng' tuiyetap che tiliileen,
Ne kiywei kosiir tugul che kiyiem ineendet?
8Ee Kamuktaindet ne Toroor, Kamuktaindet ne po lugoosyek,
Ng'oo ne po kamuktaet ko uu inyee, ee Kamuktaindet ne Toroor?
Ak yiemin imandang'ung'.
9Inyee ne ibou wasetapkei ne po nyanjet:
Ye kang'eet mildaennyi pogei igeregong' kosiis.
10Ki ituatui Rahab ko uu ne kagebar.
Ki iyeste puuniguk eng' eutap kimnateng'ung'.
11Cheguuk kipsengwet ak ng'wony agine:
Inyee ne ki iyai ng'wony ak che nyiitaat olooto.
12Ki itau iyai murot kaataam ak murot tai:
Tyendos eng' poiboiyet Tabor ak Hermon eng' kaineng'ung'.
13Itinye euut ne po kamuktaet:
Kiim eung'ung', ak toroor eung'ung' ne po tai.
14Ole tebee ng'echereeng'ung' ne po pounateet ko imanda ak kirwooget:
Indoenen rireenetapkei ak imanit.
15Poiboen piik che ingen tyendap poiboiyet:
Pendote icheek lapkeiyetap togeng'ung', ee Kamuktaindet ne Toroor.
16Igasegei peetuut komugul eng' kaineng'ung':
Ak kitoroori icheek eng' imandang'ung'.
17Amu inyee karaaranindap kimnateennywa:
Ak kitoroori kuinennyo eng' chameng'ung'.
18Amu po Kamuktaindet ne Toroor long'ennyo;
Ak po Ineendet ne Tiliil ne po Israel laitoryandennyo.
19Ki ing'alaalji anyun cheguuk che tiliileen eng' ng'ang'utik,
Ak ileenjini, Kaalaakyi toreteet ineendet ne nyigan;
Ki atoroor ne ki kilewen eng' piik.
20 Ki anyooru Daudi kiboityondennyu;
Ki aiile ineendet mwaitanyu ne tiliil:
21Ne tuun kimitu eunnyu eng' ineendet;
Igimiiti agine eunnyu ineendet.
22Ma imuuchi puunyoot koyachi ineendet kiy ne ya;
Anan konyaliil weeriitap yaityet ineendet.
23Atuatui puunikyik eng' tainnyi,
Ak abir che wechei ineendet.
24Ak tebyei kobooto ineendet imandanyu ak rireenennyu;
Ak tororitu kuinennyi eng' kainennyu.
25Agoochini eunnyi koboi nyanjet,
Ak koboi ainoosyek eunnyi ne po tai.
26Riirchino koleen, Ii abba inyee,
Kamuktaindennyu, ak rwandetap yetunennyu.
27 Ayae ineendet koek taaitanyu,
Koeet kosiir laitorinik tugul che po ng'wony.
28Agonorchini rireenennyu koigeny,
Ak tononi eng' kimnateet kayomisennyu kobooto ineendet.
29Achamjini iyotennyi agine kotebi koigeny.
Ak ng'echerennyi ne po laitornatet ko uu peetuusyegap kipsengwet.
30Ago ngo pagaakta lagokyik ng'atuutyennyu,
Ak ngo ma pendatee kirwoogutikyuk;
31Ngot kobut kaneetisyosyekyuk,
ak ngo ma riip ng'atuutikyuk;
32atigoone anyun pistoennywa kirokto,
ak atigoone tengektonywa pirutik.
33Ago ma istoi rireenennyu kot kogestagei eng' ineendet,
Amayae koek puch imandanyu.
34Mabute kayomisennyu,
Amawale kiit ne ki mang'une kutinnyu.
35Ki ayosye konyil agenge eng' tiliilindanyu;
Ale, Ma perberi Daudi;
36Tebyei iyotennyi koigeny,
Ak ng'echerennyi ne po laitornatet ko uu asiista eng' tainnyu.
37Ki kimiti koigeny ko uu arawet,
Ak ko uu paornateet ne po iman ne mi parak.
38Ago kiitimde ak ieesye,
Ki inereekyi neng'ung' ne iilaat.
39Ki isas kayomiset ne po kiboityondeng'ung';
ak ki ing'wanit naaryeennyi ne po laitornatet kot iwiirchi ng'wony.
40Ki ibut ng'otonokyik tugul;
Ki iluul irimoikyik.
41Rebe ineendet tuguukyik piik che siirtoi:
Ki koek ne iteweerat eng' piigap kokwennyi.
42Ki itoroor eutap tai ne po puunikyik;
Ki igoochi puunikyik tugul koboiboitu.
43Ee, ki iweekyi let ng'atiibiindap rotwennyi ne po chok,
Ama igoochi kobelis eng' lugeet.
44Ki iunde tiliilindanyi kogeskei.
Ak ki iwiirchi ng'wony ng'echerennyi ne po laitornatet.
45Ki itil kong'ering'itu peetuusyegap ming'inatennyi;
Ki ilaakyi ineendet teweernateet.
46Iunyegei kot kotyanit, ee Kamuktaindet ne Toroor?
Laldos nereegeguk ko uu maat kot kotyanit?
47Ee, ibwaat ole tee nwagindap peetuusyekyuk:
Ki itau iyai weeriik tugul che po piik koek puch agobo nee?
48Tos ng'oo chii ne sabei ne ma keerei meet,
Ne tos sar saboondanyi eng' kimnateetap meet?
49Ee, Kiptaiyat, mi ano rireenosyeguk che po keny,
Che ki iyasyechi Daudi eng' imandang'ung'?
50Ibwaat, ee Kiptaiyat, sastaet ne po kiboitiniguk;
Ko uu ye aiboti eng' tegeennyu kereetap kong' ne po piik tugul che chaang';
51Nooto ne ki kogerisye kong' puuniguk, ee Kamuktaindet ne Toroor,
Che ki kogerate kong' kakwautigap neng'ung' ne iilaat.
52Iberuurot Kamuktaindet ne Toroor agoi koigeny. Amen, ak Amen.