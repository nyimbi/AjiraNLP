Kanamwetap thahabu
1Ki itany Nebukadnezar laitoryat kanamwet ne po thahabu, ne kooindap tononennyi kogi kakwautik tamanwogik lo che po euut ak tebeesindanyi ko kakwautik lo che po euut; ki lumda ineendet eng' warengetap Dura eng' emetap Babilon. 2Yeityo koyookto Laitoryat Nebukadnezar kiyum pounik, kandoik, kirwoogik che tilei ng'aleek, riibiigap tuguuk, piigap kapkirwok, ng'amotigap ng'atuutik ak tononjinik tugul che po ematinwek, kobwa katabaanetap kanamwet ne kiga lumda Laitoryat Nebukadnezar. 3Koyumgei anyun pounik, kandoik, kirwoogik, tiligap ng'aleek, riibiigap tuguuk, piigap kapkirwok, ng'amotigap ng'atuutik ak tononjinik tugul che po emotinwek, koyumjigei katabaanetap kanamwet ne kiga lumda Laitoryat Nebukadnezar. Ye ki tonondos eng' taitap kanamwet ne kiga lumda Nebukadnezar, 4komwa anyun ng'alaalindet ne mwaitoi ng'aleek eng' kuutiit ne oo, kole, “Kaging'atak, okweek piik, pororyosyek ak che oo po kutusweek che teer, keele, 5eng' sait age tugul ne kogas cheetap igoondit, ndurerut, ketubet, chepkesemit, kibugandet, ndurerut ne oo ak tyenwogik alak tugul, obutyi ng'wony ak olasu kanamwetap thahabu ne ki lumda laitoryat Nebukadnezar. 6Ak age tugul ne ma ibutyin ng'wony ak koloos, kewiirchin eng' sainooto maat ne oo ne lalei miising'. 7Kingo kas anyun piik tugul cheetap igoondit, ndurerut, ketubet, chepkesemit, kibugandet ak tyenwogik alak tugul, kobutyi ng'wony piik tugul, pororyosyek, ak che po kutusweek che teer ak koloos kanamwetap thahabu ne kiga kolumda Laitoryat Nebukadnezar.
Kirwookyin choronogap Daniel
8Ki riik anyun eng' sainooto Kaldeik alage koip kataamset ne kitaame Yahudik. 9Komwachi `pichooto Laitoryat Nebukadnezar koleenji, “Ee laitoryat, iwe keny! 10Ee laitoryat, koing'at inyee ile chii age tugul ne kasei cheetap igoondit, ndurerut, ketubet, chepkesemit, kibugandet, ak ndurerut ne oo kobooto tyenwogik alak tugul, kobutyi ng'wony ak koloos kanamwetap thahabu, 11ak age tugul ne ma ibutyin ng'wony ak koloos, kewiirchin maat ne oo ne lalei miising'. 12Miitei Yahudik alak che ki inde koboi ng'aleegap emetap Babilon, Shadrak, Meshak, ak Abednego; ma iitin pichuuto, ee laitoryat. Maotei kamuktaiguk, ama ilasu kanamwetap thahabu ne koilumde.
13Ki ng'at anyun Nebukadnezar eng' koroomnatennyi ak nereegek che ng'woneen kole kimut Shadrak, Meshak, ak Abednego. Ki kimut anyun pichuuto kobwa taitap laitoryat. 14Koteebe Nebukadnezar icheek koleenji, “Ee, Shadrak, Meshak ak Abednego, tos kootil iman ole moote kamuktaindennyu, anan olasu kanamwetap thahabu ne koalumde? 15Ngot ochoboge anyun eng' sait ne kogas cheetap igoondit, ndurerut, ketubet, chepkesemit, kibugandet ak ndurerut ne oo, kobooto tyenwogik alak tugul, obutyi ng'wony ak olasu kanamwet ne koayai, komyeitu. Ago ngot ko molasu, kewiirjinok maat ne oo ne lalei miising' eng' sainooto. Ng'oo kamuktain ne tos sarwok eng' eunnyu?”
16Kowolji anyun `Shadrak, Meshak ak Abednego laitoryat koleenji, “Ee Nebukadnezar, ma kimage kiy kewolun eng' ng'olyoondoni. 17Ngot ko uu nooto, komuuchi Kamuktaindennyo ne keote kosarwech eng' maat ne oo ne lalei miising'; ak kosarwech ineendet eng' eung'ung', ee laitoryat. 18Ago ngot koma uu nooto, ko kanyol inai inyee, ee laitoryat ile ma kiote kamuktaiguk anan kilasu kanamwetap thahabu ne koilumde.”
Maat ne lalei miising'
19Konyi anyun nereegek che ng'woneen Nebukadnezar, ak kowalak togeennyi konereekyin Shadrak, Meshak ak Abednego. Kong'alaal anyun ak kong'at kole kilaal maat ne oo kotesak konyil tisap kosiir ye cham kilaali, 20ak kong'at piik alak che nyigoonen che ki po lugeennyi korat Shadrak, Meshak ak Abednego si kowiirchi maato oo lalei miising'. 21Ki kiratita anyun pichooto ngoroikwak ak che taae metowekwak, ngoroikwak che kooen, kobooto ngoroikwak alak ak ki kiwiirchi maata oo kolalei miising'. 22Ki par anyun liplibenetap maata pichooto ki namei Shadrak, Meshak ak Abednego, amu ki koroom ng'atuutyetap laitoryat ak ki lalei maata oo miising'.
23Ak pichuuto somogu, Shadrak, Meshak ak Abednego, ko ratotin, kogi ibutyi anyun maata oo lalei miising'.
Tyendap Azariah
24Ki pendaat eng' maata ki lalei, kotyendos ak kolaasu Kiptaiyat. 25Ki tonoon Azariah eng' kwenuutap maat ak kosa eng' tuugeet ne oo kole:
26I Iberuurot inyee ak ko ii ilasunot konyool,
eeh Kiptaiyat Kamuktaindetap aguiwoogikyok,
ak itoroorot koigeny kaineng'ung'.
27Amu i po iman eng' tuguuk tugul ki iyai;
poisyoniguk tugul ko matinyei leluut ak ortinweguk tugul ko po iman,
kirwoogutiguk tugul ko itiitaatin.
28Ko irwoch kirwoogutik che po iman
eng' tugul che ki iyaiwech
ak eng' Jersalem nganaseetet ne tiliil ne po aguiwogikyo.
Eng' kirwooget ne po iman ko ki iyai tukyu tugul
amu tengekwoogikyok;
29amu ki keleel ak kemaaste
ngemete ortinweeguk,
ak keyai yaitwogik alak tugul.
30Ki kebistoe kegas ak keriip ng'atuutik,
anan keyai ko uu ye ki keng'atech asi kenyooru myein
31Ko uu nooto ko tuguul tugul che ki iibwech
tuguuk tugul che ki iyaiwech,
koki iyaiwech eng' kirwooget ne po iman.
32Ki igoitech igoochech puunikyok
piich che ma tinyei ng'atuut, surubelinik che yaach;
ki igoochech laitoryat ne ma ingen iman, laitoryat ne ya eng' ing'wony komugul.
33Inee ni nguno ma kimuuchi ketwegu;
ki koitwech kaliilanet ak teweernatet,
kiboitiiniguk che iywein.
34Eng' kaineng'ung' ko mewiirtech koigeny,
anan igany kobet puch kaamiseng'ung'.
35Me istoenech riireneng'ung',
amu Abraham, chamaneng'ung',
Isak kiboityong'ung', ak Israel ne tiliil neng'ung',
36icheek che ki iyamisyi ile itese iyotennwa,
ko uu kecheigap kipsengwet,
anan ko uu ng'aniegap ngeguutyetap araraita.
37Amu ki kebarech Ee Kiptaiyat kosiir poror age tugul,
kechoorweech eng' oloo tugul eng' ing'wony petuuni,
amu tengektonyo.
38ma ketinye weeritap laitorya, maotyo anan ko kandoin,
ma ketinye koroseek che kibelei, koros che kigoitoi, koros che kitumdoi anan ko nyamdut
ma ketinye ole kigoitoe tongoanik, kecheeng'ee myein eng' inyee.
39Ago ingotaagak eng' inyee
muguleldo ne soomei nyoetap kaat ak kotinyei kaming'iinetapkei.
40Ara ngotaagak koroyonnyo eng' taing'ung',
ra ak konyoor chameet eng' taing'ung';
41Ara nguno ko kagisubin eng' mugulelwogikyok tugul
kiywein ak kecheeng'e togeeng'ung'
metweerech
42Ago keerech eng' ayebindang'ung' ak riireneng'unv ne oo
43sarweech ko uu eng' kwong'uutiguk
ak itoroor kaineng'ung'.
44Ingiteweer icheek tugul che inyaliili kiboitiniguk
Igany kiteweer ak kereny
ak kebut kimnatoosyekwak
45Kany konai kole inyeegei kityo ne ii Kiptaiyat Kamuktaindet
ne otoroorot eng' ing'wony komugul
46Ara ki testai kiboityotap laitoryat koywokyi maat, kondoi Nipthah, kwenik, tilaliik, simamik ak sigoorik 47ki togos maat mitainik artam ak sogool kong'eetee keriinget 48Ak ki iyaptagei kobeelei Kaldeik ko pa ma ak Azariah ak chronookyik, komang'u liplibenennyi konyo saang' ne po maat 49Ak kichoortage malaikaiyatap Kiptaiyat korekto kwo ma ak Azariah ak choronookyik, ak komong' liplibenonooto komong' eng' keriinget 50Ak koyai oriititap maat ko uu ngasitap poldetap maat ne lalei
Ma tiiny maat icheek anan kogoochi icheek ng'wonin anan ko kaguoteno age tugul.
Tyendap yautik
51Ara ki toi tugul eng' kibagenge koguur tyendo, kolaasu ak keberuuri Kamuktaindet:
52I iberuurot ee Kiptaiyat Kamuktaindetap aguiwoogikyok,
Ilasunot ak ko toroorot kosiir kiy tugul koigeny
ak iberuurot kaineng'ung' ne tiliil ak kotoroor
Ilasunot ak ko toroorot kosiir kiy tugul koigeny
53I iberuurot eng' Hekaluut ne po toroornateng'ung' ne tiliil
Ilasunot ak ko toroorot kosiir kiy tugul koigeny
54I iberuurot eng' ng'echeeretap laitornateng'ung'
Ilasunot ak ko toroorot kosiir kiy tugul koigeny
55I iberuurot inyee ne igeere oriit
kong'eetee ng'echeeretap Kerubik
ilasu ak itoroor inee kosiir tuguuk tugul koigeny
56I iberuurot eng' parak kipsengwet
Ilasunot ak ko toroorot koigeny
57Otoroor Kiptaiyat, okweek posyonik tugul che po Kiptaiyat
ilasu ak itoroor inee kosiir tuguuk tugul koigeny
58Malaikaisyegap kiptaiyat, otoroor Kiptaiyat;
olasu ak otoroor inee kosiir tuguuk tugul koigeny
59Kipsengwetisyek tugul, otoroor Kiptaiyat;
olasu ak otoroor inee kosiir tuguuk tugul koigeny
60Okweek peek tugul che mi kipsengwet, otoroor Kiptaiyat;
olasu ak otoroor inee kosiir tuguuk tugul koigeny
61Okweek kimnatoosyek tugul, otoroor Kiptaiyat;
olasu ak otoroor inee kosiir tuguuk tugul koigeny
62Asiista ak arawet, otoroor Kiptaiyat;
olasu ak otoroor inee kosiir tuguuk tugul koigeny
63Kecheigap kipsengwet, otoroor Kiptaiyat;
olasu ak otoroor inee kosiir tuguuk tugul koigeny
64Rop age tugul ak rewo, otoroor Kiptaiyat;
olasu ak otoroor inee kosiir tuguuk tugul koigeny
65Koris age tugul, otoroor Kiptaiyat;
olasu ak otoroor inee kosiir tuguuk tugul koigeny
66Maat ak lalang'yet, otoroor Kiptaiyat;
olasu ak otoroor inee kosiir tuguuk tugul koigeny
67Koitityet ak koris, otoroor Kiptaiyat;
olasu ak otoroor inee kosiir tuguuk tugul koigeny
68Rewoot ak roopta, otoroor Kiptaiyat;
olasu ak otoroor inee kosiir tuguuk tugul koigeny
69Kibingweret ak chepkoset, otoroor Kiptaiyat;
olasu ak otoroor inee kosiir tuguuk tugul koigeny
70Cheburetyet koigap roopta, otoroor Kiptaiyat;
olasu ak otoroor inee kosiir tuguuk tugul koigeny
71Kembousyek ak petuusyek, otoroor Kiptaiyat;
olasu ak otoroor inee kosiir tuguuk tugul koigeny
72Lapkeiyet ak imeenindo, otoroor Kiptaiyat;
olasu ak otoroor inee kosiir tuguuk tugul koigeny
73Ileet ak poolik, otoroor Kiptaiyat;
olasu ak otoroor inee kosiir tuguuk tugul koigeny
74ingotoroor ing'wony Kiptaiyat;
ilasu ak itoroor inee kosiir tuguuk tugul koigeny
75Tuloonok che eech ak che mengech, otoroor Kiptaiyat;
olasu ak otoroor inee kosiir tuguuk tugul koigeny
76Tuguuk tugul che piitos eng' ing'wony, otoroor Kiptaiyat;
olasu ak otoroor inee kosiir tuguuk tugul koigeny
77Kondametuutap peek, otoroor Kiptaiyat;
olasu ak otoroor inee kosiir tuguuk tugul koigeny
78Araraiwek ak ainosyek, otoroor Kiptaiyat;
olasu ak otoroor inee kosiir tuguuk tugul koigeny
79Okweek mengiichigap peek ak tyong'iigap peek, otoroor Kiptaiyat;
olasu ak otoroor inee kosiir tuguuk tugul koigeny
80Okweek toriitigap soet, otoroor Kiptaiyat;
olasu ak otoroor inee kosiir tuguuk tugul koigeny
81Okweek tyog'iik tugul, che po timiin anan ko che kiboei, otoroor Kiptaiyat;
olasu ak otoroor inee kosiir tuguuk tugul koigeny
82Okweek tugul che pegu, otoroor Kiptaiyat;
olasu ak otoroor inee kosiir tuguuk tugul koigeny
83Inyee Israel, otoroor Kiptaiyat;
ilasu ak itoroor inee kosiir tuguuk tugul koigeny
84Tisiigap Kiptaiyat, otoroor Kiptaiyat;
olasu ak otoroor inee kosiir tuguuk tugul koigeny
85Kiboitinigap Kiptaiyat, otoroor Kiptaiyat;
olasu ak otoroor inee kosiir tuguuk tugul koigeny
86Mugulelwek ak saboonwegap che po iman, otoroor Kiptaiyat;
olasu ak otoroor inee kosiir tuguuk tugul koigeny
87Che tiliileen ak koming'initegei eng' mugulel, otoroor Kiptaiyat;
olasu ak otoroor inee kosiir tuguuk tugul koigeny
88Hananiah, azariah, mishael, otoroor Kiptaiyat;
olasu ak otoroor inee kosiir tuguuk tugul koigeny
Amu kigomang'wech kemang'une oi
ak kosarwech kong'eetee kimnateetap meet;
Ki kosarwech kemang'une maat ne liplibeni
ak kosarwech eng' maat.
89Iweekyi koongo kiptaiyat amu myee
Mi rireenennyi koigeny
90Otoroor Kamuktaindetap kamuktaik, okweek tugul che oywei Kiptaiyat
Olasu ak oweekyi koongoi, amu mi rireeneennyi koigeny.
Saruunetap Yahudik
91Ki kwong' anyun Laitoryat Nebukadnezar ak kong'eet kochokyi. Ki ng'alaalji piikyik che po kapkirwok koleenji, “Tos, kama ki wiirchi ma piik somok ko ratotin?” Kowolji anyun `pichooto laitoryat koleenji, “Iman, ee laitoryat.” 92Kowolji `ineendet icheek koleenji, “Ogeero, ageere piik ang'wan che ityagotin, kobendoti eng' ma, ama am kiy; ak kergei itoondap ne po ang'wan ak weeriitap kamuktaik.” 93Koriikyi anyun Nebukadnezar ole kibunei kebendi maata oo ki lalei miising' ak komwa kole, “Shadrak, Meshak ak Abednego, okweek otwogigap Kamuktaindet Ne Toroor Miising', omong'u obwa oli.” Komong' anyun Shadrak, Meshak ak Abednego eng' ma. 94Ak kogeer pounik, kandoik ak kirwoogik, ak piigap kapkirwok che po laitoryat, ko kagoyumgei pichuuto, kole ma peel maat poorwekwak, ama imel maat suumeekwak, amawalogis ngoroikwak, ama ng'uu maat eng' icheek.
Tyendap murenjooto somok
95Kong'alaal anyun Nebukadnezar komwa kole, “Iberurot Kamuktaindetap Shadrak, Meshak ak Abednego, ne kagoyok malaikaiyandennyi ak kosar otwogikyik che koimang'u ineendet. Kogobistoe `icheek ng'olyootap laitoryat, ak kogoito poorwekwak si maot anan koloos kamuktain age tugul kobatee Kamuktaindennywa ineegei. 96Kang'at ng'atuutyet anyun ale kitonatoni piik alak tugul, pororyet age tugul, ak piigap kuutiit age tugul, che mwaei kiy age tugul ne ya agobo Kamuktaindetap Shadrak, Meshak ak Abednego, ak keyai kooriikwak koek kapng'atat; amu ma mi kamuktain ne imuuchi kosor chii ko uu ni. 97Koeet anyun `laitoryat Shadrak, Meshak, ak Abednego, eng' emetap Babilon.
98Kaleenji laitoryat Nebukadnezar pororyosyek ak piik tugul che ng'alaali kuut age tugul eng' olda age tugul ole menyei: Ingotebenok kalyeng'wong'! 99Kagomyeit eng' ane asir kwong'uutichu ak kaborunoichu ki koyai Kamuktaindet ne toroor miising' eng' tainnyu.
100Eecheen kot kwong'uutikyik ak kogoromen miising' kaborunoikyik;
laitornatennyi ko laitornatet ne po koigeny,
ak pounatennyi ko tebyei eng' ibinwek tugul.