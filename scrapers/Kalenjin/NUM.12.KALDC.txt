Koamei ng'etkong' Miriam ak Aron
1Kichaam anyun `Miriam ak `Aron Musa amu kobogoryotap Kush ne ki itun; amu ki itun Chepkusyot. 2Ki le icheek, “Tos ng'alaali Kamuktaindet ne Toroor ak Musa ineegei? Tos ma ng'alaalwech agacheek?” Ak ki kas Kamuktaindet ne Toroor ng'aleechooto. 3Ago ki chii ne tala miising' Musa kosiir piik tugul che ki mi ng'wony.
4Ki leenji `Kamuktaindet ne Toroor eng' yooto Musa, Aron ak Miriam, “Omong'u saang' okweek somogu, obwa emait ne kituiyechin.” Ak ki mong' saang' tugul ko somok. 5Ki choorgei anyun Kamuktaindet ne Toroor eng' toloitap pooldet ak kotonone kurgeetap Emait. Ki kuur Aron ak Miriam ak ki pwa icheek tuwai. 6Ki leenji anyun Kamuktaindet ne Toroor, “Ogas anyun ng'aleekyuk:
Ngo mi maotyot kwenung'wong',
aboorchinigei anee Kamuktaindet ne Toroor eng' ng'ang'utyet,
ang'alaaljini eng' karwotitoet.
7 Ma uu nooto eng' kiboityondennyu Musa;
po iman ineendet eng' koonnyu komugul.
8Ki ng'alaaljindos ak ineendet kimni,
ma eng' kalewenaik;
ak kogeerei ineendet itoondap Kamuktaindet ne Toroor.
Kilya anyun si moiywei
ochaam kiboityondennyu Musa?”
9Ki toi anyun konereech Kamuktaindet ne Toroor agobo icheek, yeityo kwo. 10Ye kingo togosta parak pooldet eng' Emait, ogeero, ki am mogondosaik Miriam, kileelit poortanyi ko uu teluji. Ak ye kingo kusyi kong' Aron, kogeer Miriam kotinyei mogondosaik. 11Ki leenji anyun `Aron Musa, “Ee, kiptaiyandennyu, asaain ale amat iityech yaityet agobo tengekto ne kageyai acheek eng' abusnateet. 12Asaain ale amat koigei ineendet ne kagome, ne neegit konun poortanyi kotom kesich komong' eng' moetap kamet.” 13Ki riirchi anyun `Musa Kamuktaindet ne Toroor koleenji, “Ee, Kamuktaindet ne Toroor asaain ale isoop ineendet.” 14 Ki leenji `Kamuktaindet ne Toroor Musa, “Nda kagang'utyi kwandanyi togeet, ko tos kama komurwon peetuusyek tisap? Ingegerchi ineendet saang'utap nganaseet peetuusyek tisap, ak ye ibata kimut kogeny konyo kaa.” 15Ki kigerchi anyun Miriam saang'utap nganaseet peetuusyek tisap. Ki ma testai piik eng' pandanywa agoi kimut Miriam kogeny konyo kaa.
16Kingo pata nooto koba piik eng' Haserot, ak koba koteech surkwen ne po Paran.