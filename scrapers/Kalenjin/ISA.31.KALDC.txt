Koyometapkei ak Misiri ko puch
1Pwo eng' icheek che choorchingei Misiri kocheeng'ei toreteet, ak kotiegei paraisisyek;
ak komang'u kariisyek, amu chaang',
ak komang'u piik che ketei paraisisyek amu kiimeen kot;
ago ma inyali Ineendet ne Tiliil ne po Israel,
ama cheeng'ei Kamuktaindet ne Toroor!
2Ago utaat ineendet agine ak ibu yaityet, ama walei ng'aleekyik;
ago ng'eetei kogirindoi kootap yaigap yaityet,
ak toretetap icheeget che yaei tengekto.
3Ago piik Misiriik, ak ma Kamuktaindet;
ak panyeek paraisisyekwak, ama kiy.
Ye chuul Kamuktaindet ne Toroor eunnyi,
keriichei ineendet ne toretisyei, ak ibuti ne ketoreti, ak kobutos tuwai.
4Amu mwaei Kamuktaindet ne Toroor kole,
ko uu ye pooriseni ng'etundo ak ng'etundo ne parnotyot, agobo tyondo ne kagobar,
agot ngeguur mestoweek che chaang' koawenji ineendet,
koma arageni eng' waagannywa,
anan koming'injigei polatennywa.
Chorugei ko uu nooto Kamuktaindet ne Toroor ne po lugoosyek
koyai pooryeet eng' tulweetap Zion ak eng' tulweennyi ne ming'in.
5Ko uu ye tirirendos toriitik,
ko uu nooto riibei Kamuktaindet ne Toroor ne po lugoosyek Jerusalem;
riibei ak kosaru, siirtoi kowendi koriibei.
6Oweekyigei ineendet ne ki ongelelji miising', ee lagogap Israel. 7Amu tuun wiirtoi chii age tugul eng' peetuunooto kanamonikyik che po fedha ak kanamonikyik che po thahabu, che kiyaiywok eunekwok koek tengekto.
8“Ibuti anyun Assyrianindet eng' rotwetap chok, ma rotwetap chii;
ak kobar ineendet rotwetap chok, ne ma po piik;
ak komwee rotwetap chok,
ak koek murenikyik otwogik.
9Ak komwei rwandennyi amu kamuiset,
ak kotoptobenso pounikyik amu songolyet ne kageer,”
mwaei Kamuktaindet ne Toroor ne mi maannyi Zion,
ak komi maannyi ne oo Jerusalem.