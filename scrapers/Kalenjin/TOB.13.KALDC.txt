Kogoitoi kongoi Tobit
1Komwa anyun Tobit kole:
“Itororoot Kamuktaindet ne sabei koigeny,
amu tebyei laitornatennyi eng' ibinwek tugul.
2Amu kere kong', ak kobooru rireenet,
imuti koba ng'wony ye mi che ki kobek eng' kebeberwegap ng'wony che looen,
ak komutu komang'une keriinget ne ma tinyei ole poochin,
ak ma mi kiy ne chililee eunekyik.
3Ee lagogap Israel, omwaite ineendet eng' taitap pororyosyek,
amu ki kaiyestachok kwenunnywa.
4 Ki iboorwok ooindonyi agot eng' olooto.
Otoroor ineendet eng' taitap kiy age tugul ne sabei,
amu ineendet ko Kiptaiyandennyo ak ko Kamuktaindennyo;
ineendet ko Kwandanyo ak ko Kamuktaindet koigeny.
5Kerook kong' ineendet agobo yaityeng'wong',
ago iboorwok okweek tugul rireenet kogeny.
Imutwak ineendet omang'une pororyosyek tugul
eng' ole ki kiiyestachok.
6Ngot oweekyigei ineendet eng' mugulelwekwok tugul ak saboonwekwok tugul,
ak oyai ne po iman eng' tainnyi,
ko weekyogei ineendet
ama kounye togeennyi eng' okweek.
7Atoroori anee Kamuktaindet,
ak paibai saboondanyu eng' Laitoryatap kipsengwet.
8Ngo ng'alaal piik agobo toroornatennyi,
ak komwaita agobo ineendet eng' Jerusalem.
9 Ee Jerusalem, nganaseet ne tiliil,
ki kerin kong' amu poisyonigap euneguk,
ago ibooru rireenet kogeny eng' lagogap imanda.
10Omwaite Kiptaiyat, amu myee ineendet,
ak oberuur Laitoryat ne po ibinwek,
ak keteech kogeny eng' inyee emainnyi eng' poiboiyet.
Ingobaibai `ineendet icheek tugul che mi kobooten che luulenik,
ak kocham icheek tugul che mi kobooten che iimatingei,
agoi ibinwek tugul koigeny.
11Iluuchin lapkeiyet ne oo ole poochin ng'wony tugul;
pwonjinin pororyosyek kobunu ole loo,
pwonjinin meng'iik che looen che po kebeberwegap ng'wony agobo kaineng'ung' ne tiliil,
koibune eunekwak konunoik agobo Laitoryatap kipsengwet.
Koonu poiboiyetap kalasunet eng' inyee ibinda agoi ibinda,
ak tebyei koigeny kainetap nganaseet ne lewenot.
12Chubootin tugul che ng'alaali ng'olyoo ne ya agobo inyee;
chubootin tugul che iterteerin
ak koluuli inatusyeguk,
tugul che iluuli irimosyeguk
ak konde maat koorikwok.
Ago iberuurotin koigeny icheek tugul che iywein.
13Uui anyun ak ibaibaitune lagogap che po iman,
amu tuun ki tuitos kibegenge
ak kolas Kiptaiyatap ibinwek che pwanei.
14Poiboen icheek che chamin,
ak poiboen icheek che poiboenjin poroteng'ung'.
Poiboen kora piik tugul che riirtos kobooten
agobo usiisyosyeguk;
amu tuun poiboi icheek kobooten
ak kobaoryan tugul agobo toroornateng'ung' koigeny.
15Itoroori saboondanyu Kiptaiyat, Laitoryat ne oo!
16Amu tuun kiteeche Jerusalem koek koonyi kobunji ibinwek tugul.
Tuun abaibaitu ne tya ye tuun piit ne kasap eng' che ki ng'et che po ooreet,
kogeer toroornateng'ung' ak komwaita Laitoryatap kipsengwet.
Tuun kiteegee kurgotigap Jerusalem koik che kiguure sappire ak emerald,
ak keteegee inatusyek koik che po kamanuut.
Tuun kiteegee `thahabu teeksosyek che kooen che po Jerusalem,
ak keteegee `thahabu che karaaran irimosyek che torooreen ng'wony.
Tuun kichiiti komyee ortinwek che mengech che po Jerusalem
kobooto berulo, koita ne piriir mindeiywo ak koigap Ophir.
17Tuun tyendos kurgotigap Jerusalem tyenwogigap poiboiyet,
ak kowaakyo koorikyik tugul kole, ‘Halleluyah!
Iberuurot Kamuktaindetap Israel!’
Ilasu kainet ne tiliil icheek che iberuurotin koigeny ak koigeny.”