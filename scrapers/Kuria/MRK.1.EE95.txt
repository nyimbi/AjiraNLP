Ogoteebeerria koYöhana omoBaatiisi
(Mt 3:1-12; Rk 3:1-18; Yöh 1:19-28)
1Ganö ngö aMang'ana Amaiiya igoro yaYeeso Kresto, oMööna weNöökoe. 2Ngaataangere këëbore oMonaabi Isaaya wanyöörre aandeka araboora iga:
“Nöökoe akaboora iga, ‘Nendatome omoteebeerria
waanë agotaangatë
gokogoseemiria enchera.’
3Omoonto nkorangiriaare kuibara
‘Taseemia enchera yoMonënë;
mumuruungihiri ichinchera ahëtë!’ ”
4Yöhana omoBaatiisi naarichökëëye kuibara, arabaatiisa wiiki arateebeerria iga, “Tatiga amaraga gaiinyu haruë mobaatiisoe, na eNöökoe narabaaberë amaraga gaiinyu.” 5Abaanto abaaru kurua korong'ööngö robuYahuti na kurua kumugi goYerusareemu mbaagereeye Yöhana, bagatobora amaraga gaabö nawë akababaatiisa komöörö goYörötaani. 6Yöhana wanyöörre aibisiri engebo enö wanyöörre yaarokoa na ubuchööki buengameera, na nkanyööra aiböhere kobokëëndë urukini ruiriiho, na ibiaakorea biaaë mbiaareenge ichingige na obooke. 7Naateeberreeyi aragaamba iga, “Omoonto nguchaare nyuma yaanë onö ankerre, kuunya tinisaiine iga nkaihiinya gotachora ibigachirio bibiraato biaaë hai. 8Nkobabaatiisande komaanche, siböönö wë narababaatiisë na uMuiika oMohoreeru.”
Ebaatiiso yaYeeso na ogosaachoa kööë
(Mt 3:13--4:11; Rk 3:21-22; 4:1-13)
9Haakurua nehö Yeeso aachere kurua Nasareeti korong'ööngö roGariraaya, na akabaatiisoa na Yöhana komöörö goYörötaani. 10Nkaaga wanyöörre Yeeso ararua komaanche, akamaaha kuriooba igoro haigokere na uMuiika gonö goonga inguuti goraika igoro yaaë. 11Engaamba ekarua kuriooba eraboora iga, “Uwë noMööna waanë ore omohaanchoa, onö ngotëgëribua nawë.” 12Höhayo iigö uMuiika gokamuhira kuibara, 13akabëëra hö ichinsiko merööngö enai, arasaachoa na iRisaambo, areenge hamui na ichitiinyi chaibara, siböönö abamaraika mbaareenge hö baramuirigania.
Yeeso araberekera abatëgi bichiinsui banai
(Mt 4:12-22; Rk 4:14-15; 5:1-11)
14Hanö Yöhana aaisere koböhöa, Yeeso naageeye Gariraaya, agateebeerria aMang'ana Amaiiya kurua koNöökoe araboora iga, 15“Enkaaga yaakunere, na oBogaambi bueNöökoe bööbaaye haang'i! Motatiga amaraga gaiinyu mukumi aMang'ana Amaiiya!” 16Hanö wanyöörre Yeeso arahëta mbareka kunyaancha yaGariraaya, akamaaha abatëgi bichiinsui babere, nabö mbaareenge Simooni hamui na mura omööbö woonde iga Andërëa, baratëga ichiinsui na uruëërö. 17Yeeso akabateebia iga, “Mundue nyuma, nauni nendabaköre abatëgi babaanto.” 18Höhayo iigö bagatiga ichinyërö chaabö bakamurua nyuma. 19Hanö aaruure hayo akuya mbërë hakë, akamaaha Yaköbö na Yöhana, abamura baSebetaayo baareenge koböötö baraseemia ichinyërö chaabö. 20Höhayo iigö akababerekera; bagatiga isa waabö koböötö hamui na abaköri bemeremö bakamurua nyuma.
Omoonto onö aareenge na ikihui
(Rk 4:31-37)
21Yeeso hamui na abeega baaë bakahika kumugi goKaberenaumu, haakurua kurusiko rueSabaato Yeeso akaya guSinagoogi agataanga kuiigia. 22Abaanto banö baamuiguure araiigia mbaarogoorre bokong'u, kugira wë taareenge kuiigia kiabaiigia baMaragö hai, naaiigiri na ogotora. 23Höhayo iigö omoonto onö wanyöörre ana ikihui agaacha guSinagoogi, 24agachana aragaamba iga, “Nke kana ugutuna, Yeeso omoNasareeti? Nuchere gotööta kana? Nkanya nenkomanyere nuuwë omoteebeerria oMohoreeru weNöökoe!” 25Yeeso akang'öönëra ikihui keera aragaamba iga, “Takira, richöka kurua komoonto onö!” 26Ikihui keera gekababora ore moonto, gekang'ööna bokong'u, gekarichöka kurua harewë. 27Abaanto böönsoe bakarogoora bokong'u bakaya barabuurania iga, “Kenö nke? Gose namaiigio amahea? Omoonto onö naana ogotora gokong'öönëra ibihui, nabiö biramuigueera!” 28Koboongo iigö amang'ana gaYeeso gakaroonda hare höönsoe korong'ööngo roGariraaya.
Yeeso arahueenia abaanto abaaru
(Mt 8:14-17; Rk 4:38-41)
29Haakurua bakarua guSinagoogi, bakaroongeha kuya waabö Simooni na Andërëa, mbaagëënaine na baabo Yaköbö na Yöhana. 30Nyakubiaara Simooni nkanyööra aröörre irikëng'ëënti mborre are, na Yeeso niigö aasöhere iigö, bakamoteebia amang'ana gaaë. 31Akaya harewë, akamogööta okobökö, akamutuurria kobooka. Irikëng'ëënti regasira, sooki agataanga kobairigania. 32Hanö gööbaaye omogörööba iriooba resekeeye, abaanto mbaarëntëëye Yeeso abarooyi böönsoe na banö baare na ibihui. 33Abaanto böönsoe abumugi goyo mbaasaangere kogesaku isiko. 34Yeeso naahueeniri abaaru banö baare na amarooyi hagarehagare wiiki akarugia ibihui ibiaaru kurua kobaanto. Taatigere ibihui bisumaache hai, gikugira mbiaamomanyere iga newë ng'ui.
Yeeso arateebeerria Gariraaya
(Rk 4:42-44)
35Inkio yahö, hakereenge hamuaarumuaaru, Yeeso akabooka akarichöka. Akaya kumugi kebara eera hare baanto bataare, agasabera hö. 36Siböönö Simooni hamui na bare baare nabö mbaageeye komorööndia. 37Na hanö baamunyöörre, bakamoteebia iga, “Abaanto böönsoe nuuwë bakurigia.” 38Siböönö Yeeso akahuunchukia iga, “Kuhika togëëndë guchiimbëri chiinde; nchiruundiri nachiö chöönsoe, kugira eyo niyo yaagirre ngaacha.” 39Kohayo naagëëndere Gariraaya yöönsoe, arateebeerria guchiSinagoogi chaabö na kurugia ibihui.
Yeeso arahueenia omogëëngë
(Mt 8:1-4; Rk 5:12-16)
40Omoonto woonde onö wanyöörre aroora amagëëngë, agaacha hare Yeeso agatëma haanse ibiru, akamosasaama aragaamba iga, “Hanö orahaanche, noratore gonsaabuura.” 41Yeeso akamööbera, akaraambeka okobökö kööë, akamuturubania aragaamba iga, “Nehaanchere, tahueena” 42Höhayo iigö gare magëëngë gaara gagasira, omoonto oora akahueena. 43Yeeso akamoteebia iga agëëndë ka höhayo iigö, na wiiki akamokaania bokong'u, 44akamoteebia iga, “Otagaacha goteebia moonto hai. Siböönö oroongehë kuya kumunchaama weNöökoe akomaahë; sooki uruusi ikiruusio kiegesabuuro këëbore Mosa aagaambere gokoorokia abaanto iga uhueeniibui.” 45Siböönö ore moonto oora akaya agataanga koragaanka amang'ana gayo, nagö gakaroonda hare höönsoe, kohayo Yeeso taatorre gosöha kumugi gore göönsoe borabu hai, etare iga naabaaye kebara hare baanto bataare. Ninyööra niigö abaanto mbaamogereeye kurua guchintahana chöönsoe.