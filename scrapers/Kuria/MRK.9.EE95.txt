1Akagëëndërria gusumaacha araboora iga, “Obohëënë, nkobateebiande iga, abaanto baande mbahanö banö bataakue roonde bataramaaha oBogaambi bueNöökoe boraacha na ubuhiku.”
Yeeso aihoonchooye egesosa
(Mt 17:1-13; Rk 9:28-36)
2Hanö ichinsiko isaansaba chaisere kohëta, Yeeso akaimikia Bëëtërö, Yaköbö na Yöhana abinyënë akabataangata kuya kunguku entaambe, akaihoonchora egesosa mbërë yaabö, 3ichingebo chiaaë chikaraba iga chai, chikaya chirabarrukia ekerëëngërë kenö omoonto ore wöönsoe atagaatora kuhura ichiaaë chirabë gëëchiö gokebara kenö. 4Abeega baara bagatookera Eriiya na Mosa barasumaacha na Yeeso. 5Bëëtërö agateebia Yeeso iga, “Muiigia, mbuuya kimui iga tohanö! Tiga tobakoomberë amagutu atato hanö, irimui erëëö, irimui ereMosa, na ereende ereEriiya.” 6Wë hamui na abaande baara, wanyöörre bööböhere bokong'u, kuunya taamanyere kenö aare gusumaacha hai.
7Irisaaro regaacha rekabakuundikiria na ikiiriiri këëriö, na engaamba ekarua guisaaro moora eragaamba iga, “Onö noMööna waanë omohaanchoa, momotëgëërrë.” 8Hanö haakurua baakuya komaaha, bagatookera baraanga komaaha moonto ore wöönsoe, getatiga Yeeso bëënë.
9Hanö wanyöörre barasekera kurua kunguku, Yeeso akabakoromerra araboora iga, “Motagaacha goteebia omoonto ore wöönsoe gare morooche hai, kuhika hanö ndinyööra oMööna woMoonto ariookere kurua kobaku.” 10Bakagööta eng'ana eera këhaara baateebiibui, siböönö bö bakagëënda barabuurania abiëënë iga, “Kana, ‘ukuriooka kurua kobaku,’ esesoro yakö nke.” 11Bakabuuria Yeeso iga, “Kugira ke abaiigia baMaragö bakogaamba iga kuhika neEriiya araachë taang'ana?” 12Akabahuunchukiria iga, “Obohëënë, Eriiya newë aguucha mbërë goköra amang'ana göönsoe, siböönö, kugira ke, amaandekö gakogaamba iga oMööna woMoonto narairiiribue bokong'u na kööngöa? 13Siböönö ndabateebia iga, Eriiya aisa guucha karai, na abaanto bakamokörra mona baatunere, këëbore amaandekö gakogaamba igoro yaaë.”
Yeeso arahueenia umuriisia onö aareenge na ikihui
(Mt 17:14-21; Rk 9:37-43a)
14Hanö baageeye kobeega baande baara, bakamaaha umuiiro abainaarre hamui na abaiigia baMaragö abamui, barakörrana ichinkaani. 15Höhayo iigö hanö abaanto baarooche Yeeso, mbaarogoorre bokong'u, bagakenya kuya harewë, bakamokeeria. 16Yeeso akabuuria abeega baaë iga, “Nke kana mögakörraine ichinkaani nabö?” 17Umui kobaanto moora akamuhuunchukiria iga, “Muiigia, nkorëntëëye omööna waanë, naana ikihui kenö gekomokaania gusumaacha. 18Na hanö kemobabora, nkomotëmakere haanse arua irrëëmbu kumunyua na gokarraatia amaiinö, haakurua aköng'a iga kai omobere göönsoe; naabuuria abeega baaö barugi ikihui kenö, nabö baanga gotora.” 19Yeeso akabahuunchukiria iga, “Baiinyu rrikora renö retaana bukumia! Niiga nikarë na baiinyu kuhika roohai? Na hang'ana hai ndagumiirri na baiinyu? Tamondëëtëra hanö!” 20Bakamorëënta hare Yeeso. Hanö ikihui keera këërooche Yeeso, höhayo iigö gekamobabora, akagoa haanse, akaigaaragaara, na kurua irrëëmbu kumunyua. 21Yeeso akabuuria isa waabö omööna oora iga, “Bonö, nkurua nkaaga ke bömogöötere?” Akamoteebia iga, “Nkurua kobööna bööë. 22Hare kaaru nkomorëkërakere komörrö, na komaanche iga kimuiitë. Si hanö oranyööre uwë nootora goköra ere yöönsoe, tatööbera, ututuurri!” 23Yeeso akamoteebia iga, “Oboorre iga, Hanö ogaatora! Ere yöönsoe neraatore koba, ko ore wöönsoe ana ubukumia.” 24Höhayo iigö, isa waabö omööna oora agakuura bokong'u araboora iga, “Nkumiri nsoheeyoe, tantuurria nkumi!”
25Hanö Yeeso aarooche abaanto baaruhere bokong'u guucha harewë, akang'öönëra ikihui ikinyaanku keera, akageteebia iga “Kere kihui kiubukiro na ubumuumu, ndagoteebia iga urichökë kurua harewë, na otagaacha komoreengera roonde.” 26Ikihui keera kegachana, gekamobabora na kumuguiisia, gekarichöka. Akagereka, agaköng'a iga kai, abaanto abaaru bakagaamba iga, “Akuure.” 27Siböönö Yeeso akamogööta okobökö akamogörrökia, akabooka, akaimeerra.
28Hanö Yeeso aageeye ka, abeega baaë bakamubuuria hagare iga, “Igaanke baiito totaatorre kurichökia ikihui keera?” 29Akabateebia iga, “Ikihui gëëkenö, tigikurichökibua boseri iigö hai, etare iga nkomasabi.”
Wiiki Yeeso araraga uruku rööë
(Mt 17:22-23; Rk 9:43b-45)
30Yeeso hamui na abeega baaë bakarua haara, gokohëtëra Gariraaya, na Yeeso taatunere iga omoonto ore wöönsoe amanyë hai, 31kugira naare kuiigia abeega baaë arabateebia iga: “Omööna woMoonto narahaanoe komabökö gabaanto banö barimuiita, ninyööra naiitoa, narariooke nyuma yichinsiko isato.” 32Nabö, teboongooye eng'ana ere aare kobateebia hai, na wiikimbë bakööböha kumubuuria.
Ning'ui areenge omonënë gokera abaande
(Mt 18:1-5; Rk 9:46-48)
33Hanö baahikere Kaberenaumu, böönö baareenge nyuumba, akababuuria iga, “Nke mögakörraine ichinkaani gonchera?” 34Bagakira iga kiri, kugira gonchera mbaare kohaamana abiëënë iga ning'ui areenge omonënë gatai yaabö. 35Yeeso agaikara haanse, akaberekera abeega ikumi na babere baara, akabateebia iga, “Ore wöönsoe onö agutuna koba owambërë, kuhika abë owanyuma na wiiki abë omokörri waböönsoe.” 36Akaimukia omööna, akamuimiirria gatai yaabö, sooki akamuimukia komabökö gaaë akabateebia iga, 37“Ore wöönsoe onö arairigani omööna umui këonö, kuriina rëënë, oyo nuuni airigaiini; na ore wöönsoe anyirigaiini, tuuni nkunyööra airigaiini hai, numuuntumi nkunyööra airigaiini.”
Onö ataagotorea ibisogoro oyo noweiito
(Rk 9:49-50)
38Yöhana akamoteebia iga, “Muiigia, torooche omoonto woonde ararugia ibihui kuriina rëëö, na baiito ntomokaaniri iga atigë kugira tuumui weiito hai.” 39Yeeso akagaamba iga, “Mööngë komokaania, kugira taahö ore wöönsoe, onö agoköra irikönö kuriina rëënë na wiiki sooki agëëndë araandea ibisogoro hai. 40Kugira onö ataagotorea ibisogoro, noweiito. 41Ore wöönsoe akobaha amaanche gakunyua gikugira moreenge abaanto baKresto, oyo taremöcha kunyööra ekehaanö këëë hai.”
Ogosaachoa goköra iriraga
(Mt 18:6-9; Rk 17:1-2)
42“Ore wöönsoe onö, araagire umui wabaana abakë banö baankumia aköre iriraga, mbuuya hanö akaaböhëëyoe orogena ururitö kuigöti, sooki arëkëroe kuya kunyaancha. 43Hanö oranyööre okobökö kööö nkö koraagire oköre iriraga, ogokëëngë! Mbuuya osöhë kobohoru ona okobökö kumui, gokera kuya na amabökö göönsoe komörrö gonö gotaakurima roonde. [ 44More ichinyëëndë chitarikua roonde na omörrö tiguririma roonde hai.] 45Hanö oranyööre okogoro kööö nkö koraagire oköre iriraga, okobotore! Mbuuya osöhe kobohoru ona okogoro kumui gokera kuya komörrö ona amagoro göönsoe. [ 46More ichinyëëndë chitarikua roonde na omörrö tigukurima roonde hai.] 47Hanö oranyööre iriisö rëëö ndiö reraagire oköre iriraga, uriruusi! Mbuuya osöhë koBogaambi bueNöökoe getong'ö, gokera koba na amaiisö göönsoe na uyi komörrö. 48More ichinyëëndë chinö chikobarea chitarikua roonde, na omörrö gonö gokobasaamba tiguririma roonde hai. 49Omörrö ngö goreroonga abaanto këhaara omoonyo gogoköra ibiaakorea. 50Omoonyo numuuya; siböönö hanö gochiinchiba, niyeke oragoköre gosambaaroke wiiki? Mobë na omoonyo moonse yeiinyu, na momënyë morëëmbë abiëënë kubiëënë.”