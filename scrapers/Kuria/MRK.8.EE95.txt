Yeeso araraagiria abaanto ibikoe binai
(Mt 15:32-39)
1Guchinsiko chiyo bëënë umuiranio goonde omonënë ngöösikaini hamui, nabö tebaare na egeento gëëkorea hai, kohayo Yeeso akaberekera abeega baaë akabateebia iga, 2“Ndocheeye abaanto banö amaabe kugira tööbaaye nabö ichinsiko isato na tebaana egeento gëëkorea hai. 3Hanö ndabateebi iga bayi ka batareeye geento, mbaseengera gonchera, na abamui harai baruure.”
4Abeega baaë bakamubuuria iga, “Nehai omoonto araaruusi ibiaakorea kuibara monö binö araigutiri abaanto banö böönsoe?” 5Yeeso akababuuria iga, “Emegaatë nereenga moonagio?” Nabö bakamuhuunchukiria iga, “Muhuungate.”
6Agateebia abaanto baikare haanse. Haakurua akaimukia emegaatë muhuungate geera, akagoonga eNöökoe, akagebotora, akahëërria abeega baaë bagehaanë kobaanto; nabö bakagehaana. 7Nabö mbaare na ibisui bikë iigö. Yeeso akabiitabiria, agateebia abeega baaë iga babihaanë nabiö biöönsoe kobaanto. 8Abaanto bakarea bakaigota. Bakairia amatigio, gagaichora ibitöönga muhuungate. 9Nabö mbaareenge abaanto ibikoe binai. 10Hanö aasookiri kobakeererria, höhayo iigö agasöha koböötö hamui na abeega baaë, bakaya entahana yaTarimanuuta.
AbaBarisaayo bö nekemanyiirrio bagutuna
(Mt 16:1-4)
11AbaBarisaayo bagaacha korea nawë ichinkaani, gukumuiigua bakamoteebia iga aköre ekemanyiirrio gekurua kuriooba bamaahë. 12Yeeso akabaabayera komööyö gööë akagaamba iga, “Kugira ke irikora renö rigutuna ekemanyiirrio? Kobohëënë mbë ndabateebia iga, tekemanyiirrio keraaköroe guikora renö hai.” 13Sooki akabatiga, agasöha koböötö, akaamboka kuya ihuumbu.
Iriöögö riemegaatë riabaBarisaayo na ereHeerooti
(Mt 16:5-12)
14Nkanyööra abeega baaë, beebere guucha na emegaatë genö giisere, omogaatë ngumui bëënë koböötö moora. 15Akabakaania arabateebia iga, “Muiraarerre na iriöögö riemegaatë riabaBarisaayo na ereHeerooti.” 16Bagataanga gokerana abiëënë kubiëënë iga, “Nkogaambaare iigö kohaara totaana emegaatë.” 17Yeeso akamanya ganö baare gokeranera, akababuuria iga, “Kugira ke kana mugusumaacha iga temoona emegaatë hai? Kana temomanyere gose mokoongora hai? Iyeke, imiööyö geiinyu nimiritö? 18Moona amaiisö, si temokomaaha hai? Moona amatui, si timukuiigua hai? Na temokaheetoka hai? 19Hanö naabotooye emegaatë etaano geera kobaanto ibikoe bitaanö ibitöönga mbireenga möichuuyi komatigio gaara möiirri?” Bakamoteebia iga, “Ikumi na bibere.” 20“Hanö hö naabotooye emegaatë muhuungate geera kobaanto ibikoe binai, ibitöönga mbireenga möichuuyi komatigio gaara möiirri?” Bakamuhuunchukiria iga, “Muhuungate.” 21Akabateebia iga, “Hayo höönsoe temokoongora geento hai?”
Yeeso arahueenia umuhukuru Betisaita
22Bakahika Betisaita, hare abaanto baande baarëëntere umuhukuru hare Yeeso, bakamogëya iga amuturubani. 23Yeeso akagöötërra umuhukuru oora okobökö, akamoraahuuna kuya kebara kumuruusia korobëri royo, hanö asookiri kumutueera amatai komaiisö gaaë, akamotoorra amabökö, akamubuuria iga, “Oramaaha geento?” 24Omoonto oora akaramukia akagaamba iga, “Ndamaaha abaanto, si baanga emete geragëënda-gëënda.” 25Yeeso agatoora amabökö gaaë komaiisö gomoonto oora wiiki. Böönö akaramukia kimui, akaba omohoru, akamaaha ibiinto biöönsoe buuya. 26Yeeso akamoteebia iga, “Gëënda weiinyu ka, si uriihë kuya korobëri rore röönsoe.”
Bëëtërö aratobora Yeeso
(Mt 16:13-20; Rk 9:18-21)
27Yeeso na abeega baaë bakaya guchiimbëri chaGaisaaria Biribi. Hanö wanyöörre bagoonchera baraya, akababuuria iga, “Abaanto nkoboorabare iga nuuni ng'ui?” 28Bakamuhuunchukiria iga, “Abaanto nkoboorabare iga nuuwë Yöhana omoBaatiisi, abaande baragaamba iga nuuwë Eriiya, na abaande iga, nuumui wabanaabi ore.” 29Sooki akababuuria iga, “Niyeke baiinyu bö mokoboora iga, Uni nuUni ng'ui?” Bëëtërö akamuhuunchukiria iga, “Nuuwë Masiihi.” 30Sooki Yeeso akabakaania bokong'u araboora iga, “Muriihë motagaacha gotara amang'ana gaanë komoonto ore wöönsoe.”
Yeeso araraga inyaanyi na uguiitoa kööë
(Mt 16:21-28; Rk 9:22-27)
31Nehö Yeeso aataangere kuiigia abeega baaë araboora iga, “OMööna woMoonto kuhika airiirë bokong'u na kööngöa na abagaaka hamui na abataangati babanchaama bieNöökoe, na abaiigia baMaragö. Naraiitoe, na nyuma yichinsiko isato ariookë.” 32Nawë naabateebiri eng'ana eyo borabu. Kohayo Bëëtërö akamööhukiria kuya mbareka agataanga komokaania. 33Siböönö Yeeso akaihoonchora, akamaaha abeega baaë, akang'öönëra Bëëtërö na akamoteebia iga, “Tandueera hö rRisaambo! Amaitëgëërrö gaaö tageNöökoe hai, nagabaanto!”
34Haakurua akaberekera umuiiro wöönsoe hamui na abeega baaë, akabateebia iga, “Ore wöönsoe onö oranyööre aratuna abë umueega waanë kuhika aiyebë, aimuki omosaraba gööë, andue nyuma. 35Kugira ore wöönsoe onö aratunë gutuuria obohoru bööë, narabotabutë; siböönö, ore wöönsoe onö aratabutë obohoru bööë gikugira yaanë hamui na aMang'ana Amaiiya, oyo narabutuuri. 36Kugira, mbueera ke boohö hanö omoonto araibaambe ekebara kenö giöönsoe, si atabutë obohoru bööë? 37Omoonto nke akaaruusia kuibaga riobohoru bööë? 38Kugira ore wöönsoe onö aramaahere ichinsöni hamui na amaiigio gaanë guikora irinyaanku renö retatoondoreeyoe na eNöökoe, oMööna woMoonto nawë naremomaahera ichinsöni hanö ariicha kubuhiku boIsa waabö hamui na abamaraika abahoreeru.”