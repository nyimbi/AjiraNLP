Sitebano arasumaacha gunchaama yabaYahuti
1UMunchaama uMuhikere weNöökoe akabuuria sitebano iga, “Amang'ana gayo niigö gare?”
2Sitebano akahuunchukia iga, “Bamura bamoiito na baTaata, Motantëgëërra! Mbërë guuka weiito Abrahamu ataraaya komënya Haarani, eNöökoe wubuhiku naamoocheeye nkaaga wanyöörre areenge Mesöbötaamia. 3Akamoteebia iga, ‘Karua kobaanto baaö na gokebara keiinyu, uyi gokebara kenö ndaakooroki.’ 4Na kohayo, naaruure gokebara geKaritayo, akaya komënya gokebara keHaraani. Hanö isa waabö Abrahamu aakuure, Nöökoe naamong'aanyiri guucha gokebara kenö rëërö momënyere. 5Nöökoe taahaaye Abrahamu ninyööra niribaara rere riöönsoe reirema iga rebë erëëë hai, ninyööra niribaara ikë iigö hai. Siböönö eNöökoe naamoragaine iga nareremoha, okorri iga riichë koba erëëë na uruiboro rööë. Abrahamu taareenge na mööna nkaaga Nöökoe aamoragaine hai. 6Ganö ngö eNöökoe aamoteebiri: ‘Uruiboro rööö ndoremënya gokebara kenö getare ekëëbö hare bariya barahaamirribua goköra emeremö genö batakohaaboa geento, na mbaririiribua bobeebe komëëka amagana anai. 7Siböönö nendekëëngëra ikiina ekebara keyo urinyööra kerabaköria emeremö, haakurua mbarirua gokebara keyo, baachë gonsëëngëra hanö.’ 8Haakurua Nöökoe agateebia Abrahamu iga aköre inyaangi yesaaro ebë ekemanyiirrio kiendagano. Kohayo Abrahamu agasaara omööna waaë woonde iga Isaka, nkaaga wanyöörre asookiri umukuubio gumui. Isaka newë aareenge isa waabö Yaköbö na Yaköbö newë aareenge isa waabö abamura ikumi na babere, mbö bareenge baaguuka baiito abakoraano.
9“Baaguuka bayo, mbaakörëëye mura omööbö woonde iga Yoosebu irihari, bakamuguria kuya Miisiri ayi goköribua hö emeremö. Siböönömbë eNöökoe naareenge hamui nawë 10akamutuuria kurua kunyaanyi yaaë yöönsoe. Hanö Yoosebu aageeye mbërë yaBaraao omogaambi waMiisiri, Nöökoe naamohaaye etëgërio na obong'aiini. Baraao naakörre Yoosebu koba omobaahi gukiaaro giöönsoe na waaë yöönsoe. 11Haakurua inchara egaacha goonse yöönsoe yaMiisiri na gokebara geKanaani, enö yaareëntere inyaanyi enënë. Baaguuka baiito bakabora egëëkorea, 12Hanö Yaköbö aaiguure iga ibiaakorea bigaatooka Miisiri, agatoma abamura baaë, mbö baaguuka baiito kuya hö, ndö rööreenge orombërë. 13Hanö baageeye hö orokabere Yoosebu naaitobooye hare bamura bamööbö, na Baraao omogaambi waMiisiri akamanya eka yaabö Yoosebu. 14Yoosebu akahira umunyua hare Yaköbö isa waabö, aramoteebia iga bang'aanyë böönsoe kuya Miisiri, nabö mbaareenge abaanto merööngö muhuungate na bataano. 15Sooki Yaköbö akang'aanya kuya Miisiri, nehö böönsoe baakuereeye. 16Ibirömbaine biaabö mbiaahirroe Sekeemu, nehö biatabutiroe kuundua ere wanyöörre Abrahamu aagora kurua koBahamoori ichiimbiria akang'isa.
17“Hanö enkaaga yendagano enö Nöökoe wanyöörre aaragana Abrahamu yaabaaye haang'i, abaanto baiito wanyöörre baiborana baaruuha bokong'u Miisiri. 18Haakurua omogaambi woonde onö ataamanyere Yoosebu, agataanga kobaaha Miisiri. 19Agakörra abaanto baiito obokaragachia, akabaha inyaanyi, arabahaamirria gotabuta abaana baabö kebara korri bakue. 20Enkaaga eyo niyo Mosa aaibooyoe, naareenge omööna umuuya bokong'u. Akarërroa ka kumieeri etato, 21na hanö aarichökiibui, umuiseke waBaraao akamuruguta akamukiinia kiomööna waaë. 22Naaigiibui obong'aiini böönsoe buabaMiisiri akaba omoonto umukumahë komang'ana na amaköra.
23“Hanö Mosa aahikere emëëka merööngö enai, naageeye komaaha abaIsraeri baabö. 24Akanyööra umuMiisiri woonde aranaaha umuIsraeri waabö, akaya gutuurria umuIsraeri waabö, akanöönta umuMiisiri oora akamuiita. 25(Agakanya iga abaanto baabö mbaroongore iga Nöökoe naramotome ayi kobabohoria, siböönö bakaanga koongora.) 26Urusiko rokabere akamaaha abaIsraeri babere baraiitana, akaya kobaahokania. Akagaamba iga, ‘Bamorai motaiigua kana kugira ke muguiitana abaIsraeri abiëënë kubiëënë?’ 27Siböönö oora aareenge konaaha owoonde, akahunia Mosa. Akamubuuria iga, ‘Ning'ui aagotoora iga otobaahë na obë omoKëëngi wibiina gatai yeiito?’ 28‘Ngutunaore iga unyitë kiumuMiisiri oora ichö waiitere?’ 29Hanö Mosa aaiguure iigö, naang'ösere kurua Miisiri akaya komënya Mitiaani. Nehö aaiboreeye abaana babere abegesaacha.
30“Hanö gëëhëtere emëëka merööngö enai, omomaraika agaachera Mosa komörrö goraibaancha kogesarra kuibara haang'i na inguku yaSinai. 31Mosa naahanere koganö aarooche, agasugatera kuya haang'i na egesarra keera korri iga amaahë buuya. Siböönö akaiigua engaamba yoMonënë eragaamba iga: 32‘Nuuni Nöökoe wabaaguuka baiinyu, Nöökoe waAbrahamu na Isaka na Yaköbö.’ Mosa akagöötoa na irihiku akagaankana, akööböha komaaha hö. 33OMonënë akamoteebia iga, ‘Taruusia ibiraato biaaö, kugira ahase hanö wimereeye nahahoreeru. 34Naarooche inyaanyi enënë enö abaanto baanë baanayo Miisiri. Naaiguure ikuurate yaabö, naasekeeye guucha haanse iga mbatuuri. Taacha böönö; ngotomë kuya Miisiri.’
35“Mosa noonö aangeroe na abaIsraeri. Bakamoboorra iga, ‘Ning'ui aagotoora iga otobaahë wiiki obë omokëëngi wibiina gatai yeiito weiito?’ Newë Nöökoe aatomere iga abë omobaahi na umutuuria waabö, aratuurribua na omomaraika oora aamocheeye kogesarra keera këëreenge kuibaancha omörrö. 36Newë aaruusiri abaanto Miisiri, agaköra ibirogoorö na ibimanyiirrio Miisiri na kunyaancha emberretu, na kuibara komëëka merööngö enai. 37Mosa oyo newë aabooreeye abaIsraeri iga, ‘Nöökoe narebaahorra omonaabi, këhanö aanyaahoye, nawë narirueera kobaanto baiinyu!’ 38Newë oora bëënë aareenge hamui na abaIsraeri, nkaaga wanyöörre bairaiine kuibara; Nehö aareenge hamui na baaguuka baiito hamui na omomaraika oora aamusumaacheeye kunguku yaSinai, akahaaboa amang'ana gieNöökoe agobohoru atorëëntërë.
39“Siböönö baaguuka baiito tebaamuiguereeye hai; mbaamööngere bagatuna iga hanö bakariinga kuya Miisiri. 40Kohayo bagateebia Haaruni iga, ‘Tatokörra ibinöököë binö biratotaangate. Kugira tetomanyere ganö gaanyööra Mosa oyo aaturuusiri Miisiri hai.’ 41Nehö böönö baakörre egesëëngërö gituubö yegaiini, sooki bagakimuëënsëra, na goköra inyaangi yegeento kere baakörre na amabökö gaabö abiëënë. 42Siböönö Nöökoe naabasunchiiyi omogööngö akabatiga iga basëëngërë ichinyunyuunyi chakuriooba, këëbore këëndekeroe kogetabo kiabanaabi iga:
‘Bare baIsraeri! Tiiga nuuni
möögögëëye moramuëënsëra ichitugö
komëëka merööngö enai hai.
43Nobosa buenöökoe Möörëki möimukiri,
na ituubö yinyunyuunyi yenöökoe weiinyu Rebani;
mbiaareenge ibisëëngërö binö möökörre
iga muyi morasëëngëra.
Kohayo nendabaköre muimukibue muhirue kurua hanö
muyi Baaberi guchiinguru.’
44“Baaguuka baiito mbaareenge na Iriheema renö rëëreenge na ubuhika bueNöökoe kuibara. Ndëëkörroe këëbore eNöökoe wanyöörre ateebiri Mosa iga areköre, këhaara wanyöörre orokiibui. 45Haakurua, baaguuka baiito banö baategeeyoe irigutu reyo na baisa waabö mbaageeye nario nkaaga baareenge hamui na Yoosua bakaya bakaimukia ekebara gichiHamate chinö Nöökoe aarugiri. Irigutu reyo ndëëbaaye hö kuhika gonkaaga yaTauti. 46Tauti naatëgëëyi eNöökoe kuunya agateebia eNöökoe iga aitabirri amohagaachere ahase hakomënya, onö areenge Nöökoe waYaköbö. 47Siböönö Soromooni, newë aahagaacheeye Nöökoe inyuumba.
48“Siböönö Nöökoe uMukumahë takomënya nyuumba chinö chihagaacheroe na abaanto hai; këëbore omonaabi akogaamba iga, 49‘OMonënë akaboora iga:
kuriooba nigituumbe këënë ikiobogaambi
na ekebara nkiö igituumbe këënë kegosaambeka amagoro.
Ninyuumba yatuubö ke morangahaachere?
Nehai ngaikara muunyë?
50Aai, tuuni naakörre ibiinto binö biöönsoe hai?’
51“Möönya metoe mekong'u! Imiööyö geiinyu geenga igiabekebara, na amatui gaiinyu tegakuiigua eng'ana yeNöökoe hai! Moonga baaguuka baiinyu: na baiinyu böönsoe nkööngamore uMuiika oMohoreeru. 52Ahö omonaabi ore wöönsoe onö baaguuka baiinyu batairiirri? Mbaiitere abateebeerria banö baarëëntere amang'ana guguucha koMööna waaë oMoroonge. Na böönö möömoköböösania möömuiita. 53Mbaiinyu bëënë möönyöörre aMaragö gieNöökoe, ganö gaarëënteroe na abamaraika - simbë möönga kogaigueera!”
Sitebano ararasoa na ichinkömögö
54Hanö abagaaka baara binchaama baaiguure amang'ana gayo, mbaarereeye bokong'u bakairomaroma koborro. 55Siböönö Sitebano, nkanyööra aichooye uMuiika oMohoreeru, akagaramera igoro kuriooba akamaaha ubuhiku bueNöökoe na Yeeso aimereeye boreo bueNöökoe. 56Akagaamba iga, “Tamaaha ndooche kuriooba haiyigooye na oMööna woMoonto aimereeye boreo bueNöökoe!”
57Hanö baaiguure iigö, böönsoe bagacheerra bokong'u baaribere amatui na amabökö gaabö. Sooki böönsoe bakaraandoka kuya harewë, 58bakamurichökia kumugi kebara, bakamorasa na ichinkömögö. Abatuburi baara baareenge hö, mbaatoorre ichisumaati chaabö kumumura woonde iga Sauro. 59Nabö bakagëëndërria komorasa na ichinkömögö, engaki eyo arasaba oMonënë aragaamba iga, “OMonënë Yeeso, taimukia omööyö göönë!” 60Agatëma ibiru haanse, agakuura kongaamba enënë araboora iga, “Monënë! Otakaababarra iriraga renö hai!” Niigö aasookiri kogaamba iigö, akabotoka mööyö.