Yeeso aratoma abeega merööngö muhuungate na babere
1Hanö haakurua oMonënë akaahora abaande merööngö muhuungate, akabatoma kuya kebara kobabere-babere, bataangatë kuya kumigi na guchiimbëri chiira chöönsoe wanyöörre aratuna kuya. 2Akababoorra iga, “Irigësa nirinënë, siböönö abagësi mbakë. Kohayo mosabë umuëënë irigësa, atomë abagësi baande komogoondo. 3Motagëënda! Nkobatomande kibimaano biamang'oondi guchisuunchai gatai. 4Mööngë kuimukia iguchi rembiria, gose iguchi reboteebi, gose biraato hai; motagaatabuta nkaaga gokeeria moonto gonchera hai. 5Na hanö möösöha kunyuumba ere yöönsoe iga to, gaamba iga, ‘Omorëëmbë gobë ka konö!’ 6Hanö oranyööre omoonto womorëëmbë aka koyo, amakeerio gaiinyu gomorëëmbë ngaraabë harewë, siböönö hanö oranyööre etare iigö, omorëëmbë goiinyu ngorabareengerë. 7Bëëra ka koyo, moranyua na korea kere mohaayoe, kugira omoköri wemeremö ngisere iga ahakanoe. Mööngë kuya morasioomasiooma ichinyuumba. 8Hanö mööya kumugi na babairigani, morea kere giöönsoe muikarriibui mbërë yeiinyu, 9muhueeni abarooyi bumugi goyo, na moteebi abaanto bumugi goyo iga, ‘OBogaambi bueNöökoe bööhika haang'i na baiinyu.’ 10Siböönö umugi gore göönsoe moraayi baangë kobairigania, mogëëndë guchinchera chumugi goyo moragaamba iga, 11‘Ninyööra nurutu rumugi goiinyu ronö rotogöötërëëye kubirëëngë bieiito torakong'oonta koba ekemanyiirrio gekobachööngëra. Siböönö moheetoke iga, oBogaambi bueNöökoe bööhika haang'i na baiinyu!’ 12Ndabateebia iga, kurusiko ronö Nöökoe arekëënga ikiina, umugi goyo ngurinyööra inyaanyi enënë gokera Sötöma!
Imigi genö getaana bukumia
(Mt 11:20-24)
13“Ehobe yaaö Korasiini! Nauwë wöönsoe Betisaita ndörumui! Kugira amakönö ganö gaakörekaiine waaö nyööre nTiiro na Siitoni gaabaaye, nyööre nkarai bö baaitooreeye amagönëëra, na baikare kuiibu, gokoorokia iga, baisa gutiga amaraga gaabö! 14Na baiinyu kurusiko ronö Nöökoe arekëënga ikiina, murinyööra inyaanyi enënë gokera Tiiro na Siitoni. 15Nauwë wöönsoe Kaberenaumu! Nukiina kuya igoro kuriooba? Noratabutue kuya kuibëri riomörrö!”
16Yeeso akaboorra abeega baaë iga, “Ore wöönsoe akuiigua amang'ana gaiinyu oyo nuuni akuiigueera; ore wöönsoe onö akobaanga oyo nuuni angere; na onö anyaangere oyo noora aantomere angere.”
Merööngö muhuungate barariinga
17Baara merööngö muhuungate mbaariingere baana emegöökö bokong'u. Baragaamba iga, “Monënë, ninyööra nibihui mbiagatuiguereeye, hanö tööre kubing'öönëra kuriina rëëö!” 18Yeeso akabateebia iga, “Naare ndooche iRisaambo reragoa kurua kuriooba igoro giekemënio. 19Tamaaha morörë! Mbahaaye ogotora, kogotacha, ichinchöka na ibitömööni na gokera ichiinguru chöönsoe chumubisa, na tegeento kere giöönsoe kerabanyahaarë hai. 20Siböönö mööngë gucheenga iga ibihui birabaigueera; getare iga niiga mobë na emegöökö iga amariina gaiinyu gaandekoa kuriooba.”
Yeeso aragööka
(Mt 11:25-27; 13:16-17)
21Gonkaaga eyo bëënë Yeeso nawë agasekerroa na uMuiika oMohoreeru akaba na omogöökö akagaamba iga, “Taata oMonënë, waigoro na haanse! Ndakogoonga kugira abaanto bieseemi na abang'aiini wababisa amang'ana ganö, na kogoorokia kobaana. Eee, Taata, ganö göönsoe nkëëbö waahaanchere gabë.
22“Taata aang'a ibiinto biöönsoe. Tewoonde amanyere oMööna hai getare iga nTaata umuëënë amomanyere, na tewoonde amanyere Taata hai getare iga noMööna umuëënë amomanyere na ore wöönsoe onö oMööna aahooye iga amohonyorre Taata.”
23Haakurua akaihoonchora akaboorra abeega baaë mbisi iga, “Nabirioobamore gokomaaha amang'ana ganö mokomaaha! 24Ndabateebia obohëënë iga, abanaabi abaaru na abagaambi mbaaigöömbere iga bamaahë kenö mokomaaha, siböönö bakaanga komaaha, wiiki iga baiigue kenö mukuiigua, bakaanga kuiigua.”
Ekereengio kiomoSamaria umuuya
25Haakurua umuiigia waMaragö naachere gosaacha Yeeso akabuuria iga, “Muiigia, nke ngaaköra nyööre obohoru bokuyeeyo?” 26Yeeso akamoboorra iga, “Niyeke aMaragö gaMosa gakogaamba? Hanö ogosöma niyeke ukuiigua gakoboora?” 27Nawë akahuunchukia iga, “Niiga ohaanche eNöökoe oMonënë waaö, na enkörö yaaö yöönsoe, na omööyö gööö göönsoe, na ichiinguru chaaö chöönsoe na amaitëgëërrö gaaö göönsoe, na ohaanche omorobëri waaö këhanö wihaanchere umuëënë.” 28Yeeso akamoteebia iga, “Uhuunchukiri buuya; köra këhayo mbë nehö oraabë hö.”
29Siböönö umuiigia oora waMaragö nkanyööra aratuna guiköra omohëënë, kohayo akabuuria Yeeso iga, “Omorobëri waanë kana ning'ui?” 30Yeeso akamuhuunchukiria iga, “Aareenge hö omoonto woonde onö wanyöörre arang'araara kurua Yerusareemu araya Yeeriko, agasikana amanyamörrö ganö gaamuiriirri, gakamotëma, gakamunuura, gakamutiga abaaye iritoondo. 31Kuiyëëga iriiya, umunchaama weNöökoe nkanyööra arang'araarra gonchera eyo bëënë; siböönö hanö aamorooche naahokeeye akahira mbareka. 32Wiiki na omoRaawi woonde akahëtëra gonchera eyo bëënë, nawë wöönsoe hanö aamorooche naamöhokereeye akahira mbareka. 33Siböönö, omoSamaria umui wanyöörre arageera gonchera eera bëënë, hanö aahikere komoonto oora akamomaaha, amaachiichi gakamogööta. 34Akaya akamuhika haang'i, akamohaka amaguta na itibaai guchingoma chiira na guchiböhëërra. Sooki akamuimukia akamuikaria gotekere yaaë akamuhira kunyuumba yabagëni, hare aamorooriiyi. 35Inkio yahö akaruusia ichiimbiria ichitinaari ibere akaha umuëënë inyuumba eera. Akamoteebia iga, ‘Oroori omoonto onö buuya; hanö ndiriinga nindikuriingiria kere giöönsoe urinyööra omororiiyi.’ ” 36Kogosookerria Yeeso akamubuuria iga, “Ning'ui kobatato bayo ogokanya iga aabaaye omorobëri womoonto oora airëkëëye komanyamörrö?” 37Umuiigia oora waMaragö akamoteebia iga, “Noora aagööteroe na amaachiichi.” Yeeso akamoteebia iga, “Tayambë nauwë oköre këëhö.”
Yeeso araya gokeeria Mariita na Mariaamu
38Këëbore Yeeso hamui na abeega baaë baare kogëëndërria korogëëndö rööbö, bakahika korobëri roonde ronö wanyöörre omogaikoro woonde aahö iga Mariita akamuirigania mööë. 39Nawë nkanyööra ana musubaati omööbö onö aare koberekeroa iga Mariaamu, newë aaikaaye haang'i na oMonënë Yeeso aratëgëërra amaiigio gaaë. 40Siböönö Mariita taarooche buuya hai, kugira naare koheenchera arahegeega, kohayo agaacha hare Yeeso akamoboorra iga, “Monënë, kana uwë totoondoreeyoe iga Mariaamu antigere umuëënë ndaköra emeremö hai? Tamoteebia achë guntuurria!” 41OMonënë akamuhuunchukiria iga, “Aai, Mariita! Kana nke okoorekera orairiira komang'ana amaaru, 42egeento nkimui bëënë kigutunua. Mariaamu nkiö aahooye, kenö atariruusibua namoonto.”