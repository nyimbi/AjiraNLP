Amakeererrio kobakumia abamui baRuumi
1Ndatuna kogaamba hare baiinyu igoro yamusubaati omoiito Boibe onö areenge omokörri goKanisa yaKënkerea; 2iga motore kumuirigania kuriina rioMonënë këëbore keragere kobaanto bieNöökoe. Momohë ubutuurria bore böönsoe bonö oranyööre aratuna gukurua hare baiinyu, kugira wë umuëënë naareenge umutuurria kobaanto abaaru na ninyööra hareuni umuëënë. 3Monkeerri Birisika na Akuira, abaköri bemeremö hamui nauni hare Kresto Yeeso, 4banö baaruusiri obohoru bööbö gukugira yaanë. Nkuruusiande egoongö-tiiga nuuni bëënë hai, siböönö wiiki na amaKanisa göönsoe gabaHamate nkuruusiagare egoongö. 5Monkeerri wiiki abakumia banö bareenge kunyuumba yaabö. Monkeerri omogöönchë waanë iga Ebaineto, onö aareenge owambërë korong'ööngö roAsia kugukumia hare Kresto. 6Monkeerri Mariaamu onö aakörre emeremö bokong'u gatai yeiinyu.
7Monkeerri Anderoniku na Yuunia, abaanto bamaanyiinga gamui na uni banö tööreenge hamui gokeböhë; bö mbaamanyekaine bokong'u gatai yabatomoa, nabö mbaakumiri hare Kresto mbërë ntarakumia. 8Monkeerri Ambiriato, omogöönchë waanë hare oMonënë. 9Monkeerri Aribano omoköri wemeremö hamui na baiito kobokörri boKresto, na omogöönchë waanë Sitakusi. 10Monkeerri Abeere onö obohëënë bööë hare Kresto böhërëkibua. Monkeerri abaanto böönsoe banö bareenge bieeka yArisitöburö. 11Monkeerri Herotiona, omoonto wamaanyiinga gamui na uni. Monkeerri banö bareenge abieeka yaNarikisi.
12Monkeerri Turubëëna na Turuböösa banö bagoköra emeremö bokong'u kobokörri boMonënë, na omogöönchë waanë Beriisi onö agoköra emeremö gikugira yoMonënë. 13Monkeerri Ruubö, onö areenge omööhoroa koMonënë, na nyako waabö onö areenge wiiki baaba. 14Monkeerri Asunkirito, Buregeoni, Herime Batiroba, Herima na bamura bamoiito banö bareenge hamui nabö. 15Monkeerri Birorogo na Yuuria, Nërëëa na musubaati omööbö, na Oriimba na abaanto böönsoe banö bareenge hamui nabö. 16Mokeerani abiëënë kubiëënë na eraamuuno endoonge. Morakeeribua na amaKanisa göönsoe gaKresto.
Amaragirrio gagosookerria
17Baanto bamoiito, ndabagëya iga muiraarerre na baara bakorëënta obohötökani na obokong'u na goköra abaanto baande bagoe baratiga amaiigio ganö möigiibui. Mong'ösë kurua kobaanto bayo. 18Kugira abaanto banö baanga bayo tebagokörra oMonënë weiito Kresto hai, siböönö bö nichiinda chiaabö bëënë bagokörra. Komang'ana gaabö amaiiya na guchisumaacho chiaabö chiakong'ainirria emetoe giabaanto abahëënë. 19Abaanto böönsoe baiigua igoro yubuiguiirri boiinyu koMang'ana Amaiiya, na kugira yikibunë kenö ngöökere igoro yeiinyu. Ndatuna mobë na eseemia igoro yakenö kereenge ikiiya, siböönö mobë kiabakaangi igoro yakenö kereenge ikinyaanku. 20Haakurua eNöökoe onö areenge ensemoka yomorëëmbë mboongo arabaandirri iRisaambo haanse yamagoro gaiinyu. Tiga amaabe goMonënë weiito Yeeso gabë hamui na baiinyu.
21Timoteo, omoköri wemeremö hamui nauni, abakeerri; hamui na Rukio, Yaasoni, na Sosibiita, abaanto bamaanyiinga gamui na uni.
22Nauni Teritio, omööndiki winyaruba enö, mbakeerri kuriina rioMonënë.
23Gaayo onö aanyirigaiini waaë, hamui na eKanisa yöönsoe babakeerri; Erasito, umubiiki wichiimbiria chiumugi, na mura omoiito Kuiarito, babakeerri. [ 24Tiga amaabe goMonënë Yeeso Kresto gabë hamui na baiinyu böönsoe. Amina.]
Bauro araruusia egoongö koNöökoe
25Böönö egoongö ebë harewë onö agotora kobakong'ia, gokorëng'aana na aMang'ana Amaiiya gaara naaruundiri, igoro yeng'ana yaYeeso Kresto, na gokorëng'aana na okohonyoroa guikibisere ekehëënë kenö wanyöörre këëbisoa komëëka emëëru genö gëëhëtere. 26Siböönö obohëënë boyo bööhonyoroa na komanyekana gokohëtëra komaandekö gabanaabi, na kongaamba yeNöökoe wakuyeeyo, okorri iga ibiaaro biöönsoe bitore gukumia na kumuigueera.
27Hare eNöökoe bëënë, newë bëënë areenge na eseemia yöönsoe, ubuhiku bobë hö gokohëtëra hare Yeeso Kresto kuyeeyo na eyo! Amina.