Yeeso ararëëntoa hare Biraato
(Mt 27:1-2, 11-14; Mk 15:1-5; Yöh 18:28-38)
1Irikömö reyo riöönsoe bakaimoka bakahira Yeeso hare Biraato. 2Bagataanga kumuchööngëra baragaamba iga, “Omoonto onö ntumunyöörre arachimia abaanto baiito, gokobakaania iga baangë kohakana iriguuti hare Gaisaari, na wiiki aragaamba iga wë umuëënë newë Masiihi oMogaambi.” 3Biraato akamubuuria iga, “Nuuwë oMogaambi wabaYahuti?” Yeeso akamuhuunchukiria iga, “Kohayo ogaambere.” 4Sooki Biraato agateebia abataangati babanchaama bieNöökoe hamui na abaanto böönsoe iga, “Tinyöörre eng'ana komoonto onö yakomokëëngëra kiina hai.” 5Siböönö bagasinyigirria baragaamba iga, “Omoonto onö asarri abaanto baiito asookiri, arabachimia na amaiigio gaaë buYahuti yöönsoe! NGariraaya ataangeeye na böönö ngoogonö achere hanö.”
Yeeso arahiroa hare Heerooti
6Hanö Biraato aaiguure iigö akabuuria iga, “Gose omoonto onö nomoGariraaya?” 7Hanö oongooye iga Yeeso noworong'ööngö ronö Heerooti aareenge kogaambera, naamotomere kuya harewë, na Heerooti enkaaga eyo Yerusareemu areenge. 8Hanö Heerooti aarooche Yeeso naaiguure buuya bokong'u, kugira wanyöörre aiigua amang'ana gaaë, na guchinsiko ichincharu naare gutuna iga amomaahë. Naare guitëng'ëra komaaha Yeeso araköra amakönö. 9Kohayo Heerooti naabuurri Yeeso amang'ana amaaru, siböönö Yeeso taahuunchukiri ng'ana hai. 10Abataangati babanchaama bieNöökoe na abaiigia baMaragö bakaimeerra kumuchööngëra koborro! 11Heerooti na abasirikare baaë mbaasukirriiyi Yeeso na komokoomora; sooki bakamusuaaria engebo inchiiya enö yaare komënënëkia, bakamuriingia kuya hare Biraato. 12Urusiko royo Heerooti na Biraato bakaba bosaani; kugira ekeembërë wanyöörre nababisa.
Yeeso arakëëngëroa ikiina iga aiitoe
(Mt 27:15-26; Mk 15:6-15; Yöh 18:39--19:16)
13Haakurua Biraato akaraareka abataangati babanchaama bieNöökoe hamui na abagaambi na abaanto kumuiranio, 14akababoorra iga, “Omoonto onö mööndëtëëye hanö moragaamba iga arachimia abaanto baiinyu. Böönömbë ndaiigua ntunatunere amang'ana gaaë mbërë yeiinyu, na maahambë naangere kunyööra isaria rere riöönsoe renö mukumubunia. 15Wiiki ninyööra Heerooti taanyöörre isaria renö aaköra hai, nkiö këëgirre akamuriingia guucha hare baiito hanö. Taana ng'ana enö isere kumuiita hai. 16Kohayo nendagaambë aigosoe norögösë sooki mohaatere ayi.”
17[Ruisö röönsoe gonkaaga yeBaasaka, Biraato naakabatachoreeye omoböhë umui ore baagatunere.]
18Siböönö irikömö riöönsoe ndëchereeye bokong'u reragaamba iga, “Oyo hai, tamuiita! Totachoorre Barabaasi!” 19(Nahombë Barabaasi wanyöörre aahiroa gokeböhë, gikugira yubutiiyu bonö wanyöörre bökörëkana kumugi na ubuiiti.)
20Biraato naare gutuna gotachora Yeeso, kohayo agasumaacha nabö wiiki. 21Siböönö böönsoe bagacheerra bokong'u baragaamba iga, “Mobaambë! Momobaambë!” 22Wiiki Biraato agasumaacha nabö eregatato, “Kana ekebeebe kenö aaköra nke? Kana ndaiigua tinkunyööra isaria rëkumuiitera hai! Nendagaambë aigosoe na orogösë sooki ahaateroe ayi.”
23Siböönö bagaköra igituri kegaikarrana baragaamba iga Yeeso niiga abaamboe, kogosookerria ugucheerra kööbö koyo gokaba mahëënë. 24Kohayo Biraato agakëënga ikiina këëbore baare gutuna. 25Akabatachorra omoonto oora baare gutuna, onö wanyöörre aahiroa gokeböhë gikugira yubutiiyu na ubuiiti na akabaha Yeeso bamokörre këëbore baare gutuna.
Yeeso arabaamboa komosaraba
(Mt 27:32-44; Mk 15:21-32; Yöh 19:17-27)
26Nkaaga abasirikare baare kumuhira, bagasikana na omoonto woonde, araberekeroa iga Simooni waKërëënë, onö aareenge kurua kubiremerö araya kumugi. Bakamogööta, bakamutueeka omosaraba, akaba nyuma yaYeeso.
27Na abaanto abaaru nkanyööra mbaare kumurua nyuma; na gatai yaabö nkanyööra abagaikoro baande baahö banö baare komokoorra.
28Yeeso akaihoonchora akababoorra iga, “Bare bakuungu baYerusareemu! Motatiga mööngë gonkoorra, siböönö motaikoorra abiëënë na mokoorrë abaana baiinyu. 29Kugira ichinsiko nguuchachire chinö abaanto baregaamba iga, ‘Abakëhaiiya nabagoomba banö bataibooye baana, banö batakogöönkia!’ 30Eyo nengaki enö abaanto bareboorra ichinguku iga, ‘Motatugueera!’ na wiiki bateebi ibikërëgë iga, ‘Motatubisa!’ 31Kugira hanö ndanyööre amang'ana ganö gaanga ganö garaba komote omobese, niyeke gareba komote omoomo?”
32Bakaimukia wiiki abaanto baande babere abasaria, bakabahira kuya guiitoa hamui na Yeeso. 33Hanö baahikere ahase hanö haare koberekeroa iga, “Ekehoore,” bakabaamba Yeeso hamui na abatiiyu baara umui entahana yaboreö na owoonde bomösi. 34Yeeso akaboora iga, “Taata, obaaberë! Kugira tebamanyere kenö bagoköra hai.” Bagatuëënana ichingebo chaaë bagachikörra egekööböë. 35Abaanto mbaaimereeye hö barataacherra, engaki eyo abataangati babaYahuti mbaare kumuchuaaria baraboora iga, “Hoi reende naare gutuuria abaande rëërö ataituuria tomaahë nyööre newë Masiihi weNöökoe omööhoroa!” 36Ninyööra nabasirikare böönsoe mbaamokomooye: bakamoha amaanche amarro iga kai ganö gaare koberekeroa iga isiki, 37baragaamba iga, “Hanö ndanyööre nomogaambi wabaYahuti ore hanö oraituuria umuëënëmbë!” 38Amang'ana wanyöörre gaandekeroe koMosaraba igoro yomotoe gööë iga, “Onö newë oMogaambi wabaYahuti.”
39Umui wabasaria baara wanyöörre babaamberoe hamui, agatoka Yeeso aragaamba iga, “Gose notare Masiihi? Ane oraituuriambë kura na baiito böönsoe ututuuri!” 40Na owoonde oora akamong'öönëra aragaamba iga, “Tokööböha Nöökoe hai? Nauwë wöönsoe ndoorumui. 41Baiito ngisaiine, kugira renö nirihaki regaara töökörre; siböönö wë taana isaria rere riöönsoe hai.” 42Sooki akaboorra Yeeso iga, “Ooheetokë hanö uriicha oreenge oMogaambi!” 43Yeeso akamoboorra iga, “Amahëënë ndagoteebia iga rëërö bëënë noraabë hamui nauni igoro kuriooba.”
Uruku roYeeso
(Mt 27:45-56; Mk 15:33-41; Yöh 19:28-30)
44Hanö chaabaaye ichinkaaga isaansaba, iriooba rekaanga korabia, igisuunte kegakura goonse yöönsoe, kuhika ichinkaaga këënda; 45engebo enö wanyöörre itiimbiri koHekaaru egataandoka amabaara abere. 46Yeeso agakuura kongaamba enënë araboora iga, “Taata! Omööyö göönë gobë komabökö gaaö!” Gayo ngö aagaambere iigö akabotoka mööyö.
47Hanö omotaangati wabasirikare aarooche mona këëbaaye akagoonga eNöökoe, aragaamba iga, “Omoonto onö mahëënë nomohëënë aareenge!” 48Irikömö riabaanto banö wanyöörre basaangere hö guucha komaaha hanö baarooche ganö wanyöörre gaabaaye, mbaariingere kuya guchika chaabö baitumatere bokong'u. 49Na banö böönsoe wanyöörre baamanyaine na Yeeso hamui na abagaikoro banö wanyöörre bamosööraini kurua Gariraaya, mbaaimereeye harai baramaaha amang'ana gayo.
Yeeso arahiroa bui
(Mt 27:57-61; Mk 15:42-47; Yöh 19:38-42)
50Aareenge hö omoonto woonde iga Yoosebu, onö aaruure kumugi guabaYahuti gonö gööre koberekeroa iga Arimatea. Naareenge umui gunchaama, omoonto umuuya na omohëënë, 51onö ataitaberraini na amang'ana gare baahëtiri na goköra, nawë naareenge koganya enkaaga yuguucha koBogaambi bueNöökoe. 52Omoonto oyo naagereeye Biraato akamosaba ikihuundugu keYeeso. 53Sooki akagisikiria kurua komosaraba, agakeböhëërra engebo yakoböhëërra abaku, agakebeeka kuundua enö wanyöörre yasigisua kuireengö enö moonto woonde ataakabeekeroe mö roonde. 54Ndööreenge urusiko roChumaa na eSabaato nkanyööra erang'ata gotaanga.
55Abagaikoro baara wanyöörre baaruerraini na Yeeso kurua Gariraaya mbaagëënaine hamui na Yoosebu komaaha embeehera eera, na këëbore ikihuundugu keYeeso këëbeekeroe mö. 56Sooki bakariinga kuya ka goseemia amaguta ganö gaare kurumbaasa kiubusuraancha, agaakuya kohaka ikihuundugu keYeeso.
Na kurusiko rueSabaato bakamuunya këëbore aMaragö gakogaamba.