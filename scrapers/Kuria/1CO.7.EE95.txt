Amabuurio igoro Yobotëti
1Korëng'aana na amang'ana ganö möönyandekeeye mokambuuria, irihuunchukio ndenö: ngekahueneeye omoonto angë koba na omokari; 2siböönö gikugira yoboraaya obonënë, mbuuya kera omoonto abë na mokaaë umuëënë, na omogaikoro nawë abë na mosaacha waaë umuëënë. 3Omosaacha niiga aköre gare göönsoe ganö garagere hare mokaaë, na omokari wöönsoe niiga aköre gare göönsoe këëbore keragere komosaacha waaë. 4Omokari taana ogotora komobere gööë umuëënë hai, getare iga mosaacha waaë bëënë; këhayo bëënë omosaacha taana ogotora komobere gööë umuëënë hai, getare iga mokaaë bëënë. 5Motagaacha gokaanania hai, getare iga muitaberraini gusinya, okorri iga mobë na enkaaga inchiiya yamasabi; si haakurua moreengerana wiiki. Gonchera eyo morairiihë gokoha iRisaambo umueeya gokobasaacha goköönga gotora kuireberra koiinyu.
6Nkobateebiande ganö gokobaitabiirria, tiiga niriragö hai. 7Nenkahaanchere iga abaanto böönsoe mbakabaaye këhanö nde; siböönömbë kera moonto naana igituhö këëë kurua hare eNöökoe; umui igituhö kenö, na owoonde keera.
8Böönö kobaara bataratëta na abasino ndagaamba iga ngekabaaye buuya bagëëndërri koba iigö bëënë këëbore uni ndeenge. 9Siböönö hanö oranyööre bataatore kuireberra mbuuya batëtë; kugira ogotëta nukuuya gokera koreeboa na egöörio. 10Kobatëti, neena iriragirrio renö retare erëënë umuëënë siböönö nirioMonënë: omokari atagaacha gutiga mosaacha waaë; 11siböönö hanö ndanyööre akörre iigö, aikarë iigö atagaacha gotëtoa hai; gosembë ariingë hare mosaacha waaë. Omosaacha nawë atagaacha kurugia mokaaë hai.
12Na kobaande ndagaamba iga (Nuuni umuëënë nkogaamba, tiiga noMonënë hai): hanö oranyööre omosaacha omoKresto ana omokari onö atareenge umukumia, si nyööre omokari oyo nguitabirriaare guikara nawë, omosaacha oyo atagaacha kumurugia. 13Na hanö oranyööre omokari omoKresto atëteroe na omosaacha onö atareenge umukumia, si nyööre omosaacha oyo nguitabirriaare guikara nawë, omogaikoro oyo atagaacha gutiga omosaacha oyo. 14Gukugira omosaacha onö atareenge umukumia ngosaabuuruaare gokohëtëra hare mokaaë, na omokari onö atareenge umukumia ngosaabuuruaare gokohëtëra hare mosaacha waaë. Getare iigö, nyööre abaana baiinyu mbakaabaaye banö batasaabuurroe; siböönömbë këëbore kere niiga nguitabirribuabare na eNöökoe. 15Ninyööra niigö, hanö umui onö atare umukumia araatunë gutiga oora areenge umukumia, tiga ayi. Kogoköra iigö omosaacha oora gose omokari oora areenge umukumia, abaaye omotachore. Kugira Nöökoe naababerekera iga momënyë komorëëmbë. 16Uwë omokari, niyeke oraaköre obë na obohëënë iga toratore gutuuria mosaacha waaö hai? Gose uwë omosaacha, niyeke oraaköre obë na obohëënë iga toraatore gutuuria mokaaö hai?
Momenyë këëbore Nöökoe ababerekeeye
17Kera moonto niiga abë hö kuguituungana na igituhö kioMonënë kenö ahaayoe na këëbore aaberekeeyoe na eNöökoe. Renö ndiö iriragirrio rëënë guchikanisa chiöönsoe. 18Hanö ndanyööre omoonto omosaaroa aberekeeyoe na eNöökoe tiiga niiga aruusi ichinköru chiesaaro hai; gose tiiga hanö omoonto onö atasaarroe araberekeroe na eNöökoe niiga asaaroe hai. 19Kugira ogosaaroa gose oköönga gosaaroa teng'ana etoondooye hai; kenö getoondooye nokogööta amaragirrio gieNöökoe. 20Këëbore kera moonto aareenge gonkaaga enö aaberekeeyoe niiga abë iigö bëënë. 21Gose nomogorë waareenge enkaaga enö eNöökoe aakoberekeeye? Mbuuya, gayo gaangë kugutunia; siböönö hanö oranyööre ona umueeya gokoba omoonto omotachore, ogokörre emeremö. 22Kugira omogorë onö aberekeeyoe na oMonënë nkunyööraare nomoonto omotachore woMonënë; niigö bëënë omoonto omotachore, hanö wanyööra aberekeeyoe na Kresto, nkunyööraare nomogorë waaë. 23Möögorroe kuiguri; kohayo mööngë koba abagorë babaanto. 24Baanto bamoiito këëbore kera moonto aareenge gonkaaga enö aaberekeeyoe niiga abë iigö bëënë kobogöötaiine na eNöökoe.
Amabuurio igoro yabanö bataratëta na gotëtoa, na abasino
25Böönö kobaiseke ibitiinde na abaguru; teneena iriragö kurua koMonënë hai, siböönö nkuruusiande iriitëgëërrö rëënë uni onö naisa komaahoa omohëënë komaabe goMonënë.
26Kuguituungana na inyaanyi enö ehö, ndaitëgëërra iga mbuuya omoonto abë këhayo bëënë are. 27Ona omokari? Otagaacha komohaatera. Otaana omokari? Uriihë gotëta. 28Si hanö oranyööre otëtere, tukunyööra okörre iriraga hai; na hanö oranyööre umuiseke atëteroe, tukunyööra akörre iriraga hai. Siböönö banö oranyööre batëtaini ruisö röönsoe mbaraabë na imiriirö giekebara kenö, na gayo ngö nkobatuuria iga gatakabanyööra.
29Kenö nkogaamba, baanto bamoiito, niiga enkaaga enö yaahooyoe yaakuna; kurua böönö nkeragere iga abatëti babë këbanö batatëtere; 30na baara bagukuura, babë këbaara batagukuura; na baara baana omogöökö, babë këbanö bataana mogöökö; na banö bakogora, babë këbaara batagorre geento; 31baara bagokörra ibiinto biekebara kenö, babë këbanö batatuniibue nabiö. Kugira ekebara kenö, këëbore kere böönö, tekeraabë hö nsiko ncharu hai.
32Nehaanchere iga mobë abatachore kurua kumiiriirö. Umuguru nkuihanaare kimui komeremö gioMonënë, kugira nkaaga chöönsoe ngutunaare gotëgëria oMonënë. 33Siböönö omotëti nkohengaare komang'ana giekebara, kugira nyööra ngutunaare gotëgëria mokaaë; 34kohayo nyööra ngutunaare kuya hanö na hanö. Omogaikoro onö atatëteroe gose umuiseke igitiinde ngotoondorroare na emeremö gioMonënë, kugira ngutunaare iga aihaane kimui komobere na kumuiika; siböönö omogaikoro onö atëteroe nkohengaare komang'ana giekebara, kugira nyööra ngutunaare gotëgëria mosaacha waaë.
35Nkogaambande amang'ana ganö gukugira yubueera boiinyu tiiga nibiribirri nkobatoorra hai; kuibaga reyo ngutunande moköre ganö garagere, okorri muihaanë kimui komeremö gioMonënë motaana gotëgëribua na amang'ana gaande.
36Hanö oranyööre omoonto ore wöönsoe araitëgëërra iga tagokörra umuiseke onö akogaambera obokoe buuya hai; hanö ndanyööre egöörio yaaë ena ichiinguru; na araiigua iga kuhika mbaratëtane, tatiga aköre këëbore agutuna; tiga batëtanë, tiiraga rehö hai. 37Siböönö hanö oranyööre omoonto nakëëngere ikiina komööyö gööë atare iga nkohaamirribuaare; na wiiki nabaahere gaara agutuna goköra, na akëënga ikiina komööyö gööë iga taratëtë umuiseke igitiinde oyo hai, hayo mbuuya araaköre. 38Kohayo omoonto onö aratëtë umuiseke igitiinde, mbuuya agoköra, siböönö omoonto oora atagotëta mbuuya bokong'u agoköra.
39Omokari naböhere nkaaga omosaacha amohoru; siböönö hanö wanyööre mosaacha waaë akuure, mbotachoreare gotëtoa na omoonto onö ahaanchere, siböönö eyo ekörekane koMonënë. 40Siböönö omokari oyo naraabë na omogöökö, hanö akaabaaye iigö. Niigö uni nkomaaha, na nguitëgëërrande iga neena uMuiika gueNöökoe kogaamba eyo.