1  Timiihiimö geehö böönö hai kugira yabaara bareenge hare Kresto Yeeso. 

2  Kugira iriragö riuMuiika, renö regotoha obohoru kobogöötaiine na Kresto Yeeso, rëtoköra abatachore kurua kuiragö ririraga na uruku. 

3  Kere aMaragö gataatorre goköra, gukugira iga omobere ngööre omorösu, eNöökoe naakörre. Kohayo naakëëngëëye iriraga ikiina komobere kogotoma oMööna waaë umuëënë, onö aachere akaimukia omobere omorösu guiriraga okorri iga abë ikiruusio kugira yiriraga. 

4  ENöökoe naakörre iigö okorri iga amatunö amaroonge agaMaragö gahikibue kobohekeeranu moonse yeiito banö tomënyere gokorëng'aana na ichiinguru chuMuiika, tiiga iga ngokorëng'aana na omobere hai. 

5  Kugira baara bamënyere gokorëng'aana na këëbore omobere gööbö gokobateebia amaitëgëërrö gaabö nkobaahoagare na gare omobere gugutuna. Baara bamënyere gokorëng'aana na këëbore uMuiika gokobateebia, amaitëgëërrö gaabö nkobaahoagare na gare uMuiika gokobateebia. 

6  Kugira hanö amaitëgëërrö gabaahoa na omobere, amarichökërö nuruku; siböönö hanö amaitëgëërrö gabaahoa na uMuiika, amarichökërö nobohoru na omorëëmbë. 

7  Na kohayo hanö amaitëgëërrö gabaahoa na omobere nkobagare na ububisa na eNöökoe kugira tegakuigueera amaragö gieNöökoe, na wiiki tegagaatora kogaigueera hai. 

8  Baara bakuigueera emebere gëëbö tebaraatore gotëgëria eNöökoe hai. 

9  Siböönö baiinyu mööngë komënya këëbore omobere goiinyu gokobateebia, kugira moona uMuiika, hanö ndanyööre mahëënë uMuiika gueNöökoe ngoreenge moonse yeiinyu. Ore wöönsoe onö ataana uMuiika goKresto oyo tareenge owaaë hai. 

10  Siböönö hanö ndanyööre Kresto namënyere moonse yeiinyu, ninyööra emebere geiinyu gëëkua gukugira yiriraga, si imiika geiinyu ngeena obohoru gukugira yoboroonge. 

11  Hanö ndanyööre uMuiika gueNöökoe onö aariuukiri Yeeso kurua kobaku namënyere moonse yeiinyu wiiki oyo bëënë ariuukiri Kresto Yeeso kurua kobaku naraatore koha emebere geiinyu genö gëëgukua obohoru gokohëtëra kuMuiika gööë gonö goreenge moonse yeiinyu. 

12  Kohayombë, baanto baiito, ntoona omoremö gonö töhaaboa iga toköre, siböönö tiiga iga tomënyë këëbore emebere geiito gigutuna hai. 

13  Kugira hanö ndanyööre toramënya gokorëng'aana na emebere geiito, obohëënë nkuyatore gukua; siböönö hanö ndanyööre ngonchera yuMuiika, nguiitamore amaköra gaiinyu giriraga, na moraabë hö. 

14  Baara böönsoe bakoröngööchoa na uMuiika gueNöökoe mbö bareenge abaana bieNöökoe. 

15  Kugira temöönyööra uMuiika goora gokobaköra ababöhë banö baana obööba hai. Kuibaga reyo, möönyööra uMuiika gonö gokobaköra abaana bieNöökoe, na gonchera yichiinguru chuMuiika ngotoratore koberekera eNöökoe iga, “Aba! Taata weiito!” 

16  Umuiika gueNöökoe ngotoboragore hamui na imiika geiito iga baiito ntoreenge abaana bieNöökoe. 

17  Böönömbë tööba abaana baaë, ntoranyööre omoondo gonö aabekeeye abaanto baaë, na baiito böönsoe ntoranyööre omoondo hamui na Kresto, kugira hanö oranyööre torasaanga imiiriirö geKresto, böönsoe wiiki ntoresaanga ubuhiku bööë. Ubuhiku bonö buguucha 

18  Nkomaahande iga imiiriirö genö tukunyööra gonkaaga enö yaböönö tegerarëng'aanë hakaaba hakë na ubuhiku boora borehonyoroa hare baiito hai. 

19  Kugira biöönsoe binö eNöökoe aatëëmere nkoganyabire kogöörio enënë ronö eNöökoe arehonyora abaana baaë. 

20  Kugira eNöökoe naakëëngere ikiina iga biöönsoe binö aatëëmere mbireenge ibiinto buchua, tiiga iga ngokohaancha kööbiö ibiëënë hai, siböönö ngukugira neNöökoe umuëënë aahaanchere kebë këiigö. Ninyööra niigö iriitëng'ërö hö rereenge, 

21  iga ibitëëmoa biöönsoe mbiretachoroa kurua koboböhë bobosariku, na gosaanga obotachore bubuhiku buabaana bieNöökoe. 

22  Kugira ntomanyere iga kuhika enkaaga enö yaböönö biöönsoe binö aatëëmere mbiina oborro bonö boonga ibisa biomokari onö agutuna kuibora. 

23  Siböönö tiiga iga mbiira eNöökoe aatëëmere ibiëënë hai, getare iga ninyööra na baiito banö toona igituhö këmbërë kiuMuiika ngukuuratore moonse yeiito abiëënë, nkaaga tokoganya kogöörio enënë iga eNöökoe atoköre abaana baaë na emebere geiito ginyööre ubuituuria. 

24  Kugira guitëng'ërö reyo ntöönyöörre ubuituuria. Siböönö hanö ndanyööre torooche kere tuguitëng'ëra, böönö reyo tiritëng'ërö hai. Kugira ning'ui aguitëng'ëra egeento kere arooche? 

25  Siböönö hanö ndanyööre toraitëng'ëra kere totakomaaha, ntorakeganye kogöörio enënë kubugumiirria. 

26  Nkëëbö bëënë uMuiika nagö gugututuurria na baiito koborösu boiito. Kugira tetomanyere këëbore keragere iga tosabë; siböönö uMuiika gö uguëënë ngotosaberagore koNöökoe kuguitumata konö totagaatora gusumaachera. 

27  Nawë, onö akomaaha ahikia kumiööyö geiito, nkomanyaare amaitëgëërrö guMuiika këëbore gare; gukugira uMuiika goyo ngosaberagore abaanto bieNöökoe gokorëng'aana na obohaanchi bueNöökoe. 

28  Baiito ntomanyere iga komang'ana göönsoe eNöökoe ngoköraare emeremö imiiya hamui na baara bamohaanchere, baara aaberekeeye gokorëng'aana na iritunö rëëë. 

29  Kugira baara eNöökoe aamanyere kurua karai naabaahooye kurua nsemoka iga batuubanane na oMööna waaë, okorri iga oMööna oyo atore koba omotaangi gatai yabaana bamööbö abaaru. 

30  Na kohayo baara eNöökoe aahooye kurua gonsemoka, naababerekeeye; na baara aaberekeeye, naabakörre koba abaroonge; na baara aakörre koba abaroonge, naabahaaye ubuhiku. Obohaanchi bueNöökoe hare Kresto Yeeso 

31  Nkembë toraatore kogaamba koganö göönsoe? Hanö oranyööre eNöökoe ngontahana yeiito areenge, ning'ui araatore gutuiitania? 

32  ENöökoe taangeeye oMööna waaë omomoomui hai, siböönö naamuruusiri kugira yeiito böönsoe! Niyeke keraabë böönö iga hamui nawë angë gotoha ibiinto biöönsoe? 

33  Ning'ui arechööngëra abaanto abaahoroa bieNöökoe? ENöökoe wë umuëënë nkobabarra are oboroonge! 

34  Ning'uimbë arebaihiima? Nkresto Yeeso, onö aakuure, onö aariookere kurua kobaku wiiki nareenge boreo bueNöökoe, nawë ngotosaberaare! 

35  Ning'uimbë, araatore gotööhokania kurua kobohaanchi boKresto? Gose nimiiriirö, gose obokong'u, gose ninyaanyi, gose numuëëkö, gose nobotobu, gose ehobe, gose nuruku? 

36  Këëbore amaandekö gakogaamba iga, “Gukugira ganö baiito ntoreenge kohobe yuruku nsiko chöönsoe; ngokörroatore kiamang'oondi ganö gaakuya kogöögöa.” 

37  Siböönö komang'ana ganö göönsoe baiito ntoona ogokera kimui gokohëtëra harewë onö aatohaanchere! 

38  Kugira neena obohëënë iga tegeento keehö hai kenö keraatore gotööhokania na obohaanchi bööë: ninyööra nuruku gose obohoru, ninyööra nabamaraika gose ababaahi gose ichiinguru chakuriooba, ninyööra nganö gaahö böönö gose ganö gariicha, 

39  ninyööra nekebara keigoro gose moonse yekebara-tegeento kere giöönsoe kubinö biaatëëmeroe kenö keraatore gotööhokania na obohaanchi bueNöökoe bonö boreenge hare Kresto Yeeso oMonënë weiito.

