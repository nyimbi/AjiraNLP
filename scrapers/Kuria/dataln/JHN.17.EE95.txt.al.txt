1  Hanö Yeeso aasookiri kogaamba amang'ana gayo, naagarameeye igoro kuriooba akagaamba iga, “Taata, enkaaga ihikere. Taha oMööna waaö ubuhiku, okorri iga oMööna nawë akohë ubuhiku. 

2  Këëbore waamohaaye ogotora kobaanto böönsoe, okorri iga böönsoe banö waamohaaye abahë obohoru bokuyeeyo. 

3  Bonö mbö obohoru bokuyeeyo: iga abaanto bakomanyë iga nuuwë Nöökoe omohëënë bëënë, na wiiki bamanyë Yeeso Kresto, onö waatomere. 

4  Nauni noorokia ubuhika bööö gokebara, kugira naasookia emeremö genö waang'aaye iga nköre. 

5  Taata! Taang'a ubuhiku bööö mbërë yaaö böönö, Këëboora naareenge nabö nkaaga tööre hamui mbërë ekebara getaraköroa. 

6  “Uni naagotobora kobaanto banö waang'aaye kurua gokebara. Nabaaö siböönö okabaang'a nabö mbaiiguereeye eng'ana yaaö, 

7  nabö böönö mbamanyere iga kere giöönsoe waang'aaye hareuwë giikurua. 

8  Kugira naabahaaye eng'ana enö waang'aaye, nabö mbaagegöötere; mbamanyere iga mahëënë hareuwë naaruure, nabö baakumia iga nuuwë waantomere. 

9  “Nkobasaberande. Teekebara ngosabera hai siböönö nkobaara bëënë waang'aaye, kugira nabaaö. 

10  Biöönsoe binö neenabiö nibiaaö, biöönsoe binö onabiö nibiaanë, na ubuhiku böönë böötobokera harebö. 

11  Na böönö ngauchande hareuwë; tendaabë gokebara kenö roonde hai, siböönö bö ngokebarabare. Taata oMohoreeru! Obariihë kogotora kuiriina rëëö, iriina renö waang'aaye, okorri iga babë na ubumui këëbonö toonabö uni nauwë. 

12  Nkaaga naare nabö, naabariihere buuya kogotora kuiriina rëëö, iriina renö waang'aaye. Naabaikengeeye, tewoonde aasirre hai, etare iga noora bëënë aang'örëëyoe iga narisira okorri iga amaandekö gahekeeranë. 

13  Na böönö ndaacha hareuwë, na amang'ana ganö nkogagaambande gokebara, korri iga emegöökö gëënë gehekeeranë kumiööyö gëëbö. 

14  Naabaha eng'ana yaaö, na ekebara këëbarëga, kugira konö batareenge abekebara, këhaara ntareenge owekebara. 

15  Tengosaba iga niiga obaruusi kurua gokebara hai, etare iga ngosabande iga obariihë kurua guIsaambo. 

16  Këëbore ntareenge wekebara, nabö böönsoe, tabekebara hai. 

17  Obaköre babë abaaö kobohëënë bueng'ana yaaö kugira eng'ana yaaö niyo ereenge obohëënë. 

18  Këhaara bëënë waantomere guucha gokebara, nkëëhö bëënë nauni nkobatoma kuya gokebara. 

19  Gukugira kööbö naihaana hareuwë, korri iga nabö böönsoe, baihaanë hareuwë kobohëënë. Yeeso arasabera abakumia böönsoe 

20  “Tiiga iga mbanö bëënë baahanö ngosabera hai, getatiga hamui na abaande banö baraabë na ubukumia hareuni gikugira yamang'ana gaabö. 

21  Ngosabande iga babë egeento kimui. Taata! Nabö babë moonse yeiito, këhaara oreenge hareuni nauni ndeenge hareuwë. Nabö babë egeento kimui, okorri ekebara gikumi iga nuuwë waantomere. 

22  Naabaha ubuhiku boora bëënë waang'aaye, okorri iga babë egeento kimui, këhaara bëënë toreenge umui. 

23  Unimbë moonse yaabö nauwë obë moonse yaanë, okorri iga bagöötanë babë egeento kimui, ekebara kemanyë iga nuuwë waantomere na wiiki iga nobahaanchere këhaara oohaanchere. 

24  “Taata! Nuuwë wabaang'a, na ngutunande iga babë hareuni, hare höönsoe oranyööre ndeenge, okorri iga bamaahë ubuhiku böönë bonö waang'aaye; kugira waahaanchere mbërë ekebara getaraaköroa. 

25  Taata oMohoreeru! Ekebara getakomanyere, siböönö uni nenkomanyere, na banö mbaamanyere iga nuuwë waantomere. 

26  Naaköra iriina rëëö rëëmanyekana harebö, na nkogëëndërriande, okorri iga obohaanchi boora waahaanchere bobë moonse yaabö, nauni mbë moonse yaabö.”

