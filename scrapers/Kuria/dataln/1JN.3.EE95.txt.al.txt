1  Maaha haang'ana obohaanchi bonö Taata aatoha okorri iga toberekeroe abaana bieNöökoe - na nkëhayo tore. Keyo nkiö gikugira ekebara tegetomanyere hai kugira tekëëmomanyere eNöökoe hai. 

2  Abahaanchoa böönö nabaana bieNöökoe tore, na këëbore toreba terahonyoroa hai. Siböönö ntomanyere iga hanö arehonyoroa ntoreba këëwë, kugira ntoremomaaha këboora bëënë areenge. 

3  Kera umui onö ana iriitëng'ërö renö harewë kuhika aisaabuure këhaara wë areenge omorabu ataana bunyaanku. 

4  Ore wöönsoe agoköra iriraga oyo nkunyööraare nasarri amaragö gieNöökoe, kugira iriraga nogosaria amaragö. 

5  Momanyere iga Kresto naahonyooyoe okorri iga aimuki amaraga na moonse yaaë tiraga reemö hai. 

6  Ore wöönsoe agomere moonse yaaë tagoköra iriraga hai siböönö ore wöönsoe akogëëndërria goköra iriraga taakamorooche na wiiki tamomanyere hai. 

7  Bare baana moonto ore wöönsoe atagaacha kobang'aiina! Omoonto ore agoköra gare garagere oyo nomoroonge, këhaara bëënë wë areenge omoroonge. 

8  Onö agoköra iriraga nuwiRisaambo, kugira iRisaambo nirinyairaga gukurua karai. OMööna weNöökoe naahonyooyoe korri iga asiki emeremö giRisaambo. 

9  Ore wöönsoe areenge omööna weNöökoe tagoköra iriraga hai, kugira eseera yeNöökoe negomere moonse yaaë; kohaara eNöökoe areenge isa waabö takagëëndërria goköra iriraga hai. 

10  Eyo niyo ikugira tomanya abaana bieNöökoe na bare bareenge abaana biRisaambo: ore wöönsoe atagoköra amang'ana amaroonge oyo tareenge weNöökoe hai, hamui na ore wöönsoe atahaanchere owoonde nawë tareenge weNöökoe. Mohaanchane 

11  Kugira eyo niyo eng'ana eera möiiguure gukurua ogotaanga iga, kuhika tohaanchane abiëënë kubiëënë. 

12  Mööngë koba geKaini onö aareenge uwuMunyaanku oora agaiita mura omööbö. Nkugira ke aamuiitere? Ngikugira amaköra gaaë umuëënë namanyaanku gaareenge. Siböönö agamura omööbö namaiiya gaareenge. 

13  Mööngë korogoora, baanto bamoiito hanö oranyööre ekebara kebarëgere. 

14  Ntomanyere iga tööhëta kurua kuruku kuya kobohoru, gukugira ntohaanchere baanto bamoiito. Ore wöönsoe ataana obohaanchi, nkurukuare. 

15  Ore wöönsoe arëgere owoonde, oyo numuiiti, na baiinyu momanyere timuiiti ana obohoru bokuyeeyo hai. 

16  Baiito tömanya obohaanchi gonchera enö; iga Kresto naaruusiri obohoru bööë gikugira yeiito. Na baiito kuhika turuusi obohoru boiito gikugira yabaanto bamoiito! 

17  Hanö oranyööre omoonto ore wöönsoe ana oboome buibiinto na amaahë mura omööbö ana iritunö sooki angë kumuigueera borro komööyö gööë amutuurri, niyeke oyo ana ibiinto araköre aboore iga nahaanchere eNöökoe? 

18  Baana, obohaanchi boiito botagaacha koba ubuamang'ana amachua gose ubuisumaacho inyënë, siböönö bobë ubuamaköra na obohëënë. Obokare boiito koNöökoe 

19  Niigö toraköre tomanyë iga nabaanto bobohëënëtore; na niigö toratirimiki imiööyö geiito mbërë yaaë. 

20  Kugira hanö oranyööre ichintariki cheiito chiratokëëngëra ikiina tomanyë iga eNöökoe nomonënë gokera ichintariki cheiito, na wiiki namanyere amang'ana göönsoe. 

21  Kohayo abahaanchoa, ndanyööre ichintariki cheiito tichigotokëëngëra ikiina, ntoona ubutirimiku mbërë yeNöökoe. 

22  Nkunyööratore kurua harewë kere giöönsoe tokomosaba kugira nkuigueeratore amaragö gaaë na goköra gare gakomotëgëria. 

23  Na iriragö rëëë ndenö: iga tobë na ubukumia kuriina rioMööna waaë Yeeso Kresto na wiiki iga tohaanchane abiëënë kubiëënë këboora bëënë aatoteebiri. 

24  Ore wöönsoe akuiigueera amaragö gaaë, nagomere moonse yaaë, nawë namënyere moonse yaaë. Gukugira yuMuiika gonö aatohaaye ntomanyere iga namënyere moonse yeiito.

