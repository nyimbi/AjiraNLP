1  Uni Bauro, omoböhë gikugira yaKresto Yeeso hamui na mura omoiito Timoteo, torakööndekera uwë omohaanchoa weiito Biremööni, onö ogoköra emeremö hamui na baiito; 

2  wiiki torandekera ekanisa enö igusikana kunyuumba yaaö na musubaati omoiito Abia, na Aregebusi onö areenge umusirikare hamui na baiito. 

3  Amaabe na omorëëmbë kurua hare Taata eNöökoe na oMonënë Yeeso Kresto bibë hamui na baiinyu. Obohaanchi na ubukumia boBiremööni 

4  Nkogoongande eNöökoe waanë ruisö röönsoe nkaaga ngokoheetoka komasabi gaanë, 

5  kugira nkuiiguande amang'ana gobohaanchi na ubukumia bööö bonö onabö hare oMonënë Yeeso na kobaanto bieNöökoe böönsoe. 

6  Ngosabande iga obë na omokea kogosaanga ubukumia bööö, na eyo igutuurri woongore kimui kera geento ikiiya kere tukunyööra hare Kresto. 

7  Mahëënë nanyööra emegöökö emenënë na ubutirimiku gukugira yobohaanchi bööö kugira, mura omoiito, imiööyö giabaanto bieNöökoe gëgöökibua kohëtëra hareuni. Irisabi gukugira yaOnesimasi 

8  Gukugira eyo, nengaatorre koba na obokare kohaara ndeenge hare Kresto kogoteebia eng'ana enö isaiine iga oköre. 

9  Siböönö gukugira yobohaanchi ngokogëyande uni Bauro, onö ndeenge omoonto mokoro na böönö wiiki omoböhë gikugira yaKresto Yeeso, 

10  ngokogëyande igoro yomööna waanë Onesimasi, omööna waanë kubukumia onö naaibooye nkaaga naareenge gokeböhë. 

11  Mbërë taare wabueera bore böönsoe hareuwë hai, siböönö böönö iigö nuwubueera hareuwë nauni. 

12  Ndamuriingia wë, onö areenge omööyö göönë guucha hareuwë. 

13  Nenkahaanchere iga abë nauni okorri iga atore kunyirigania kuibaga rëëö gonkaaga enö ndeenge gokeböhë gikugira yaMang'ana Amaiiya. 

14  Siböönö tenaare gutuna iga nköre egeento kere giöönsoe etare nkeera witabirriiyi, okorri iga ubuuya bööö botakaaba gonchera yakohamirribua etare ngokohaancha kööö umuëënë. 

15  Nkanyööra eyo niyo yaagirre akarua hareuwë kuibaga ikë iigö, okorri iga otore koba nawë gunchinsiko chiöönsoe. 

16  Tiiga ariingë kiomogorë hai, siböönö këonö akerre omogore, areenge mura omoiinyu omohaanchoa. Niigö areenge hareuni, na neena obohëënë iga niigö araabë bokong'u hareuwë, kiomoonto na këmura omoiinyu koMonënë. 

17  Hanö ndanyööre nkombaraore iga nuumui waaö nde umuirigani kehaara okanyirigaini. 

18  Hanö ndanyööre agosariiyi gose ana isiire yaaö, ogeensabe uni. 

19  Uni Bauro naandekere iigö gokobökö köönë umuëënë nendahakanë. Wiiki tingutuna ngaambë iga noona isiire hareuni igoro yirimënya rëëö hai. 

20  Niigömbë, mura omoiito nehaanchere iga nyööre egeento kiubueera kurua hareuwë gikugira yoMonënë. Tagöökia omööyö göönë hare Kresto. 

21  Kohaara neena obohëënë iga noranyigueere, nköndekeeye, gokomanya iga noraköre buuya bokong'u koheteera gayo ngaambere. 

22  Hamui na gayo, monseemiri ahase hakohekera, kugira nguitëng'ërande iga gonchera yamasabi gaiinyu nendariingibui hare baiinyu. 

23  Ebabra, onö areenge omoböhë hamui na nauni, gikugira yaKresto Yeeso, agokeerri. 

24  Wiiki Maarikö, Arisitariko, Tëëma, hamui na Ruuka, banö bareenge abaköri bemeremö hamui nauni, nabö bagokeerri. 

25  Amaabe goMonënë weiito Yeeso Kresto gabë hamui na imiööyö geiinyu.

