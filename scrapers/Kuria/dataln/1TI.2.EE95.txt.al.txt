1  Mbërë yagöönsoe, ndasimisiria iga amasabi gakogëya, amasabi gagutuna ubutuurria, amasabi gagosabera abaande na amasabi gegoongö garuusibue koNöökoe gikugira yabaanto böönsoe, 

2  gikugira yabagaambi na abaande böönsoe monyaanguru, korri iga tomënyë buuya na komorëëmbë torasooka eNöökoe na toona etëëmö inchiiya. 

3  Eyo neng'ana inchiiya na wiiki ngotëgëriaere uMutuuria weiito eNöökoe, 

4  onö agutuna iga abaanto böönsoe banyööre ubuituuria na bahekeere okoongora obohëënë. 

5  Gikugira eNöökoe nuumui, na nuumui ahö onö akogöötania abaanto na eNöökoe, nawë Yeeso Kresto onö areenge omoonto, 

6  onö aairuusiri umuëënë koböhöria abaanto böönsoe. Eyo yaabaaye ubutuburi bonö böörusiibui gonkaaga enö eragere, 

7  eyo niyo yaagirre nkaahoroa nebë umuruundia na omotomoa (Nobohëënë nkogaamba tenkorööngöha hai), na wiiki umuiigia wabaHamate kubukumia na kobohëënë. 

8  Kohayo ngutunande iga hare höönsoe moraayi morasikana niiga abasaacha basabë, baraimukirria igoro amabökö gaabö gataana isörö barasaba bataana borro gose nkaani. 

9  Ngutunande iga abagaikoro nabö niiga baisöhiri ichingebo kubuihootu na gosookö, tiiga iga nkogoseemia ichituukia hai gose gotoora ibiinto biesahaabu hai, gose ichingebo chiriguri irinënë hai, 

10  etare iga nkogoköra amaiiya këëbore keragere kobagaikoro banö baana esookö hare eNöökoe. 

11  Abagaikoro nkeragere iga baikarë bakirë na babë ababuniku nkaaga oranyööre bareega. 

12  Uni tinkuruusia umueeya iga baiigi gose babë na ogotora igoro yabasaacha hai, niiga baikarë bakirë iga kiri. 

13  Gukugira Atamu newë aaboomberoe mbërë, sooki böönö Haawa akamanya goköroa. 

14  Na wiiki tiiga Atamu newë aang'aiineroe hai, etare iga omogaikoro newë aang'aiineroe akaba umuinyamaraga. 

15  Siböönö omogaikoro narituuribua gukuibora abaana, hanö oranyööre nagumiirria kubukumia, na kobohaanchi, na kobohoreeru na baköre iigö kubuihöötu.

