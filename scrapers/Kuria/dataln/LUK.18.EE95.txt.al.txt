1  Sooki Yeeso akabateebia ekereengio keende iga, kuhika bayi barasaba ruisö röönsoe na baangë gukua nkörö. 

2  Akagaamba iga, “Aareenge hö kumugi nyaborëbë, omokëëngi wibiina, onö ataare kööböha eNöökoe gose ninyööra ngosooka abaanto. 

3  Na kumugi goyo bëënë nkanyööra umusino woonde ahö, ruisö röönsoe naakagereeye omokëëngi wibiina oyo, aramogëya iga, ‘Tantuurria nkerë ababisa baanë ikiina!’ 

4  Guchinsiko ichincharu omokëëngi wibiina oora, taakahanchere hai, siböönö, urusiko roonde agaitëgëërra iigö akaboora iga, ‘Ninyööra ntakööböha Nöökoe, gose ngosooka moonto, 

5  siböönö gikugira yumusino onö aantiitia, nendamaahë amang'ana gaaë ganö ngaköre. Getare iigö naragëëndërri guucha ereende iigö andösi!’ ” 

6  Na oMonënë Yeeso akaboora iga, “Taiiguambë mona omokëëngi wibiina oyo ataare mohëënë aagaambere. 

7  Böönö Nöökoe nataitanerë abaahoroa baaë banö bakomokoorra ubutiko na omobaso? Böönö nabainyönyööria? 

8  Ndabateebia, naraangohë guucha kobaitanera. Siböönömbë, hanö oMööna woMoonto aririinga guucha gokebara, arinyööra ubukumia gokebara?” Ekereengio kiomoBarisaayo na umuiiria wiriguuti 

9  Sooki wiiki, akabateebia ekereengio kiabaanto banö baare kuimaaha iga nabaroonge, na barasëra abaanto baande. 

10  “Abaanto baande baareenge hö babere banö baageeye koHekaaru gosasaama: umui omoBarisaayo, na owoonde umuiiria wiriguuti. 

11  OmoBarisaayo oora akaimeerra agasasaama iga, ‘Ndakogoonga Nöökoe, kugira uni tenaanga abaanto baande hai, abasakuri, abatiiyu gose abaraaya, wiiki tenaanga umuiiria oyo wiriguuti hai. 

12  Nguisasande kabere kumukuubio, na nkurusiande iring'eenga reikumi kurua kubinö biöönsoe nkunyööra.’ 

13  Siböönö umuiiria wiriguuti oora, akaimeerra harai, akamaaha iga kura tigisaiine iga akaagaramera kuya igoro kuriooba hai, agasusëëna bokong'u, akagaamba iga, ‘Nöökoe, unyabere, uni onö ndeenge umunyairaga!’ ” 

14  Yeeso akagaamba iga, “Ndabateebia, umuiiria wiriguuti, getatiga omoBarisaayo hai, naang'araarre kuya waaë, areenge boroonge na eNöökoe. Kugira ore wöönsoe onö, akuiyimukirria narahiinyoe, na ore wöönsoe onö agususëëna naraimukirribue.” Yeeso araitabiria abaana (Mt 

19  :

13  -

15  ; Mk 

10  :

13  -

16  ) 

15  Abaanto baande bakamorëëntëra abaana iga abatoorre amabökö; siböönö hanö abeega baaë baarooche iigö, bakabang'öönëra. 

16  Siböönö Yeeso akaberekera abaana baara, aragaamba iga, “Tatiga abaana abakë baachë hareuni, mööngë kobareberra, kugira banö baanga banö, oBogaambi bueNöökoe nobööbö. 

17  Obohëënë ndabateebia iga, ore wöönsoe onö ataguitabirria oBogaambi bueNöökoe kiomööna, tarebosöha hai.” Omotaangati omoome (Mt 

19  :

16  -

30  ; Mk 

10  :

17  -

31  ) 

18  Omotaangati woonde wabaYahuti akabuuria Yeeso iga, “UMuiigia Umuuya, niyeke ndaköre nyööre obohoru bokuyeeyo?” 

19  Yeeso akamubuuria iga, “Kugira ke okomberekera iga umuuya? Taahö umuuya hai, etare iga neNöökoe bëënë. 

20  Uwë nomanyere amaragö ganö gakogaamba iga, ‘Waangë goköra oboraaya; otagaiita, otakaiiba; otagaacha gusuuta omoonto koborööngö; sooka isa weiinyu na nyako weiinyu.’ ” 

21  Akamuhuunchukiria iga, “Muiigia, gayo göönsoe naagagöötere marua nimumura.” 

22  Hanö Yeeso aaiguure iigö, akamoteebia iga, “Yatigara eng'ana imui, enö keragere iga oköre. Gëënda uguri kere giöönsoe onakio, sooki utuëënërë abatobu ichiimbiria, na noraabë na oboome kuriooba; sooki uchë ongöötë undue nyuma.” 

23  Siböönö, hanö omoonto oora aaiguure amang'ana gayo, naaitumatere bokong'u, kugira nomoome bokong'u aareenge. 

24  Hanö Yeeso aarooche iga aitumatere akaagaamba iga, “Ngekong'u getuubö ke abaame gosöha koBogaambi bueNöökoe! 

25  Negetobu engameera kohëta kuibaanga rieseendano, gokera omoome gosöha koBogaambi bueNöökoe.” 

26  Banö baamuiguure aragaamba amang'ana gayo mbaagaambere iga, “Ning'uimbë kana arehöna?” 

27  Yeeso akababoorra iga, “Kenö kereenge egekong'u komoonto, koNöökoe negetobu.” 

28  Sooki Bëëtërö akamoteebia iga, “Maaha! Baiito tötiga ibiinto biöönsoe tökogööta.” 

29  Yeeso akababoorra iga, “Eee mbuuya, nauni nendabateebi iga ore wöönsoe agutiga waaë, gose mokaaë, gose bamura bamööbö, gose abaiburi, gose abaana baaë gikugira yoBogaambi bueNöökoe, 

30  narinyööra ibiaaru guikora renö, na wiiki narinyööra obohoru bokuyeeyo gonkaaga enö iguucha.” Yeeso araraga uruku rööë eregatato (Mt 

20  :

17  -

19  ; Mk 

10  :

32  -

34  ) 

31  Yeeso akaimukia abeega ikumi na babere baara, akabatoora hagare, akabateebia iga, “Tamaaha, böönö toratiira kuya Yerusareemu, hare amang'ana göönsoe ganö gaandekeroe na abanaabi koMööna woMoonto garaayi kohekera muhikö. 

32  Kugira narahaanoe kobaHamate, nabö mbaramokoomore na kumusuukirria na bamutueere amatai. 

33  Mbaramotëmë, haruë bamuiitë, siböönö kurusiko rogatato ariookë.” 

34  Siböönö abeega baaë bö teboongooye amang'ana gayo aare gusumaachera hai; kugira esesoro yagö yaabiseroe, bakaanga koongora kenö këëre kogaamboa. Yeeso arahueenia umuhukuru onö aagasabasabere (Mt 

20  :

29  -

34  ; Mk 

10  :

46  -

52  ) 

35  Hanö Yeeso aahikere haang'i Yeeriko, nkanyööra umuhukuru woonde aikaaye gonchera, arasabasaba. 

36  Hanö aaiguure abaanto abaaru barahëta, akabuuria iga, “Nke kebaaye?” 

37  Bakamoteebia iga, “Yeeso omoNasareeti newë akohëta.” 

38  Agaköra igituri aragaamba iga, “Yeeso oMööna oTauti, tamaahera amaabe!” 

39  Siböönö abaanto banö wanyöörre bataangatere bakamong'öönëra baramoteebia iga akire iga kiri. Siböönö hayo nehömbë aachanere bokong'u aragaamba iga, “OMööna oTauti, otamaahera amaabe!” 

40  Kohayo Yeeso akaimeerra, akabateebia iga bamorëëntë harewë. Hanö aahikere haang'i, Yeeso akamubuuria iga, 

41  “Nke ugutuna iga ngokörre?” Umuhukuru oora akahuunchukia iga, “Monënë, ngutunande iga maahë wiiki.” 

42  Yeeso akamoboorra iga, “Tamaahambë, ubukumia bööö bukuhueeniri.” 

43  Höhayo iigö, akamaaha, akagööta Yeeso, aragoonga eNöökoe. Hanö abaanto böönsoe baarooche iigö, bakagoonga eNöökoe.

