1  Inyaruba kurua hare Bauro omotomoa waYeeso Kresto kongaamba yeNöökoe umutuuria weiito na iyaYeeso Kresto iriitëng'ërö reiito; 

2  kuya hare Timoteo, omööna waanë wobohëënë kubukumia: Amaabe, egaareeya na omorëëmbë bibë hareuwë kurua koNöökoe Taata na Yeeso Kresto oMonënë weiito. Ogotakibua igoro yamaiigio goborööngö 

3  Ndatuna iga obëërë Ebëësö, këhaara bëënë naagoteebiri nkaaga naare kuya Maketonia, okorri okaani abaanto nyaborëbë baangë kuiigia amaiigio amahagare. 

4  Obateebi bahaatere amagano amachua na amang'ana gurutuundura robaaguuka, ganö gakorëënta ichinkaani kuibaga riaMaiigio gakeboNöökoe ganö gakomanyekana kubukumia. 

5  Ikibune kiogokaania koyo nokorëënta obohaanchi bonö bukurua komööyö umuuya, gontariki inchiiya na wiiki kubukumia bobohëënë. 

6  Abaanto abamui baatiga amang'ana ganö, baihoonchorra isumaacho enö etaana bueera. 

7  Ngutunabare iga babë abaiigia baMaragö, siböönö tebakoongora amang'ana gaabö abiëënë gose amang'ana gare bakogaamba barakoromerra hai. 

8  Ntomanyere iga aMaragö namaiiya hanö oranyööre ngakörroa emeremö këhaara keragere. 

9  Niiga oheetoke iga amaragö tegaakörëëyoe abaanto abaiiya hai, etare iga mbanö bagutuuma amaragö na banö batakuigueera, banö bataana esookö koNöökoe na abanyamaraga, banö bataana obohoreeru na abanyaanku, banö baguiita baisa waabö na banyako waabö na abaiiti babaanto 

10  abaraaya, kobasaacha banö bagoköra oboraaya na abasaacha, abaiibi babaanto, abarööngö na bare bagutueenerria oborööngö na banö bagoköra kere giöönsoe kenö getaituungaine na amaiigio amahëënë. 

11  Amaiigio gayo ngotookagare koMang'ana Amaiiya gubuhiku gare naahaaboa iga nduundi, gare gaakurua koNöökoe umuitabiribua. Umukumö gikugira yamaabe gieNöökoe 

12  Ndaruusia egoongö koMonënë weiito Yeeso Kresto, onö aang'a ichiinguru chagoköra emeremö gëëë. Nkomogoongande gikugira aamaaha iga nisaiine sooki antoora mokörre emeremö, 

13  ninyööra ekeembërë naareenge umuchuaaria, umuiriiria wabaanto na omonaahi. Siböönö naanyöörre amaabe kugira naakörre iigö kobokaangi ntaana ubukumia. 

14  Amaabe goMonënë weiito ngaabaaye amaaru hareuni kubukumia na obohaanchi bonö boreenge hare Kresto Yeeso. 

15  Ekereengio kenö nekehëënë na wiiki ngisaiine iga gitabirribue iga Yeeso Kresto naachere gokebara gutuuria abanyamaraga, nauni nendeenge umunyamaraga koheteera böönsoe, 

16  siböönö gukugira eyo naanyöörre amaabe korri iga Yeeso Kresto ooroki ubugumiirria bööë obohekeeranu hareuni onö ndeenge umunyamaraga koheteera böönsoe, gokoba igituubanio koböönsoe banö baremukumia na kunyööra obohoru bokuyeeyo. 

17  Harewë onö areenge oMogaambi kuyeeyo, onö atagukua wiiki takomaahoa hai, onö areenge wë bëënë eNöökoe niiga asookoe na ahaaboe ubuhiku kuyeeyo na eyo! Amina. 

18  Mööna waanë Timoteo, nkohaaye amang'ana ganö gokoreng'aana na obonaabi bore waarusiriibui karai. Amang'ana gayo niiga gabë ibiitanerö biaaö kuguiitana iriihi iriiya, 

19  na ugumi ubukumia bööö na obë na entariki inchiiya. Abaanto abamui tebaiiguereeye ichintariki chiaabö hai kohayo bagasaria ubukumia bööbö. 

20  Abamui baabö mbaabo Himenaayo na Aregesaanda bare nahaatirria iRisaambo; rebatiriingë korri oroonde batagaacha guchuaaria.

