1  Nkarua nkamaaha omomaraika araiika kurua kuriooba ana orosoongoro ruahase hanö ibihui bigoseekeerroa na umunyörrö omonënë gokobökö kööë. 

2  Akaregööta irichöka reera, iritiinyi rekarai, ndiö bëënë uMunyaanku na iRisaambo - akareböha komëëka egekoe kimui. 

3  Omomaraika akarerëkëra kohase hanö ibihui bigoseekeerroa, agasiika ahase hayo na gotoora etoono kimui okorri iga retagaacha kong'aiina ibiaaro wiiki kuhika emëëka geyo egekoe kimui gisire. Siböönö hanö emëëka geyo geraasire, ndirigorroa wiiki, si kuibaga ikë iigö. 

4  Wiiki nkamaaha ibituumbe biobogaambi na baara wanyöörre baikaaye kö, mbaahaayoe ogotora kogokëënga ikiina. Wiiki nkamaaha ichinkörö chiabaara wanyöörre baiitoa kogokëëngöa emetoe gikugira yakoraandia Yeeso na gikugira yeng'ana yeNöökoe. Bayo tebaasëëngëëye itiinyi eera na ituubö yayo gose kobaasoa komasio gaabö na komabökö gaabö hai. Mbaabaaye abahoru wiiki na kobaaha hamui na Kresto kuibaga riemëëka egekoe kimui. 

5  (Abaande baara baakuure tebaariookere hai kuhika emëëka egekoe kimui gisire). Koyo nkö ukuriuukibua kombërë. 

6  Nowakehaiiya wiiki oMohoreeru onö ana iring'eenga gukuriuukibua koora kombërë. Igoro yabayo uruku rokabere teroraabë na ichinguru hai, siböönö mbaraabë abanchaama bieNöökoe na abaaKresto, na mbarabaahë hamui nawë emëëka egekoe kimui. Ugusikibua kuiRisaambo 

7  Hanö iribaga remëëka egekoe kimui ririsira, iRisaambo nderetachoroa kurua gokeböhe këëriö. 

8  Ndirrichöka kebara na kong'aiinirria ibiaaro biöönsoe binö bireenge guchintahana inyai, esesoro niiga “Gogu na Magogu.” IRisaambo nderebaiiria hamui gikugira yiriihi, nabö mbareba abaaru kiomosëënsë guinyaancha. 

9  Bakanyërëgana goonse yöönsoe bagatoora gatai ekaambi yabaanto bieNöökoe, na umugi goora göhaancheroe, siböönö omörrö ngöikere kurua kuriooba gokabasaamba bagasika. 

10  UMunyaanku oora wanyöörre arabang'aiinirria, akarëkëroa moonse yinyaancha enö egööka omörrö gonö gotaakurima roonde, monö bareenge itiinyi eera hamui na omonaabi omorööngö oora, nabö mbarinyaankibua omobaso na ubutiko kuyeeyo na eyo. Ikiina kiumuhiko 

11  Nkarua nkamaaha igituumbe kiobogaambi ekerabu ekenënë na omoonto aikaaye kö. Ekebara na igoro kuriooba bikanyërëgana mbërë yamaiisö gaaë, tibiamaahekaine wiiki roonde hai. 

12  Wiiki nkabamaaha abaku abanënë kobakë, baimereeye mbërë yigituumbe kiobogaambi, na ibitabo bikahonyoroa. Haakurua egetabo keende, keera kiobohoru, gekahonyoroa nakiö. Abaku bagakëëngëroa ikiina gokorëng'aana na amaköra gaabö, këëbore wanyöörre gaandekeroe kubitabo biyo. 

13  Inyaancha egatua abaku banö wanyöörre baamö, Uruku na Ekebara kiabaku bikabarichökia kebara abaku banö baareenge mö. Böönsoe bagakëëngëroa ikiina, kera imui koreng'aana na amaköra gaaë. 

14  Haakurua Uruku na Ekebara kiabaku bigatabutua moonse yinyaancha yomörrö. Inyaancha eyo yomörrö ndö uruku rokabere. 

15  Na omoonto ore wöönsoe onö iriina rëëë retaandekeroe kogetabo keera kiobohoru, naatabuteroe kunyaancha eyo yomörrö.

