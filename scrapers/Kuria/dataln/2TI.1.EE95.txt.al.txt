1  Uni Bauro, omotomoa waKresto Yeeso, gokorëng'aana na këëbore eNöökoe agutuna, kuguituungana na endago yirimënya renö rereenge hare Kresto Yeeso, 

2  ngokööndekerande uwë Timoteo omööna waanë omohaanchoa: ENöökoe Taata na Yeeso Kresto oMonënë weiito bakohë amaabe, egareeya na omorëëmbë. Okogoonga na ogotoora omööyö 

3  Nkogoongande eNöökoe, ore ngokörra emeremö gontariki inchiiya, këhaara baaguuka baiito baakörre. Nkomogoongande ruisö röönsoe nkaaga nakoheetoka komasabi gaanë gakogëya ubutiko na omobaso. 

4  Hanö naheetoka amaiisöri gaaö, ngutunande bokong'u iga nkomaahë, korri iga niichorë omogöökö. 

5  Nkoheetokande ubukumia bööö bobohëënë, bonö mbërë bööreenge hare nyagokoro weiinyu Roisi na hare nyako weiinyu Yuniki na böönö neena obohëënë iga mboreenge ninyööra hareuwë. 

6  Eyo niyo ikugira ndahiitukia iga wigërri igituhö kieNöökoe kenö onakiö, kere aakohaaye nkaaga naagotooreeye amabökö gaanë. 

7  Gukugira eNöökoe taatohaaye uMuiika gobööba hai etare iga nuMuiika guichiinguru, ogobohaanchi na ogokoba na ekerëëngërë. 

8  Otagaacha gosooka goteebeerria igoro yoMonënë weiito gose gosooka gikugira yaanë onö ndeenge omoböhë gikugira yaKresto. Siböönö enö ehö niiga osaangë imiiriirö gikugira yaMang'ana Amaiiya, gokerëëngërë gichiinguru chinö chikurua koNöökoe. 

9  Newë aatutuurri na gotoberekera komberekera ehoreeru tigikugira yamaköra gaiito hai, etare iga nkuguituunganana ikibunë këëë umuëënë na komaabe gaaë. Naatohaaye amaabe gayo gokohëtëra hare Yeeso Kresto komakora na amakora ganö gaahëtere, 

10  Siböönö gonkaaga enö töhonyorroa kuguucha kööë uMutuuria weiito Yeeso Kresto, ore aasikia ichiinguru chiuruku na gokohëtëra koMang'ana Amaiiya, atohonyorra obohoru bonö botagosareka. 

11  Gikugira yaMang'ana Amaiiya naahooye koba omoteebeerria na omotomoa na umuiigia, 

12  eyo niyo ikugira ndairiira komang'ana ganö. Siböönö teneena nsöni hai, gukugira nemanyere ore naakumia na neena obohëënë iga naratore koreenda kere aatoora hareuni kuhika urusiko roora. 

13  Gööta bokong'u amang'ana gobohëënë gare naakuiigiri, gabë ikiorokirrio hareuwë, na obë na ubukumia na obohaanchi, binö bireenge hare Kresto Yeeso. 

14  Obohëënë boora waahaaboa niiga oboreende guchiinguru chuMuiika oMohoreeru ore amënyere moonse yeiito. 

15  Nomanyere iga abaanto böönsoe banö bamënyere korong'ööngö roAsia baantiga, abamui mbaabo Bogero na Herimogene. 

16  ENöökoe aberë eka yaOnesibro kugira naangöökiri komööyö hare kaaru. Taarooche ichinsöni hanö uni naareenge omobëhë hai, 

17  si niigö aahikere Ruumi iigö, agataanga kundigia na akanyööra. 

18  Nöökoe amohë amaabe kuRusiko roora! Nauwë nomanyere buuya amaaru gare aankörëëye hanö naareenge Ebëësö.

