1  Gukibunë keyo uni Bauro, nendeenge omoböhë waKresto Yeeso kugira yeiinyu abaHamate. 

2  Amahëënë möiigua karai iga naatoorroe koba omomaahirri wamaabe gieNöökoe gikugira yeiinyu. 

3  Wiiki iga ikibisere kieNöökoe këëmanyekana hareuni gonchera yokohonyorroa këëbore naandekere igoro yamang'ana ganö kubueeng'e. 

4  Hanö morasömë amang'ana ganö naandekere, moramanyë nkoongora ikibisere kenö këhonyoroa na Kresto. 

5  Guchinkaaga chaanyuma abaanto tebaamanyere ikibisere kenö hai, këëbore këhonyooyoe böönö na uMuiika kobatomoa na abanaabi baaë abahoreeru. 

6  Ikibisere ikiëënë nkenö; gonchera yaMang'ana Amaiiya abaHamate baaba abari bomoondo hamui na abaYahuti; baaba irikömö riomobere gumui banö bagosaanga keera këëragaiinoe hare Kresto Yeeso. 

7  Nauni naaköroa omoköri wemeremö waMang'ana Amaiiya kugituhö kiamaabe gieNöökoe, kenö aang'aaye kuguituungana këëbore ichiinguru chiaaë chigoköra emeremö. 

8  Ninyööra nowanyuma nde kobaanto böönsoe bieNöökoe; simbë naahaayoe amaabe gayo okorri iga ntore kuruundia aMang'ana Amaiiya goboome boKresto bonö botaana ekerëëngërë kobaHamate, 

9  wiiki gokoorokia buuya abaanto böönsoe bamaahë këëbore obomaahirri buikibisere keyo boreenge. Kurua karai ikibisere keyo wanyöörre këbisoa na eNöökoe onö aatëëmere ibiinto biöönsoe, 

10  okorri iga gonkaaga enö, kohëtëra gokanisa, abataangati na banö baana ogotora kuriooba batore koongora eseemia yeNöökoe guchitëëmö chiöönsoe chayo. 

11  Nöökoe naakörre eng'ana enö kuguituungana na eseemi yaaë yakuyeeyo enö aakörre kohëtëra hare Kresto Yeeso oMonënë weiito. 

12  Harewë tönyööra enchera yagosöha kubuhiku bueNöökoe kubutirimiku totaana bööba gokohëtëra kubukumia. 

13  Kohayo ndabasaba iga, muriihë mööngë gukua nkörö gikugira yimiiriirö genö nkunyööra kugira yeiinyu; kugira ganö ngukugira yubueera boiinyu. Obohaanchi boKresto 

14  Gikugira eyo ngotëmande ibiru hare Taata, 

15  onö akugira ichika chöönsoe kuriooba na gokebara chiba hö komariina gaabö. 

16  Ngosabande eNöökoe, kugira yoboome bubuhiku bööë abahë ogotora kohëtëra kuMuiika gööë mobë na ichiinguru guchinkörö cheiinyu. 

17  Wiiki ngosabaande iga Kresto atore goköra amaikaro kumiööyö geiinyu kubukumia, wiiki iga muhirë imiri geiinyu na mobë na obohaanchi bonö bogomere, 

18  korri iga baiinyu, hamui na abaanto böönsoe bieNöökoe, mobë na ichiinguru gokoongora haang'ana obohaanchi boKresto boreenge obogare na obotaambe na haang'ana bore obotaambe, kuya haanse na obotaambe kuya igoro. 

19  Na wiiki motore komanya obohaanchi boKresto - bonö bohëtere obong'aiini böönsoe, muichuribue bokong'u obohekeeranu böönsoe bueNöökoe. 

20  Harewë onö ichiinguru chiaaë chinö chigoköra emeremö hare baiito, naraatore goköra amaaru bokong'u gokera ganö togotora komosaba, gose ganö tuguitëgëërra: 

21  hare eNöökoe bobë ubuhiku gokanisa na hare Kresto Yeeso guchinkaaga chöönsoe, kuyeeyo na eyo! Amina.

