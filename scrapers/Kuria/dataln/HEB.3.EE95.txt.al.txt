1  Baanto bamoiito banö moreenge abakumia na banö mogosaanga emberekera yakuriooba, muitëgëërrë Yeeso, onö areenge omotomoa na uMunchaama uMuhikere wubukumia bonö togotobora. 

2  Wë naareenge omohëënë koNöökoe, onö aamöhooye goköra emeremö genö, këhaara Mosa aareenge oMohëënë komeremö gëëë kunyuumba yeNöökoe. 

3  Omoonto onö akohagaacha inyuumba nkunyööraare esookö enënë gokera inyuumba. Këhayo bëënë Yeeso naisaiine kunyööra esookö enënë bokong'u gokera Mosa. 

4  Inyuumba ere yöönsoe mahëënë nkohagaachoaere na omoonto, siböönö eNöökoe newë areenge omohagaachi wibiinto biöönsoe. 

5  Mosa naareenge omohëënë kunyuumba yeNöökoe kiomoköri wemeremö, naasumaacheeye ibiinto biira eNöökoe aakagaambere guchinsiko chinö chiguucha. 

6  Siböönö Kresto nomohëënë kioMööna onö aimerreeye inyuumba yeNöökoe. Baiito ntoreenge inyuumba yaaë, hanö ndanyööre ntogöötërra ubutirimiku boiito na iriitëng'ërö reera tukuihëëmëra. Ukumuunya kuabaanto bieNöökoe 

7  Kohayombë këëbore uMuiika oMohoreeru akogaamba iga, “Hanö ndanyööre muiguure engaamba yeNöökoe rëërö, 

8  Mööngë gokong'ia imiööyö, kehaara baaguuka baiinyu baareenge nkaaga baangere eNöökoe, këëbore baareenge kurusiko roora guikoongo hanö baamosaachere. 

9  Hayo nehö baansaachere na kunyigua, aragaamba eNöökoe, ninyööra baisa komaaha emeremö gere naabaköreeye ko mëëka merööngö enai. 

10  Kohayo naarerreeye irikora reyo nkareboorra iga, ‘Ruisö röönsoe ngosariabare, kumiööyö gëëbö, na tebamanyere ichinchera chaanë hai.’ 

11  Naanyöörre ndeereeye kuunya nkaihimiirria iga; ‘Tebaresöha roonde kohase haanë hakomoonyera hai!’ ” 

12  Baanto bamoiito, muiraarerre moonto atagaacha koba hö umui gatai yeiinyu ana omööyö umunyaanku gonö gotaagukumia onö aratigë eNöökoe onö aahö. 

13  Kuibaga reyo motoorane omööyö abiëënë kubiëënë guchinsiko chöönsoe, okorri iga omoonto atagaacha kong'aiinoa na iriraga kugira eng'ana “Rëërö” mbaiito ekong'ööria. 

14  Kugira baiito böönsoe ntööcha gosaanga hamui na Kresto hanö ndanyööre böönsoe ntogöötërra tokong'i kuhika amaserra iriitëng'ërö renö tööreenge nariö kurua ogotaanga. 

15  Ganö ngö amaandekö gakoboora iga, “Rëërö hanö moraiigue engaamba yaaë, motagaakong'ia imiööyö këhaara baaguuka baiinyu baangere eNöökoe.” 

16  Mbaanto ke banö baaiguure engaamba yeNöökoe na bakamöönga? Tiiga mbaara böönsoe baataangateroe na Mosa kurua Miisiri hai? 

17  Wiiki mbaanto ke banö baakörre eNöökoe akareerra komëëka merööngö enai? Tiiga mbaara bëënë baakörre iriraga, banö baakuure guikoongo hai? 

18  Wiiki nkobaanto ke eNöökoe aaihimirriiyi iga, tebaresöha roonde kohase haaë hakomoonyera hai? Nkobaara baangere kumuigueera. 

19  Toroochembë iga tebaatorre gosöha kohase haara gukugira tebaakumiri hai.

