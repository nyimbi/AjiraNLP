1  Baanto baiito, nehaanchere komööyö göönë göönsoe iga abaanto baiito banyööre ubuituuria! Wiiki nkobasaberande koNöökoe ruisö röönsoe! 

2  Ndatora kobateebia obohëënë iga bö mbaana omokea omonënë koNöökoe; siböönö omokea gööbö tegoreenge kobong'aiini bobohëënë hai. 

3  Bö tebaamanyere enchera enö eNöökoe agokörra abaanto koba abaroonge hai, na kuibaga reyo, mbaasaachere gotaanga enchera yaabö abiëënë; na kohayo tebaitabirriiyi enchera yeNöökoe yagoköra abaanto koba abaroonge hai. 

4  Kugira Kresto aisa kuhikia aMaragö, okorri iga böönsoe banö baraakumi baköroe abaroonge mbërë yeNöökoe. Ubuituuria nkugira yaböönsoe 

5  Igoro yoboroonge bonö bogotooka gukuigueera aMaragö Mosa naandekere iga, “Ore wöönsoe onö araaköre gayo naraabë hö gikugira yagö.” 

6  Siböönö kere gekogaamboa igoro yoboroonge bonö bogotooka gonchera yubukumia niiga; “Waangë kuibuuria komööyö gööö, Ning'ui araayi igoro kuriooba?” (hayo niiga, gokorëënta Kresto haanse). 

7  Gose otakaibuuria iga, “Ning'ui araasekere kuya haanse gokebara moonse?” (hayo niiga gokorëënta Kresto igoro kurua kobaku). 

8  Amaandekö nke gakogaamba? “Eng'ana nereenge haang'i nauwë, kumunyua gööö na komööyö gööö” (hayo niiga, eng'ana yubukumia eera tukuruundia.) 

9  Hanö ndanyööre otobooye iga Yeeso noMonënë na ukumi komööyö iga eNöökoe naamuriuukiri kurua kobaku, noranyööre ubuituuria. 

10  Kugira omoonto ngukumiaare komööyö na aköroa omoroonge; na omoonto ngotoboraare na umunyua anyööra ubuituuria. 

11  Amaandekö garagaamba iga, “Ore wöönsoe onö araakumi harewë tarasuukirribue hai.” 

12  Kugira tebohagare boohö hai gatai yabaYahuti na abaHamate; kugira oMonënë nuumui oora bëënë nawë nareenge oMonënë waböönsoe, nawë nareenge omogësa koböönsoe banö bakomosaba. 

13  Këëbore yaandekeroe iga, “Böönsoe banö bagosaba kuriina rioMonënë mbaranyööre ubuituuria.” 

14  Siböönö niyeke baraatore gosaba ubutuurria kurua harewë onö batarakumia? Na niyeke baraatore gukumia harewë onö bataakaiguure? Na niyeke baraatore kuiigua hanö ndanyööre umuruundia ataahö? 

15  Na niyeke abaruundia bararuundi hanö ndanyööre batatomeroe? Këëbore amaandekö gakoboora iga, “Mbuuya botëëmö ke kuguucha kobanö baakuruundia aMang'ana Amaiiya!” 

16  Siböönö tiiga iga mböönsoe baitabirriyi aMang'ana aMaiiya hai. Omonaabi Isaaya wë umuëënë akagaamba iga, “Monënë, ning'ui aakumiri eng'ana yeiito?” 

17  Ukuigua aMang'ana Amaiiya nkorëëntakore ubukumia, na aMang'ana Amaiiya gayo ngaara gakuruundibua igoro yaKresto. 

18  Siböönö ndabuuria iga, gose nobohëënë iga tebaiiguure eng'ana hai? Obohëënë mbaaiguure-kugira, “Engaamba yaabö yaasookiri ekebara giöönsoe; amang'ana gaabö gaahika kubiikö biekebara.” 

19  Wiiki ndabuuria iga, gose abaanto baIsraeri tebakoongora hai? Mosa nowambërë gokogaamba iga; “Nendabaköre baiinyu mobë na irihari kobaanto bikiaaro keende; na gonchera yabaanto abakaangi nendaköre abaanto baanë babë na oborro.” 

20  Na omonaabi Isaaya naakarehere ninyööra hanö aagaambere iga, “Nanyöörroe na baara bataare kundigia; naaihonyooye kobaara bataare kuumburirria.” 

21  Siböönö igoro yaIsraeri naagaambere iga, “Urusiko röönsoe urugima naaraambekere amabökö gaanë iga nirigani abaanto banö batakunyigueera na banö baanyaanga.”

