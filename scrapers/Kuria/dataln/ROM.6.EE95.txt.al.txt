1  Niyekembë toragaambë? Niiga togëëndërri komënya kuiraga okorri iga amaabe gaiyëëngëri? 

2  Tegekaaba iigö roonde hai! Töisa gukua kuiraga; niyeke wiiki toragëëndërri komënya kuiraga? 

3  Temomanyere iga böönsoe banö tobaatiiseroe ntögöötainiibui na Kresto Yeeso, na kohayo ntöbaatiiseroe na kogöötanibua na uruku rööë hai? 

4  Gokobaatiisoa goiito, nkunyööratore totabuteroe bui hamui nawë na torasaanga uruku rööë, okorri iga këhaara bëënë Kresto aariukiibui kurua kobaku gokohëtëra kubuhiku boTaata, na baiito böönsoe totore kogëënda kobohoru obohea. 

5  Kugira hanö oranyööre baiito togöötaiine hamui nawë kuruku ronö roonga orööë, nkëëhö bëënë toregöötana hamui nawë gukuriuukibua këëbore wë aariookere. 

6  Na ntomanyere ganö: etëëmö yeiito yakarai yaabaamberoe hamui na Kresto komosaraba gööë, okorri iga ichiinguru chiomobere guiriraga chitore gosaribua, okorri iga tööngë koba wiiki abaköri bemeremö biriraga. 

7  Kugira omoonto onö akuure nkobaare omotachore kurua guchiinguru chiriraga. 

8  Hanö ndanyööre töökuure hamui na Kresto, ngukumiatore iga ntoremënya wiiki hamui nawë. 

9  Kugira ntomanyere iga Kresto aisa kuriuukibua kurua kuruku na tarikua roonde hai - uruku teroona nguru wiiki harewë hai. 

10  Uruku ronö aakuure, naakuure rimui iigö okorri iga iriraga retakaaba na nguru harewë; na obohoru bonö amënyere böönö namënyere koNöökoe. 

11  Nkëhayo bëënë na baiinyu kuhika muimaahë abiëënë iga nabakumore komang'ana giriraga siböönö moreenge abahoru koNöökoe gokogöötana na Kresto Yeeso. 

12  Kohayo böönö iriraga kuhika rëëngë kobaaha komebere geiinyu genö giigukua, okorri iga muigueere ichigöörio chiagiö. 

13  Gose mööngë kohaana ibiimö bieiinyu kuiraga bibë ibiinto biagoköra ubunyaanku. Kuibaga reyo muihaanë baiinyu abiëënë koNöökoe, kiabaanto banö mööruusibua kuruku guucha kobohoru, na mohaanë ibiimö bieiinyu koNöökoe gikugira yagoköra oboroonge. 

14  Iriraga kuhika rëëngë kobaaha hare baiinyu; temoreenge haanse yamaragö hai siböönö haanse yamaabe. Ababöhë boboroonge 

15  Niyekembë? Niiga toköre iriraga, gukugira iga tetoreenge haanse yamaragö siböönö haanse yamaabe? Aa-a tiigö roonde hai! 

16  Temomanyere iga hanö moraihaane baiinyu kiababöhë gukuigueera omoonto woonde, amahëënë moreenge ababöhë bomoonto onö mukuigueera? Haande muigueere iriraga, na amarichökërö nuruku, gose mobë ababöhë bubuiguiiri na amarichökërö noboroonge. 

17  Siböönö eNöökoe agoongoe! Kugira gonkaaga yeende mööre ababöhë kuiraga; siböönömbë möiguereeye kurua obohëënë bonö bogotooka komaiigio ganö möönyöörre. 

18  Mööba abatachore kurua kuiraga na mööba ababöhë boboroonge. 

19  Ngusumaachande kemobere gukugira yoborösu buemebere geiinyu abiëënë. Gonkaaga yeende möihaanere abiëënë koba ababöhë komang'ana gubunyaanku na obobeebe gikugira yubunyaanku. Këhayo bëënë kuhika böönö muihaanë baiinyu abiëënë kimui kiababöhë boboroonge kugira yobohoreeru. 

20  Hanö wanyöörre moreenge ababöhë biriraga, mööreenge abatachore harai kurua koboroonge. 

21  Böönömbë nke möönyöörre kogoköra amang'ana gayo böönö mokomaahera ichinsöni? Amarichökërö gamang'ana gaara nuruku! 

22  Siböönö möisa koba abatachore kurua kuiraga na moreenge ababöhë bieNöökoe; ubueera bonö moonabö nogosabuurua, na amarichökërö gaagö nobohoru bokuyeeyo. 

23  Kugira omosaara gonö omoonto akohakanoa kuiraga nuruku, siböönö igituhö kieNöökoe nobohoru bokuyeeyo hare Kresto Yeeso, oMonënë weiito.

