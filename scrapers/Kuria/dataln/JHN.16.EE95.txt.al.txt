1  “Nembateebiri amang'ana gayo, korri iga motagaacha gutiita. 

2  Mbarebarugia kurua guchiSinagoogi chaabö, na enkaaga nguuchaere enö ore wöönsoe akobaiita arekanya iga neNöökoe agokörra emeremö. 

3  Mbarebakörra gayo kugira tebaakamanyere Taata gose ninyööra nuuni hai. 

4  Siböönö nkobateebiande amang'ana ganö, iga hanö enkaaga yagö irihika baragaköra, muuchë koheetoka iga naagabateebiri. Emeremö giuMuiika oMohoreeru “Tenaakabateebiri amang'ana ganö hai, kugira hamui wanyööra nkereenge na baiinyu. 

5  Siböönö nkuyande ko onö aantomere si tendaiigua moonto ore wöönsoe hare baiinyu arambuuria iga, ‘Nehai kana ukuya?’ 

6  Gikugira yamang'ana gayo naabateebiri, imiööyö geiinyu giritöhere. 

7  Siböönö obohëënë ndabateebia iga, nkihueneeye iga niyi gikugira yeiinyu, na hanö oranyööre ntageeye, uMutuurria taraachë hare baiinyu hai. Hanö naho ndaayi, nendamotomë achë hare baiinyu. 

8  Na hanö araachë, narasuutë ekebara kenö kuiraga rekiö na oboroonge, mona Nöökoe arekëënga ikiina. 

9  Mbareenge abasaria kuiraga, gikugira tebaana ubukumia hareuni hai; 

10  na komang'ana goboroonge, kugira nkuyande oTaata temoreemaaha roonde hai. 

11  Komang'ana gogokëëngëra ikiina, kugira omobaahi wekebara kenö aisa gokëëngëroa ikiina karai. 

12  “Neena agaande amaaru agakobateebia, siböönö ngaaruha bokong'u. 

13  Hanö uMuiika gobohëënë araachë, narabataangatë kobohëënë böönsoe. Kugira tarasumaache kogotora kööë umuëënë hai, siböönö narabateebi gare akuiigua na ganö gakuya guucha. 

14  Naraang'ë ubuhiku, kugira naraayi araimukia ganö nkunyööra neenagö agabateebia. 

15  Binö biöönsoe Taata anabio nibiaanë; eyo niyo ikugira ndagaamba iga uMuiika naraimuki amang'ana gaanë, guucha kobateebia. Uguitumata na emegöökö 

16  “Gonkaaga nkë iigö temoramaahë hai, haruë wiiki gonkaaga nkë iigö moomaahë.” 

17  Abeega baaë abamui bakabuurania iga, “Hayo kana niyeke akogaamba? Aratoteebia iga, ‘Gonkaaga nkë iigö, temoramaahë hai, haruë wiiki gonkaaga nkë iigö moramaahë.’ Na wiiki araboora iga, ‘Niigö kere kugira ndaya oTaata.’ ” 

18  Bakaboora iga, “Esesoro ya ‘nkaaga nkë’ enö akogaamba, tetomanyere kenö akoboora hai!” 

19  Yeeso naamanyere iga mbaatunere iga bamubuuri, kohayo akabateebia iga, “Mona ngaambere niiga, ‘Gonkaaga nkë iigö temoramaahë hai, harue wiiki gonkaaga nkë iigö moomaahë.’ Eyo tiyo mukubuurania? 

20  Obohëënë ndabateebia iga: morakuure amaiisöri, siböönö ekebara nakiö nkeraicheengere; na baiinyu moraitumatë, siböönö uguitumata koiinyu nkorahoonchoroe kobë emegöökö. 

21  Hanö wanyööra omogaikoro arariisia nguitumataare, kugira nyööra enkaaga yaaë yakuibora ihikere; siböönö hanö omööna aisa kuiboroa, nyako waabö nkueebaare oborro boora böönsoe, agööka kugira nyööra omööna aibooyoe gokebara. 

22  Niigö bëënë kere hare baiinyu: böönö muitumatere, siböönö haakurua ntoramaahane, imiööyö geiinyu ngeregaasoka obogaasuku bonö woonde atagaatora kobaruusia. 

23  Hanö urusiko roora ruriicha, timurimbuuria ng'ana hai. Obohëënë ndabateebia iga: Taata naraabahë kere giöönsoe moraasabë kuriina rëënë. 

24  Gukurua karai gukuhika böönö, temöögasabere geento roonde kuriina rëënë hai; tasaba moranyööre, korri iga mobë na emegöökö emenënë. Ogokera gokebara 

25  “Naasumaacha na baiinyu amang'ana ganö kubireengio. Siböönö enkaaga eraacha enö ntarisumaacha na baiinyu kubireengio roonde, etare iga nendebateebia borabu amang'ana gaTaata. 

26  Hanö urusiko roora rurihika, muriya morasaba kuriina rëënë; hayo tiiga nkogaambande iga nindiya ndamosaba kuibaga reiinyu hai, 

27  kugira Taata umëënë nabahaanchere. Nabahaanchere kugira konö moohaanchere na wiiki möökumia iga nkoNöökoe naaruure. 

28  Hare Taata naaruure ngaacha gokebara, na böönö wiiki nkong'aanyaande kurua gokebara ndaya hare Taata.” 

29  Haakurua abeega baaë bakamoteebia iga, “Mböönömbë wagaamba borabu, otaakoreengia. 

30  Toongooye böönö iga kana nomanyere amang'ana göönsoe; taahö onö agaakubuuria ng'ana böönö hai. Eyo niyo ikugira torakumia iga nkoNöökoe waarua.” 

31  Yeeso akabahuunchukiria iga “Böönö mukumiri? 

32  Enkaaga eraacha, nayo yaahikere, enö böönsoe murinyërëgana, ore wöönsoe ayi waabö, ntamë umuëënë. Siböönö tendetama umuëënë hai, kugira Taata hamui are nauni. 

33  Nembateebiri amang'ana gayo Korri iga mobë na omorëëmbë hareuni. Gokebara morairiirë, Siböönö moteremekë: Kugira ekebara naagekerre!”

