1  Torabaandekera igoro yeNg'ana yobohoru enö yaareenge hö kurua ogotaanga. Eng'ana eyo Yobohoru tögiigua na Tögemaaha na amaiisö gaiito; mahëënë tögemaaha na kogegööta na amabökö gaiito. 

2  Obohoru boyo mböhonyooyoe, na tokabomaaha na böönö nkohërëkiatore igoro yabö. Wiiki nkobateeberriatore igoro yobohoru bokuyeeyo bonö boreenge hare Taata na böhonyoroa hare baiito. 

3  Ngoteeberriatore nyööra hare baiinyu amang'ana gare töömaaha na kuiigua korri iga na baiinyu böönsoe mobë na obosaangi na baiito, obosaangi bore toonabö na Taata wiiki na oMööna waaë Yeeso Kresto. 

4  Nkobaandekeratore ganö korri iga emegöökö geiito gehekeerane. ENöökoe noborabu 

5  Böönömbë eng'ana enö töiigua kurua harewë na toragiruundia yöenö: Nöökoe noborabu na moonse yaaë tigisuunte kere giöönsoe keemö hai. 

6  Hanö oranyööre toragaamba iga ntoona obosaangi hamui nawë na hayo nyööre ntomënyere kugisuunte hayo nkorööngöhatore na tetogoköra gare gaituungaine obohëënë hai. 

7  Siböönö hanö oranyööre ntogëënda koborabu këhaara wë areenge koborabu, hayo ntoona obosaangi baiito abiëënë kubiëënë na amaanyiinga goMööna waaë Yeeso ngotosaabuuragare kurua komaraga göönsoe. 

8  Hanö oranyööre ntogaamba iga tetoona iraga hai, nkuing'aiinatore na obohëënë teboreenge moonse yeiito. 

9  Hanö oranyööre ntotobora amaraga gaiito koNöökoe wë nomohëënë na omoroonge, naratööbere amaraga gaiito, na atosaabuure kurua kubunyaanku böönsoe. 

10  Hanö toragaambë iga tetoraköra iraga rere riöönsoe hai, ngoköratore eNöökoe koba omorööngö, na eng'ana yaaë tereenge moonse yeiito hai.

