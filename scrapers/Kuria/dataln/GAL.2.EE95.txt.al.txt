1  Nyuma yemëëka ikumi na enai naageeye Yerusareemu wiiki toona Baranaba, na naaimukiri Tito tokaya nawë. 

2  Naageeye gukugira yukuigueera okohonyorroa konö naahaayoe, na nkagaamba borabu (siböönö mbareka gukibisere mbërë yabataangati) aMang'ana Amaiiya gare ngoteebeerria kobaHamate. Naakörre iigö korri iga emeremö gëënë genö wanyöörre naaköra gose gere ngoköra böönö getagaacha kohëta buchua. 

3  Siböönö ninyööra nTito onö tööreenge hamui taahamirriibui iga asaaroe hai, ninyööra aareenge umuGiriki. 

4  Siböönö mbaareenge hö abakumia boborööngö, banö baasöhere guikömö reiito gukibunë iga banyööre eng'ana igoro yobotachore boiito bore toonabö hare Kresto Yeeso. Mbaare gutuna iga batoköre abagore. 

5  Baiito tetöitaberraini nabö ninyööra gonkaaga nkë hai korri iga mobë na obohëënë buaMang'ana Amaiiya ruisö röönsoe. 

6  Siböönö abaanto bare baare komaahekana iga nabataangati, hareuni tetoondooye iga nke baareenge hai; gukugira eNöökoe taana bohaanchirri- tebaana geento kere giöönsoe baanyëngëëyi hai. 

7  Kuibaga reyo mboongooye iga eNöökoe wanyöörre aantomere goteebeerria aMang'ana Amaiiya kobaHamate këhaara bëënë wanyöörre Bëëtërö aatomoa goteeberria kobaYahuti, 

8  Gukugira oora bëënë aahaaye Bëëtërö ogotora gokoba omotomoa kobaYahuti newë bëënë aang'aaye ogotora gokoba omotomoa kobaHamate. 

9  Hanö Yaköbö, Bëëtërö na Yöhana banö baareenge imitimo baarooche amaabe ganö naahaayoe, bagatoha okobökö toona Baranaba gokoorokia obogöötaine. Baiito tokaya kobaHamate nabö bakaya kobaYahuti. 

10  Bagatotegera eng'ana imui; iga toheetoke banö bareenge abataka, na eyo niyo naareenge gutuunya goköra ruisö röönsoe. Bauro arang'öönera Bëëtërö 

11  Siböönö hanö Bëëtërö aachere Antiokia, naamuruusiri amasörö kugira wanyöörre asaria. 

12  Ekeembërë nkaaga abaanto baande banö wanyöörre baatomeroe na Yaköbö wanyöörre bataraacha, Bëëtërö wanyöörre ngosaangaare na abaHamate. Siböönö hanö baahikere, Bëëtërö naahaateeye gosaanga nabö kugira nööböhere baara basaarroe. 

13  AbaYahuti baande nabö. Mbaaitaberraiini na Bëëtërö kubuiteerri bonö boonga boyo, Baranaba nuumui waabö aareenge. 

14  Hanö naarooche iga enchera yaabö tiyaareenge endoonge gokorëng'aana na aMang'ana Amaiiya, naateebiri Bëëtërö mbërë yabaanto böönsoe iga, “Uwë numuYahuti ore si nomënyere kiomoHamate, tomënyere kiumuYahuti hai böönö niyeke ogoköra orahaamirria abaHamate iga bamënyë kiabaYahuti?” AbaYahuti na abaHamate nkunyöörabare ubuituuria kubukumia 

15  Kobohëënë baiito gukuiboroa nabaYahutitore, tiiga “NabaHamate abanyamaraga hai.” 

16  Siböönö ntomanyere iga temoonto akaabarroa oboroonge gokorëng'aana na amaragö hai etare iga nkugukumia Yeeso Kresto. Na baiito böönsoe, Yeeso Kresto tökumia tokamanya kobarroa obohëënë tigukuigueera amaRagö hai. Kugira temoonto arebarroa oboroonge gukuigueera amaragö hai. 

17  Böönö baiito hanö oranyööre kogoköra omokea iga tobë abaroonge gonchera yaKresto, toramaahekana iga nabanyamaraga tore, hayo nko okoboora iga Kresto nguitaberrania are na iriraga? Tiigö roonde hai! 

18  Siböönö hanö oranyööre nkohagaachande kere naisa gotemora, kohayo nkohërëkiande iga nomosariande. 

19  Igoro yamaRagö, naisa gukua - amaRagö gaanyita - korri iga mënyë gikugira yeNöökoe. 

20  Uni na Kresto töbaamboa komosaraba, kohayo tuuni mënyere wiiki hai etare iga nKresto amënyere moonse yaanë. Irimënya renö mënyere böönö, nkubukumia mënyere koMööna weNöökoe onö aahaanchere na kuiruusia gikugira yaanë. 

21  Tingutuna gotoora mbareka amaabe gieNöökoe hai. Siböönö hanö oranyööre omoonto nguitabirribuaare mbërë yeNöökoe gokohëtëra komaRagö, hayo nkoorokiakere iga Kresto mbuchua aakuure!

