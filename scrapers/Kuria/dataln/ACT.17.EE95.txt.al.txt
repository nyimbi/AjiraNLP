1  Bauro na Siira bakahëtëra Ambiberi bakahika Tesaronike, hare isinagoogi yaareenge. 

2  Këëbore yaareenge eseera yaBauro akaya gusinagoogi. GuchiSabaato isato agasumaacha na abaanto aragaamba 

3  na goteebeerria amaandekö na kobahërëkiria iga, nkëëragere iga Masiihi kuhika airiire, sooki ariookë kurua kobaku. Akabateebia iga, “Yeeso oyo nkobaruundiria newë Masiihi.” 

4  Abamui baabö mbaarooche iga namahëënë bagaitaberrania na Bauro na Siira; hamui na irikömö irinënë riaBagiriki, hamui na abagaikoro abaame abaaru abiesookö banö baareenge abasëëngëri bieNöökoe. 

5  Siböönö abaYahuti mbaagööteroe na irihari, kohayo bakaimukia abatiiyu kurua komarööngate gumugi, bagaköra iniko. Bakarëënta okoheteerana kumugi umugima na bagasöhëërra umugi gomoonto woonde iga Yasoni bararigia Bauro na Siira korri babahire guitööngö. 

6  Siböönö hanö baangere kobanyööra bakagööta Yasoni bakamurichökia guchiinguru hamui na bakumia baande, bakabahira kobataangati bumugi baraköra igituri baragaamba iga, “Abaanto banö nkorëëntabare inyaanyi hare höönsoe baaya! Wiiki böönö mbaabanö baachere kumugi goiito hanö, 

7  na Yasoni abairigaini waaë. Böönsoe ngosariabare amaragö goMobaahi baragaamba iga oMogaambi woonde naahö iga Yeeso.” 

8  Komang'ana gayo baagaambere mbaachiinchikaiini abataangati hamui na irikömö riöönsoe 

9  Abataangati bumugi mbaaimukiri ekegöötërrö kurua hare baabo Yasoni, haakurua bakabahaatera. Bauro hamui na baara baare nabö 

10  Hanö boiirre, abakumia mbaahirre Bauro na Siira Berööya. Hanö baahikere hö, mbaageeye gusinagoogi. 

11  Abaanto baBerööya bö, mbaramuku baareenge, tebaanga baara baTesaronike hai. Bö mbaatëgërrëëye amang'ana gayo buuya, na ruiisö röönsoe mbaareenge guisuuncha amaandekö korri iga boongore amang'ana ganö Bauro aare kogaamba nyööre mahëënë. 

12  Abaaru babaYahuti mbaakumiri amang'ana gayo; hamui na abagaikoro bikiGiriki, na abasaacha abaGiriki nabö böönsoe mbaakumiri. 

13  Siböönö hanö abaYahuti baTesaronike baaiguure iga Bauro aruundiri eng'ana yeNöökoe Berööya na hö wiiki, mbaageeye hö bakaya goseega abaanto baahö, barabachimia. 

14  Boongoboongo iigö abakumia baara bakahira Bauro nyaancha; siböönö Siira na Timoteo bö mbaatamere Berööya. 

15  Abaanto baara baarongekere Bauro mbaagëënaine bakahika, haakurua bakariinga kuya Berööya bakahërra Siira na Timoteo umunyua iga, Bauro nkobatunaare boongoboongo iga bamohekeere. Bauro areenge Atëënë 

16  Hanö wanyöörre Bauro akeeganya Siira na Timoteo Atëënë haara, naarereeye bokong'u, hanö aarooche mona umugi goyo wanyöörre goichora ichituubö chibinöököë. 

17  Kohayo agaköra isumaacho na abaYahuti hamui na abaGiriki banö baagasëngëëye eNöökoe, guSinagoogi, ruiisö röönsoe naagasumaachere na abaanto komoteera, bare waakanyöörre barahëta. 

18  Abaiigia abaEbikureo na aBostoiko nabö böönsoe mbaahunchukiraini nawë. Abamui baabö bakabuuria iga, “Omoonto onö nyamang'ana nke akogaamba?” Abaande bakahuunchukia iga, “Anga onö agusumaachera amang'ana gibinöököë bibiaaro biinde.” Mbaagaambere iigö, kugira Bauro naare goteebeerria igoro yaYeeso, na igoro yukuriooka. 

19  Kohayo mbaaimukiri Bauro bakamuhira gunchaama yumugi enö ekoberekeroa iga Areobago, bakagaamba iga, “Tokahaanchere iga tomanyë amaiigio amagëni ganö warëëntere kuiigia hanö 

20  Kugira amang'ana agamui ganö ukuiigia namagëni hare baiito, ntohaanchere iga tomanyë esesoro yagö.” 

21  (Kugira abaiborroa baAtëënë böönsoe hamui na abaitööngö banö bamënyere Atëënë, ruiisö röönsoe tebaagakörre yeende hai etare iga mbaakahaanchere gusumaacha na gotëgëërra amang'ana amahea.) 

22  Bauro akaimeerra mbërë yinchaama eyo yaAreobago aragaamba iga: “Rritööngö reAtëënë! Ndooche iga guchitëëmö cheiinyu chöönsoe mohaanchere gosëëngëra ibinöököë bokong'u. 

23  Kugira këëbore naare kogëëndagëënda kumugi goiinyu gonö hare höönsoe mukuya gosëëngëra, nkanyööra ekerabaacho keende këndekere iga, ‘koNöökoe ore atamanyekaine.’ Oyo mogosëëngëra motasesooye iga newë ng'ui, newëmbë nkobateebeerria. 

24  ENöökoe onö aatëëmere ekebara hamui na binö biöönsoe biimö, newë oMonënë waigoro na haanse, takomënya guchihekaaru chinö chiaahagaacheroe na abaanto hai. 

25  Gose ninyööra nkohaaboa geento gukugira yakomokörra emeremö hai, këëbore kereenge niiga, newë akohaana obohoru na umuiika na ibiinde biöönsoe kobaanto böönsoe. 

26  Gukurua komoonto umui agatëëma abaanto bichitëëmö chöönsoe na kobatoora gokebara giöönsoe. Naakörre na goseemia gukurua karai ichinkaaga na ahase hare baremënya. 

27  Naakörre iigö, korri iga abaanto baachë kumutuna, na haande bamunyööre këëbore baare kumurigia. Si, Nöökoe obohëënë tareenge harai na baiito hai; 

28  Këëbore yaagaamberoe, ‘Ngikugira yaaë tomënyere, toragëënda toreenge abahoru.’ Nkëhaara abamui baabasiriingia baiinyu baagaambere iga, ‘Ninyööra mbaiito böönsoe, nabaana baaë tore.’ 

29  Na këëborembë toreenge abaana bieNöökoe, totagaacha gokanya iga eseera yeNöökoe ekaaba esahaabu, gose ichiimbiria ninyööra nigena, gose binö biöönsoe bibaacheroe kobong'aiini bomoonto. 

30  Karai nkaaga wanyöörre abaanto batamomanyere, Nöökoe naaitaamiri këonö ataare komaaha, siböönö rëërö ngoteebiaare abaanto böönsoe hare höönsoe, baihoonchore kurua kubunyaanku bööbö. 

31  Kugira aisa goseemia urusiko ronö arekëëngëra ekebara giöönsoe ikiina kobohëënë, gokohëtëra komoonto ore aahora. Naahërëkiiyi böönsoe gukumuriuukia kurua kobaku!” 

32  Hanö baaiguure Bauro arasumaacha igoro yukuriooka kurua kobaku, abaande mbaachorri, siböönö abaande bakagaamba iga, “Ngutunatore iga ototeebi amang'ana ganö wiiki.” 

33  Kohayo Bauro naabatigere akarua gunchaama. 

34  Abaanto abamui bakaya hamui nawë, bagakumia nabö mbaabo Tionisio, umui gunchaama yaAreobago; hamui na omogaikoro woonde iga Taamari, hamui na abaanto baande.

