1  Haakurua Biraato agateebia abasirikare iga baimuki Yeeso bamotëmë na orogösë. 

2  Abasirikare bakamotoorra ekoondo yamahoa komotoe gööë bakamubisia engebo enö yaanga mberretu kiorotoong'ono, 

3  bagaacha harewë baragaamba iga, “Taiigua omënyë nsiko ntaambe ore Mogaambi wabaYahuti!” Bakaya baramotëma ichiihi. 

4  Biraato akarichöka wiiki akabateebia iga, “Tamaaha, ndayambë kumurichökia mobarëëntërë hanö momaahë iga tinyöörre kibunë gekomokëëngëra kiina hai” 

5  Yeeso akarichökibua kebara atooreeyoe ekoondo yamahoa komotoe, abisiibui engebo yaanga mberretu kiorotoong'ono. Biraato akababoorra iga, “Maaha hanö! Ore moonto ngoogoyo!” 

6  Hanö abataangati babanchaama bieNöökoe hamui na abariindi baamorooche, mbaachereeye baragaamba iga, “Abaamboe! Abaamboe!” Biraato akabateebia iga, “Muimukia baiinyu abiëënë momobaambë. Uni tinyöörre kibunë gekomokëëngëra kiina hai.” 

7  AbaYahuti bakamuhuunchukiria iga, “Ntoona IRiragö renö rekogaamba iga nkeragere iga akuë, kugira nkuiberekeraare iga noMööna weNöökoe.” 

8  Hanö Biraato aaiguure baragaamba iigö nööbohere bokong'u. 

9  Akariinga kuya kunyuumba eera yobogaambi akabuuria Yeeso iga, “Kana nehai uruure?” Na Yeeso taamuhuunchukiiyi hai. 

10  Biraato akamoboorra iga, “Kura tokaandomora hai! Tomanyere iga neena ogotora gökogotachora gose ogotora kögokobaamba hai.” 

11  Yeeso akamuhuunchukiria iga, “Toona ogotora hareuni hai, hanö nkanyöörre otahaayoe kurua kuriooba. Kohayo omoonto onö ahaanere hareuwë naana iriraga irinënë.” 

12  Hanö Biraato aaiguure iigö akarigia enchera yakomotachora. Siböönö abaYahuti bagaköra igituri, baragaamba iga, “Hanö oramotachore, temosaani woMobaahi ore hai! Ore wöönsoe agutuna guiköra omogaambi oyo numubisa woMobaahi” 

13  Hanö Biraato aaiguure amang'ana gayo, naarichökiri Yeeso kebara agasookia agaikara kugituumbe kegokëëngëra ikiina, ahase hanö haare koberekeroa iga oMorëëngö guaMagena. (GukiIbrania niiga Gabata). 

14  Enkaaga eyo wanyöörre iriooba reratuna koba ichinkaaga isaansaba, na nkanyööra royo ndö boraiirë bokë Inyaangi yeBaasaka ebë. Biraato agateebia abaYahuti iga, “Omogaambi weiinyu ngoogoyo!” 

15  Bakahuunchukia iga, “Tamuiita! Tamuiita! Mobaambë!” Biraato akabuuria iga, “Ngutunamore mbaambë omogaambi weiinyu?” Abataangati babanchaama bieNöökoe bakamuhuunchukiria iga, “Omogaambi bëënë onö toonawë noMobaahi!” 

16  Haakurua Biraato akamohaana harebö iga bamobaambë, kohayo Yeeso akaba komabökö gaabö. Yeeso arabaamboa komosaraba (Mt 

27  :

32  -

44  ; Mk 

15  :

21  -

32  ; Rk 

23  :

26  -

43  ) Kohayo bakaimukia Yeeso. 

17  Akarichöka kebara, aimukiri omosaraba gööë umuëënë, akaya akahika ahase hanö haare koberekeroa iga, “Ahase hieKehoore,” (gukiIbrania niiga haare koberekeroa iga Gorigööta). 

18  Hayo nehö baamobaambere; wiiki mbaabaambere abaanto babere, umui mbareenö nowoonde mbareenö. Yeeso akaba gatai. 

19  Biraato nawë akaandeka ekemanyiirrio agakemaameka komosaraba kenö këëre kogaamba iga “Yeeso omoNasareeti oMogaambi wabaYahuti.” 

20  AbaYahuti abaaru mbaare gosöma ekemanyiirrio keyo kugira Yeeso naabaamberoe haang'i na umugi. Ekemanyiirrio keyo wanyöörre nkëndekeroe gukiIbrania, gokeRatiini na gukiGiriki. 

21  Abataangati babanchaama bieNöökoe bagateebia Biraato iga, “Waangë kööndeka iga ‘Omogaambi wabaYahuti,’ taandeka iga numuëënë aiberekeeye iga, ‘Uni noMogaambi wabaYahuti nde.’ ” 

22  Biraato akahuunchukia iga, “Ganö niisere kööndeka nkëhayo bëënë garaabë.” 

23  Hanö abasirikare baisere kobaamba Yeeso, bakamuruusia ichingebo chaaë bagachitueena hare kanai, haakurua kera umui akahira iyaaë. Bakaimukia hamui na engebo yaaë enö etaare na urutumö, ingima iigö kurua kegoro gotaboka haanse. 

24  Abasirikare bagateebania iga, “Totakagetaandora hai; tiga togekörre egekööböë tomaahë onö aragihire.” Gayo ngaabaaye iigö korri iga gahekeeranë amaandekö ganö: “Bagatuëënana ichingebo chaanë abiëënë na kongebo yaanë mbaagekörëëye egekööböë.” Abasirikare baara nkëhayo bëënë baakörre. 

25  Banö wanyöörre baimereeye haang'i komosaraba goYeeso ninyako waabö na nyakömökë waabö, na Mariaamu moga Kerobaasi hamui na Mariaamu Magatariina. 

26  Hanö Yeeso aarooche nyako waabö hamui na umueega oora aahaanchere baimereeye haang'i haara; agateebia nyako waabö iga, “Baaba omööna waaö ngoogoyo.” 

27  Wiiki agateebia umueega oora iga, “Nyako weiinyu ngoogoyo.” Amarua royo ndö umueega oora aaimukiri nyako waabö Yeeso akaya nawë, waabö. Uruku roYeeso (Mt 

27  :

45  -

56  ; Mk 

15  :

33  -

41  ; Rk 

23  :

44  -

49  ) 

28  Hanö gayo gaabaaye, Yeeso naamanyere iga böönö amang'ana göönsoe gasirre; gokohekeerania amaandekö, akagaamba iga. “Mbaaye na umuihomö.” 

29  Nkanyööra igituba keehö, kenö wanyöörre gichooye amaanche amarro iga kai ganö gaare koberekeroa iga isiki; bagatöbëka mö egeento kenö keenga eraaburaabu, bagatoonga korotaanka rumuëërë, bakamotoorra kubinënëbu. 

30  Hanö Yeeso aaisere komëra amaanche gayo gisiki, akagaamba iga, “Gasirre!” Akahiinya omotoe gööë akabotoka mööyö. Yeeso aratebetoa guchiimbaru 

31  Haakurua abataangati babaYahuti bakabuuria Biraato iga abaitabirri bagëchëgëchë amagoro gabaanto bayo babaamberoe, sooki babaruusi komesaraba. Mbakörre iigö kugira royo nChumaa rööreenge, nkanyööra eSabaato eraya gosöha, nabö tebaare gutuna iga ibihuundugu biyo bitamë komesaraba geyo bibaamberoe gokohekera urusiko rueSabaato hai, gukugira eSabaato eyo yaare guucha ninuhë yaareenge. 

32  Kohayo abasirikare bakaya bakagëchagëcha amagoro gomoonto oora wambërë wiiki na oora wakabere, oora wanyöörre abaamberoe hamui na Yeeso. 

33  Siböönö hanö baahikere hare Yeeso, baakunyööra iga aisere kobotoka mööyö karai, kohayo tebagëchegëchere amagoro gaaë hai. 

34  Siböönö umui wabasirikare baara naasönkönere Yeeso na iritimo guchiimbaru amaanyiinga gakahëta na amaanche. 

35  (Ore aarooche ganö gaabaaye, naahërëkiri na okohërëkia kööë nokobohëënë. Na newë amanyere iga nobohëënë akogaamba, korri iga na baiinyu mukumi). 

36  Gayo ngaakörroe iigö korri amaandekö gahekeeranibue iga, “Tiiguha rëëë ninyööra ndimui reregechoroa hai.” 

37  Amaandekö gaande gaahö ganö gakogaamba iga, “Mbaremomaaha onö baatebetere.” Yeeso arahirua bui (Mt 

27  :

57  -

61  ; Mk 

15  :

42  -

47  ; Rk 

23  :

50  -

56  ) 

38  Hanö haaruure, Yoosebu, onö wanyöörre aruure kumugi goArimatea, akabuuria Biraato nyööre akamuitabirria aimuki ikihuundugu keYeeso. (Yoosebu oyo naareenge umueega waYeeso, si ngukibisere, kugira naare kööböha abataangati babaYahuti). Biraato akamuitabirria kuimukia ikihuundugu keera, Yoosebu akaya agakiimukia. 

39  Nikötëëmö, oora wanyöörre aageera Yeeso ubutiko, newë aageeye ana umuichöögaine guamaguta gamanëmanë na obobaani binö bikaaba ichikiiro merööngö etato, mbaagëënaine hamui na Yoosebu. 

40  Abaanto bayo baababere mbaaimukiri ikihuundugu keera keYeeso, bagakebohëërra ichingebo chiakoböhëërra umuku, hamui na amaguta gayo gumuichöögaine, këëbore yaareenge eseera yabaYahuti kobeeka ikihuundugu. 

41  Haara bëënë Yeeso abaambeeyoe ikibuumburio nkëëre hö, nkanyööra indua ehö ehea iigö enö wanyöörre etarabeekoa moonto. 

42  Gikugira wanyöörre urusiko rotamere rumui eSabaato yabaYahuti ihikë, na mbaabeekere ikihuundugu keYeeso kuundua ehea eyo kugira niyo yaareenge haang'i.

