1  Gosembë umuYahuti nke anakiö ekenënë? Gose ogosaaroa koona ubueera bore böönsoe? 

2  Obohëënë, hö bore ubueera obonënë guchintahana chöönsoe! Gontahana yambërë niiga, eNöökoe naahaaye abaYahuti amang'ana gaaë iga bagereende. 

3  Niyeke hanö ndanyööre abamui baabö bataakumiri? Gose oköönga gukumia kööbö kogaasaria obohëënë bueNöökoe? 

4  Tegekaaba iigö roonde hai! ENöökoe kuhika abë omohëënë, ninyööra kera omoonto naba omorööngö. Këëbore amaandekö gakogaamba iga, “Okorri omaahekanë iga nomoroongeore komang'ana gaaö na gukiina, uwë ngokeraore.” 

5  Siböönö niyeke hanö oranyööre ubunyaanku boiito boroorokia oboroonge bueNöökoe, nke toraatore kogaamba? Gose togaambë iga eNöökoe ngoköraare irisaria hanö wanyööra aratotëma? (Hanö ngusumaachande kiomoonto.) 

6  Tegekaaba iigö roonde hai! Hanö gekaaba iigö, niyeke eNöökoe agaatora gokëëngëra ekebara ikiina? 

7  Hanö oranyööre oköönga koba köönë omohëënë koraköra obohëënë bueNöökoe bomaahekane bokong'u na ubuhiku bööë bobë obonënë, nkugira kembë nkogëëndërria gokëëngëroa ikiina kiumuunyairaga? 

8  Nkugira ke mbë totagoköra ubunyaanku okorri iga amaiiya gamaahekane? Abaanto baande niigö baguchuaaria kugutuchööngëra iga nkuiigiatore iigö! Mbarekëëngëroa ikiina këëbore baisaiine. Temoonto ahö moroonge hai 

9  Niyekembë? Gose baiito abaYahuti ntoreenge abaiiya bokong'u? Aa-a tiigö hai! Kugira tuisere koorokia mbërë iga abaYahuti na abaHamate böönsoe mbareenge haanse yichiinguru chiriraga. 

10  Këëbore aMaandekö gakogaamba iga, “Temoonto ahö ninyööra nuumui onö areenge omoroonge hai, 

11  temoonto ahö onö akoongora, gose onö agutuna eNöökoe hai. 

12  Abaanto böönsoe baahotoka kurua koNöökoe; nabö böönsoe baasaria; temoonto ahö onö agoköra ganö gareenge amaiiya hai, taahö ninyööra nuumui hai. 

13  Iminyua gëëbö geenga indua inchua; na guchindeme chiaabö nkorööngöhabare, na amang'ana ganö gaanga obosoongo buinchöka nkuruagare kuminyua gëëbö? 

14  iminyua gëëbö ngichooye imiihiimö na oborro. 

15  Bö mbareenge abaango baguiita; 

16  ichinchera chaabö nchichooye obosariku na imiiriirö. 

17  Bö tebamanyere enchera yomorëëmbë hai? 

18  Ubusuuki bueNöökoe teboreenge komaiisö gaabö hai?” 

19  Böönö ntomanyere iga gare göönsoe gareenge koMaragö ngaituungere baara bareenge haanse yaMaragö, okorri iga kera umunyua gukiribue na ekebara giöönsoe kerëëntoe gukiina kieNöökoe. 

20  Gikugira temoonto ore wöönsoe ahö onö agoköroa omoroonge mbërë yeNöökoe gokogööta aMaragö hai. Kere aMaragö gagoköra nokoorokia omoonto amanyë iga akörre iriraga. Uguitabirribua na eNöökoe kubukumia 

21  Siböönö oboroonge koNöökoe buisere kohonyoroa, nabö tibuguitëng'ëra aMaragö hai. AMaragö hamui na abanaabi nkuruusiabare ubutuburi igoro yabö. 

22  Oboroonge boyo kurua koNöökoe nguuchabore gonchera yubukumia hare Yeeso Kresto. Ngoocherabore böönsoe banö bagukumia, gikugira tebohaanchirri bore böönsoe boohö hai. 

23  Gukugira böönsoe baaköra iriraga nabö mbareenge harai na ubuhiku bueNöökoe. 

24  Siböönö kugituhö kiamaabe böönsoe ngoköroabare abaroonge na abatachore gokohëtëra hare Kresto Yeeso. 

25  ENöökoe naamuruusiri okorri iga kuruku rööë abë enchera yagosaabuura abaanto koMaanyiinga gaaë, gokohëtëra kubukumia bööbö harewë. ENöökoe naakörre iigö okorri iga atore koorokia oboroonge bööë. Kugira kubugumiirria bööë eNöökoe naahaateeye amaraga ganö gaakörroe karai. 

26  Naakörre iigö, okorri iga guchinkaaga chinö ooroki oboroonge bööë, na iga ngoköraare omoonto onö ana ubukumia hare Yeeso koba omoroonge. 

27  Haikorembë ukuihëëma? Tekoohö hai! Na ngukugira ya ke? Gose ngukugira iga tögööta aMaragö? Aa-a, siböönö ngikugira yubukumia. 

28  Kugira ntomanyere iga omoonto ngoköroaare omoroonge gonchera yubukumia bëënë, na tiiga iga nkogoköra kere aMaragö gakogaamba hai. 

29  Gose eNöökoe neNöökoe wabaYahuti bëënë? Tiiga wiiki neNöökoe wabaHamate hai? Obohëënë nareenge wabaHamate nabö. 

30  ENöökoe nuumui; kohayo nareköra banö basaarroe koba abaroonge kubukumia bööbö, na banö batasaarroe nabö gokohëtëra kubukumia bööbö. 

31  Gose nko okogaamba iga tohaatere aMaragö gikugira yubukumia? Aa-a, tiiga niigö roonde hai! Kuibaga reyo, nkohekeeraniatore aMaragö.

