1  “Obogaambi bueNöökoe boonga omoonto woonde onö aarichökere kurua waaë inkio chuni akaya gutuna abaanto bagoköra emeremö komogoondo gööë goemesabibu. 

2  Agaitaberrania nabö kobahakana itinaari imui kurusiko, haakurua akabahira mogoondo. 

3  Nawë akaya wiiki komoteera ichinkaaga isato ichinkio, na akanyööra abaanto baande baahö mbaimereeye buchua, batagoköra moremö, 

4  kohayo akabateebia iga, ‘Na baiinyu böönsoe motaya moköre emeremö komogoondo göönë goemesabibu, na nendabahakane egeento kenö giisere.’ 

5  Nabö böönsoe bakaya. Haakurua ichinkaaga isaansaba, wiiki ichinkaaga këënda, agaköra këhayo bëënë. 

6  Wiiki haang'i ichinkaaga ikumi na imui, ichiomogörööba, akaya wiiki komoteera akanyööra abaanto baande baimereeye hö. Nawë akabateebia iga, ‘Igaanke muimereeye hanö urusiko urugima buchua iigö motagoköra emeremö?’ 

7  Bakamuhuunchukiria iga, ‘Nkonö totaana moonto aatööndeka emeremö.’ Akabateebia iga, ‘Mbuuyambë na baiinyu wiiki muyi moköre emeremö komogoondo goemesabibu.’ 

8  “Hanö gööbaaye omogörööba, umuëënë omogoondo agateebia umuimirirri waaë wemeremö iga, ‘Berekera abaköri bemeremö böönsoe baachë obahakanë, otaangerë na baara baandekeroe nyuma, osokirri kobaara baambërë.’ 

9  Abaanto baara baataangere emeremö ichinkaaga ikumi na imui ichiomogörööba bakahakanoa kera moonto itinaari imui. 

10  Kohayo hanö abaanto baara baataangere emeremö mbërë kurua inkio baachere kohakanoa, mbaaitëgëërrëëye iga bö mbarahaaboe ichincharu; siböönö nabö böönsoe mbaahaayoe kera omoonto itinaari imui. 

11  Bakaimukia ichiseenti chaabö baana imiööyö emebeebe ko oora wanyöörre abaandekere emeremö, 

12  baragaamba iga, ‘Abaanto banö baachere goköra emeremö mogörööba hanö enkaaga niimui iigö bëënë bakörre, na baiito ntokörre emeremö na omobaso göönsoe gororre iga kai, sookiri torëng'aine nabö ichiseenti igayeke!’ 

13  “Umuëënë omogoondo oora agateebia umui waabö iga, ‘Taiigua mosaani waanë, ntaare mbang'aiinere. Mööre muitabiriiyi goköra emeremö giurusiko urugima gutinaari imui. 

14  Imukia ichiseenti chaaö uyi ka. Nehaanchere kohakana omoonto onö andekeroe nyuma ichiseenti chinö ching'ana chiira bëënë nkohakaine. 

15  Ngetaragere iga nkörre ichiseenti chiaanë emeremö këëbore haanchere? Gose kana nirihari okomaahera kugira konö ndeenge umuuya?’ ” 

16  Na Yeeso agasookerria iga, “Kohayo baara bareenge abaanyuma mbareba abaambërë, na baara bareenge abaambërë mbareba abaanyuma.” Yeeso araraga uruku na ukuriooka kööë eregatato (Mk 

10  :

32  -

34  ; Rk 

18  :

31  -

34  ) 

17  Hanö wanyöörre Yeeso aratiira kuya Yerusareemu, akaberekera abeega baara ikumi na babere agasumaacha nabö gukibisere, gonchera baraya; 

18  akababoorra iga, “Maaha, toratiira kuya Yerusareemu, nehö oMööna woMoonto araahaanoe kobataangati babanchaama bieNöökoe na abaiigia baMaragö, nabö mbaraamokëëngëre ikiina iga aiitoe, 

19  haruë bamohaanë guchiHamate, banö baramokooyere, bamotëmë na ichingösë sooki bamobaambë; siböönö urusiko rogatato naririuukibua.” Irisabi renyako waabö Yaköbö na Yöhana (Mk 

10  :

35  -

45  ) 

20  Haakurua nyako waabö abamura baSebetaayo akaya hare Yeeso na abamura baaë babere, akamotëmëra ibiru, agasaba egeento kurua harewë. 

21  Yeeso akamubuuria iga, “Nke ugutuna?” Umukuungu oora akamuhuunchukiria iga, “Ondagane iga abamura baanë banö babere, umui achë guikara boreo bööö na owoonde bomösi bööö hanö oreba oMogaambi.” 

22  Yeeso akahuunchukiria abamura baara iga, “Temomanyere kenö mogosaba hai. Mogaatora kunyëëra kogeköömbë kimiiriirö kenö ngutuna kunyëëra?” Bakamuhuunchukiria iga, “Eee, ntoraatore.” 

23  Yeeso akabateebia iga, “Mahëënë moraatore kunyëëra kurua kogeköömbë këënë, siböönö gokoboora iga oyo newë araikare boreo böönë na oyo newë araikare bomösi böönë eyo tereenge kogotora köönë hai. Eng'ana eyo nerahaaboe kobaara bëënë Taata aasemiiyi.” 

24  Hanö abeega baande baara ikumi baaiguure amang'ana gayo, mbaarerreeye abamura babere baara. 

25  Haakurua Yeeso akababerekera böönsoe hamui akababoorra iga, “Momanyere iga abagaambi babaHamate mbaana ichiinguru kobaanto baabö, na abataangati mbaana ogotora kimui harebö. 

26  Siböönö hare baiinyu tiigö keraabë hai. Hanö oraanyööre umui weiinyu aratuna abë omonënë, taanga abë omoköri wemeremö wabaande bayo; 

27  na hanö oraanyööre umui weiinyu aratuna koba owambërë kuhika taanga abë omoköri wemeremö weiinyu; 

28  këhaara oMööna woMoonto ataachere iga niiga akörroe emeremö, siböönö niiga akörre abaande emeremö na kohaana obohoru bööë gutuuria abaaru.” Yeeso arahueenia abahukuru babere (Mk 

10  :

46  -

52  ; Rk 

18  :

35  -

43  ) 

29  Na nkaaga Yeeso na abeega baaë wanyöörre bararua Yeeriko, umuiranio omonënë ngömosööraiine. 

30  Abahukuru baande babere banö wanyöörre baikaaye gonchera mbareka, bakaiigua Yeeso arahëta haang'i nabö, kohayo bagataanga koraangiria iga, “OMonënë oMööna oTauti! Tatomaahera amaabe!” 

31  Umuiranio goora gokabang'öönëra gorabateebia iga bakire. Siböönö bö mbaagëëndërrëyi koraangiria bokong'u iga. “OMonënë UMumura oTauti! Tatomaahera amaabe!” 

32  Yeeso akaimeerra akababerekera, akababuuria iga, “Nke mugutuna iga mbakörre?” 

33  Bakahuunchukia iga, “Monënë, ngutunatore iga amaiisö gaiito garamuki!” 

34  Yeeso akabamaahera amaabe, agaturubania amaiisö gaabö; höhayo iigö bagatora komaaha, bakamurua nyuma.

