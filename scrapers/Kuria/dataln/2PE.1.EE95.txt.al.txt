1  Uni Simooni Bëëtërö omoköri wemeremö na omotomoa waYeeso Kresto- Ndabaandekera böönsoe baara mönyööra ubukumia boora boona ubueera kiubukumia boiito, gokohëtëra koboroonge boTaata eNöökoe na uMutuuria weiito Yeeso Kresto. 

2  Amaabe na omorëëmbë biyëëngëri hare baiinyu gokomomanya eNöökoe na Yeeso oMonënë weiito. Okoberekeroa na okööhoroa na eNöökoe 

3  Ogotora kööë ogokeboNöökoe göötoha ibiinto biöönsoe binö bigutunua gukugira yirimënya na ubusuuki bueNöökoe, nabiö ntöbinyööra gonchera yokomomanya oora aatoberekeeye tunyööre ubuhiku na ubuuya bööë. 

4  Wiiki gokohëtëra kubiinto biyo aatoha ichindago ichinënë bokong'u, na ichubueera, okorri iga gokohëtëra hare chiö motore gosaanga etëëmö eera yoboNöökoe bööë, ebatuurri mong'ösë kurua kubunyaanku bonö boreenge gokebara gukugira yubuigöömbi böömö. 

5  Gukugira yeng'ana eyo bëënë mohaangarre bokong'u muëëngëri ubuuya kubukumia boiinyu, na kubukumia kubuuya boyo muëëngëri obong'aiini, 

6  kobong'aiini boyo muëëngëri okoba na ekerëëngërë na gokerëëngërë keyo muëëngëri ubugumiirria, kubugumiirria muëëngëri ubusuuku bueNöökoe, 

7  na kubusuuki bueNöökoe muëëngëri okohaanchana na gokohaanchana koyo muëëngëri obohaanchi. 

8  Kugira hanö ndanyööre amang'ana gayo moonagö, na ngaichooye kimui hare baiinyu ngarabaköre mööngë koba abarösu gose abaanto banö bataana amaköra, gokomomanya oMonënë weiito Yeeso Kresto. 

9  Momanyë iga omoonto ore wöönsoe onö ataana gayo numuhukuru, tagaatora komaaha ibiinto binö bireenge harai hai, eeba wiiki këëbore aasaabuurroe na kööberoa amaraga gaaë gaara gaahëtere. 

10  Kohayo baanto baiito mohaangarre kimui moköre okoberekeroa na okööhoroa koiinyu kobë okohëënë kugira hanö moraköre iigö temoratore guituuratuura mogoe hai. 

11  Gonchera eyo morahaaboe umueeya omogare ogögosöha kobogaambi bokuyeeyo boMonënë na uMutuuria weiito Yeeso Kresto. 

12  Uni nendagëëndërri kobahiitukia amang'ana gayo nenkanyööra mogamanyere na wiiki möhërëkibua kobohëënë bonö moonabö böönö. 

13  Nkomaahande iga mbuuya nköre iigö nkereenge omohoru, gokobatakia gonchera yakobahiitukia. 

14  Nemanyere iga uruku röönë haang'irore këëbore oMonënë weiito Yeeso Kresto aisa kunyorokia. 

15  Siböönö nendahaangarre maahë iga nkaaga chöönsoe nkuhiitamore amang'ana ganö hanö ndaisë gukua. Ubutuburi boBëëtërö na boora buabanaabi 

16  Gukugira baiito tetöösööraine amagano ganö gaandekeroe ko obong'aiini hai, hanö tobateeberreeyi igoro yichiinguru chioMonënë weiito Yeeso Kresto na ukuriinga kööë, etare iga wanyöörre toisa komaaha na amaiisö gaiito ubuhiku bööë. 

17  Kugira Yeeso nanyöörre egoongö na ubuhiku kurua hare eNöökoe Taata hanö engaamba yaamocheeye kurua hare oora areenge Ubuhiku Obonënë eragaamba iga, “Oyo noMööna Waanë, Omohaanchoa waanë onö ngotëgëribua nawë.” 

18  Baiito ntoiguure emberekera eyo kurua kuriooba hanö tööreenge hamui nawë kunguku ehoreeru eera. 

19  Na baiito wiiki ntoona eng'ana eera yobonaabi enö ereenge ehëënë kimui. Na baiinyu moraköra buuya hanö moragiigue kimui, kugira nereenge giekemore kenö gekomoreka kugisuunte kuhika urusiko ruhikë na inyunyuunyi yinkio erabë kumiööyö geiinyu. 

20  Taanga momanyë eng'ana enö wiiki iga tebonaabi boreenge komaandekö bonö bokohoonchoroa këëbore omoonto nyaborëbë ahaanchere umuëënë hai. 

21  Kugira obonaabi boyo tebörëënteroe ahase hare höönsoe haara këëbore omööna womoonto agutuna hai, etare iga abaanto mbaagaambere gaara gaaruure hare eNöökoe na gotaangatoa na uMuiika oMohoreeru.

