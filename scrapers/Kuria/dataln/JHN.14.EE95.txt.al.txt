1  Yeeso akabateebia iga, “Mööngë kobaabayera kumiööyö geiinyu, mobë na ubukumia koNöökoe wiiki mobë na ubukumia hareuni. 

2  Otaata amamënyö ngaahö amaaru, nauni nkuyande kobaseemiria ahase. Hanö nkanyöörre botare obohëënë, tenkabateebiri iigö hai. 

3  Na hanö ndaisë kuya mbaseemiri ahase, nendaachë wiiki kobasööra mbahire waanë, okorri iga haara nde na baiinyu böönsoe mobë hö. 

4  Enchera mogemanyere iyakuya haara nkuya.” 

5  Tomaasi akamoteebia iga, “Monënë, hare ukuya tetohamanyere hai; niyeke toraköre tomanyë enchera yakuya hö?” 

6  Yeeso akamuhuunchukiria iga, “Uni nuuni enchera, na obohëënë, na wiiki Nuuni ensemoka yobohoru böönsoe; omoonto taahö ore wöönsoe onö akaaya oTaata atahëtëëye hareuni hai.” 

7  Haakurua akabateebia iga, “Nyööre möömanya na Taata wöönsoe nyööre möömomanya, marua böönö momomanyere na momorooche.” 

8  Biribo akamoteebia iga, “Monënë, tatoorokia Taata; eyo niyo bëënë tugutuna.” 

9  Yeeso akamuhuunchukiria iga “Enkaaga enö yöönsoe naaba na baiinyu; temöökamanyere hai, Biribo? Ore wöönsoe aisa koomaaha hayo nTaata arooche. Kugira ke wiiki ukubuuria iga, ‘Tooroki Taata?’ 

10  Kana kura Biribo tugukumia iga, nendeenge hare Taata na Taata nareenge hareuni hai?” Yeeso agateebia abeega baaë iga, “Amang'ana ganö nkobateebia tiiga hareuni gaakurua hai. Taata onö areenge hareuni, newë agoköra emeremö gëëë umuëënë. 

11  Motakumia iga hare Taata nde, na Taata areenge hareuni. Getare igömbë, motakumia gikugira yemeremö igiëënë. 

12  Obohëënë ndabateebia iga: ore wöönsoe onö araabë na ubukumia nauni naraköre emeremö këgenö ngoköra - naraköre emeremö genö gekerre genö ngoköra kugira nkuyande oTaata. 

13  Na kere giöönsoe moraabuuri kuriina rëënë nendageköre, okorri iga ubuhiku boTaata bomaahöe gokohëtëra koMööna waaë. 

14  Hanö moraabuuri ere yöönsoe kuriina rëënë, eyo nendageköre.” Endago yuMuiika oMohoreeru 

15  “Hanö oranyööre moohaanchere, morasooke amaragö gaanë. 

16  Nauni nendasabë Taata, abahë uMutuurria woonde, onö araabë na baiinyu kuyeeyo. 

17  Oyo newë uMuiika gobohëënë, gonö ekebara getaasiriini, gikugira tegekomomaaha hai gose tekemomanyere hai. Siböönö baiinyu momomanyere, kugira hamui na baiinyu are, na wiiki naraabë moonse yeiinyu. 

18  “Tendabatigë gichintakaana iigö hai; nendaarue ndiingë hare baiinyu. 

19  Enkaaga nkë iigö ekebara tegekendooche hai, siböönö baiinyu moramaahë; na gikugira nuuni neena obohoru. 

20  Hanö urusiko roora ruriicha, moremanya iga hare Taata nde na baiinyu böönsoe moreenge hareuni, këhanö Uni ndeenge hare baiinyu. 

21  “Ore wöönsoe onö akuigueera amaragö gaanë, oyombë newë ahaanchere. Na onö ahaanchere narahaanchoe na Taata; ninyööra nuuni wöönsoe nendamohaanche ntobokë harewë.” 

22  Yuuta (tiiga Yuuta Keriooti hai) akagaamba iga, “Monënë, niyeke oraköre otobokë hare baiito si gokebara kiö hai?” 

23  Yeeso akamuhuunchukiria iga, “Ore wöönsoe onö ahaanchere naraigueere amaiigio gaanë. Na Taata naramohaanche, nauni toona Taata ntoraachë tomënyë harewë. 

24  Ore wöönsoe onö atahaanchere, oyo takuigueera amaiigio gaanë hai. Na amaiigio ganö mukuiigua tagaanë hai, nagaTaata onö aantomere. 

25  “Amang'ana gayo ngö nkobateebia nkaaga enö nkereenge hamui na baiinyu. 

26  Umutuurria, uMuiika oMohoreeru onö Taata araatomë kuriina rëënë, narabaiigi göönsoe na wiiki narabahiituki ganö göönsoe naabateebiri. 

27  “Omorëëmbë mbategeeye; omorëëmbë gonö umuëënë mbahaaye. Uni tenkogohaana këhaara ekebara gekogohaana hai. Mööngë kobaabayera kumiööyö geiinyu; muriihë kööböha. 

28  Möiigua ndabateebia iga, ‘Nendaayi, ndue ndiingë guucha hare baiinyu.’ Nkaanyöörre moohaanchere, nyööre mokagöökere iga ndaya hare Taata; kugira Taata nomonënë nankerre. 

29  Niisere kobateebia gayo mbërë gataraaba, korri iga hanö gakuya koba, mukumi. 

30  Tendasumaache na baiinyu nkaaga ntaambe hai, kugira omobaahi wekebara kenö nguchaare. Nawë taana ogotora igoro yaanë hai, 

31  siböönö ekebara kuhika kemanyë iga nehaanchere Taata; eyo niyo ikugira ndaköra ere yöönsoe agonteebia. “Imoka turue hanö, ncho togëëndë.

