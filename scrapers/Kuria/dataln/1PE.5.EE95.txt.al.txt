1  Ndagëya abagaaka banö bareenge gatai yeiinyu, uni wöönsoe nomogaakande këëbö, numutuburi wimiiriirö geKresto, na onö aresaanga nabö ubuhiku bonö borehonyoroa: 

2  Muriisi irihichö rieNöökoe renö mööhaayoe na kurimeererra buuya, tekëëbanö mokohaamirribua hai, etare iga ngokohaancha koiinyu abiëënë këëbore eNöökoe agutuna. Wiiki tiiga mobë banö bagutuna ichiseenti chichinsöni hai, etare iga mbanö bakuiruusia. 

3  Tiiga iga wiiki muiköre abanënë igoro yabaara mogotaangata hai, etare iga mobë ibiorokerrio ibihëënë kuihichö. 

4  Na hanö uMuirigania oMonënë aretookera, hayo nehö murimukia igituhö keera kiubuhiku, keera getaakuihoma. 

5  Na baiinyu abaana-bakë muigueere abagaaka. Na baiinyu böönsoe muisöhiri ubuihöötu okorri iga motore gutuurrania abiëënë kubiëënë, kugira “ENöökoe tahaanchere abaanto bikihëëmö hai siböönö nkohaare abaihöötu amaabe.” 

6  Kohayo muitoore haanse yoköbökö koeNöökoe konö koona ichiinguru ichinënë okorri iga abaimukiirri hanö enkaaga eraahikë. 

7  Motoore imiiriirö geiinyu giöönsoe harewë, gukugira wë nkobaireerrare bokong'u. 

8  Muiraarerre na kuhura kugira umuchööngëri weiinyu, umubisa iRisaambo kiindui, nkong'öönaare arainaaranaara na gutuna omoonto iga amomërë. 

9  Momööngë bokong'u, muimeerre boroonge kubukumia boiinyu na komanya iga imiiriirö geyo moonagiö ngereenge kobakumia baande gokebara. 

10  Na eNöökoe wamaabe göönsoe onö ababerekeeye gosöha kubuhiku bööë bokuyeeyo hare Kresto Yeeso, hanö moraisë kuiriiribua kuibaga ikë iigö, wë umuëënë narabatogekë, abatirimiki nokobaha ichiinguru okorri iga muimeerre. 

11  Ogotora nokööë kuyeeyo na eyo. Amina. Amakeerio gagosookerria 

12  Mbandekeeye amang'ana ganö makë iigö, gokohëtëra hare mura omoiito omohëënë, Siruano, kobatoora omööyö na kuruusia ubutuburi iga ganö ngö amaabe amahëënë gieNöökoe. Imeerra boroonge hare gö. 

13  Abakumia abaahoroa bieNöökoe abaBabeeri hanö babakeerri hamui na omööna waanë Maarikö. 

14  Mokeerani guikeerio riobohaanchi gokoomuunana. Omorëëmbë gobë hare baiinyu böönsoe banö moreenge moonse yaKresto. Amina.

