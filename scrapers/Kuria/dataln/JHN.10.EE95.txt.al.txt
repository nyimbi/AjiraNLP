1  Yeeso akagaamba iga, “Obohëënë ndabateebia: omoonto ore wöönsoe onö atakohëtëra kihita, arareenera gotagaachi, oyo numuiibi, na omosakuri. 

2  Onö akohëtëra kihita oyo newë umuirigania wamang'oondi. 

3  Umuriindi wikihita nkuigorraare umuirigania wamang'oondi ikihita; na amang'oondi ngamanyere engaamba yaaë, hanö agaberekera amariina gaagö agarichökia kuya kebara. 

4  Hanö agarichökia kebara, agataangata, nagö gamurua nyuma kugira ngamanyere engaamba yaaë. 

5  Siböönö omogëni tegakamosöörana hai, nkumunyërëganera gare, kugira tegamanyere engaamba yaaë hai.” 

6  Yeeso nabateebiri ekereengio keyo, siböönö teboongooye kenö aarekobateebia hai. Yeeso newë umuirigania wamang'oondi umuuya 

7  Kohayo Yeeso akabateebia wiiki iga, “Obohëënë ndabateebia iga: Uni nuuni ikihita kiamang'oondi. 

8  Banö böönsoe baantaangatere nabaiibi baareenge na abasakuri na amang'oondi tegaabatëgëërrëëye hai. 

9  Uni nuuni ndeenge ikihita. Ore wöönsoe arahëtërë hareuni narehöna; naraayi arasöha na kurichöka na anyööre ikiriisirio. 

10  Umuiibi nguchaare iga aiibë, na aiitë na gusikia. Si uni naachere iga banyööre obohoru, baichuribue iga chabi. 

11  “Uni nuuni umuirigania wamang'oondi umuuya, umuirigania umuuya noonö akuihaanera amang'oondi gaaë. 

12  Umuirigania onö asöörroe, guucha kuriisia amang'oondi ganö gatare agaabö takogaihaanera hai, hanö amaaha isuunchai eraacha nkong'ösaare agatiga; kohayo, isuunchai egööta agamui agaande inyërëgania. 

13  Na umuirigania oyo nkong'ösaare kugira naasööroa guucha kuriisia nawë tatoondoreeyoe na amang'oondi gayo hai. 

14  Uni nuuni umuirigania umuuya. Nemanyere amang'oondi gaanë, nagö ngaamanyere. 

15  Këëbore Taata amanyere, nkëëhö bëënë momanyere. Nauni nkuihaanerande amang'oondi gaanë. 

16  Neena amang'oondi gaande ganö gatakuihichö hanö. Kuhika nagö göönsoe ngarëëntë; ngaraiigue engaamba yaanë, gaachë gabë irihichö rimui na umuirigania umui. 

17  “Taata nahaanchere gikugira enö nkuruusia obohoru böönë, okorri iga wiiki niichë kubunyööra. 

18  Taahö onö akanduusia obohoru böönë hai, getatiga numuëënë nkobohaana gokohaancha köönë. Neena ogotora gokobohaana, na wiiki neena ogotora gokuburiingia. Enö niyo Taata aanteebia iga nköre.” 

19  Wiiki abaYahuti mbaahötökaiine kugira yamang'ana gayo. 

20  Abaaru baabö mbaare kogaamba iga, “Naana ikihui! Numuchuuru! Kugira ke mokomotëgëërra?” 

21  Siböönö abaande nabö mbaare kogaamba iga, “Omoonto onö ana ikihui takagaamba këiigö hai! Ikihui niyeke keraaköre keramuki amaiisö gabahukuru?” Yeeso araangoa na abaYahuti 

22  Enkaaga wanyöörre ihikere iyiNyaangi yaGotoora eHekaaru yaYerusareemu koNöökoe, na enkaaga eyo yaareenge yikinyigita. 

23  Yeeso naare kogëënda koHekaaru gokegoora kinyuumba yaSoromooni. 

24  Kohayo abaYahuti bagasaanga bamuinaarre baramoboorra iga, “Aa-a watuguchagucha karai, toteebia obohëënë: nuuwë Masiihi?” 

25  Yeeso akabahuunchukiria iga, “Naabateebia karai, siböönö timugukumia hai. Emeremö genö ngoköra kuriina reTaata, ngiö gegontobora. 

26  Si hayo höönsoembë motaakumi, kugira temoreenge amang'oondi gaanë hai. 

27  Amang'oondi gaanë ngamanyere engaamba yaanë; nauni nengamanyere na ngonsööranagare. 

28  Nauni nkogahande obohoru bokuyeeyo nagö tegagaakua iga hai. Taahö onö akaaganduusia kurua komabökö gaanë hai. 

29  NTaata aagang'aaye, nawë nakerre böönsoe, na temoonto ahö onö agaatora kogaruusia kurua gokobökö goTaata hai. 

30  Uni na Taata ntoreenge umui.” 

31  Haakurua, abaYahuti wiiki bakaimukia amagena iga bamorasë. 

32  Yeeso akabateebia iga, “Naaköra emeremö imiiya komaiisö gaiinyu genö Taata aang'aaye iga nköre; kogeyo giöönsoe ngoohai mugutuna kondasera na amagena?” 

33  AbaYahuti bakamuhuunchukiria iga, “Titugutuna gokorasa na amagena gikugira yamaköra gaaö amaiiya hai, siböönö ngukugira konö uguchuaaria Nöökoe! Uwë nomoonto ore, na hanö oraiköra iga nuuwë eNöökoe!” 

34  Yeeso akabahuunchukiria iga, “Tekëëndekere koMaragö gaiinyu iga Nöökoe akaboora iga, ‘Baiinyu nichinöököë more.’ 

35  Ntomanyere iga kenö amaandekö gakogaamba nyööra nobohëënë kuyeeyo; Nöökoe naababerekeeye iga ichinöökoe, abaanto banö baarëntëëyoe eng'ana yaaë. 

36  Keuni Taata naanyahooye, agaantoma guucha gokebara. Niyeke mogoköra moragaamba iga neNöökoe nguchuaaria, hanö naagaambere iga noMööna weNöökoe nde? 

37  Hanö moramaahë ntagoköra emeremö geTaata, motagaankumia hai. 

38  Siböönö hanö ndanyööre ndageköra, ninyööra motagunkumia si motakumia emeremö gëënë, okorri momanyë na moongore iga Taata hareuni are, nauni ndeenge hare Taata.” 

39  Bagatuna wiiki kogööta Yeeso, siböönö akaibaandurrukia kurua harebö. 

40  Yeeso akariinga kuya ihuumbu yomöörö goYörötaani haara Yöhana wanyöörre abaateesera, akabëëra hö. 

41  Abaanto abaaru mbaageeye harewë, baragaamba iga, “Yöhana taakörre ekemanyiirrio hai, siböönö göönsoe ganö aagaambere komoonto onö namahëënë.” 

42  Abaanto abaaru hayo mbaabaaye na ubukumia harewë.

