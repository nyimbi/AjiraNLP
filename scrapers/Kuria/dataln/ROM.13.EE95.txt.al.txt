1  Kera omoonto kuhika aigueere abataangati bikiaaro, gukugira ogotora göönsoe nkoNöökoe gukurua, na abataangati bikiaaro ngotooroabare na eNöökoe. 

2  Ore wöönsoe onö aköönga ogotora nyööra nkööngaare gare eNöökoe agaambere iga kebë; na banö bagoköra iigö nguikëëngërabare ikiina abiëënë. 

3  Kugira tiiga iiga abataangati bööböhoe na baara bagoköra amaiiya hai, siböönö bööböhoe na baara bagoköra amanyaanku. Gose nohaanchere iga waangë kööböha omoonto onö ana ogotora? Taköra amaiiya, nauwë noranyööre egoongö kurua harewë, 

4  gukugira wë nomoköri wemeremö weNöökoe onö agoköra emeremö kubueera bööö. Siböönö hanö oranyööre namanyaanku ogoköra, niiga omööböhë, gukugira ogotora kööë gokohaana inyaanyi tokobuchua hai. Wë nomoköri wemeremö weNöökoe na nkuhikiaare inyaanyi yeNöökoe kobaara baagoköra amanyaanku. 

5  Kugira guikibunë kenö kuhika muigueere baara baana ogotora-tiiga iga ngukugira yinyaanyi hai, siböönö höönsoe ngukugira yentariki. 

6  Keyo bëënë nkiö gikugira morahakana iriguuti, gukugira baara baana ogotora ngokörabare emeremö kugira yeNöökoe hanö wanyööra barahikia emeremö gëëbö këëbore keragere. 

7  Mohakane böönsoe, amasiire gaabö ganö moonago; komoonto wiriguuti mohakane iriguuti; komoonto wubusuru mohakane ubusuru, mobë na obööba komoonto onö aisaiine obööba, na mosooke omoonto onö aisaine iga asookoe. Obohaanchi kobaande 

8  Mööngë koba na isiire komoonto ore wöönsoe - isiire bëënë enö moraabë nayo nokohaanchana abiëënë kubiëënë. Kugira ore wöönsoe ahaanchere owoonde oyo naMaragö akuiigueera. 

9  Amaragirrio gaara, “Waangë goköra oboraaya; waangë guiita; waangë kuiiba; waangë kuigöömba egeento kiomoonto woonde ore wöönsoe” - na iriragirrio rere riöönsoe renö reehö nkuiribuagare kong'ana imui enö, “Ohaanche umuunyarobëri waaö këëbore wihaanchere uwë umuëënë.” 

10  Obohaanchi tebogokörra umuunyarobëri eng'ana embeebe hai. Kohayo obohaanchi mbö obohekeeranu buaMaragö. 

11  Kuhika oköre ganö, gukugira momanyere iga enkaaga yaahikere yakobooka kurua guchitero. Kugira enkaaga yakunyööra ubuituuria haang'iere böönö gokera haara yaareenge hanö tötaangere gukumia. 

12  Ubutiko busirre na obokeeye buhikere haang'i hanö. Tiga tutigë goköra amang'ana agigisuunte, na tuimuki ibiooge biaguitanera gonkaaga yomobaso. 

13  Amaköra gaiito gabë gubusuuki, kiabaanto banö bamënyere koborabu - tööngë koba abaraango gose abanyui baamaroa, abanyaanku gose banö bagoköra oboraaya, abiribeeha gose abirihari. 

14  Siböönö muiböhë oMonënë Yeeso Kresto kiengebo, mööngë kuigueera emebere geiinyu giriraga na kuihaana guchigöörio chagiö.

