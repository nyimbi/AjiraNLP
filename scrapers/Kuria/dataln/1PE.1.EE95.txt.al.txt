1  Uni Bëëtërö, omotomoa waYeeso Kresto, ndabaandekera böönsoe baara mööng'aanyibua na kuhiroa kuMunyaragano guikara kiabang'aanyi goonse ya Bonto, Garatia, Kabatokia, Asia hamui na Bitinia; 

2  momanyë iga Taata eNöökoe naabaahooye na gukibunë këëë kobasaabuura kuMuiika oMohoreeru kurua nsemoka, na gonchera eyo mosooke Yeeso Kresto na mohomeerroe amaanyiinga gaaë. Tiga amaabe na omorëëmbë biëëngëribue hare baiinyu. Iriitëng'ërö renö regomere 

3  Agoongoe eNöökoe, Isa waabö Yeeso Kresto oMonënë weiito! Komaabe gaaë amaaru atuibora bohea okorri iga tunyööre iriitëng'ërö riobohoru gonchera yukuriooka koYeeso Kresto kurua kobaku, 

4  wiiki tunyööre omoondo gonö gotagosareka, gonö gotaana bunyaanku, gonö gotagusira, ngoora gobeekere kuriooba gukugira yeiinyu. 

5  Baiinyu mbö mokoreendoa guchiinguru chieNöökoe gonchera yubukumia boiinyu, kuhika munyööre ubuituuria bonö borehonyoroa gonkaaga eera yumuhikö. 

6  Nkogöökamore kong'ana eyo, nenkanyööra ngonkaaga enkë, moraitumatibua kogosöha komasaacho hagarehagare, 

7  Ikibune kiamasaacho gayo niiga ubukumia boiinyu bohërëkibue. Ubukumia boiinyu boyo nububueera obonënë gokera esahaabu. Siböönö esahaabu ninyööra ngosarekaere, ngosaamboaere okorri iga ehërëkibue. Kohayo amarichökërö gakohërëkibua kubukumia boiinyu niiga munyööre egoongö, ubuhiku na esookö nkaaga Yeeso Kresto arehonyoroa. 

8  Newë Yeeso onö mohaanchere nenkanyööra temoomorooche hai; nenkanyööra temokomomaaha hai, nkumukumiamore; na nkogöökeroamore komogöökö omonënë gonö moonto ataatore koragirria, 

9  kugira nkunyööramore ubuituuria buimiööyö nabö mbö boreenge amarichökërö gubukumia boiinyu. 

10  Abanaabi mbaahënyëhënyere na kubuuria amang'ana igoro yubuituuria boyo. Nabö mbaaruusiri obonaabi igoro yamaabe ganö garagere munyööre. 

11  Bagatuna komanya iga nenkaa gake gose gonchera ke uMuiika goKresto onö aareenge moonse yaabö gööragere këëbore Yeeso aririiribua, na ubuhiku boora boretooka nyuma yimiiriiro geyo. 

12  Abanaabi bayo mbaahonyorreeyoe iga emeremö gëëbö tegëëreenge gukugira yaabö abiëënë hai etare iga ngukugira yeiinyu. Gayo abanaabi baagaambere ngö gaara gageteebeerribua hare baiinyu na baara bagoteebeerria aMang'ana Amaiiya nyööra mböönö gokohëtëra kuMuiika omohoreeru oora aatomeroe kurua kuriooba. Amang'ana gayo nyööra na abamaraika nkuigöömbabare kogahënyahënya. Emberekera yakoba abahoreeru 

13  Kohayo motoore, amaitëgëërrö gaiinyu hamui, mobë na ekerëëngërë, na koba na iriitëng'ërö kimui igoro yamaabe gaara morehaaboa hanö Yeeso Kresto arehonyoroa. 

14  Mobë abaana banö mukuigueera eNöökoe isa weiinyu, kohayo muriihë guituubania na ichigöörio cheiinyu chinö mööreenge nachio enkaaga enö mööreenge abakaangi. 

15  Këhaara oora aababerekeeye areenge oMohoreeru, na baiinyu böönsoe mobë abahoreeru korogëëndö roiinyu röönsoe, 

16  kugira ngandekere iga, “Moraabë abahoreeru kugira uni wöönsoe nomohoreerunde.” 

17  Hanö ndanyööre moramoberekera iga Taata oyo agokëëngëra ikiina omoonto ore wöönsoe gokorëng'aana na amaköra gaaë ataana bohaanchirri, momënyë kubusuuki gonkaaga yeiinyu gokebara hanö, gukugira nabahëtimore. 

18  Momanyë wiiki iga temööböhöriibui kubiinto binö bigosareka hai, guchiimbiria gose esahaabu, okorri iga murue korogëëndö roiinyu orobeebe roora robaaguuka baiinyu hai, 

19  etare iga mötuuribui komaanyiinga gaara gubueera obonënë, gaara goMööna wiring'oondi onö ataana bobeebe bore böönsoe, nawë nKresto. 

20  Nawë noongokaine kurua karai nenkanyööra nenkaaga enö onyöörre ekebara tekeratooroa oborosa hai; siböönö guchinsiko chinö chiamaserra aisa koongokana gikugira yeiinyu. 

21  Gokohëtëra hare Yeeso möisa gukumia eNöökoe onö aamuriuukiri kurua kobaku, akamoha ubuhiku böönsoe okorri iga mobë na ubukumia na uguitëng'ëra koNöökoe. 

22  Mösookia korabia imiööyö geiinyu gukuigueera obohëënë, mööba na obohaanchi bonö botaana ubuiteerri kobakumia baande. Kohayombë mohaanchane abiëënë kubiëënë bokong'u kurua kumiööyö geiinyu. 

23  Obohëënë niiga baiinyu möiboroa bohea, tikumuiburi onö agukua hai, etare iga nkumuiburi onö ataagukua, kong'ana yeNöökoe yobohoru eera ehö ichinsiko chöönsoe. 

24  Kugira amaandekö nkogaambagare iga: “Abaanto böönsoe mbatuubaiine na amanyaanki na ikuugë yaabö yöönsoe yaanga egesëkërë. Amanyaanki nkuihomagare na egesëkërë këëgö kegoa, 

25  siböönö eNg'ana yoMonënë nehö ere ichinsiko chiöönsoe kuyeeyo.” Eng'ana eyo naMang'ana Amaiiya gaara gaateeberriibui hare baiinyu.

