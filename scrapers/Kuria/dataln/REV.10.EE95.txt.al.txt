1  Haakurua nkamaaha omomaraika woonde onö ana ichiinguru araiika kurua kuriooba. Wanyöörre akundikiriibui irisaaro na igoro yomotoe gööë umukubia nyoongo goohö. Ubusio bööë mbööreenge kiriooba, na amagoro gaaë ngaareenge kiomörrö. 

2  Wanyöörre nagöötërëëye egetabo egekë këhonyooyoe. Okogoro kööë okoboreo nkanyööra ngotachere kunyaancha na okobomosi nkanyööra ngotachere komogai, 

3  akaberekera kongaamba enënë kiengaamba yindui hanö ikuruma. Hanö aasookiri koberekera, ichindumö muhuungate chikaruma bokong'u. 

4  Hanö ichindumö muhuungate chiyo chiaarumere chigusira, ngatuna iga naandekë. Siböönö nkaiigua engaamba erasumaacha kurua kuriooba, “Gabë ikibisere amang'ana gayo ichingaamba muhuungate chigaambere; waangë kogaandeka!” 

5  Haakurua omomaraika oora naarooche aimereeye kunyaancha na komogai, akaimukirria okobökö kööë okoboreo kuya kuriooba 

6  agatuëënërria kuriina rieNöökoe onö ahö kuyeeyo na eyo, eNöökoe onö aatëëmere kuriooba na ekebara na biöönsoe binö biimö, inyaancha na biöönsoe binö biimö. Akagaamba iga “Enkaaga yakogëëndërria koganya teehö hai. 

7  Siböönö guchinsiko chiira hanö omomaraika wamuhuungate aregaambia irirööngoe rëëë, ikibisere kieNöökoe nkerekörëkana këhaara bëënë aateebiri abaköri baaë abemeremö, abanaabi.” 

8  Sooki engaamba eera wanyöörre niiguure kurua kuriooba, ekamboorra wiiki iga, “Kayi wimuki egetabo keera kigooyoe keera kereenge gokobökö komomaraika oora aimereeye kunyaancha na komogai.” 

9  Kohayo nkaya komomaraika oora nkamoteebia iga ang'ë egetabo egekë keera. Nawë aganteebia iga, “Taimukia ore; nkeraabë ekerro konda yaaö, siböönö nkeraabë ekehaaro kiobooke kumunyua gööö.” 

10  Nkaimukia egetabo keera kurua gokobökö komomaraika ngakerea, gekaba ekehaaro kumunyua göönë kiobooke. Siböönö hanö naisere gokëmera, gekarora konda yaanë. 

11  Haakurua ngateebibua iga, “Kuhika wiiki uruusi obonaabi kubiaaro ibiaaru, egesosa, ibigaambo hagarehagare na abagaambi abaaru.”

