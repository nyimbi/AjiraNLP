1  Inyaruba kurua hare Bauro omotomoa, onö emberekera yaaë etaaruure kobaanto gose iga yaahëtëëye komoonto, etare iga hare Yeeso Kresto yaaruure na hare eNöökoe Taata onö aamuriuukiri kurua kobaku. 

2  Uni hamui na abakumia banö toonabö hanö torandekera ichikanisa chöönsoe chinö chireenge boGaratia: 

3  Munyööre amaabe na omorëëmbë kurua hare eNöökoe Taata weiito na oMonënë Yeeso Kresto. 

4  Kresto naairuusiri umuëënë gikugira yamaraga gaiito korri iga atutuuri kurua gokebara ikinyaanku kenö keböönö gokoreng'aana na boora eNöökoe Taata weiito agutuna. 

5  Ubuhiku bobë koNöökoe kuyeeyo na eyo! Amina. AMang'ana Amaaiya amahëënë 

6  Nkorogoorande iga enkaaga nenkë iigö enö yaahëtere, mötaangere gutiga ore aababerekeeye komaabe gaKresto moragööta amang'ana amaiiya amahagare. 

7  Kobohëënë temang'ana maiiya gaande gaahö hai, si abaanto mbaahö banö bagutuna kobachiinchigania barasaacha kohoonchora aMang'ana Amaiiya gaKresto. 

8  Siböönö nokanyööra mbaiito gose omomaraika kurua kuriooba akaabateeberria amang'ana amaiiya gaande ganö gatare gaara töbateeberreeyi, kuhika omoonto oyo aihiimoe. 

9  Töisa kobateebia, na böönö wiiki ndareengera: omoonto ore wöönsoe onö arabateebeerri amang'ana amaiiya getëëmö yeende hagare na gaara tööbaruundiyi, kuhika aihiimoe! 

10  Böönö hayo nabaanto ngutuna iga banyitabirri gose neNöökoe? Gose nabaanto ngutuna ntëgëri? Hanö okanyöörre nabaanto ngotëgëria, tenkabaaye omoköri wemeremö waKresto. Okoberekeroa koBauro koba omotomoa 

11  Baanto bamooito nenkahaanchere momanyë iga aMang'ana Amaiiya gaara naabateeberreeyi, tiiga namang'ana gabaanto hai. 

12  Kugira tenaaganyöörre kurua komoonto hai, gose iga naigiibui na omoonto hai, etare iga ngokohëtëra okohonyorroa kurua hare Yeeso Kresto. 

13  Kugira möisa kuiigua mona naamënyere karai hayo nkaaga naareenge gutiini yikiYahuti, mona nairiirri ekanisa yeNöökoe ntaana maabe na ngatuna iga isikë kimui. 

14  Naakerre abamura birikora rëënë abaaru komang'ana gikiYahuti, na amang'ana gabaaguuka baiito naagagöötere bokong'u. 

15  Siböönö eNöökoe komaabe gaaë naanyahooye kuunya ntaraiboroa, akaamberekera iga mokörre emeremö. 

16  Nahanö aakëëngere ikiina iga ahonyore oMööna waaë hareuni, korri iga nteebeerri aMang'ana Amaiiya igoro yaaë kobaHamate, tenaabuurri omoonto ore wöönsoe iga anteebi mona ngaaköra hai, 

17  na wiiki tenaageeye Yerusareemu kobaara baabaaye abatomoa ntaraaba hai. Etare iga Araabia naageeye, sooki nkariinga Tamaasika. 

18  Nyuma yemëëka etato nehö böönö naageeye Yerusareemu komaahana na Bëëtërö, nkabëëra hö ichinsiko ikumi na isaano. 

19  Tenaarooche motomoa woonde ore wöönsoe hai, etare iga Yaköbö mura omööbö oMonënë bëënë. 

20  Ganö nkobaandekera eNöökoe namanyere iga tagoborööngö hai! 

21  Haakurua nkaya gontahana yaSiiria na Kirikia. 

22  Gonkaaga eyo tewanyöörre ndaamanyoa na komaahoa na abaanto bichikanisa chaKresto chinö chireenge buYahuti. 

23  Etare iga nukuiigua bëënë baare kuiigua iga, “Omoonto oora aaya aratuiriiria, rëërö ngoteeberriaare ubukumia boora bëënë aare gosaacha gusikia.” 

24  Kohayo mbaagoongere eNöökoe gikugira yaanë.

