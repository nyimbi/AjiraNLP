1  Uni Yaköbö, omoköri wemeremö weNöökoe na woMonënë Yeeso Kresto: Ndabaandekera baiinyu abaanto ibisaku ikumi na bibere banö möönyërëgana gokebara; mbakeerri. Ubukumia na eseemia 

2  Baanto bamoiito, hanö mönyööra amasaacho hagarehagare muyi moramaaha iga giöönsoe geyo nemegöökö; 

3  kugira momanyere iga hanö ubukumia boiinyu boraise gokera amasaacho kegayo, amarichökërö nubugumiirria. 

4  Mobë na obohëënë iga ubugumiirria boiinyu ngokörabore emeremö kimuikimui, okorri iga motore gotonkoroha na koba abahekeeranu, motasoheeyoe na geento. 

5  Siböönö hanö oranyööre omoonto ore wöönsoe aborre eseemia, ngisaiine asabë koNöökoe, onö akoha abaanto böönsoe kobogësa atababareeye isaria, nawë narahaaboe. 

6  Siböönö asabë kubukumia ataana isi ere yöönsoe, kugira omoonto onö ana isi anga kiamagëëngio ginyaancha ganö gakobecha na kuhuuchibua na omokama. 

7  Omoonto onö anga keoyo atagaacha gokanya iga agaatora kunyööra geento kere giöönsoe kurua koMonënë hai, 

8  kugira wë tagomere kong'ana imui hai, na nkaaga chiöönsoe ngusubasubaare kogare göönsoe agoköra. Obotöbu na oboomë 

9  Umukumia onö oranyööre areenge omotöbu kuhika acheenge gukuimukirribua kööë, 

10  na onö areenge omoome kuhika acheenge gukuhiinyoa kööë, kugira narahëtë arue hö këhaara ibisëkërë biribara bigusira. 

11  Kugira hanö iriooba rëërua na endëngaari yariö yaarasa emete; ibisëkërë biagiö nkoharrokabire, na ubuuya böögiö böönsoe ngosarekabore. Nkëboyo bëënë omoonto omoome arisikibua nkaaga agoköra emeremö gëëë. Amasaacho 

12  Owakehaiya nomoonto onö akugumiirria amasaacho, gikugira hanö araakerë narehaaboa igituhö kiobohoru kenö eNöökoe aaragaiine baara bamohaanchere. 

13  Hanö ndanyööre omoonto arasaachoa na amasaacho ganö gaanga gayo, angë kogaamba iga, “Ngosaachoande na eNöökoe.” Kugira eNöökoe tagotora gosaachoa na amanyaanku, nawë umuëënë tagosaacha moonto hai. 

14  Siböönö kera omoonto ngosaachoaare hanö arutoa na kogöötibua na egöörio yaaë umuëënë. 

15  Sooki egöörio yaaë inyaanku ekong'a na ibora iriraga, hanö iriraga nariö rikiina rihikë riibora uruku. 

16  Mööngë kong'aiinoa baanto bamoiito! 

17  Igituhö kere giöönsoe ikiiya na egeento kere giöönsoe kereenge ekehekeeranu nkuriooba giikurua; nguikakere kurua koNöökoe, Getëëmi wemerëngaaria gekuriooba onö atakuihoonchora gose goköra ikiiriiri kenö gikuihoonchohonchora. 

18  Gokohaancha kööë umuëënë atuibora kong'ana yaaë yobohëënë, okorri iga tobë abataangi gatai yibitëëmoa biaaë biöönsoe. Ukuiigua na ogoköra 

19  Momanyë ganö, baanto bamoiito abahaanchoa! Kera omoonto niiga abë omoongo wakuiigua, siböönö angë kuya araangoha gusumaacha na angë kuya araangoha koreerra. 

20  Kugira okoreerra komoonto tekogoköra amaköra goboroonge mbërë yeNöökoe hai. 

21  Kohayo mutigë eseera yöönsoe inyaanku na etëëmö yöönsoe embeebe, na kubususëënu muitabirri eng'ana eera yaimiibui moonse, enö eraatore gutuuria imiööyö geiinyu. 

22  Moköre gare eng'ana igutuna; mööngë koba abatëgëërri bëënë banö bakuing'ainirria abiëënë. 

23  Ore wöönsoe agotëgëërra eng'ana yaaë siböönö anga goköra gaara igutuna anga omoonto onö akuimaaha gukiimaahero aimaaha umuëënë këëbore areenge. 

24  Nkuimaahaare buuya umuëënë na sooki atanora aya na höhayo iigö eeba këëbore areenge. 

25  Siböönö ore wöönsoe aguisuuncha amaragö amahekeeranu, gaara gagotachora abaanto, onö akogëëndërria kogagööta na tiiga nokogatëgëërra na sooki ageeba hai, siböönö agakörra emeremö - omoonto oyo naraitabiribue kogare agoköra. 

26  Hanö oranyööre omoonto araimaaha koba nomoonto witiini, siböönö tagotora koreberra umunyua gööë, itiini yaaë mbuchua na numuëënë akuinga'iina. 

27  Itiini enö eNöökoe Taata agotoondorroa nayo iga nendabu enö etaana isörö neenö: Ukuirigania ichintakaana na abasino kumiiriirö gëëbö na omoonto umuëënë airiihë na ubunyaanku buekebara kenö.

