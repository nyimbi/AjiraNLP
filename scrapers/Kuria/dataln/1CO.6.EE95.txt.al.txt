1  Hanö wanyööra umukumia ana ikiina na owoonde, kugira ke akuya guchööngëra kobakëëngi bibiina banö batare abaroonge, iribaga renö agaatigere abaanto bieNöökoe bakëëngë ikiina abiëënë? 

2  Gose motamanyere iga abaanto bieNöökoe barekëëngëra ekebara ikiina? Na hanö oranyööre baiinyu morekëëngëra ekebara ikiina, niyeke motaisaiine gokëënga ikiina ninyööra komang'ana amakë? 

3  Gose motamanyere iga mbaiito torekëëngëra abamaraika ikiina? Kohayombë temogoköra buuya bokong'u gokëënga ikiina komang'ana girimënya renö hai? 

4  Hanömbë oranyööre moona amang'ana amakë ganö gaanga gayo, igaanke mokogahira kobaanto banö batagosookoa na ekanisa. 

5  Nkogaambande iigö okorri mbasuukirri. Ngekaaba amahëënë iga taahö omoonto umui oweseemi onö agaatora kööhokania irigaamba reyo gatai yabakumia bamööbö? 

6  Iribaga reyo omoKresto aya guchööngëra owoonde kobanö batare abakumia. 

7  Obohëënë niiga gukugira konö muguchööngërana abiëënë kubiëënë, nkoorokiakore iga möökerroe. Gose tekaabaaye buuya bokong'u gokörroa bobeebe hai? Gose tekaabaaye buuya bokong'u hare baiinyu kunuurua ibiinto bieiinyu hai? 

8  Siböönö baiinyu abiëënë möimoka gokörrana bobeebe na kunuurana ibiinto, kura ninyööra kobaanto bamoiinyu banö bareenge abakumia. 

9  Gose temomanyere iga abanyaanku tebarinyööra oBogaambi bueNöökoe hai? Mööngë kong'aiinoa; abaanto banö bagoköra oboraaya gose banö bagosëëngëra ichinöökoe, gose banö omosaacha agoköra oboraaya na omosaacha woonde gose abahurunkani, 

10  gose abasakuri, gose abööyöku, gose abanyui baamaroa, gose banö bagotoka abaande, gose abaiibi-bayo böönsoe tebaresöha koBogaambi bueNöökoe hai. 

11  Abamui baiinyu niigö mööreenge, siböönö möögibua kurua kuiraga; mösaabuurua moköroa abaroonge kuriina rioMonënë Yeeso Kresto na kuMuiika gueNöökoe weiito. Emebere geiinyu gebë kugira yubuhiku bueNöökoe 

12  “Ibiinto biöönsoe biaitabiribua hare uni,” Siböönö tiiga mbiöönsoe biina ubueera hai. “Ibiinto biöönsoe biaitabirribua hare uni,” siböönö tengaatoroa kobaahoa na geento kere giöönsoe hai. 

13  “Ibiaakorea neenda biakörëëyoe, na enda yaakörroe gukugira yibiaakorea,” siböönö eNöökoe naribisaria biöönsoe bibere. Omobere tegöökörroe gukugira yoboraaya hai, siböönö gikugira yoMonënë; na oMonënë nkuiriganiaare omobere. 

14  ENöökoe naariuukiri oMonënë kurua kuruku, na wiiki narituriuukia gokohëtëra guchiinguru chaaë. 

15  Temomanyere iga emebere geiinyu nibiimö biomobere goKresto hai? Böönö wiiki niimuki ikiimö kiomobere goKresto na ngeköre kebë ikiimö kiomobere gumuhuruunkani? Tekeraabë iigö roonde hai! 

16  Gose motamanyere iga omoonto onö agöötaine na omobere gomuhuruunkani kemobere, nkunyööraare nabaaye omobere gumui nawë hai? Amaandekö nkobooragare harabu iga, “Ababere bayo mbaraabë omobere gumui.” 

17  Siböönö onö agöötaine umuëënë hare oMonënë oyo kibumuiika nkobaare umui hamui nawë. 

18  Mong'ösë oboraaya. Iriraga rere riöönsoe renö omoonto agoköra nkebara yomobere; siböönö omoonto onö agoköra oboraaya nkunyööraare nomobere gööë agokörra iriraga. 

19  Temomanyere iga emebere geiinyu ngiö eHekaaru yuMuiika oMohoreeru onö amënyere moonse yeiinyu, nawë newë mööhaayoe na eNöökoe hai, na wiiki iga temoreenge abaiinyu abiëënë hai? 

20  Kugira möögorroe kuiguri, kohayo niiga mohë eNöökoe ubuhiku komebere geiinyu.

