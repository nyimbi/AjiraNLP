1  Ninyööra niigö, karai eyo, mbaarichökëëye abanaabi abarööngö gatai yabaanto. Këhayo bëënë mbararichökërë hare baiinyu abaiigia abarööngö banö bararëëntë gukibisere amaiigio amabeebe ganö gagosaria abaanto. Wiiki mbaremöönga ninyööra noMonënë waabö onö aabagorre, bairëëntërë ogosaribua konö gotaategetë. 

2  Abaaru mbaragöötë ubunyaanku bööbö na gukugira yaabö enchera yobohëënë neratokoe. 

3  Na kubuigöömbi bööbö mbarainyöörre ibinyöörö kurua hare baiinyu gokogaamba amang'ana amarööngö. Ogokëëngëroa ikiina kööbö kurua karai tegöötegeta hai; nyööra na ugusikibua kööbö ruisö röönsoe hö kore. 

4  Kugira eNöökoe taabeeye abamaraika baara baakörre amaraga hai, siböönö akabarëkëra kuibëri na kobatoora harai kugisuunte ekenënë, barageerra ogokëëngëroa ikiina. 

5  Na wiiki eNöökoe ekebara keera gëëkarai hai, ninyööra naahöniri Nuhu, onö aare kuruundia igoro yoboroonge na abaande muhuungate, enkaaga eera aarëëntere ehooro igoro yense yabaanto banö bataana ubusuuki koNöökoe. 

6  Wiiki akagekëëngëra ikiina imigi geSötöma na Göömöra, akageköra koba iriibu na gebë igituubanio këgaara gareba kobaanto banö batareba na ubusuuki koNöökoe. 

7  Naatuurri omoonto omoroonge oora, Ruutu, omoonto onö onyöörre aitumata gukugira yorogëëndö urunyaanku ruabaanto ababeebe. 

8  Siböönömbë omoonto oyo Ruutu ngatai yaabö areenge, gokomaaha na ukuiigua kööë, nairiiriibui gonkörö yaaë enö yaareenge endoonge guchinsiko chöönsoe gikugira yamaköra gaabö ganö gataare na umugiro. 

9  Kohayo oMonënë namanyere gutuurria abaanto banö baana ubusuuki koNöökoe kurua komasaacho na kobatoora baara bareenge abanyaanku gokeböhë ikiritö kohekeera urusiko roora rogokëëngëroa ikiina, 

10  na hëënëhëënë baara bagoköra amang'ana amanyaanku gubuigöömbi na banö bagosëra ogotora koeNöökoe. Abaanto bayo nabamögöru, abaisasi, na tebakööböha gotoka baara bareenge abahiku. 

11  Ninyööra nabamaraika banö baana ichiinguru na ogotora gokera abaanto bayo, tebagokëëngëra ikiina baara baana ubuhiku gonchera yakobatoka mbërë yoMonënë hai. 

12  Bö mbatuubaine na ichitiinyi chinö chitaana bong'aiini, baanga ichitiinyi chakogöötoa na gosaribua; nguchöriabare amang'ana gaara batamanyere nabö mbarasikibue gichitiinyi. 

13  Nkunyööroabare na amabeebe gikugira yobobeebe bööbö. Harebö oborëëbi na ogoköra amang'ana agubuigöömbi bomobere omobaso umugima nkö ukuigöökia. Baaba abaanto bamasörö banö bataana ichinsöni, baraköra amang'ana amabeebe agakuing'ainirria hanö bagosaanga guchinyaangi hamui na baiinyu. 

14  Amaiisö gaabö nganö gaichooye obohooyiri, abaanto banö batagutigana na amaraga, abang'aiinirria bichinkörö chiira chireenge ichindösu, abiëënë imiööyö genö geisa konaribua ubuigöömbi. Bö mbareenge abaana bimiihiimö. 

15  Baatiga enchera eera ereenge endoonge nagusira, baagööta enchera eera yaBaaramu omööna waBeeuri, oora aahaanchere ikinyöörö kiobosakuri, 

16  siböönö onö aanyöörroe na obobeebe bööë umuëënë enkaaga eera etekere, itiinyi enö etaakogaamba, yaagaambere kongaamba enö yaanga yomoonto egakaania omonaabi atigë eseemi yaaë embeebe. 

17  Abaanto baanga bayo mbatuubaiine na ibisima binö bitaana amaanche gose kiamasaaro ganö gakuhuuchahuuchibua na omokama, na ahase higisuunte ekenënë haabeekoa gikugira yaabö. 

18  Gokogaamba amang'ana amaritö agikiihëëmö, siböönö amachua, agubuigöömbi buemebere gëëbö, abaanto bayo nkong'ainirriabare abaanto banö baang'ösa boongo iigö kurua kobaara bamënyere kuiraga. 

19  Nkoraganabare abaanto iga mbarabatachore siböönö bö abiëënë nababöhë bubunyaanku; kugira omoonto nkobaare omoböhë wegeento kere giöönsoe kenö gekomobaaha. 

20  Kugira hanö ndanyööre abaanto baisere kong'ösa amang'ana amanyaanku gekebara gokomomanya oMonënë na Umutuuria weiito Yeeso Kresto, sooki wiiki bagöötibui na kobaahoa nagö nkobeebehabare bokong'u gokera hare baareenge gonkaaga yambërë. 

21  Kohayo nekabaaye eng'ana inchiiya hanö bakaangere komanya enchera yoboroonge, gokera kogemanya na gutiga wiiki iriragö irihoreeru reera baahaayoe. 

22  Siböönö gaaba amahëënë këhaara ekereengio kimui gekogaamba iga: “Eseese yaareengera korea amaruki gayo inyënë, na embeeche enö yaisaabibua buuya nakoraba iriingere kuigaaragaara komatagitö.”

