1  Mbërë urusiko ruiNyaangi yebaasaka rotaraahika, Yeeso naamanyere iga enkaaga yaaë yaahika yakurua gokebara kenö ayi hare Taata. Nawë ruisö röönsoe naahaanchere baara baare abaaë gokebara kenö, na wiiki naabahaanchere bokong'u kuhika omoherio. 

2  Nkaaga Yeeso na abeega baaë baareenge korea ibiaakorea biomogörööba, wanyöörre iRisaambo reisa koha Yuuta umumura oSimooni Keriooti, iriitëgëërrö regoköböösania Yeeso. 

3  Yeeso naamanyere iga Isa waabö wanyöörre aamoha ogotora göönsoe; naamanyere iga nkoNöökoe wanyöörre aarua na wiiki iga narariingë kuya koNöökoe. 

4  Kohayo Yeeso akaimoka kurua kubiaakorea haara, akaruusia isumaati enö wanyöörre aitoreeye kegoro, haakurua akaiböha engebo yeende. 

5  Sooki akahoma amaanche kurugio agataanga guisaabia abeega baaë amagoro na akabieeya amagoro na engebo eera wanyöörre aiböhere. 

6  Hanö aahekeereeye Simooni Bëëtërö, Bëëtërö naamoteebiri iga, “Gose niiga unyisaabi amagoro, Monënë?” 

7  Yeeso akamuhuunchukiria iga, “Kana kenö ngoköra böönö otoongore, siböönömbë nuurua woongore.” 

8  Bëëtërö akamoteebia iga, “Uni, toranyisaabi amagoro roonde hai!” Yeeso akamuhuunchukiria iga, “Hanö oranyööre ntaguisaabiri amagoro, toona ing'eenga nauni hai.” 

9  Simooni Bëëtërö akamuhuunchukiria iga, “Monënë, otakanyisaabia amagoro gaiiki hai. Siböönö tanyisaabia amabökö hamui na omotoe!” 

10  Yeeso akamuhuunchukiria iga, “Ore wöönsoe aisere guisaaba, nkunyööraare narabere kimui tagutuna wiiki iga aisaabë hai, getatiga na amagoro bëënë. Baiinyu böönsoe mbarabu more getatiga nuumui bëënë.” 

11  (Yeeso wanyöörre aisere komanya karai, onö aare kuya komoköböösania; eyo niyo yaagirre akagaamba iga, “Baiinyu böönsoe nabarabu more, getatiga nuumui bëënë.”) 

12  Hanö aasookiri kobaisaabia amagoro, naaimukiri isumaati yaaë eera agaitoorra, akariinga kuya haara wanyöörre aikaaye. Haakurua akababuuria iga, “Gose moongooye kenö naagakörre hare baiinyu? 

13  Nkomberekeramore iga, uMuiigia wiiki iga oMonënë, na iigö mbuuya mogoköra, kugirambë nkëhayo ndeenge. 

14  Uni noMonënë na nuMuiigia weiinyu nde, siböönö mbaisaabiri amagoro, Kohayo nkeragere iga na baiinyu muyi moraisaabania amagoro. 

15  Nembakörëëye igituubanio, korri iga na baiinyu muyi moraköra këhayo mbakörëëye. 

16  Obohëënë ndabateebia: temoköri omeremö akerre omomööndiki waaë hai, omotomoa takerre umumutumi hai. 

17  Hanö baiinyu möömanya amang'ana ganö, abakëhaiiya mbaiinyu banö moragaköre! 

18  “Tiiga mböönsoe ngusumaachera iigö hai; nemanyere banö naahooye. Siböönö tiga amaandekö gahekeerane ganö gakogaamba iga, ‘Omoonto onö togosaanga ekehë kimui newë akoondea ibisogoro.’ 

19  Nkobateebiande amang'ana ganö mbërë gataraaba, okorri iga ronö ndinyööra gabaaye muuchë gukumia iga, ‘Uni, Nuuni Onö.’ 

20  Obohëënë ndabateebia iga: ore wöönsoe onö araiirigani onö ntomere hayo nuuni ukunyööra airigaiini; na ore wöönsoe onö anyirigaiini nkunyööraare numuuntumi airigaiini.” Yeeso araraga ogoköböösanibua kööë (Mt 

26  :

20  -

25  ; Mk 

14  :

17  -

21  ; Rk 

22  :

21  -

23  ) 

21  Hanö Yeeso aasookiri kogaamba amang'ana gayo, omööyö gööë ngööritöhere akagaamba agatobora iga, “Obohëënë ndabateebia iga: umui weiinyu naranköböösani.” 

22  Haakurua abeega baara bakamaahana, bataamiibui onö aare kong'ööribua. 

23  Umui wabeega, onö Yeeso aahaanchere wanyöörre aikaaye haang'i na Yeeso airaaramere kuya harewë. 

24  Simooni Bëëtërö akamusima aramosëëmënëënia iga, “Tamubuuria iga ning'ui kana akong'ööria.” 

25  Umueega oora wiiki akairaarama kuya hare Yeeso akamubuuria iga, “Ning'ui kana oyo okong'ööria, Monënë?” 

26  Yeeso akamuhuunchukiria iga, “Onö ndaachë ntöngërri ekeng'eenga kiomogaatë haruë mohë, oyo newë.” Kohayo akaimukia ekeng'eenga kiomogaatë, agatööngiria akaha Yuuta umumura oSimooni Keriooti. 

27  Höhayo iigö hanö Yuuta aaisere kuimukia ekeng'eenga keera, iRisaambo rekamuinaara. Yeeso akamoteebia iga, “Enö ugutuna goköra otagëënguhia!” 

28  Baara baareenge kubiaakorea haara, tewoonde ongooye kenö këëgirre Yeeso akamoteebia iigö hai. 

29  Këëbore wanyöörre iga Yuuta newë aare gotaara na iriguchi richiimbiria, abeega abamui bagakanya iga kaanyööra Yeeso wanyöörre amoteebiri iga ayi kogora kenö baare gutuna kunyaangi, gose kaanyööra namoteebiri iga ahë abatobu egeento. 

30  Hanö Yuuta aasookiri korea ekeng'eenga keera akarichöka boongoboongo akaya. Na wanyöörre nubutiko. Iriragö iriihea 

31  Hanö Yuuta aaisere kuya kebara, Yeeso akagaamba iga, “Böönö oMööna woMoonto ahaayoe ubuhiku; na ubuhiku bueNöökoe botobokeeye harewë. 

32  Na hanö ndanyööre ubuhiku bueNöökoe botobokeeye harewë, na eNöökoe umuëënë naratobore ubuhiku boMööna woMoonto; na naraköre iigö hare rimui. 

33  Baana baanë, tendaabë na baiinyu nkaaga ntaambe hai. Muriintuna; siböönö ndabateebia këhanö naateebiri abataangati babaYahuti iga, ‘Temoraachë hare nkuya hai.’ 

34  Kohayo mbahaaye iriragö iriihea iga: mohaanchane. Këhanö naabahaancha, na baiinyu böönsoe mohaanchane. 

35  Hanö moraabë na obohaanchi abiëënë kubiëënë, abaanto böönsoe mbaramanyë iga nabeega baanë more.” Yeeso araraga Bëëtërö iga naremöönga (Mt 

26  :

31  -

35   Mk 

14  :

27  -

31  ; Lk 

22  :

31  -

34  ) 

36  Simooni Bëëtërö akamubuuria iga “Nehai kana ukuya, Monënë?” Yeeso akamuhuunchukiria iga, “Toratore kongööta hare nkuya böönö hai, siböönö nurirua ongöötë.” 

37  Bëëtërö akamubuuria iga, “Monënë, nkugira ke ntagakögööta böönö? Uni niruusiri gukua gikugira yaaö!” 

38  Yeeso akamuhuunchukiria iga, “Mbohëënë iga wiruusiri gukua gikugira yaanë? Obohëënë ndagoteebia iga: mbërë esaarigöökö etaraaragora nuuchë unyööre unyaangere hare gatato.”

