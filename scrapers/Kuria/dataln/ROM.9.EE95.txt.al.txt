1  Nkogaambande obohëënë, tenkorööngöha hai, kugira uni naagöötana na Kresto. Entariki yaanë, nayo yöönsoe nkohërëkiriaere kuMuiika oMohoreeru, iga tenkorööngöha hai 

2  hanö nkogaamba iga neena imiitumatö emenënë na oborro bonö botaana muhikö komööyö göönë. 

3  Kugira nenkahaanchere iga uni umuëënë nebë haanse yimiihiimö gieNöökoe, na nahokanibuë na Kresto kugira yabaanto baiito, abomobere na amaanyiinga gamui nauni. 

4  Bayo nabaIsraeri banö baakörroe abaana bieNöökoe, bakahaaboa ubuhiku, na ichindagano, na aMaragö; bakamanya obosëëngëri obohëënë; bakahaaboa ichindago. 

5  Nabö mbareenge uruiboro robaaguuka; na Masiihi, gukuiboroa kiomoonto naaruure harebö. Newë eNöökoe onö akobaaha göönsoe, agoongoe kuyeeyo! Amina. 

6  Tiiga iga eng'ana yeNöökoe tiyaakörekaine hai; kugira tiiga iga böönsoe banö bareenge abaIsraeri mahëënë nabaanto bikiaaro geIsraeri. 

7  Gose tiiga iga böönsoe nabaana baAbrahamu gukugira iga mbareenge uruiboro rööë hai. Siböönö eNöökoe naateebiri Abrahamu iga, “Ngokohëtëra hare Isaka nehö urinyööra uruiboro rööö.” 

8  Konö nkö okogaamba iga tebaara bareenge abaana bomoonto mbö bareenge abaana bieNöökoe hai; kuibaga reyo, abaana baara baibooyoe komarichökërö giendago mbö bakobaroa iga nuruiboro rööë. 

9  Kugira endago yaakörroe kong'ana enö iga, “Gonkaaga këenö nindiriinga, na Saara nariibora omööna wikimura.” 

10  Na ganö tegöönsoe hai. Kugira Rebeeka nawë nariibora abaana na isa waabö abaana bayo nuumui, nawë niIsaka, guuka weiito. 

11  Ninyööra nkaaga abaana bataraiboroa na nkaaga bataraatora goköra renö rereenge iriiya na renö rereenge iribeebe siböönö okorri iga ikibune kieNöökoe kiobööhuri kegëëndërri, 

12  tiiga iga ngikugira yamaköra etare iga ngikugira yokoberekeroa kööë, Rebeeka naateebiibui iga, “Omööna omotaangi narekörra omokë waaë.” 

13  Këëbore amaandekö gakoboora iga, “Uni naahaanchere Yaköbö siböönö Esao naamorëgere.” 

14  Niyekembë toragaambë? ENöökoe natare omoroonge? Tiigö roonde hai. 

15  Kugira naateebiri Mosa iga, “Nendaabë na amaabe komoonto ore wöönsoe onö ngutuna kööbera; nendaigueere borro omoonto ore wöönsoe onö ngutuna kuigueera borro.” 

16  Kohayombë göönsoe nguitëng'ëragare, tiiga ngokeera omoonto agutuna gose agoköra hai, siböönö nkomaabe gieNöökoe bëënë. 

17  Kugira amaandekö nkogaambagare igoro yaBaraao (omogaambi waMiisiri) iga, “Naagokörre omogaambi okorri iga nooroki ichiinguru chiaanë hareuwë na iriina rëënë remanyekanë igoro yekebara giöönsoe.” 

18  Kohayombë, eNöökoe naana amaabe ko ore wöönsoe onö ahaanchere na ngoköraare omoonto ore wöönsoe aba na omööyö omokong'u këëbore ahaanchere. Oborro na amaabe gieNöökoe 

19  Siböönö umui weiinyu narambuuri iga, “Hanö ndanyööre amang'ana ganö niigö gare, niyeke eNöökoe aratore kunyööra irisaria komoonto? Ning'ui aratore köönga gare agutuna?” 

20  Siböönö uwë ngeento ke ore, uwë omoonto, gukuhuunchukiria eNöökoe? Gose egeento kenö keboomberoe keratora kubuuria ore akeboombere iga, “Niyeke waakörre okamboomba këhanö?” 

21  Gose, umubuumbi taraatore gokörra iriröba këëbore ahaanchere, na koboomba ibinyoongo bibere kuiröba reera bëënë, ikimui kobokörri buesookö na ikimui kobokörri oboonde boruisö röönsoe hai? 

22  Niyeke gekaabaaye hanö eNöökoe agaatunere iga oroki oborro bööë na goköra ichiinguru chiaaë chimanyekane? Siböönö naareenge umugumiirria bokong'u hare ibitëëmoa binö wanyöörre biatëëmoa binyööre oborro na ogosaribua. 

23  Naakörre iigö okorri iga ahonyore obonënë bubuhiku bööë, kubitëëmoa binö biaatëëmeroe iga binyööre amaabe, ganö wanyöörre aaseemia karai gikugira yubuhiku. 

24  Kugira baiito mbö, abaanto banö aaberekeeye, tiiga iga ngukurua gatai yabaYahuti bëënë hai, siböönö na kurua gatai yabaHamate nabö. 

25  Ganö ngö aagaambere kogetabo keHosea iga, “Abaanto banö bataare abaanë nendeberekera ‘Abaanto baanë.’ Ikiaaro keera ntaahaanchere nendeberekera ‘Abahaanchoa baanë.’ 

26  Na ahase haara wanyöörre baateebibua iga, ‘Baiinyu temoreenge abaanto baanë,’ hayo bö mbareberekeroa iga abaana bieNöökoe onö aahö.” 

27  Na omonaabi Isaaya naagaambere kongaamba enënë igoro yaIsraeri iga, “Ninyööra abaanto baIsraeri baareenge abaaru kiomosëënsë guinyaancha, simbë mbakë bëënë barinyööra ubuituuria; 

28  kugira oMonënë mboongo iigö araahiki ikiina këëë igoro yekebara giöönsoe.” 

29  Nkëboora omonaabi Isaaya aagaambere mbërë iga, “Hanö nkanyöörre oMonënë onö areenge uMukumahë ataatotegeeye uruiboro, ntokabaaye geSötöma, na wiiki ntogatuubaine na Göömöra.” Israeri na aMang'ana Amaiiya 

30  Kohayombë nke toragaambe? Niiga abaHamate, banö bataare gutuna iga babë abaroonge, banyööre oboroonge, siböönö oboroonge gonchera yubukumia; 

31  nkaaga abaIsraeri, banö baare kurigia oboroonge gonchera yamaragö tebaatorre kuhikia amaragö hai. 

32  Na ngukugira ke? Ngukugira iga bö tebaaitëng'ëëye ubukumia hai siböönö mbaaitëng'ëëye gare baare goköra. Na kohayo bö baituuratuura igoro “yirigena reguituuratuura” 

33  këëbore amaandekö gaagaambere iga, “Tamaaha, ndatoora irigena kumugi goSayuuni, reera rereköra abaanto baituurëtuurë, orotare roora rorebaköra bagoe. Siböönö ore wöönsoe onö arikumia harewë tarisuukirribua hai.”

