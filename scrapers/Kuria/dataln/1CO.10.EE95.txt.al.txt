1  Ngutunande iga moheetoke, baanto bamoiito, ganö gaabaaye kobaaguuka baiito. Böönsoe mbaare kuburiihi buirisaaro, na böönsoe bakaamboka kogareeya kuNyaancha. 

2  Mbabaatiisiroe böönsoe guisaaro na kunyaancha iga babë abaMosa. 

3  Böönsoe bagasaanga ibiaakorea biakibumuiika bietëëmö imui bëënë, 

4  na böönsoe bakanyua amaanche gakibumuiika gieteemo imui bëënë. Mbaanyooye kurua korotare ruMuiika gueNöökoe roora rööre kobasöörana; orotare roora nKresto umuëënë aareenge. 

5  Siböönö ninyööra niigö eNöökoe taatëgëriibui na abaaru baabö hai, kohayo bagakua na emebere gëëbö gekanyërëganibua kuibara. 

6  Böönö niiga amang'ana ganö göönsoe ngö igituubanio hare baiito, garatoraga iga tööngë kuigöömba ibiinto ibinyaanku, këëbore baakörre. 

7  Motakaaba abasëëngëri bichituubö, këëbore abamui baabö baakörre. Këëbore amaandekö gakoboora iga, “Abaanto mbaaikaaye korea na kunyua, sooki bakaimoka gotëënga.” 

8  Totagaacha gosöha kuiraga regoköra amang'ana goboraaya këëbore abamui baabö baakörre na kurusiko rumui bagakua abaanto ibikoe merööngö ebere na bitato. 

9  Wiiki niiga tööngë gosaacha oMonënë, këëbore abamui baabö baakörre bagaiitoa na ichinchöka. 

10  Tuimaaherre tööngë korooroota, këëbore abamui baabö baakörre bagasaribua na omomaraika waGusikia. 

11  Amang'ana gayo göönsoe ngaare kobabëëra iga gabë igituubanio kobaande, na göönsoe ngaandekeroe iga gayi garatoraga baiito baara tomënyere gonkaaga enö yumuhikö goora goreenge haang'i guuchë. 

12  Onö agokanya iga mbuuya aimereeye amaaherre bokong'u atakaagoa. 

13  Irisaacho rere riöönsoe renö rebanyööra nereruisö röönsoe kobaanto. Obohëënë niiga eNöökoe nomohëënë, taakabatiga mosaachoe gokera hare motaatore kugumiirria hai; siböönö na nkaaga irisaacho rerabaachere, naraabahë ichiinguru chiakugumiirria irisaacho reyo hamui na koboorokia enchera yakurichökera. 

14  Kohayombë, abahaanchoa baanë, moohokane na obosëëngëri buichituubö. 

15  Ngusumaachande hare baiinyu këëbore moreenge abaanto banö momanyere; muikëëngërë ikiina abiëënë kogayo nkobateebia. 

16  Niyeke kana, egeköömbë kenö tukunyëëra koNdaagera yoMonënë, na gokenö tukuruusiria egoongö koNöökoe: hamui na keera tuguitabiria, tobogöötaine boiito komaanyiinga gaKresto hai? Na omogaatë goora tokobotora: hanö töögorea, tiiga ngosaangatore komobere goora goKresto hai? 

17  Gukugira omogaatë ngumui bëënë goohö, na baiito böönsoe ntokaaba abaaru, nomobere gumuitore, kugira baiito böönsoe ngosaangatore omogaatë ugumui goora bëënë. 

18  Maaha morörë këëbore abaYahuti bagaköra: baara baakorea biira ukunyööra biruusiibui ikimuëënsö, tegosaangabare nkaaga bakumuëënsëra eNöökoe? 

19  Böönö niiga ngaambë iga yeke? Iga ikimuëënsö kenö kiruusiibui gutuubö negeento kiubueera? Gose iga ituubö eyo niyubueera? 

20  Aa-a! Mona nkogaamba niiga kenö abakebara bakumuëënsëra nkunyööraore nkiruusiibui kugira yibihui, tekoNöökoe hai; na tingutuna mosaangë hamui na ibihui hai. 

21  Temoraatore kunyëëra egeköömbë kioMonënë, na wiiki munyëërë egeköömbë kibihui hai; temokaarea komëësa yoMonënë na wiiki morë komëësa yibihui hai. 

22  Gose niiga toköre oMonënë abë na irihari? Ngokanyatore iga ntoona ichiinguru komokera? 

23  “Ibiinto biöönsoe nguitabirribuabire,” siböönö tiiga iga biöönsoe mbiina ubueera hai. “Ibiinto biöönsoe nguitabirribuabire,” - siböönö tiiga mbiöönsoe bikohagaacha omoonto hai. 

24  Omoonto angë kuya araitonera egeento kiubueera harewë umuëënë, siböönö atune kenö keena ubueera na kowoonde. 

25  Morë kere giöönsoe kenö gekohöönibua komoteera motakubuuriabuuria eng'ana gukugira yentariki. 

26  Kugira amaandekö nkobooragare iga, “Ekebara hamui na binö biöönsoe biimö ni bioMonënë.” 

27  Hanö moraraarekoe endaagera na omoonto onö ataraakumia si muitabirri kuya, morea kere giöönsoe gikariibui mbërë yeiinyu, möönga kuya kubuuriabuuria eng'ana ere yöönsoe kugira yentariki. 

28  Siböönö hanö omoonto araachë abateebi iga, “Kenö nkimuënsëëyoe ituubö,” motagaacha korea ibiaakorea biyo, kugira yaoyo abateebiri gayo na kugira yentariki, 

29  eyo tiiga ngukugira yentariki yaaö hai, siböönö ngukugira yentariki yomoonto woonde oora. Haande kaanyööra owoonde nabuuria iga, “Kugira ke obotachore böönë bokëëngëroe ikiina na entariki yomoonto woonde? 

30  Hanö oranyööre ndaruusia egoongö gokorea ibiaakorea, kugira ke omoonto araachë gunchoria igoro yibiaakorea binö ndeeye gukuruusia egoongö?” 

31  Kohayo, kere giöönsoe ogoköra, ninyööra orarea gose oranyua, oköre göönsoe kugira yubuhiku bueNöökoe. 

32  Momënyë gonchera enö motagaituuriatuuria abaYahuti gose abaHamate gose ninyööra neKanisa yeNöökoe. 

33  Motaköra këëbore ngoköra; ngosaachande gotëgëria böönsoe gokere giöönsoe ngoköra; tiiga niiga nyööre ubueera böönë umuëënë hai, siböönö ubueera buabaanto abaaru, okorri iga baachë kunyööra ubuituuria.

