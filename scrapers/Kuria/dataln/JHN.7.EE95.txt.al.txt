1  Haakurua, Yeeso agataara kuya goonse yaGariraaya, taare gutuna gotaara kuya buYahuti hai, kugira abataangati babaYahuti mbaare gutuna iga bamuiitë. 

2  Na iNyaangi yabaYahuti iyiBitume nkanyööra ebaaye haang'i. 

3  Kohayo bamura bamööbö Yeeso bakamoboorra iga, “Tarua hanö ogëëndë buYahuti, okorri abeega baaö bamaahë emeremö gere ogoköra. 

4  Kugira taahö onö akubisa emeremö gëëë, na hanö aratuna iga amanyekanë hai, Gukugira ngoköraore amang'ana ganö, tatigambë ekebara giöönsoe gekomanyë!” 

5  Ninyööra mbamura bamööbö tebaamukumiri hai. 

6  Yeeso akababoorra iga, “Enkaaga yaanë ekeere teraahika hai, siböönö baiinyu enkaaga ere yöönsoe moona umueeya. 

7  Ekebara tekerabarëgë hai, uni nuuni kerëgere, gukugira iga ndatobora iga, amaköra gaakiö namanyaanku. 

8  Motaya kunyaangi: Uni tendaayi inyaangi eyo hai, kugira enkaaga yaanë teraahika hai” 

9  Hanö aabateebiri gayo, naaruure agatama Gariraaya hakë iigö. Yeeso areenge kuNyaangi yiBitume 

10  Hanö bamura bamööbö baisere kuya kunyaangi, Yeeso nawë naaruure akagiya; ninyööra aagegeeye, tekemaiisömaiisö hai, naagegeeye araibisabisa. 

11  Abataangati babaYahuti mbaare kumurigia kunyaangi eyo, barabuuria iga, “Nehai are kana?” 

12  Ogosëëmënënania nkööbaaye okööru gatai yabaanto. Abamui baragaamba iga, “Nomoonto umuuya.” Na abaande baragaamba iga, “Aa-a, nabaanto akong'aiina.” 

13  Siböönömbë taahö onö aamotobooye kobaanto hai, gikugira mbaare kööböha abataangati babaYahuti. 

14  Hanö inyaangi yaahengahengaini, Yeeso naageeye koHekaaru kuiigia. 

15  AbaYahuti bakarogoora bokong'u baragaamba iga, “Kana omoonto onö niyeke aaköra aamanya amang'ana ganö göönsoe, naho ataakageeye sukuuru?” 

16  Yeeso akabahuunchukiria iga, “Ganö nkuiigia kana gatare iga ngaanë, getatiga nkoNöökoe onö aantomere gaakurua. 

17  Onö ahaanchere goköra gare Nöökoe agutuna, newë bëënë akaabateebia ganö nkuiigia, nyööre nkoNöökoe gaakurua gose nagaanë umuëënë ngusumaacha. 

18  Omoonto onö agusumaacha agaaë umuëënë nkunyööraare negoongö aguitonera. Siböönö onö agotonera egoongö onö aamotomere, omoonto oyo nomohëënë onö ataana borööngö. 

19  Mosa naatabahaaye aMaragö? Siböönömbë taahö onö aagöötere aMaragö gayo hai, kugira kembë mugutuna kunyita?” 

20  Abaato bakamuhuunchukiria iga, “Noona ikihui! Ning'ui agutuna kuguiita kana?” 

21  Yeeso akabahuunchukiria iga, “Kugira naakörre irikönö rimui na böönsoe möörogoorre. 

22  Mosa naabahaaye eseera yogosaara abariisia (tiiga iga Mosa aagetaangere hai, etare iga mbaaguuka baiinyu), böönö baiinyu ngosaaramore ninyööra nkurusiko rueSabaato. 

23  Hanö ndanyööre umuriisia arasaaroa kurusiko rueSabaato, okorri iga aMaragö gaMosa gatagasareka, nkugira ke mbë baiinyu monderreeye iga hueeniri omoonto kimui kurusiko rueSabaato? 

24  Motaya morakëënga ikiina kobohëënë, möönga kuya morakëënga ikiina këëbore mokomaaha.” Gose onö newë Kresto? 

25  Abaanto abamui abaYerusareemu mbaagaambere iga, “Omoonto onö kana, tewë oora baagutuna iga baiitë? 

26  Ndaiigua ngoogonö! Nguitööngö agusumaacha kemaiisömaiisö iigö, na temoonto akomoköönia hai! Böönö amahëënë, abataangati gose mbamanyere iga onö newë Masiihi? 

27  Siböönö hanö Masiihi ariicha temoonto aremanya hare arirueera hai. Na onömbë ntomanyere hare aarua.” 

28  Hanö Yeeso aare kuiigia koHekaaru, naagaambere kongaamba enënë iga, “Moomanyere, na momanyere hare naarua? Tiiga nairëënta kogotora köönë hai, onö aantomere nomohëënë, baiinyu temomomanyere hai. 

29  Siböönö uni nemomanyere, kugira harewë naarua, na newë aantomere.” 

30  Kohayo bagasaacha komogööta, siböönö taareenge hö onö asaachere iga akaamotoorra okobökö hai, kugira enkaaga yaaë tewanyöörre eraahika hai. 

31  Siböönö abaanto abaaru kumuiranio goyo mbaabaaye na ubukumia harewë, bakagaamba iga, “Böönö hanö Masiihi ariicha gose, nareköra ibimanyiirrio gokera binö omoonto onö aaköra?” Abariindi batomeroe kuya kogööta Yeeso 

32  Hanö abaBarisaayo baaiguure këëbore abaanto baare komönyëërrana kuguituungana na Yeeso bö hamui na abataangati babanchaama bieNöökoe mbaatomere abariindi kuya komogööta. 

33  Yeeso akababoorra iga, “Nendaabë na baiinyu hakë iigö, haruë niyi ko oora aantomere. 

34  Muriintuna, si timurinyööra hai, kugira timurihika hare ndinyööra ndeenge hai.” 

35  Abataangati babaYahuti bakabuurania abiëënë iga, “Kana hayo nehai agutuna kuya, hare totarimunyööra? Gose nkumigi giabaGiriki araayi, hare abaYahuti bamënyere ayi kuiigia abaGiriki? 

36  Kana hanö agaambere iga, ‘Muriintuna si timurinyööra hai, na hare ndinyööra ndeenge timurihika hö hai’ hayo niyeke kana akagaambere?” Imiöörö giamaanche gobohoru 

37  Urusiko rogosookerria ronö rööreenge urunuhë kunyaangi eera, Yeeso akaimeerra akagaamba kongaamba enënë araboora, iga, “Ore wöönsoe onö ana umuihomö achë hareuni anyuë. 

38  Këëbore amaandekö gakogaamba iga, ‘Ore wöönsoe onö araabë na ubukumia hareuni, imiöörö giamaanche gobohoru ngeratitiri kurua harewë.’ ” 

39  Yeeso namang'ana guMuiika aare gusumaachera ganö baara baamukumiri baare kuya kunyööra. Kugira enkaaga eyo tewanyöörre eraahika yuMuiika kohaanoa hai, kugira nkanyööra Yeeso tarahaaboa ubuhiku hai. Abaanto babotokaini amakömö 

40  Abaanto banö baareenge kumuiranio goyo abamui, hanö baamuiguure aragaamba këhayo mbagaambere iga, “Omoonto onö mahëënë noore monaabi!” 

41  Abaande bakagaamba iga, “Onö Masiihi.” Na abaande bakagaamba iga, “Masiihi ataarueerë Gariraaya! 

42  Amaandekö nkogaambagare iga Masiihi ngooka yabuhiri Tauti arirueera, na nariborroa Betereheemu, kumugi gonö Tauti aakamënyere.” 

43  Kohayo ichimberege nchabaaye gatai yabaanto bayo, gikugira yaYeeso. 

44  Abaande bagatuna komogööta. Siböönö temoonto aasaachere iga akaamotoorra okobökö hai. Abataangati babaYahuti baangere koba na ubukumia 

45  Abariindi baara bakariinga kuya kobataangati babanchaama bieNöökoe na kobaBarisaayo, hanö baahikere bakabuuribua iga, “Ndaiigua temomorëëntere hai?” 

46  Abariindi baara bakabahuunchukiria iga, “Moonto ataahö onö aakagaambere këhaara omoonto oora akogaamba!” 

47  AbaBarisaayo bakabahuunchukiria iga, “Kura baiinyu böönsoe mong'aiineroe?” 

48  “Möökarooche omotaangati gose omoBarisaayo ore wöönsoe amukumiri? 

49  Umuiiro onö wöönsoe ahekeeraine hanö, naho atamanyere aMaragö gaMosa, nkanya Nöökoe aamuihiima!” 

50  Nikötëëmö onö aareenge umui waabö, nawë newë wanyöörre taanga aageera Yeeso mbërë, nawë akababuuria iga, 

51  “Aai koMaragö gaiito, torakëëngëra moonto kiina totaraiigua taanga mona ikiina këëë kere?” 

52  Bakamuhuunchukiria iga, “Aai nauwë wöönsoe gose nGariraaya waarua mui? Taisuuncha amaandekö noranyööre iga temonaabi aakaruereeye Gariraaya hai.” Omogaikoro onö aagööteroe koboraaya [ 

53  Haakurua bakanyërëgana ore wöönsoe akaya waaë.

