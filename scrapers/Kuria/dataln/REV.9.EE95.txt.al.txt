1  Omomaraika wagataano akagaambia irirööngoe rëëë, nkamaaha inyunyuunyi enö wanyöörre egooye gokebara kurua kuriooba. Inyunyuunyi eyo akahaaboa ikiigorrö kiahase hanö ibihui bigoseekeerroa. 

2  Hanö aaigooye ahase hayo, iriooki rekarua mö kiriooki riomörrö omonënë; iriooba na igoro komekama bikamuaama gikugira yiriooki reera rëëruure ahase haara ibihui bigoseekeerroa. 

3  Ichingige chikarua kuriooki moora chigaacha gokebara, chikahaaboa ichiinguru kibitömööni binö bireenge gokebara. 

4  Chigateebibua iga chitagaacha kunyahaara amanyaanki gekebara gose ibiaakorea gose ninyööra nomote gore göönsoe; etare iga nabaanto baara bataana orobaasö rueNöökoe komasio gaabö. 

5  Ichingige chiyo tichaitabirriibui guiita abaanto bayo hai siböönö niiga chibairiiri kumieeri etaano. Oborro bonö baaiguure nkioborro buegetömööni hanö keroma omoonto. 

6  Kumieeri etaano geyo abaanto mbaririgia uruku, si tebarirunyööra hai; mbarituna iga bakue siböönö uruku ndorebang'ösa. 

7  Ichingige chiyo nchiaareenge gichibaraasi chinö chiseemiri guitana; kometoe gëëchiö wanyöörre chitoorre ibiinto binö biaanga ichikoondo chiesahaabu, na amasio gaachiö ngaareenge kiamasio gabaanto. 

8  Ituukia yachiö yaareenge gituukia yabagaikoro, na amaiinö gaachiö ngaareenge kiamainö giindui. 

9  Ibikuba biachö wanyöörre mbisiikere na egeento kenö keenga inguba yikiooma, na amababa gaachiö ngaare kogaamba kiengaamba yamagaaria amaaru ganö gakurutua na ichibaraasi ichincharu chiraya kuiihi. 

10  Nchiaareenge na emekera na obosoongo kegetömööni, na ichiinguru chakuiriiria abaanto kumieeri etaano nchiaareenge komekera gëëchiö. 

11  Nchiaareenge na omogaambi onö aare guchigaambera nawë naareenge omomaraika wahase hanö ibihui bigoseekeerroa. GukiIbrania arabarekeroa iga, “Abatoni” na gukiGiriki araberekeroa iga, “Aborioni” (esesoro niiga omotërëgania). 

12  Ehobe yambërë ehëtere; tamaaha nyuma yagayo ehobe yakabere na iyagatato nguuchachire. 

13  Omomaraika wagasaansaba akagaambia irirööngoe rëëë. Nkaiigua engaamba imui erarua guchintera inyai chiahase hakumuëënsëra ahesahaabu hare hareenge mbërë yeNöökoe. 

14  Engaamba eyo egateebia omomaraika oora wagasaansaba iga, “Tatachora abamaraika banai banö baböhere komöörö omonënë goEuberate!” 

15  Na abamaraika banai bayo bagatachoroa, nabö wanyöörre baseemiibui gonkaaga eyo bëënë, na urusiko royo na umueeri goyo hamui na omööka goyo, bëënë kuguiita iring'eenga rimui riabaanto. 

16  Nkaiigua irisaabo riabaitani iga mbaareenge ibirara amagana abere. 

17  Nauni kuimaaho rëënë nkamaaha ichibaraasi na baara wanyööre bachikareeye, mbaareenge na ichinguba kubikuba biaabö na nchiaareenge kiomörrö, na wiiki nchiaareenge mona mburuuhoa, na wiiki nchiaareenge gikibiriiti. Emetoe gichibaraasi chiyo ngëëre kemetoe kigichiindui na omörrö na iriooki mbiaare kurua kuminyua gëëchiö. 

18  Iring'eenga irimui ndëiiteroe na amatëmö atato gayo, omörrö, iriooki na ikibiriiti binö biaaruure kuminyua gëëchiö. 

19  Kugira ichiinguru chichibaraasi chiyo nchiaareenge kuminyua na komekera gëëchiö. Emekera gëëchiö ngëëre na emetoe genö geenga gichinchöka na nchairiirri abaanto na emetoe gëëchiö. 

20  Abaanto baande bare baatamere batanyöörre amatëmö gayo, tebaihoonchooye na gutiga ibiinto binö wanyöörre baaköra na amabökö gaabö. Wiiki tebaatigere gosëëngëra ibihui, ibisëëngërö biesahaabu na ichiimbiria, esaba, amagena na emete. Ibiinto binö bitaatore komaaha, kuiigua gose kogëënda. 

21  Na wiiki tebaatobooye na gutiga ubuiiti bööbö gose obörögi gose oboraaya gose ubuiibi bööbö hai.

