1  Baanto bamoiito, ntohaanchere na baiinyu momanyë amaabe gieNöökoe ganö aaha ichikanisa chaMaketonia. 

2  Kugira bö mbaasaacheroe bokong'u kumiiriirö genö baahëtëëye; siböönö omogöökö gööbö ngööre omonënë bokong'u nabö bakaba abagësa bokong'u gukuruusia ibiinto biaabö, ninyööra baareenge abatobu bokong'u. 

3  Ndaruusia ubutuburi iga bö mbaaruusiri ibiaaru mona ogotora kööbö kööre, bakaruusia ninyööra ngokera ogotora kööbö, gokohaancha kööbö abiëënë, 

4  nabö mbaatogëyere bokong'u iga bahaaboe iribaga rëkoba hamui kobokörri bonö bogutuurria abaanto bieNöökoe. 

5  Eyo yaabaaye eng'ana enënë gokera iriitëng'ërö reiito! Iyambërë mbaaihaanere koMonënë; na haakurua mbaihaanere ninyööra hare baiito gokorëng'aana na këëbore eNöökoe agutuna. 

6  Kohayo ntökoromerreeye Tito, onö aataangere omoremö goyo, gokogëëndërria nagö na iga agotabuki omoremö goyo gobogësa. 

7  Moreenge abaame komang'ana göönsoe: kubukumia, gusumaacho, kobong'aiini, kogöörio yeiinyu kugutuurria na kobohaanchi boiinyu hare baiito. Kohayo ngutunatore wiiki iga mobë abagësa bokong'u kobokörri bonö. 

8  Tenkobaha iriragö rere riöönsoe hai, siböönö ngutunande mbooroki mona abaande baana egöörio yagutuurria, na komanya obohaanchi boiinyu abiëënë haang'ana bore. 

9  Momanyere amaabe goMonënë weiito Yeeso Kresto; këëbore aareenge omoome, si gikugira yeiinyu naabaaye omotobu, okorri iga abaköre mobë abaame gonchera yobotobu bööë. 

10  Këëbore nkomaaha kong'ana enö niiga, mbuuya hare baiinyu mosookirri böönö gaara möötaangere omööka gonö göösirre; kugira mööreenge abambërë, tiiga nkogoköra bëënë hai, siböönö ninyööra ngokoba na egöörio yagoköra iigö. 

11  Kohayombë mosookirri omoremö goyo, këboora mööreenge na egöörio enënë yagutuurria, na këëbore mööre goseemia, moköre omokea këëbö bëënë gokerëëngërë këbinö moonabiö. 

12  Hanö ndanyööre ona omööyö gokohaana, eNöökoe naraitabiri ikiruusio gokorëng'aana na keera onakiö, tiiga nkeera otaanakio hai. 

13  Hayo tiiga nkuruusiande abaande emesaire haakurua mbatueeke baiinyu hai; 

14  siböönö kohaara moonabiö kobööru gonkaaga enö, mbuuya iga mutuurri baara bareenge abahabe; okorri iga hanö moraabë abahabe nabö unyööre baanabiö kobööru nabö mbarebatuurria, na gonchera eyo böönsoe morarëng'aane. 

15  Këëbore amaandekö gakogaamba, “Omoonto onö aiirri ibiaaru mbiamuisaiine, na onö aiirri ibikë, taasoheeyoe hai.” Tito na abaköri baande 

16  Siböönö eNöökoe agoongoe gokoha Tito egöörio imui na baiito yakobatuurria! 

17  Tiiga iga naaitabirriiyi irisabi reiito bëënë hai, etare iga naana egöörio yakobatuurria na kobohaanchi bööë umuëënë naakëëngere ikiina kuguucha hare baiinyu. 

18  Hamui nawë toratoma mura omoiito umui onö asookeroe na ichiKanisa chöönsoe kugira yemeremö gëëë gukuruundia aMang'ana Amaiiya. 

19  Na tiiga ngayo bëënë hai, naahooyoe na gotooroa na ichiKanisa iga abë orogëëndö rumui na baiito nkaaga tukuhira obokörri bobogësa gikugira yubuhiku boMonënë, na okorri tooroki iga ngutunatore gutuurria. 

20  Ngutunatore tuimöchë amasörö ganö garatore kurichökëra igoro yubuimirirri boiito gukiruusio keyo kiobogësa. 

21  Oborëngërria boiito nogoköra ganö gareenge amaiiya, tiiga nembërë yoMonënë bëënë hai, siböönö ninyööra nkomaiisö gabaanto. 

22  Kohayo toratoma mura omoiito hamui nabö, onö ruisö röönsoe tömosaacha na komoongora iga naana egöörio kugutuurria komang'ana amaaru. Na böönö naana amaitëng'ërö amanënë hare baiinyu. 

23  Tito nuumui waanë, onö togoköra emeremö hamui gokobatuurria; siböönö igoro yabakumia baande bayo, banö bagoochenana nawë, nabakörri bichiKanisa na nkorëëntabare ubuhiku hare Kresto. 

24  Mobooroki obohaanchi boiinyu, okorri iga ichikanisa chiöönsoe chibë na obohëënë bööbö na chimanyë iga nkobohëënë tukuigoonga gikugira yeiinyu.

