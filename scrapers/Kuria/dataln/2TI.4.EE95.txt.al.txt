1  Mbërë yeNöökoe na mbërë yaYeeso Kresto onö arekëëngëra ikiina abahoru na abakuure, na gukugira nguuchaare kogaamba areenge oMogaambi, ndagoteebia iga 

2  oteebeerri eng'ana yeNöökoe, oköre omokea ninyööra ngonkaaga enö eragere gose enö etaragere, orokia abaanto obohëënë, okoge, okoromerre, otoore abaanto omööyö na kogëëndërria kuiigia kubugumiirria. 

3  Enkaaga nguuchaere enö abaanto bataretëgëërra amaiigio gobohëënë, mbaregööta ichigöörio chiaabö abiëënë na mbariyirria abaiigia abaaru bare barebateebia gare amatui gaabö urinyööra garatuna kuiigua. 

4  Mbarëënga kuiigua obohëënë, bayi baratëgëërra amagano goborööngö. 

5  Wiraarerre gonchera ere yöönsoe, ugumiirri imiiriirö, oköre emeremö gegoteebeerria aMang'ana Amaiiya na ohekeerani oboköri bööö. 

6  Kugira uni haang'inde niitoe, na enkaaga yaanë yagotanora yaahikere. 

7  Naitana iriihi iriiya, naakenya nasookia, wiiki nareenda ubukumia böönë. 

8  Na böönö ekoondo yoboroonge nkonganyaere, ekoondo ere oMonënë onö areenge omokëëngi wibiina omohëënë arentoorra kurusiko roora, na wiiki tiiga nuuni bëënë hai etare iga hamui na baara böönsoe baakoganya uguucha kööë kobohaanchi. Amaragirrio 

9  Saacha mona ogaatora uchë hareuni boongo iigö. 

10  Tëëma aahaancha ekebara kenö kuunya agaantiga akaya Tesaronike. Kreske akaya boGaratia, na Tito akaya Tarimatia. 

11  Ruuka bëënë newë ahamui nauni. Imukia Maarikö mochenanë nawë gikugira aratora guntuurria emeremö. 

12  Naatomere Tukiko kuya Ebëësö 

13  Hanö urinyööra oraacha, uchë kondëëtërania isumaati yaanë eera naatigere Tirööa hare Karibo; hamui na ibitabo, na kimuikimui biira birisaakoa. 

14  Aregesaanda onö areenge umuturi naankörëëye bobeebe bokong'u, na eNöökoe naramohakanë gokorëng'aana na amaköra gaaë. 

15  Wiraarerre na omoonto oyo, gukugira naangere bokong'u amang'ana gaiito. 

16  Enkaaga enö naare kuiyitanera erembërë, temoonto aimereeye gontahana yaanë hai, böönsoe mbaantigere. Ndasaba iga batagaacha kobarroa iriraga reyo! 

17  Siböönö eNöökoe naabaaye hamui nauni, agantoora ichiinguru ngatora goteebeerria amang'ana göönsoe korri abaHamate böönsoe baiigue, naatuuriibui kurua kumunyua guindui, hayo niiga, kurua kuruku. 

18  OMonënë narantuuri kurua kubunyaanku bore böönsoe sooki aahire morëëmbë kobogaambi bööë bokuriooba. Ahaaboe ubuhiku kuyeeyo na eyo! Amina. Amakeerio gagosookerria 

19  Okeeri Birisika na Akuira hamui na eka yaOnesibro. 

20  Erasito naatamere Köriinto na Trobiimo naamutigere Mireeto gukugira nomorooyi aareenge. 

21  Oköre igituunyö uchë enkaaga yikinyigita etaraahika. Imukia amakeerio kurua hare Eburo, Buute, Rinö na Kerautia hamui na abakumia baande böönsoe. 

22  OMonënë abë na omööyö gööö. Amaabe gabë na baiinyu.

