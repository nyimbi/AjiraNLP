1  Munyihegaani mobë këuni kehaara nkuihegaania Kresto. Ukuguba omotoe engaki yogosëëngëra 

2  Nkobahande egoongö kugira ruisö röönsoe nkoheetokamore amang'ana gaanë göönsoe na kogööta amaiigio ganö naabaha. 

3  Siböönö ngutunande moongore iga Kresto newë areenge omotoe gomoonto ore wöönsoe, omosaacha newë areenge omotoe gomokaaë, na eNöökoe newë areenge omotoe goKresto. 

4  Kohayo omosaacha onö agosasaama eNöökoe gose araruusia obonaabi agubere omotoe gööë, oyo nkunyööraare nomotoe gööë asërre. 

5  Na omokari ore wöönsoe onö agosasaama eNöökoe gose araruusia obonaabi atagubere omotoe gööë, oyo nomotoe gööë ukunyööra asërre; kugira oyo nyööra natuubaiine na omogaikoro onö agingiiye orohara. 

6  Hanö oranyööre omogaikoro atagubere omotoe gööë, mbuuya akëëngë ituukia yaaë. Siböönö hanö ndanyööre negeento ginchinsöni komogaikoro gokëënga ituukia gose kugiingira orohara ituukia, mbuuya agubë omotoe gööë. 

7  Omosaacha niiga aangë kuguba omotoe gööë, kugira wë nareenge igituubanio na ubuhiku bueNöökoe, siböönö omokari wë nareenge ubuhiku bomosaacha; 

8  Kugira omosaacha taatëëmeroe kurua komokari hai, etare iga nomokari aatëëmeroe kurua komosaacha. 

9  Omosaacha taatëëmeroe gukugira yomokari hai, etare iga nomokari aatëëmeroe gukugira yomosaacha. 

10  Gukugira koyo kuhika omokari abë na ekemanyiirrio komotoe gööë gokoorokia iga naana ogotora na wiiki gukugira yabamaraika. 

11  Ninyööra niigö, kuimënya reiito hare oMonënë, omokari umuëënë taraabë hö ataitëng'ëëye omosaacha, gose omosaacha umuëënë abë hö ataitëng'ëëye omokari. 

12  Kugira këëbore omokari aakörroe kurua komosaacha, këhayo bëënë omosaacha nkuiboroaare na omokari; na ibiinto biöönsoe hare eNöökoe bikurua. 

13  Mokëëngë ikiina abiëënë iga nkihueneeye omokari ayi gosasaama eNöökoe kumuiranio ataana geento komotoe gööë? 

14  Böönö temokomaaha iga ninyööra etëëmö yomobere nkoboorokiaere iga hanö omosaacha arakiini ituukia yaaë ebë entaambe, nkobachire ichinsöni harewë, 

15  siböönö komogaikoro negeento kenö kegotëgëria harewë, kugira naahaayoe ituukia entaambe iga imubisi. 

16  Siböönö hanö omoonto ore wöönsoe oranyööre aratuna korëënta ichinkaani, niiga amanyë iga baiito tetoona eseera eyo, gose ninyööra ichiKanisa chieNöökoe tichiina eseera eyo hai. Endaagera yoMonënë (Mt 

26  :

26  -

29  ; Mk 

14  :

22  -

25  ; Rk 

22  :

14  -

20  ) 

17  Hanö nkobaha amaragirrio ganö tiiga nkobagoongande hai, kugira imiiranio giobosëëngëri boiinyu, obohëënë ngoköragere amabeebe bokong'u gokera amaiiya. 

18  Iyambërë, hanö möirainia hamui kiabakumia, nkuiiguande iga, moona obohötökani; nauni ngukumiande iga gakaaba amahëënë. 

19  Kuhika emeko gebë gatai yeiinyu korri iga banö baimereeye kobohëënë boongoke buuya. 

20  Hanö möirana hamui irikömö, tinkunyööra iga muuchere koNdaagera yoMonënë hai; 

21  kugira kera moonto nkoreaare ibiaakorea biaaë umuëënë, nyööra owoonde naraambokere, woonde nyööra naagööteroe na amaroa. 

22  Gose motaana ichika cheiinyu hare mokaraagera na kunyua? Gose kana ngosëramore ekanisa yeNöökoe, na morakörra ichinsöni bayo bataana geento? Nke ndagaambë hare baiinyu? Niiga mbagoongë? Obohëënë tenkabagoonga hai! 

23  Kugira ganö oMonënë aang'aaye ngö naabahaaye: iga oMonënë Yeeso ubutiko boora aaköbösaniibui, naaimukiri omogaatë, 

24  akagoonga eNöökoe, akagobotora, akagaamba iga “Gonö nomobere göönë gonö nkohaana gukugira yeiinyu. Muyi moraköra iigö gokoheetoka.” 

25  Boyo bëënë, hanö baasookiri endaagera eera, akaimukia egeköömbë akagaamba iga, “Egeköömbë kenö nendagano ehea yeNöökoe, komaanyiinga gaanë. Hanö wanyööra moraganyua, moköre iigö gokoheetoka.” 

26  Kugira niiga, ruisö röönsoe hanö mookorea omogaatë gonö na kunyua kurua kogeköömbë kenö, ngoteebeerria more uruku roMonënë kuhika ronö ariicha. 

27  Kohayo ore wöönsoe araarë omogaatë goMonënë gose anyuë kurua kogeköömbë kioMonënë gonchera enö etaisaiine, naana irisaria ririraga komobere na amaanyiinga goMonënë. 

28  Kohayombë ngisaiine iga omoonto ore wöönsoe aimanyiirri umuëënë taanga, sooki böönö amanyë korea omogaatë na kunyua kurua kogeköömbë keyo. 

29  Kugira onö area omogaatë na kunyua kurua kogeköömbë keyo, atoongooye esesoro yomobere goMonënë, hayo numuëënë akuirëëntëra ikiina. 

30  Eyo niyo yaagira abaaru baiinyu banyaanka, baaroora na abamui baisa gukua. 

31  Obohëënë niiga hanö tokaimanyirriiyi abiëënë taanga, tetogakëëngëroa kiina hai. 

32  Siböönömbë hanö tökëëngëroa ikiina na oMonënë nkohaaboatore inyaanyi na oMonënë, okorri iga totagaacha gokëëngëroa ikiina hamui na ekebara. 

33  Kohayombë, baanto bamoiito, hanö moirania hamui korea Endaagera yoMonënë, moganyana böönsoe. 

34  Na hanö wanyööra omoonto ore wöönsoe araambokere, mbuuya araagere ka waaë, korri iga ukuirania koiinyu hamui kööngë kobasöhia gukiina. Na igoro yamang'ana gaande ganö gatamere, hanö ndiicha nendegasookia.

