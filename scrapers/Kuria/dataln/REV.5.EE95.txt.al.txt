1  Haakurua nkamaaha egetabo gokobökö koboreo ko oyo aikaaye kugituumbe kiobogaambi, wanyöörre nkëëndekeroe moonse na kebara na nkanyööra gisiikiroe na emebaasö muhuungate. 

2  Sooki nkamaaha omomaraika onö ana ichiinguru araruundia kongaamba enënë araboora iga, “Ning'ui aisaiine göötia emebaasö geyo sooki aigore egetabo keyo?” 

3  Siböönö temoonto aatookere kuriooba gose gokebara gose ninyööra moonse yekebara onö aatorre kuigora egetabo keyo sooki asiöömë mö hai. 

4  Kohayo ngakuura bokong'u gokomaaha iga temoonto aatookere onö aisaiine kuigora egetabo keyo sooki amaahë mö hai. 

5  Sooki umui wabagaaka akamboorra iga, “Tiga waangë gukuura. Tamaaha! Indui kurua kogesaku keYuuta uMuhiri Tauti ekenaine aakerre, wë naraatore göötia emebaasö muhuungate geyo hamui na kuigora egetabo keyo.” 

6  Sooki nkamaaha eKemaano kiRing'oondi kimereeye gataigatai yigituumbe keera kiobogaambi, kebaaye gekenö giiteroe. Kenaariibui na ichitiinyi inyai chiira hamui na abagaaka baara. Nkëëre na ichintera muhuungate na amaiisö muhuungate, ganö gareenge iMiika muhuungate gieNöökoe genö gëtomoa kuya gokebara giöönsoe. 

7  Na eKemaano keera kiring'oondi gekaya gekaimukia egetabo keera kurua gokobökö köoora wanyöörre aikaaye kugituumbe keera kiobogaambi. 

8  Hanö aasookiri kuimukia egetabo, ichitiinyi inyai chikagoa haanse, na abagaaka merööngö ebere na banai baara nabö böönsoe bakagoa mbërë yeKemaano kiRing'oondi keyo. Kera umui naare na irichooncho na ibituba biesahaabu binö wanyöörre bichooye ekoroso enö ikurumbaasa buuya na eyo yaareenge amasabi gabaanto bieNöökoe. 

9  Mbaare koreentia irireentio iriihea baraboora iga, “Nuuwë wisaiine kuimukia egetabo keyo na göötia emebaasö gëëkiö. Kugira waaiteroe, na komaanyiinga gaaö waagoreeye eNöökoe abaanto baaë kurua kera gesaku, na kurua kera kegaambo na kurua kera ikiaaro na kurua kera ekebara. 

10  Uwë wabaköra baaba obogaambi na baaba abanchaama bagokörra eNöökoe weiito, na mbarabaahë gokebara.” 

11  Sooki nkamaaha na nkaiigua engaamba yabamaraika abaaru banö bataabaroe basire ibikoe na ibirara! Nkanyööra baimereeye bainaarre igituumbe keera kiobogaambi hamui na ichitiinyi inyai chiira na abagaaka merööngö ebere na banai baara. 

12  Bakaya barareentia kongaamba enënë iga, “EKemaano kiRing'oondi kenö geiiteroe nkiö gisaiine kohaaboa ogotora, oboome, eseemia, ichiinguru, esookö, ubuhiku na uguitabiribua!” 

13  Sooki nkaiigua kere giöönsoe kenö gëëtëëmeroe, kenö kereenge kuriooba, gokebara, na moonse yekebara na kenö kereenge kunyaancha na biöönsoe binö biimö birareentia iga, “Harewë onö aikaaye kugituumbe kiobogaambi na goKemaano kiRing'oondi, tiga ahaaboe uguitabiribua na esookö, ubuhiku na ichiinguru kuyeeyo na eyo!” 

14  Ichitiinyi inyai chiira chikagaamba iga, “Amina!” Abagaaka baara nabö bakagoa haanse bagasëëngëra.

