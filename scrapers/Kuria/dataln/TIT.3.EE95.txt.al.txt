1  Uhiituki abaanto basookë ababaahi na abanyagotora, babaigueere, babë banö baiseemiri goköra emeremö gere giöönsoe imiiya. 

2  Obateebi baangë kogaamba omoonto ore wöönsoe bobeebe baangë koba abiribeeha, babë abahaabu na booroki ubususëënu kobaanto böönsoe. 

3  Kugira ninyööra mbaiito enkaaga yeende ntööre abakaangi, abanyametoe mekong'u, na banö bakong'aiinoa. Ntööreenge ababöhë bichigöörio na amang'ana amahagare gakogöökia omobere. Ntöömënyere kubunyaanku na kuihari; ntöörëgeroe na abaanto na baiito ntööregaine abiëënë kubiëënë. 

4  Siböönö hanö ubuuya na obogësa bueNöökoe uMutuuria weiito kobaanto bööhonyooyoe, 

5  wë naatutuurri, tiiga ngukugira yamaköra amaroonge gare baiito abiëënë töökörre hai, siböönö ngukugira kuamaabe gaaë umuëënë. Naatutuurri gokohëtëra kuMuiika oMohoreeru, onö atokobooye bohea na gotosaabuura tobë na irimënya iriihea. 

6  ENöökoe naatohomerreeye uMuiika oMohoreeru iga chabi gokohëtëra hare Yeeso Kresto uMutuuria weiito, 

7  okorri iga komaabe gaaë totore koba abaroonge, na tobë abari bomoondo banö baguitëng'ëra obohoru. 

8  Eng'ana enö nehëënë. Ngutunande iga obë na omokea bokong'u komang'ana ganö, korri iga baara baagukumia eNöökoe batore kohaana enkaaga yaabö kogoköra amang'ana amaiiya. Amang'ana ganö ngareenge amaiiya na agubueera kobaanto böönsoe. 

9  Siböönö wibëchiri ichinkaani chiobokaangi, ichinkaani igoro yichituundurra chiabaguuka, okobeehana na okohötökana igoro yaMaragö. Amang'ana gayo tegaana ubueera hai, na agabuchua. 

10  Omoonto onö akorëënta okohötökana omong'öönere harë kabere sooki umuitigë. 

11  Omanyere iga omoonto onö anga oyo aachinchigania, na amaraga gaaë nkohërëkiagare iga nomosaria. Amaragirrio gagosookerria 

12  Hanö ndaatomë Aritëma gose Tukiko, wangohë uchë Niköböri tomaahane hö, gukugira nkëëngere ikiina iga nehö ndaabë gonkaaga yikinyigita. 

13  Oköre boongo utuurri omokëëngi wibiina woonde iga Seena na Abooro korri iga bataangë orogëëndö rööbö, na omaahë iga egeento kere giöönsoe getakababora. 

14  Kuhika abaanto baiito beege kuiruusia goköra amaköra amaiiya, okorri iga banyööre ibiinto binö birabatuurri, na baangë guikara buchua. 

15  Abaanto böönsoe banö bahamui nauni babakeerri. Okeeri baara batohaanchere kubukumia. Amaabe gabë na baiinyu.

