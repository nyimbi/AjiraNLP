1  Nkarua nkaiigua engaamba enënë kurua koHekaaru erabateebia abamaraika baara muhuungate iga, “Motaya mohomë ichihaamba chiyo muhuungate chioborro bueNöökoe gokebara.” 

2  Kohayo omomaraika wambërë akaya akahoma orohaamba rööë igoro yekebara na abaanto baara onyöörre baana omobaasö guitiinyi eera na baara baare gosëëngëra ituubö yayo bakarööra oborooyi buegeseese bonö bööre obobeebe na obokunyahaara borro. 

3  Haakurua omomaraika wakabere akahoma orohaamba rööë kunyaancha, na inyaancha ekaba amaanyiinga kiagomoonto ono akuure; kera geento kunyaancha, kenö keena obohoru, kegakua. 

4  Omomaraika wagatato nawë akahoma orohaamba rööë kumiöörö na kubichichiba biöönsoe biamaanche, nabiö bikaba amaanyiinga. 

5  Nkaiigua omomaraika onö ana ogotora igoro yamaanche aragaamba iga, “Uwë ore Mohoreeru Onö ohö na Onö waareenge hö! Uwë nomoroongeore kubiina binö wisere gokëënga. 

6  Gikugira mbaahomere amaanyiinga gabaanto baaö na agabanaabi, na uwë obahaaye amaanyiinga iga baganyue, gayo ngö gabaisaine!” 

7  Nkarua nkaiigua engaamba kurua ahase haara hakumuëënsëra eragaamba iga, “Mahëënë, oMonënë eNöökoe uMukumahë! Obokëëngi bööë buibiina nobohoreeru na oboboroonge!” 

8  Haakurua omomaraika wakanai akahoma orohaamba rööë igoro yiriooba, niriooba rekahaaboa ichiinguru chagosaamba abaanto na omörrö gööriö. 

9  Kohayo abaanto bagasaamboa na orooha oronënë, bagatoka iriina rieNöökoe onö ana ogotora igoro yamatëmö gayo. Wiiki tebaatigere amaraga na komoha ubuhiku hai. 

10  Na omomaraika wagataano akahoma orohaamba rööë kugituumbe kiobogaambi gitiinyi eera na obogaambi bööë bokaba kugisuunte, abaanto bagatakuna ichindeme chiaabö gikugira yoborro. 

11  Na bagachuaaria eNöökoe wa kuriooba gikugira yoborro boyo na ibiseese biaabö binö baare nabiö. Ninyööra niigö, tebaatigere amaköra gaabö amabeebe hai. 

12  Haakurua omomaraika wagasaansaba akahoma orohaamba rööë igoro yomöörö omonënë goora gokoberekeroa iga Eburati. Amaanche gaagö gakaihoma, okorri iga enchera yababaahi barogoro eköroe. 

13  Nkarua nkamaaha ibihui ibinyaanku bitato binö biaanga ibioora, birarua kumunyua guirichöka reera, na kumunyua guitiinyi eera na kumunyua gomonaabi oora woborööngö. 

14  Genö ngiö imiika giamasaambo genö gegoköra ibimanyiirrio, genö gikuya kobabaahi biekebara giöönsoe na kobaiiria gukugira yiriihi kurusiko oronënë rueNöökoe uMukumahë. 

15  “Tamaaha! Uni nguuchande kiumuiibi! Owakehaiiya noonö areenge maiisö, onö akoreenda ichingebo chiaaë okorri iga atagaacha kogëënda keng'aabi na amaahoe na abaanto.” 

16  Haakurua bakaiiria ababaahi bayo hamui ahase haande hanö hakoberekeroa gokegaambo kiabaIbrania iga Harimagetoni. 

17  Haakurua omomaraika wamuhuungate akahoma orohaamba rööë igoro iigo komokama. Engaamba enënë ekaigubua kurua kugituumbe keera kiobogaambi koHekaaru, eragaamba iga, “Gabaaye!” 

18  Bikaba hö ibimënio, na ichingaamba na ichindurrumö na ikirigiti ekenënë kenö getaakabaaye hö roonde kurua eNöökoe aatëëmere omoonto. Mahëënë nekenënë bokong'u këëreenge. 

19  Umugi omonënë goora gogaateka amang'eenga atato na imigi gibiaaro gegasaamboa na kogeresera. Baaberi, umugi omonënë, ngöheetokeroe na eNöökoe. Naaguniisiri egeköömbë gitibaai yoborro bööë obonënë. 

20  Amagiinga göönsoe kunyaancha gakarua hö na ichinguku nachiö tichiamaahekaine wiiki hai. 

21  Irigoro irinënë kurua kuriooba regatoa kobaanto. Uburitö buirigoro rimui mbööreenge ichikiiro merööngö etaano. Abaanto bagachuaaria eNöökoe gukugira yiritëmö reyo ririgoro. Mahëënë, iritëmö reyo ririgoro nirinënë bokong'u rëreenge.

