1  Kohaara Kresto aairiiriibui komobere gööë, nisaiine iga na baiinyu böönsoe muiköng'ëërri gokoba na iriitëgëërrö reera bëënë areenge nariö, kugira ore wöönsoe onö airiiriibui komobere gööë ahaaterana na amaraga. 

2  Kurua böönö muriihë kogëëndërria koba kubuigöömbi buabaana babaanto, etare iga moköre gare Taata eNöökoe agutuna gonkaaga yeiinyu enö yatamere gokomënya gokebara hanö. 

3  Kugira enkaaga yeiinyu enö yaahëta yaisere goköra gaara ichiHamate chigoköra, ubunyaanku boboraaya, ubuigöömbi, ubunyui, ichindaagera hagarehagare, ibikömö biubunyui buamaroa, na ogosëëngëra ichinöökoe konö gotaagotoneroa. 

4  Amang'ana gaanga gayo ichiHamate chiyo nkorogoorachire hanö chiamaaha iga temokogaköra hamui nabö hai, na kohayo babatoka. 

5  Nabö mbaregaamba gaara göönsoe baakörre mbërë yaoora aisa guiseemia kobakëëngëra ikiina abahoru na abaku. 

6  Eyo niyo yaagirre aMang'ana Amaiiya gakaruundibua ninyööra nkobaku, okorri iga nenkanyööra baisa gokëëngëroa ikiina nkaaga baareenge abahoru, këhaara abaanto baande bagokëëngëroa ikiina; siböönö babë na obohoru bokibumuiika kehaara eNöökoe areenge Abamaahirri abaiiya abibituhö bieNöökoe 

7  Siböönö maserra yamang'ana göönsoe haang'iere, kohayo mobë maiisö, wiiki mobë na ekerëëngërë, okorri iga motore gosaba. 

8  Kogöönsoe gayo, mobë na omokea kohaanchana, kugira obohaanchi ngukuundikiriabore amaraga amaaru. 

9  Mobë na obogësa baiinyu kobaiinyu motaana ukuirumuungia. 

10  Kera omoonto asaachë gotomera igituhö gokerëëngërë kenö eNöökoe aamoha gutuurria abaande; mobë kiabamaahirri abaiiya bamaabe gieNöökoe. 

11  Onö agusumaacha, asumaache kiomoonto onö ahaayoe isumaacho eyo na eNöökoe, onö agokörra abaande emeremö aköre guchiinguru chöönsoe chiira akohaaboa na eNöökoe okorri iga eNöökoe agoongoe komang'ana göönsoe gokohëtëra hare Yeeso Kresto. Ubuhiku na ogotora nobööë kuyeeyo na eyo. Amina. Ukuiriira gukugira yokoba omoKresto. 

12  Abahaanchoa, motakaarogoorra amasaacho amaritö ganö gaguucha hare baiinyu kobasaacha iga negeento ekegëni gekoba hare baiinyu. 

13  Siböönö mogööke iga ngosaangamore kumiiriirö geKresto, okorri iga muuchë kogööka bokong'u hanö ubuhiku bööë borehonyoroa. 

14  Nabakehaiiyamore hanö ndanyööre nkogaamboamore bobeebe gukugira yiriina reKresto, kugira uMuiika wubuhiku na weNöökoe hare baiinyu are. 

15  Omoonto ore wöönsoe gatai yeiinyu atagaacha kuiriiriibua iga numuiiti wabaanto, gose iga numuiibi, gose onö agoköra amang'ana amabeebe, gose omorööngöri onö agosöhërra amang'ana gabaande. 

16  Siböönö hanö ndanyööre omoonto nkuiriiribuaare iga nomoKresto, atagaacha koba na ichinsöni, etare iga agoongë eNöökoe iga naana iriina reyo. 

17  Hayo niiga bamorai, enkaaga yogokëënga ikiina yaahikere, nayo nerataangere kunyuumba yabaanto bieNöökoe; ndanyööre netaangera hare baiito abaanto bieNöökoe, niyeke eraabë kobaara batakuigueera aMang'ana Amaiiya gieNöökoe? 

18  Këëbore amaandekö gakogaamba, “Hanö ndanyööre nkeraabë egokong'u komoonto omoroonge kohöna, niyekembë keraabë komoonto onö atagosooka eNöökoe na umunyamaraga?” 

19  Kohayombë baara bakuiriiribua gikugira yagare eNöökoe agutuna, batoorre eNöökoe imiööyö gëëbo koba emööngö yaabö kogoköra amaiiya hare Getëëmi onö areenge omohëënë.

