AMANG'ANA GOGOTAANGA
Inyaruba enö kobaRuumi yaandekeroe okorri iga abakumia banö baareenge kumugi goRuumi bamanyë iga Bauro haang'i aareenge aköre obogëni kuya gokanisa yaabö. Eseemia yaBauro yaareenge iga aköre emeremö harebö haakurua bamutuurri ayi Sibeini. Naandekere kobateebia këëbore wë akoongora ubukumia buegeKresto na këëbore keragere ubukumia boyo bomaahekane kuimënya riabaKresto.
Hanö Bauro aasookiri gokeeria abakumia gokanisa enö ereenge Ruumi, na kobateebia këëbore akobasabera, naasumaachere eng'ana enö ereenge ikibunë ekenënë kinyaruba yaaë. Nakiö niiga; “Kugira koMang'ana Amaiiya oboroonge bueNöökoe nkohonyoroabore kohëtëra kubukumia, gukurua ogotaanga kuhika ogosookerria” (1:17).
Haakurua Bauro ngusumaachaare kobotaambe igoro yikibunë keyo bëënë guchinchera hagarehagare. Mbërë nkogaambaare iga, abaanto böönsoe, babë abaYahuti gose abaHamate kuhika banyööre oboroonge haanse yichiinguru chiriraga. Abaanto nkunyöörabare oboroonge bueNöökoe gonchera yubukumia hare Yeeso Kresto. Sooki Bauro ngusumaachaare igoro yirimënya iriihea hare Kresto, na eyo nereenge amarichökërö gokoba na obosaani na eNöökoe. Umukumia nkobaare na omorëëmbë gatai yaaë na eNöökoe na ngotachoroaare na uMuiika gueNöökoe kurua guchiinguru chiriraga na uruku. Kubisaku 5-8 Bauro ngusumaachaare igoro yikibunë kiaMaragö gieNöökoe na ichiinguru chuMuiika gueNöökoe kuimënya riumukumia. Haakurua omotomoa Bauro nkoorokiaare këëbore abaYahuti na abaHamate bagosöha goseemia yeNöökoe gukugira yabaanto böönsoe.
Wiiki Bauro nkogaambaare iga abaYahuti mbaangere guitabirria iga Yeeso nuMutuuria waabö, siböönö oköönga kööbö ngöituungaiine na eseemia yeNöökoe iyakorëënta abaanto böönsoe bahekeere amaabe gaaë hare Yeeso Kresto. Ninyööra niigö Bauro ngukumiaare iga abaYahuti tebaregëëndërria köönga Yeeso ruisö röönsoe hai. Kogosookerria inyaruba yaaë, Bauro araiigia këëbore keragere irimënya riegeKresto rebë, kimuikimui okohaanchana kuabakumia. Haakurua arasumaacha igoro yobokörri buabakumia hare eNöökoe, mona keragere abakumia baigueere abataangati bikiaaro, na mona keragere bakörrane abiëënë kubiëënë, na amang'ana igoro yentariki. Kogosookia inyaruba yaaë, Bauro nkuruusiaare amaragirrio na kogaamba amang'ana giegoongö koNöökoe.
Ganö gaamo
Amang'ana gogotaanga na ikibunë ekenënë 1:1-17
Omoonto kuhika anyööre ubuituuria 1:18-3:20
Enchera yeNöökoe yakorëënta ubuituuria 3:21-4:25
Irimënya iriihea hare Kresto 5:1-8:39
Këëbore abaIsraeri bareenge goseemia yeNöökoe 9:1-11:36
Orogëëndö roegeKresto 12:1-15:13
Amang'ana gogosookerria na amakeerio 15:14-16:27