1Bauro akamögöörra inchaama eera iigö akagaamba iga, “Bamorai baiito! Tengotëmoa na ntariki hai, kugira mbuuya mënyere na eNöökoe ninyööra ngonkaaga yaböönö.” 2UMunchaama uMuhikere woonde iga Anania agateebia baara wanyöörre baimereeye haang'i na Bauro iga bamobagati umunyua. 3Bauro akamoteebia iga, “ENöökoe narakobagati - ere ndigi ehakere isuaakara! Wikaaye gonkëëngëra ikiina këëbore aMaragö gakogaamba, na hanö uwë umuëënë osarri aMaragö gayo kugira obateebiri iga baambagati!”
4Abaanto baara baareenge haang'i na Bauro bakamoteebia iga, “Ngusuukirriaore uMunchaama uMuhikere weNöökoe!”
5Bauro akabahuunchukiria iga, “Bamorai, tinyöörre manyere iga newë uMunchaama uMuhikere weNöökoe hai. Kugira amaandekö nkogaambagare iga, ‘Otagaacha kogaamba bobeebe omogaambi wabaanto baiinyu.’ ”
6Hanö Bauro aarooche iga abaanto abamui gunchaama moora nabaSatukaayo na abaande nabaBarisaayo baareenge, akagaamba iga, “Bamorai! Uni nomoBarisaayonde, umumura wabaBarisaayo. Nendeenge gukiina hanö kugira iga ndaitëng'ëra iga abaku mbarriooka!”
7Niigö agaambere iigö agosookia, abaBarisaayo na abaSatukaayo bagataanga kohoomana, abaanto bakabaarokana. 8(Kugira abaSatukaayo nkogaambabare iga, abaanto tebaririooka hai, na wiiki iga tebamaraika baahö hai, gose timiika geehö hai; siböönö abaBarisaayo bö nguitabirriabare amang'ana gayo göönsoe atato.) 9Kohayo igituri gekaaruha, na abaiigia abamui abaMaragö gaMosa banö baareenge abirikömö riabaBarisaayo bakaimoka bakamuitanera bokong'u, baragaamba iga, “Tetorooche isaria rere riöönsoe komoonto onö hai! Kaanyööra kura numuiika gose omomaraika asumaachere nawë!”
10Irigaamba rekanënëha bokong'u, kura omotaangati oora wabasirikare akööböha iga Bauro agaacha gosaboranoa na abaanto. Kohayo, agateebia abasirikare baaë iga basekere kuya haanse kobaanto haara kuruusia Bauro harebö, bayi komoseekera kobogoe.
11Hanö boiirre ubutiko boyo, oMonënë akaimeerra haang'i na Bauro akamoteebia iga, “Otakööböha! Wantobora Yerusareemu hanö, na wiiki oköre këhayo bëënë kobaRuumi.”
Eseemi yaguiita Bauro
12Inkio yahö, abaYahuti abamui mbaairaini hamui bagaseemia. Bakarea imuuma iga, tebakaarea gose banyue geento, kuhika ronö bariita Bauro. 13Banö baaseemiri amang'ana gayo, mbaareenge abaanto koheteera merööngö enai. 14Sooki bakaya kobataangati babanchaama bieNöökoe na abagaaka bakabateebia iga, “Baiito toreeye imuuma böönsoe hamui iga, tetokaarea geento kere giöönsoe hai, kuhika ronö turiita Bauro. 15Böönö baiinyu hamui na inchaama, muhire umunyua komotaangati wabasirikare iga arëëntë Bauro hare baiinyu hanö, muitaami iga ngutunamore iga moongore buuya amang'ana gaaë.”
16Siböönö, muiihoa waaë, omööna omusubaati omööbö Bauro, akamanya eseemi eyo; kohayo akaya agasöha kobogoe moora agateebia Bauro amang'ana gayo göönsoe. 17Bauro akaberekera omonënë umui wabasirikare akamoteebia iga, “Uhirë umumura onö komotaangati; ana eng'ana, enö agutuna iga amoteebi.” 18Umumura oora akahiroa komotaangati, sooki omonënë agateebia omotaangati iga, “Omoböhë Bauro amberekeeye ambuurri iga ndëëtë umumura onö hareuwë, iga naana eng'ana yakogoteebia.”
19Omotaangati oora akagöötërra umumura oora okobökö, akamuhira hagare akamubuuria iga, “Neng'ana ke onayo enö ugutuna gonteebia?”
20Akagaamba iga, “Abataangati babaYahuti baitaberraini iga mbaraachë bakubuuri, ichö uchë uhirë Bauro gunchaama, baraitaamia iga na amang'ana gaaë bagutuna komanya buuya. 21Siböönö otagaacha wiigue agaabö hai, kugira abaanto mbaraamogonyere, abaanto bayo mbaraaheteere merööngö enai. Nabö bareeye imuuma iga, tebakaarea gose kunyua geento, kuhika taanga baiitë Bauro. Baiseemiri baabaaye, nuuwë bëënë baakoganya baiigue mona oragaambe.”
22Omotaangati oora akagaamba iga, “Otagateebia moonto ore wöönsoe iga onteebiri amang'ana gayo.” Akahaatera umumura oora akaya.
Bauro arahiroa koMogaambi Berikisi
23Sookia omotaangati oyo wabasirikare akaberekera abanënë babere abakë harewë akabateebia iga, “Seemia abasirikare amagana abere kuya Gaisaaria, hamui na abichibaraasi merööngö muhuungate, abamatimo babë amagana abere, batanore butiko borëërö ichinkaaga këënda. 24Mohë Bauro ichibaraasi, mumuhire mumuhiki morëëmbë komogaambi Berikisi.” 25Sooki, omotaangati oyo akaandeka inyaruba enö yaagaambere iga:
26“Uni Krautio Risia ndakööndekera uwë oMosooke Berikisi: Ngokeerri. 27AbaYahuti mbaagöötere omoonto onö bagatuna iga bamuiitë. Hanö noongooye iga numuRuumi, naageeye na abasirikare baanë nkamutuuria. 28Ngatuna komanya kenö baare kumubunia, kohayo nkamuhira gunchaama yaabö. 29Nkanyööra iga tewanyöörre ana isaria reguiteroa gose rekomoböhëra hai; amachööngërö ganö aare kubunibua nganö gaaituungaini na aMaragö gaabö. 30Hanö naateebiibui iga abaYahuti baseemiri iga bamuiitë, nkamaaha iga mbuuya morëëntë hareuwë. Ngateebia abachööngëri baaë iga barëëntë amachööngërö gaabö mbërë yaaö.”
31Kohayo abasirikare baara bagaköra këhaara baateebiibui, bakaimukia Bauro bakamuhira ubutiko boyo bëënë bakahika Antibatiri. 32Inkio yahö abasirikare bamagoro bakariinga kuya kobogoe, bagatiga baara bichibaraasi bayi na Bauro. 33Bakamuhira bakamuhikia Gaisaaria bakahaana inyaruba eera koMogaambi, sooki bagatiga Bauro komabökö gaaë. 34OMogaambi oora agasöma inyaruba eera, sooki akabuuria Bauro iga, ndong'ööngö ke aruure. Hanö aamanyere iga nKirikia aruure, 35akagaamba iga, “Nendatëgëërrë ikiina këëö nkaaga enö abaguchööngëri baraachë.” Sooki akagaamba iga Bauro ahiroe kunyuumba yobogaambi yaHeerooti amaaherroe hö.