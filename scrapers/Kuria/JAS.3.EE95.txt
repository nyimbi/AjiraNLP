Ororeme
1Baanto bamoiito, abaaru baiinyu mööngë koba abaiigia, kugira momanyere iga, baiito banö toreenge abaiigia ntorekëëngëroa ikiina ekenënë bokong'u. 2Kugira baiito böönsoe ngosariatore komang'ana amaaru; siböönö hanö oranyööre omoonto ataagosaria gusumaacho yaaë, wë nomohekeeranu na wiiki naraatore kobaaha omobere gööë göönsoe. 3Baiito hanö töböhëërra ichinsiri kuminyua gichibaraasi okorri iga chituiguëërë, ngotoratore guchiköra chiyi hare höönsoe hanö tugutuna. 4Maaha wiiki ichimeeri nachiö ninyööra chireenge ichinënë na nkuhunibuachire na omokama umuritö, ngotorachire kohoonchoroa na egetaari egeke bokong'u, chibata hare höönsoe omogëëndia agutuna kuya. 5Nkëëbö bëënë ninyööra nororeme ndoreenge ikiimö egekë kiomobere, siböönö ndoona ubuihechi obonënë bokong'u. Maaha orörë mona omörrö mokë iigö gogotora kogöötia irisisi irinënë rehea. 6Na ororeme narö roonga omörrö. Ororeme ndoreenge gatai yibiimö biomobere narö nekebara kenö gichooye ubunyaanku gatai yabiö. Na ngotoorarore ubunyaanku komobere göönsoe na kogöötia omörrö irimënya riöönsoe riomoonto; narö uruëënë nkogöötibuarore na omörrö gonö gukurua kuibëri. 7Kugira ichitiinyi na ibinyunyi biakera tëëmö, na ichitiinyi chahaanse na chakomaanche, biratora kuniiboa na amahëënë biaisa kuniiboa na omööna womoonto. 8Siböönö temoonto ahö onö agotora konagia ororeme hai, narö ndoreenge ubunyaanku bonö botakoreberroa, na nduichooye obosoongo bonö buguiita. 9Kororeme nkogoongatore oMonënë na Taata; na wiiki kororeme nkuihiimatore abaanto, banö baatëëmeroe gutuubö yeNöökoe. 10Amang'ana gakogoonga na gaara gakuihiima nkuruagare kumunyua gumui goyo bëënë. Baanto bamoiito, ganö tigisaiine iga gabë iigö hai! 11Igisima keehö kenö kegaatora kurua amaanche amasambaratuku hamui na amaanche amarro iga kai? 12Baanto bamoiito, omoko gogaatora kööma ichiihagoe chioMoseituuni; gose omosabibu gogaatora kööma ichiihagoe chiomoko? Keiigö bëënë; igisima kiamaanche gomoonyo tegekaarua amaanche amasambaratuku hai.
Eseemia kurua igoro
13Gose gatai yeiinyu ning'ui ana eseemia na obong'aiini? Niiga ooroki eng'ana eyo kuimënya rëëë iriiya, komaköra gaaë amaiiya ganö gagokörekana kubususëënu bonö bukurua goseemia. 14Siböönö hanö oranyööre kumiööyö geiinyu moona irihari renö richooye oborro, emeko, motakaihëëma na kogaamba oborööngö igoro yobohëënë. 15Eseemia enö yaanga eyo tiikurua igoro kuriooba hai; niyiekebara, tiyakibumuiika hai na niyibihui. 16Kugira hare irihari na emeko bireenge, hayo teborëngërrani boohö hai getatiga na amaköra amabeebe gichitëëmö chiöönsoe. 17Siböönö eseemia enö iruure igoro kuriooba, ekeembërë teena bokööru hai, na wiiki neena omorëëmbë, obohaabu, ngotoondorroaere na abaanto; nichooye amaabe na amaköra amaiiya; teena obööhuri gose ubuiteerri hai. 18Na baara böönsoe bagoköra omokea gokorëënta omorëëmbë mbaregësa oboroonge.