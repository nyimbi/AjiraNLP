Bëëtërö na Körönerio
1Gaisaaria haara, naareenge hö omoonto woonde, onö aakaberekeeyoe iga Körönerio, onö aareenge omotaangati wabasirikare biribichi riabaRuumi renö rëëkaberekeeyoe iga, “Iribichi reItaaria.” 2Naareenge umusuuku koNöökoe, wë hamui na waaë yöönsoe mbaagasëëngëëye eNöökoe. Na wiiki naare gutuurria abatobu babaYahuti bokong'u arasëëngëra eNöökoe ruisö röönsoe. 3Urusiko roonde ichinkaaga këënda chomobaso akamaaha irimaahö, kuimaahö reyo, akamaaha omomaraika weNöökoe kimui arakuunama nyuumba aramoteebia iga, “Körönerio!”
4Akahanera omomaraika oora gikugira yobööba, akamoteebia iga, “Mogaaka, niyeke?” Omomaraika oora akahuunchukia iga, “Nöökoe aatëgëribua na amasabi gaaö hamui na obogësa bööö, na böönö nkuyaare gukuhuunchukiria. 5Böönö, otomë abaanto kuya Yööba, bayi koberekera omoonto woonde iga Simooni Bëëtërö. 6Nomogëni womoonto woonde iga Simooni umuigusi wamaho, waaë nereenge haang'i kunyaancha.” 7Sooki omomaraika oora akaya, na Körönerio akaberekera abaköri bemeremö baaë hamui na umusirikare onö aareenge gosëëngëra eNöökoe na naareenge umui wabairigania baaë. 8Akabateebia ganö wanyöörre aarooche, sooki akabatoma kuya Yööba. 9Urusiko rokabere, hanö wanyöörre bakeereenge korogëëndö baratuna kuhika Yööba, Bëëtërö akariina kunyuumba kegoro, yaareenge inchanchaare, na nkanyööra nichinkaaga isaansaba chomobaso araya gosasaama. 10Sooki akaiigua araambokere agatuna egëëkorea; nkaaga ibiaakorea biaare goköroa, akamaaha irimaahö. 11Akamaaha iga kuriooba haigokere na egeento keraacha haanse kenö keenga isuuka enënë eraikibua egöötërëëyoe kubikubobe biayo binai. 12Na gusuuka eyo moonse nkanyööra ichitiinyi chiimö imioocho giöönsoe, nyamagoro anai, na chinö chikuing'uura haanse, hamui na ibinyunyi. 13Engaamba ekamoboorra iga, “Bëëtërö taimoka ogöögë binö orë!”
14Siböönö Bëëtërö akahuunchukia iga, “Obohëënë Monënë, tenaakareeye geento kebikui gose geento kebeebe roonde hai” 15Engaamba eera wiiki ekamoboorra iga, “Uriihë kogaamba egeento kere giöönsoe iga nekebeebe kenö eNöökoe aboorre iga nikiiya.” 16Nkëëbaaye këhayo hare gatato, sooki egeento keera gekariingibua kuya igoro kuriooba. 17Nkaaga wanyöörre Bëëtërö akeerogoorra esesoro yamamaahö gayo, abaanto baara wanyöörre Körönerio aatomere, nkanyööra baamanyere oSimooni hare yaareenge, na nkanyööra böönö baahikere mbaimereeye kuihita kebara. 18Bakaberekera bakabuuria iga, “Omogëni ahanö woonde iga Simooni Bëëtërö?”
19Bëëtërö wanyöörre nguitëgëërra akere igoro yamamaahö gaara wanyöörre arooche, hanö uMuiika oMohoreeru göömoteebiri iga, “Taiigua! Abaanto batato hanö bare baragutuna. 20Iseemia boongoboongo, waangë gusiigasiiga sekera uyi nabö kugira nuuni mbatomere.” 21Kohayo Bëëtërö agasekera akaya agateebia abaanto bayo iga, “Ore mugutuna nuuni. Nke mogoontonera?”
22Bakamuhuunchukiria iga, “Omotaangati wabasirikare woonde Körönerio, newë atotomere. Nomoonto umuuya onö agosëëngëra eNöökoe na wiiki abaYahuti mbamosookere bokong'u. Naateebiibui na omomaraika weNöökoe iga akoberekere uyi waaë, korri aiigue kenö okaamoteebia.” 23Bëëtërö akabairigania bagasöha nyuumba sooki akabagëya iga baraarë hayo.
Hanö böökeeye akamanora akaya nabö; bakagëënana hamui na abakumia abamui kurua Yööba. 24Kurusiko rokabere mbaahikere Gaisaaria hare wanyöörre Körönerio aramoganyera, hamui na ichintuundura na abasaani baaë banö wanyöörre araarekere. 25Hanö wanyöörre Bëëtërö aratuna gosöha nyuumba, Körönerio akamuturuung'ana, akairëkëra haanse komagoro gaaë, akamuiheenyera. 26Siböönö Bëëtërö akamogörrökia. Akamoteebia iga, “Taimoka, kugira uni nomoontonde.” 27Bëëtërö naagëëndërrëëyi gusumaacha na Körönerio nkaaga baasöhere nyuumba akanyööra abaanto abaaru bairaiine. 28Akabateebia iga, “Baiinyu abiëënë momanyere buuya iga, iriragö riumuYahuti tirikumuitabirria iga agaasaanga gose ayi kobaitööngö hai. Siböönö eNöökoe anyorokiri iga ntagaacha kööhora moonto, iga oyo mobeebe gose iga naana ibikui hai. 29Na kohayo hanö montomaiine, niichere ntaana kiribirri kere giöönsoe. Böönö ndababuuria iga, nke momberekerreeye guucha hanö?”
30Körönerio akagaamba iga, “Urusiko roonde kenyiinga enö iigö guchinsiko isato chinö chiaahëtere, nkanyööra ndasasaama möönë ichinkaaga këënda chiomobaso. Höhayo iigö ngatookera omoonto aibisiri ichingebo chinö chikobarrukia araimeerra mbërë yaanë, 31akagaamba iga, ‘Körönerio! Nöökoe aiguure amasabi gaaö na akoheetokere komeremö gëëö giobogësa. 32Toma omoonto ayi Yööba koberekera omoonto woonde onö akoberekeroa iga Simooni Bëëtërö. Nomogëni waSimooni umuigusi wamaho, amënyere kunyaancha mbareka!’ 33Na kohayo nkagotomera umunyua, nauwë okörre buuya uchere. Na böönö böönsoe hanötore mbërë yeNöökoe toraganya iga tuiiguë kenö oMonënë agoteebiri iga ototeebi.”
Isumaacho yaBëëtërö
34Bëëtërö agataanga koboora iga, “Mahëënë mböönö noongora iga, Nöökoe taana bohaanchirri hai. 35Ore wöönsoe onö akomosëëngëra na araköra obohëënë, tetoondooye mukiaaro ke hai, Nöökoe nkumuiriganiaare. 36Momanyere amang'ana ganö aahaanere kobaIsraeri arateebeerria aMang'ana Amaiiya gomorëëmbë gokohëtëra hare Yeeso Kresto, onö areenge oMonënë waböönsoe. 37Momanyere eng'ana enö yaabaaye goonse yöönsoe yabuYahuti, gotaangera Gariraaya, hanö Yöhana aasookiri kuruundia amang'ana gebaatiiso. 38Momanyere Yeeso waNasareeti na këëbore eNöökoe aamohomerreeye uMuiika oMohoreeru na ichiinguru. Naagëëndegëëndere ichintahana chöönsoe, aratuuria abaanto, arahueenia böönsoe banö wanyöörre bainaaroa na iRisaambo, kugira eNöökoe hamui aareenge nawë. 39Kugira ntöörooche amang'ana ganö göönsoe aakörre buYahuti na Yerusareemu. Mbaamuitere bakamobaamba komote. 40Siböönö Nöökoe naamuriuukiri kurua kuruku, kurusiko rogatato, kuunya akamaahekana, 41tiiga iga nabaanto böönsoe baamorooche hai, getatiga mbaiito banö Nöökoe wanyöörre aahora, koba abatuburi. Na mbaiito banö tooreeye na kunyua hamui nawë hanö aasookiri kuriooka kurua kobaku. 42Na naatoteebiri iga turuundi aMang'ana Amaiiya kobaanto iga newë eNöökoe aahooye koba omokëëngi wikiina kiabahoru na abakuure. 43Abanaabi böönsoe mbaagaambere amang'ana gaaë iga ore wöönsoe onö akaamukumia naraaberoe amaraga gaaë, gokohëtëra kuriina rëëë.”
AbaHamate baranyööra uMuiika oMohoreeru
44Nkaaga wanyöörre Bëëtërö agiisumaacha, uMuiika oMohoreeru ngösekerreeye baara böönsoe wanyööre baratëgëërra amang'ana gaaë. 45AbaYahuti abakumia banö wanyöörre baachenaine na Bëëtërö kurua Yööba, mbaarogoorre iga Nöökoe wanyöörre ahaaye abaHamate ekehaanö kiuMuiika oMohoreeru. 46Kugira mbaabaiguure barasabucha guchindeme chiinde baragoonga eNöökoe. Bëëtërö akaboora iga, 47“Abaanto banö banyöörre uMuiika oMohoreeru këhaara bëënë na baiito tönyöörre. Ahö onö akaanga iga tebarabaatiisoe komaanche hai?” 48Kohayo akagaamba iga babaatiisoe kuriina reYeeso Kresto. Sooki bakamogëya iga aikare hamui nabö ichinsiko nkë iigö.