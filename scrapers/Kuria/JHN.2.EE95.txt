Inyaangi yobotëti enö yaareenge kumugi goKaana
1Kurusiko rogatato, wanyöörre inyaangi yobotëti ereenge kumugi goKaana, gukiaaro keGariraaya, nyako waabö Yeeso nehö aareenge. 2Na Yeeso wanyöörre araarekeroe hamui na abeega baaë. 3Hanö wanyöörre itibaai inyooyoe isirre, nyako waabö akamoteebia iga, “Itibaai ebasereeye.” 4Yeeso akamoboorra iga, “Baaba uriihë gonteebia kenö ndaaköre, kugira enkaaga yaanë teraahika hai” 5Nyako waabö Yeeso agateebia abahiinchiri baara iga, “Ere yöönsoe arabateebi, moköre.”
6NabaYahuti mbaareenge na ichiseera chaabö chinö baagaisabuurre, gikugira eyo, amagaancha asaansaba ngaareenge hö, na irimui ndegaichuriibui na ichinsëëngö ibere gose isato. 7Yeeso agateebia abahiinchiri baara iga, “Ichuria amagaancha ganö amaanche.” Nabö bakagaichuria iga chabi. 8Na sooki akabateebia iga, “Tahambë böönö amaanche gayo mohërrë umuimirirri winyaangi.” Bagataha bakamohërra. 9Nawë hanö aagusere, akaiigua amaanche gaara, gahonchooyoe gabaaye itibaai. Nawë taamanyere hare wanyöörre itibaai eyo iruure hai, (getare iga nabahiinchiri bëënë wanyöörre baamanyere hare iruure). Kohayo umuimirirri oora winyaangi akaberekera omotëti oora umuëënë inyaangi 10akamoteebia iga, “Ruisö röönsoe abaanto nitibaai inchiiya, bakohaaboa mbërë, harua itibaai embeebe irua nyuma, hanö unyööra abagëni baisere kuigota; siböönö uwë niyeke okörre obeekere itibaai inchiiya, mböönö ogotorëëntëra!”
11Yeeso naakörre ekemanyiirrio kenö kumugi goKaana, gukiaaro keGariraaya, na nkiö këëreenge ekëmbërë kubimanyiirrio biinde binö aakörre akoorokia ubuhiku bööë, na wiiki abeega baaë mbaabaaye na ubukumia harewë. 12Nyuma yagayo, Yeeso na nyako waabö, bamura bamööbö, na abeega baaë mbaang'araarre kuya Kaberenaumu, bagaikara hö inchinsiko nkë iigö.
Yeeso araya koHekaaru
(Mt 21:12-13; Mk 11:15-17; Rk 19:45-46)
13Inyaangi yeBaasaka nkanyööra ebaaye haang'i, kohayo Yeeso naatiirre kuya Yerusareemu. 14Agasöha koHekaaru akanyööra abahöönia banö baare kuguria iching'öömbë, amang'oondi na ichinguuti na abakerania bichiimbirra baikaaye guchimëësa barakerania. 15Agaköra orogösë, akabarugia böönsoe kurua koHekaaru, hamui na iching'öömbë na amang'oondi; akaboombeka ichimëësa chabakerania bichiimbiria na kunyërëgania ichiimbiria chaabö. 16Agateebia baara baare kuguria ichinguuti iga, “Tarichökia ibiinto binö kebara! Mööngë goköra inyuumba yaTaata kiomoteera!” 17Abeega baaë bakaheetoka këëbore këëndekeroe iga, “Oborro buinyuumba yaaö boraanyita.” 18Abataangati babaYahuti bakamubuuria iga, “Nkemanyiirrio ke ogaaköra, okorri tomaahë iga noona ogotora kogoköra ganö?” 19Yeeso akabahuunchukiria iga, “Tatemora eHekaaru enö nauni nendagehagaachë guchinsiko isato iigö bëënë.” 20AbaYahuti bakagaamba iga, “EHekaaru enö yaahagaacheroe komëëka merööngö enai na esaansaba, böönö uwë noragehagaanche guchinsiko isato?” 21Siböönö eHekaaru enö Yeeso aare kong'ööria nomobere gööë. 22Hanö aariookere kurua kuruku, nehö abeega baaë baaheetokere iga naagaambere eng'ana eyo, bagakumia amaandekö namang'ana ganö wanyöörre Yeeso aagaamba.
Yeeso namanyere imiööyö giabaanto
23Enkaaga enö Yeeso aareenge Yerusareemu kuNyaangi yeBaasaka, abaaru mbaamukumiri kugira yibimanyiirrio binö aareenge goköra. 24Siböönö Yeeso taabaaye na ubukumia nabö hai, kugira wanyöörre abongooye böönsoe. 25Tiyatoondooye iga moonto amoteebia tëëmö yamoonto hai, kugira naamanyere amaitëgëërrö gabaanto böönsoe.