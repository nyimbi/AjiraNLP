Bauro araitanera emeremö gëëë
1Uni Bauro umuëënë, ndabagëya kubunyööhu na kubuuya boKresto onö nkomaahekana nkanya nomohaabunde nkaaga toreenge hamui na baiinyu, siböönö omokare nkaaga nkunyööra ndeenge harai na baiinyu. 2Ndabasaba iga hanö ndaachë, motagaacha kugira nooroki obokare boora neena obohëënë iga nendatore koba nabö kobaara bagokanya iga ngoköratore amang'ana kuguituungana na etëëmö yekebara. 3Nobohëënë iga ngokebara tomënyere, siböönö tituguiitana këëbore ekebara kiguiitana hai. 4Ibiooge binö tuguiitanera kuiihi reiito tibiekebara kenö hai siböönö nibiooge bichiinguru chieNöökoe, chinö chigosaria amagoe göönsoe. Ngosariatore ichinkaani 5na ikiribirri kere giöönsoe kenö kiguitaanga obong'aiini bueNöökoe; toböha kera iriitëgëërrö na koreköra rigueere Kresto. 6Haakurua hanö morasooki koba abakunguuruku gukuigueera koiinyu, baiito ntoraiseemi koha inyaanyi iriköra rere riöönsoe renö reköönga kuigueera.
7Momaahë këëbore amang'ana gareenge mbërë yeiinyu. Hanö ndanyööre omoonto ana obohëënë iga wë nowaKresto are, kuhika aheetoke iga këhaara wë areenge owaKresto na baiito böönsoe niigö tore. 8Kugira ninyööra ndaihëëmëra bokong'u ogotora goiito koora oMonënë aatohaaye gikugira yakobakong'ia, tiiga iga ngikugira yokobaguiisia hai, tengaatora komaaha ichinsöni hai. 9Tingutuna niyorokani iga ngosaachande kobaibaambukia na ichinyaruba chiaanë hai. 10Haande owoonde akagaamba iga, “Ichinyaruba chaBauro nichinditö na chinö chiina ichiinguru, siböönö hanö aba hö umuëënë nomorösu na amang'ana gaaë mbuchua!” 11Omoonto këoyo niiga oongore iga tebohagare boohö gatai y gaara tokööndeka guchinyaruba cheiito hanö tooharai na gaara togoköra hanö toreenge hamui na baiinyu hai.
12Kugira baiito, gonchera ere yöönsoe, titugutuna guiköra gose kuirëng'aania na abaanto baara bakuigoonga abiëënë hai. Abaanto banö baguiköra iga mbö ekerëëngö gëkuirëëngëra, abaanto banö bakuirëng'aania abiëënë kubiëënë. Boyo nobokaangi! 13Siböönö baiito titukuihëëma kohëta ekerëëngërë hai; ukuihëëma goiito nkoraabë gokerëëngö kiemeremö genö eNöökoe aatoha hamui na emeremö genö wiiki togoköra gatai yeiinyu. 14Ukuihëëma goiito tekohetereeye ekerëëngërë kenö gituisaiine këhanö gekaabaaye hanö okanyöörre iga tetobahekereeye hai. Kugira mahëënë ntööbaaye abambërë gokobarëëntëra aMang'ana Amaiiya igoro yaKresto. 15Kohayo titukuihëëma koheteera ekerëëngërë komeremö geera abaande baakörre hai. Kuibaga reyo, iriitëng'ërö reiito niiga këëbore ubukumia boiinyu borakiine na baiito totore goköra emeremö emenënë gatai yeiinyu. 16Hayo nehö toratore kuruundia aMang'ana Amaiiya kubiaaro biinde binö bireenge harai na baiinyu, na hayo böönö tetoraatore kuigoongera emeremö genö gëëkörroe komogoondo gomoonto woonde hai.
17Siböönö këëbore amaandekö gakogaamba iga, “Ore wöönsoe agutuna kuihëëma niiga aihëëmërë gaara oMonënë akörre.” 18Kugira omoonto onö aguitabirribua tiiga noora akuigoonga umuëënë hai, siböönö noora akogoongoa na oMonënë.