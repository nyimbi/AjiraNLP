Okomënya koborabu
1Kohayo hanö moreenge abaana abahaanchoa bieNöökoe muihegaani koba këhaara areenge. 2Momënyë kobohaanchi, këhaara Kresto aatochaanchere na akaruusia obohoru bööë gukugira yeiito gekoroso enö ikurumbaasa buuya na ikimuëënsö kenö kiruusiibui koNöökoe.
3Siböönö amang'ana goboraaya gose ubunyaanku bore böönsoe, gose ninyööra nobööyöku, gatagaataroa gatai yeiinyu, kugira ngisaiine ebë iigö kobaanto bieNöökoe. 4Gose tibuuya iga mogaambegaambe amang'ana gansöni hai; gose amang'ana gobokaangi gose enkaani. Amang'ana göönsoe ganö gaanga gayo tegaisaiine hare baiinyu hai, siböönö kuibaga regayo okogoonga eNöökoe kobë hö. 5Mobë na obohëënë iga temoraaya ore wöönsoe, gose umunyaanku, gose omööyöku (hayo niiga omosëëngëri wituubö) arerea omoondo koBogaambi boKresto na bueNöökoe hai.
6Muriihë omoonto ore wöönsoe atagaacha kobang'aiina na amang'ana amachua; kugira amang'ana ganö gaanga gayo ngö garigira oborro bueNöökoe buuchë gosekerra kobaanto banö batakumuigueera. 7Kohayo muriihë motagasaanga hamui na abaanto banö baanga bayo. 8Baiinyu abinyënë nkugisuunte keyo möökabaaye, siböönömbë mööba abaanto boborabu koMonënë. Kohayo kuhika momënyë kiabaana banö bareenge koborabu; 9(kugira noborabu bokorëënta amaköra göönsoe agubuuya, agoboroonge na agobohëënë.) 10Mosaache komanya amang'ana gare gagotëgëria. 11Muriihë goköra amang'ana gigisuunte ganö gataisaiine: kuibaga reyo, mbuuya mogarëëntë koborabu. 12(Omanyere kuunya nichinsöni bokong'u ninyööra nkugusumaacha igoro yamang'ana ganö gagoköroa gukibisere.) 13Na hanö amang'ana göönsoe gaarëëntoa kebara koborabu, nkohonyoroagare harabu gamanyekana, 14kugira egeento kere giöönsoe kehonyooyoe harabu nkobakere oborabu. Kohayo aMaandekö gakaboora iga:
“Tabooka onö oraaye,
uriooke kurua kuruku,
na Kresto narakorabiri.”
15Kohayo muimaaherre mona momënyere. Motakaaba kiabaanto abakaangi, siböönö mobë kiabaanto abang'aiini. 16Mööngë gotabuta nkaaga ere yöönsoe enö moonayo, kugira ichinsiko chinö nichimbeebe. 17Kohayo mööngë koba abakaangi, siböönö mosaachë kurigia, gare oMonënë agutuna iga moköre.
18Mööngë korëëhoa na itibaai enö ikugira irimënya resareka; kuibaga reyo, muichuribue na uMuiika oMohoreeru. 19Motaya morasumaacherana komang'ana gaMasiriingio na komareentio, na amareentio gakibumuiika; motööni oMonënë komareentio na aMasiriingio gakomogoonga kumiööyö geiinyu. 20Kuriina rioMonënë weiito Yeeso Kresto ruisö röönsoe muruusi egoongö koNöökoe Taata kugira yibiinto biöönsoe.
Abakari na Abasaacha
21Nkeragere iga mosookanë abiëënë, gikugira yesookö enö moonayo hare Kresto.
22Abakari mosooke basaacha baiinyu këhaara mosookere oMonënë. 23Kugira omosaacha naana ogotora hare mokaaë këhaara bëënë Kresto ana ogotora gokanisa na Kresto newë umuëënë uMutuuria wekanisa, enö ereenge omobere gööë. 24Na kohayo abakari kuhika basooke kimui basaacha baabö këhaara bëënë ekanisa esookere Kresto.
25Na baiinyu abasaacha, mohaanche abakari baiinyu këhaara bëënë Kresto aahaanchere ekanisa na akairuusia umuëënë abë ikimuëënsö kugira yayo. 26Naakörre këhayo kogotoora ekanisa koNöökoe kong'ana yaaë, wiiki akagesaabuura gukugiöögia na amaanche, 27okorri iga ainyöörre ekanisa enö ereenge endabu kimui, enö etaana irimööa gose irisörö, gose kere giöönsoe keenga gö okorri ebë ehoreeru enö etaana obobeebe. 28Kohayo abasaacha kuhika bahaanche bakaabö këhaara bahaanchere emebere gëëbö abiëënë. Omosaacha onö ahaanchere mokaaë oyo naihaanchere umuëënë. 29(Taahö onö arëgere omobere gööë umuëënë hai. Kuibaga reyo, nkogoraagiriaare na kuguirigania, këhaara bëënë Kresto akuirigania ekanisa; 30kugira baiito ntoreenge kibiimö biomobere gööë.) 31Këëbore aMaandekö gakogaamba iga, “Gikugira yamang'ana ganö, omosaacha naratigë isa waabö na nyako waabö, na agöötane na mokaaë, na ababere bayo mbaraabë omobere gumui.” 32Eyo neng'ana yikibisere ekenënë, siböönö uni ngusumaachande igoro yaKresto na ekanisa yaaë. 33Siböönö wiiki kera omosaacha nkeragere iga ahaanche mokaaë këhaara bëënë aihaanchere, na omokari ore wöönsoe nkeragere iga asooke mosaacha waaë.