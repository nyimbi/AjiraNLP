Ibituhö biinde kurua kuMuiika
1Mutune koba na obohaanchi, wiiki mobë na omokea gokunyööra ibituhö biuMuiika, na ekenënë bokong'u nigituhö gekuruusia obonaabi: 2Kugira onö agusumaacha kubigaambo ibigëni tukunyööra iga nabaanto agusumaacha nabö hai, nkunyööraare neNöökoe agusumaacha nawë, gikugira temoonto akomoongora hai; ngusumaachaare ibibisere bieNöökoe binö biahonyoroa guchiinguru chuMuiika. 3Siböönö onö agoteebeerria eng'ana yeNöökoe, nabaanto nkunyööra arasumaacha nabö gokobatuurirria, arabahonia na arabatirimikia. 4Omoonto onö agusumaacha ibigaambo ibigëni numuëënë nkunyööra araihagaacha, siböönö onö akuruusia obonaabi neKanisa yöönsoe nkunyööra arahagaacha.
5Nenkahaanchere iga baiinyu böönsoe musumaache kubigaambo ibigëni; siböönö gokera eyo bokong'u nenkahaanchere muruusi obonaabi. Kugira omoonto onö akuruusia obonaabi nuwubueera obonënë gokera onö agusumaacha kubigaambo ibigëni- getare iga nyööre naraatore gokönörra gare akogaamba, korri iga ekanisa yöönsoe ehagaachoe. 6Kohayo baanto bamoiito, hanö ndaachë hare baiinyu ndasumaacha kubigaambo ibigëni nke ikiubueera ndanyööre ndaköra? Etare iga hanö ndanyööre mbarëntëëye irimaahö, gose obong'aiini nyaborëbë, gose obonaabi gose iriigio nyaborëbë.
7Niigö kere ninyööra nkubiinto binö bitaana obohoru, binö bikuruusia emebari, kugituubanio emböröögö gose irituungu. Hanö oranyööre bitahonchooye emebari, niyeke moroongore iga mobari ke gogotëmoa? 8Gose hanö oranyööre omogaambia wirirööngöë ataregaambiri këëbore rekogaambibua gonkaaga yiriihi, ning'ui araamanyë iga iriihi rihikere amanore? 9Niigö bëënë na baiinyu, hanö oranyööre motaayi moragaamba kuminyua amang'ana goongokë, kere mokogaamba niyeke keraaköre kiongokë? Amang'ana gaaö ngaraserre komokama! 10Ibigaambo nibiaaru biihö gokebara, si tekeehö kenö getaana esesoro hai. 11Siböönö hanö oranyööre ntamanyere ekegaambo kenö kigusumaachoa, omoonto onö akugisumaacha naraabë omogëni hareuni nauni nendaabë omogëni harewë. 12Niigö bëënë na baiinyu kugira moona egöörio iga munyööre ibituhö biuMuiika, kuhika mosaache bokong'u iga mobë nabiö okorri bituurri kohagaacha ekanisa. 13Omoonto onö agusumaacha kubigaambo ibigëni, niiga asabë okorri iga atore gokönöra kere akogaamba. 14Kugira hanö naasabucha gokegaambo ekegëni nkunyööraore nomööyö gogosaba, si amaitëgëërrö gaanë nkunyööraore tegaana moremö hai. 15Böönömbë niyeke ndaaköre? Höhayo nendasasaame na uMuiika göönë, wiiki nendasasaame na amaitëgëërrö gaanë; nendasiriingi na umuiika göönë na wiiki nendasiriingi na amaitëgëërrö gaanë. 16Hanö oranyööre oragoonga eNöökoe kumuiika, niyeke omoonto omokebara araaköre agaambë iga, “Amina” komasabi gaaö gakogoonga? Taana nchera araaköre amanyë kere okogaamba hai. 17Amasabi gaaö gegoongö gakaaba amaiiya siböönö niyeke garaaköre gatuurirri omoonto oyo?
18Nkogoongande eNöökoe iga ngusumaachande kubigaambo ibigëni bokong'u gokera ore wöönsoe hare baiinyu. 19Siböönö gokanisa ngisaiine iga ngaambë amang'ana ataano ganö gakoongoroa, okorri iga niigi abaande, gokera hanö ndagaambë amang'ana ibikoe ikumi kubigaambo ibigëni. 20Baanto bamoiito mööngë koba kiabaana komaitëgëërrö gaiinyu. Igoro yamanyaanku mobë kiabaana abang'ëërrë siböönö komaitëgëërrö gaiinyu mobë abaanto bakoro. 21Komaandekö haandekere iga: “Omonënë aragaamba iga, ‘Gonchera yabaanto banö bagusumaacha kubigaambo ibigëni nendasumaache na abaanto baanë. Nendasumaache gokohëtëra kuminyua giabagëni, siböönö ninyööra niigö abaanto baanë tebarinyigua hai.’ ” 22Kohayombë igituhö kegusumaacha ibigaambo ibigëni nekemanyiirrio tigikugira yabaara baakumia hai, siböönö nkobaara batarakumia. Na igituhö gekuruusia obonaabi nekemanyiirrio tikugira yabaara batarakumia hai siböönö ngikugira yabakumia.
23Hanömbë wanyööra ekanisa yöönsoe iraini hamui, sooki böönsoe bataangë gusumaacha kobigaambo ibigëni - hanö abaanto baande iigö gose banö batare abakumia barasöhë, tebaragaambë iga böönsoe nabachuurumore hai?
24Siböönö hanö böönsoe bararuusi obonaabi, na omoonto umui, onö atarakumia gose omoonto woonde iigö, araasöhë, kogöönsoe ganö araiigue ngaramoköre atobore iriraga rëëë. Narakëëngëroe ikiina koganö göönsoe araiigue, 25amang'ana agikibisere gomööyö gööë ngaratooroe harabu, na atëmë ibiru, asëëngërë eNöökoe, aratobora iga, “Obohëënë eNöökoe nareenge gatai yeiinyu!”
Eseemi inchiiya goKanisa
26Baanto bamoiito, niiga kere iga, hanö mösikana hamui gosëëngëra, nyööra woonde ana irireentio, na owoonde amaiigio, owoonde irimaahö, na owoonde ana eng'ana kubigaambo ibigëni na owoonde obokönöri buibigaambo. Amang'ana göönsoe niiga gakörekanë gokohagaacha eKanisa. 27Hanö oranyööre omoonto arasumaacha kubigaambo ibigëni, mbuuya basumaache babere gose batato si batakaheteera, na wiiki baköre iigö kuumui umui barakömërana, haakurua omoonto woonde akönörë ganö bayo bagaambere. 28Hanö oranyööre omoonto wagokönöra amang'ana gayo taahö hai, omoonto oyo agusumaacha kubigaambo ibigëni niiga akire kimui, siböönö aisumaachere wë umuëënë na eNöökoe. 29Abanaabi babere gose batato banö bahaayoe obonaabi basumaache, siböönö abaande, baisuunche amang'ana gaabö gayo bakogaamba. 30Siböönö hanö owoonde onö oranyööre aikaaye kumuiranio aranyööre eng'ana kurua koNöökoe, oora aare gusumaacha mbërë niiga akire amohe umueeya. 31Kugira böönsoe moraatore kuruusia obonaabi kuumui umui, korri nehö böönsoe barieege na gutirimikibua. 32Imiika giabanaabi kuhika gebë haanse yogotora kuabanaabi. 33Kugira eNöökoe teNöökoe wakohamana hai, neNöökoe womorëëmbë.
Këëbore eragere guchiKanisa chiöönsoe chabaanto abahoreeru, 34abagaikoro niiga bakire guchikanisa. Tebaana umueeya gogusumaacha hai; këëbore iRiragö riabaYahuti rekogaamba, bö niiga baigueere.
35Hanö oranyööre baratuna kueega eng'ana ere yöönsoe, niiga babuuri basaacha baabö ka; kugira neng'ana yichinsöni omogaikoro kogaamba goKanisa. 36Gose ngokanyamore iga eng'ana yeNöökoe hare baiinyu yaaruure na wiiki iga mbaiinyu bëënë yaacheeye? 37Ore wöönsoe agokanya iga nomonaabi areenge gose iga nomoonto wakibuMuiika, kuhika amanyë iga ganö nkobaandekera niriragö rioMonënë. 38Siböönö oranyööre atagotëgëërra ganö, na baiinyu böönsoe mumuiraamiri.
39Kohayombë, baanto bamoiito, mobë na egöörio, siböönö motagaacha gokaania moonto gusumaacha kubigaambo ibigëni hai. 40Kohayo amang'ana göönsoe niiga gaköroe gonchera inchiiya yubusuuki na goseemi.