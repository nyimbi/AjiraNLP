1Kohaara toona ichindago chinö abahaanchoa baanë, tiga tuisaabuure baiito abiëënë kurua kubiinto biöönsoe biira bigoköra omobere na enkörö koba ibinyaanku, na tiga tobë abahoreeru kimui kuimënya reiito kogosooka eNöökoe.
Omogöökö goBauro
2Motaigora imiööyö geiinyu hare baiito. Tetorakörra moonto ore wöönsoe eng'ana embeebe hai, tetorasaria moonto hai, gose kong'aiinirria na kuruusia moonto ore wöönsoe geento hai. 3Tenkogaamba iigö gokobakëëngëra kiina hai, kugira këëbore wanyöörre naagaamba, baiinyu nabahaanchoamore bokong'u hare baiito, nyööra ngukuatore hamui na baiinyu gose ntoreenge kobohoru hamui na baiinyu. 4Neena iriitëng'ërö irinënë hare baiinyu, na nkuihechande bokong'u kugira yeiinyu! Kumiiriirö geiito giöönsoe ningichooye ubutirimiku; na neena omogöökö omonënë.
5Ninyööra hanö tööhikere Maketonia, tetöötorre kumuunya hai, kugira imiiriirö ngëëre hare höönsoe, iribeeha na abaanto na obööba kumiööyö geiito. 6Siböönö eNöökoe onö agutirimikia abarösu, naatutirimikiri kogotorëëntëra Tito. 7Tiiga nuguucha kööë bëënë götogöökiri hai, siböönö wiiki hamui na amang'ana gaaë ganö aatoteebiri këëbore möömutirimikiri. Naatoteebiri wiiki këëbore möötunere bokong'u koomaaha, këëbore moreenge na amaachiichi, këëbore möiseemia kunyikeengera, na kohayo eng'ana eyo yaangöökiri bokong'u.
8Kugira ninyöörambë inyaruba yaanë eera yaabakörre mokaba na amaitumato, teneena amaachiichi iga naagëëndekere hai. Ninyööra naarooche amaachiichi nkomaahande iga inyaruba eyo yaabakörre mokaba na amaachiichi siböönö ngonkaaga nkë iigö. 9Böönö neena omogöökö, tiiga ngikugira enö naabakörëëye amaachiichi hai, siböönö gikugira amaachiichi gaiinyu ngaabakörre mohoonchore ichinchera cheiinyu. Amaachiichi ganö ngaareenge kuguituungana na boora eNöökoe agutuna, na kohayo tetöögirre munyahaareke buchua hai. 10Kugira amaachiichi ganö gaituungaine na boora eNöökoe agutuna nkohoonchoragare omööyö na korëënta ubuituuria-tekeehö ikibunë gekomaaha amaachiichi hai! Siböönö ukunyööra amaachiichi koora kobuchua komoonto nkorëëntakore uruku. 11Motamaaha kere ukunyööra amaachiichi koiinyu konö guituungane na boora eNöökoe agutuna kobakörra: baiinyu böönö möbaaye abaanto bichiinguru, begöörio yakoorokia obohëënë! Banö möitakiri na kööböha, abomokea, ukuigöömba, möiseemia gokoha banö bagoköra amasaria inyaanyi! Baiinyu moorokiri iga, gonchera ere yöönsoe, temoona isaria kong'ana enö hai.
12Kohayo ninyööra naandekere inyaruba eera, tiiga iga ngikugira yomoonto onö aakörre bobeebe gose onö aakörëëyoe bobeebe hai; getare iga naagëëndekere okorri iga momaahë borabu, mbërë yeNöökoe, këëbore mogoköra omokea gikugira yeiito. 13Keyo nkiö këgirre togateremeka.
Tiiga iga ntötirimikiibui bëënë hai; siböönö nkëëbore wiiki Tito aatogöökiri komogöökö gonö aareenge nagö kuguituungana na këëbore na baiinyu böönsoe wanyöörre momogöökiri omööyö! 14Nauni naabagoongere bokong'u mbërë yaaë, na kong'ana eyo tenaasuukirriibui hai. Këëbore komang'ana göönsoe tööya torabateebia obohëënë, nkeigö bëënë okobagoonga köönë mbërë yaTito köbaaye eng'ana yobohëënë kimui. 15Na kohayo obohaanchi bööë kugira yeiinyu bobaaye na ichiinguru bokong'u këëbore akoheetoka mona baiinyu böönsoe möiguereeye amaragirrio gaaë, mona möömuirigaini kobööba na okogaankana. 16Neena omogöökö iga ndatora kobaitëng'ëra kimui kong'ana ere yöönsoe.