Yeeso newë oMosabibu isimisi
1“Uni nuuni omosabibu isimisi na Taata newë umurimi. 2Orosagia rore röönsoe roreenge oröönë si rotakööma nkorogëëchaare, na arabonera chiira chikööma korri iga chigöökë chaamë bokong'u. 3Baiinyu möisa gosaabuurua karai kong'ana enö naabateebiri. 4Bëëra moonse yaanë, nauni moonse yeiinyu. Këhaara bëënë orosagia rotakööma uruëënë rotare iga ndogöötaine na iritina. Nkëhayo bëënë na baiinyu motagaatora kööma motareenge moonse yaanë.
5“Uni nuuni iritina riomosabibu, na baiinyu nichinsagia more. Ore wöönsoe onö araabë moonse yaanë, nauni mbë moonse yaaë, naraamë ichiihagoe ichincharu; kugira hanö ntareenge na baiinyu temoraköre ng'ana ere yöönsoe hai. 6Ore wöönsoe atareenge moonse yaanë naratabutue kebara kiorosagia aihomë; gichinsagia chinö chigokomoa chirëkëroa komörrö, chihea. 7Hanö moraabë moonse yaanë na amang'ana gaanë moonse yeiinyu, haakurua böönö mosabë kere giöönsoe mugutuna, morakinyööre. 8Nkëhayo bëënë ubuhiku boTaata bokomaahoa gokööma ichiihagoe ichincharu; na gonchera eyo nkobamore abeega baanë. 9Nembahaanchere këhanö Taata ahaanchere; mobë na obohaanchi böönë. 10Hanö moragöötë amaragö gaanë, moraabë na obohaanchi böönë, këhanö ngöötere amaragö gaTaata na ndeenge kobohaanchi bööë.
11“Nembateebiri amang'ana gayo korri emegöökö gëënë gebë moonse yeiinyu na emegöökö geiinyu gehekeeranë. 12Renö ndiö iriragö rëënë iga: Mohaanchane, këhaara naabahaanchere. 13Teboohö obohaanchi obonënë gokera boora omoonto akoba nabö hare basaani baaë, hanö abaihaanera. 14Na baiinyu mbasaani baanë more hanö oraanyööre moköra ganö nkobateebia. 15Tendababerekere iga mbaköri bameremö more wiiki hai, kugira omoköri wemeremö takomanya kenö umuëënë emeremö agoseemia hai. Siböönö mbaberekeeye iga abasaani, kugira ere yöönsoe naiigua hare Taata nkobateebiande. 16Tebaiinyu mönyahooye hai; nuuni naabaahooye, sooki nkabatoora iga mogëëndë möömë ichiihagoe, chinö chiraamë chiheteerani. Na Taata naraabahë kere giöönsoe moramosabë kuriina rëënë. 17Renö ndiö iriragö rëënë iga: Mohaanchane.
Okorëgöa na ekebara giöönsoe
18“Hanö ekebara kerabarëgë, kuhika momanyë iga nuuni këërëgere mbërë. 19Hanö okanyöörre nabekebaramore, nyööre ekebara nkëëre kobahaancha këhaara kehaanchere abaanto baakiö. Siböönö naabaahooye kurua gokebara kenö na temoreenge baakebara kenö hai; eyo niyo ikugira ekebara kebarëgere. 20Moheetoke ganö naabateebiri iga, ‘Omoköri wemeremö takerre umuëënë emeremö hai.’ Hanö ndanyööre baanyiriirri, mbarebairiiria na baiinyu böönsoe; na hanö oranyööre baiiguereeye amaiigio gaanë, na baiinyu böönsoe mbaraiigueere agaiinyu. 21Mbarabakörre gayo göönsoe kugira iga moreenge abaanë; kugira tebamomanyere onö aantomere hai. 22Nyööre tebakaabaaye an iriraga, hanö nkanyöörre ntaachere kobateebia hai; böönö naho këëbore kere niiga, tebaana giitamiriirrio keiraga rëëbö hai. 23Onö andëgere nyööra oyo nTaata arëgere. 24Nyööre ntaabakörëëye emeremö genö moonto woonde ataagakörre roonde, nyööre tebaaba abiriraga hai. Siböönömbë baamaaha gare naakörre, na korëga mbatorëgere Uni na Taata. 25Enö yaarageroe kuhika ebë, ninyööra hayo höönsoe niigö okorri bahekeerani ganö gaandekere koMaragö gaabö iga, ‘Mbaandëgere bosëri iigö.’
26“Umutuurria naraachë - uMuiika onö agotobora obohëënë bueNöökoe, onö arirua hare Taata. Nendamotomë guucha hare baiinyu kurua hare Taata, na newë aratobore amang'ana gaanë. 27Ninyööra mbaiinyu, moraatobore amang'ana gaanë, kugira mööba na uni amarua ogotaanga.