Ichinkaani igoro yeSabaato
(Mk 2:23-28; Rk 6:1-5)
1Gonkaaga eyo Yeeso wanyöörre arahëta komegoondo giengano kurusiko rueSabaato. Abeega baaë nkanyööra baraambokere, na bagataanga gukunuria ibigara biengano, bakabuunga, bakarea. 2Hanö abaBarisaayo baarooche iigö bagateebia Yeeso iga, “Maahambë abeega baaö ngokörabare ganö getaragere iga baköre kurusiko rueSabaato!” 3Yeeso akabahuunchukiria iga, “Temöögasömere mona Tauti aakörre hamui na abaanto baaë hanö wanyöörre baraambokere hai? 4Naageeye agasöha kunyuumba yeNöökoe, wë na abaanto baaë bakarea omogaatë gonö wanyöörre gurusiibui koNöökoe. Kuguituungana na aMaragö gaMosa, nabanchaama bëënë keragere iga barë omogaatë goyo. 5Gose temöögasömere koMaragö gaMosa iga, ruisö röönsoe kurusiko rueSabaato abanchaama bieHekaaru mbaagasarri iriragö rieSabaato simbë tebakobarroa iraga hai? 6Ndabateebia iga, hanö are onö akerre eHekaaru. 7Hanö nkanyöörre momanyere esesoro yamaandekö ganö gakoboora iga, ‘Namaabe ngutuna, tingutuna ibimuëënsö’ hai, temogakëngëëye abaanto banö bataana iraga ikiina hai; 8Kugira oMööna woMoonto newë oMonënë weSabaato.”
Omoonto onö aareenge na okobökö konö göökua
(Mk 3:1-6; Rk 6:6-11)
9Yeeso akarua hö akaya agasöha guSinagoogi yaabö. 10Akanyööra omoonto woonde amö onö wanyöörre okobökö göökua. Abaanto baande banö baareenge hö banö baare gutuna eng'ana embeebe hare Yeeso iga bamochööngërë, bakamubuuria iga, “Gose mbuuya koMaragö gaMosa ukuhueenia omoonto kurusiko rueSabaato?” 11Yeeso akabahuunchukiria iga, “Ning'ui hare baiinyu onö ndanyööre ana iring'oondi nariö regooye kubuiina kurusiko rueSabaato angë kuriruusia mö? 12Omoonto nakerre bokong'u iring'oondi! Kohayo, aMaragö gaiito nguitabirriagare ugutuuria omoonto kurusiko rueSabaato.” 13Sooki akaboorra omorooyi oora iga, “Taraambirria okobökö kööö.” Agakoraambirria, okobökö koora gokaba buuya giokoonde koora. 14Haakurua abaBarisaayo bagatanora bakaya goköra eseemi yaguiita Yeeso.
Omoköri wemeremö ore Nöökoe aahooye
15Hanö Yeeso aaiguure amang'ana gayo, naaruure ahase haara; na abaanto abaaru mbaamosööraine, nawë akahueenia abarooyi böönsoe, 16na haakurua akabakaania iga batagaacha goteebia moonto amang'ana gaaë. 17Ganö ngaabaaye okorri iga endago yomonaabi Isaaya ehekeerane enö aaragere iga:
18“Onö nomoköri waanë wemeremö, onö naahora,
Itiing'ana yaanë, onö omööyö göönë gukuigueera buuya.
Nendatoore uMuiika göönë harewë,
nawë nararuundi ogokëënga ikiina kööne guchiHamate chöönsoe.
19Tagaaköra nkaani gose igituri hai,
gose temoonto akaiigua ngaamba yaaë guchinchera hai.
20Ataribuna ninyööra numuëërë gonö guihatere,
gose taririmia ekemore kenö gikuruusia iriooki hai.
Kuhika taanga aköre obokëëngi buikiina bobohëënë
bokerë.
21Na ichiHamate chöönsoe, nchireba na amaitëng'ërö
kuriina rëëë.”
Yeeso na Beriseebuuri
(Mk 3:20-30; Rk 11:14-23)
22Haakurua abaanto baande bakarëëntëra Yeeso omoonto woonde onö wanyöörre areenge umuhukuru na irimuumu kugira naare na ikihui. Yeeso akamuhueenia haakurua agatora gusumaacha na komaaha. 23Abaanto böönsoe bakarogoora kogare Yeeso akörre; nabö bakagaamba iga “Gose onö akaaba oMööna oTauti?” 24Siböönö hanö abaBarisaayo baaiguure iigö, bakabahuunchukiria iga, “Ndakanya onö nkurugiaare ibihui kugira omokoro waabö iga Beriseebuuri nkomohaare ichiinguru chagoköra iigö.” 25Yeeso akamanya amaitëgëërrö gaabö höhayo, akabateebia iga, “Hanö obogaambi boraabë na amakömö ganö gatakuigueerrana, obogaambi boyo tebokaagoma hai, na umugi gore göönsoe gose eka ere yöönsoe hanö yahötökana inyënë komakömö ganö gaguiitana agiëënë kugiëënë, eyo nerasikë. 26Kohayo hanö ndanyööre irikömö rimui reraiitania ereende kobogaambi buiRisaambo, hayo nkoorokiakere iga obogaambi boyo boisa kööhokana komakömö, na mboongo boraasike! 27Na hanö ndanyööre nkurugiande ibihui kogotora koBeriseebuuri abaana baiinyu bö, nkogotora kong'ui? Kohayo mbö barebakëëngëra ikiina. 28Siböönö hanö ndanyööre nkuMuiika gueNöökoe nkurugia ibihui, kohayo momanyë iga oBogaambi bueNöökoe bosookia kobasekerra karai.
29“Taahö onö agaatora gosöha kunyuumba yomoonto onö ana ichiinguru amuruusi ibiinto biaaë getare iga taang'ana aböhë omoonto oora nyaanguru; haakurua amanyë komoseensa.
30“Ore wöönsoe onö atare hareuni, nkunyitaniaare; na ore wöönsoe onö ataguntuurria gokoma, ngotërëganiaare. 31Kohayo ndabateebia iga abaanto mbarëëberoa amaraga na eng'ana inyaanku ere yöönsoe bakogaamba, si ore wöönsoe onö aguchuaaria uMuiika oMohoreeru tarëëberoa hai. 32Na ore wöönsoe onö akogaamba eng'ana embeebe koMööna woMoonto naraatore kööberoa, siböönö ore wöönsoe onö akogaamba eng'ana embeebe kuMuiika oMohoreeru tarëëberoa gokebara kenö gose keera kiguucha hai.
Omote na ichiihagoe chiagö
(Rk 6:43-45)
33“Omote umuuya nkobagore na ichiihagoe ichinchiiya; hanö ndanyööre ona omote omobeebe, noraabë na ichiihagoe ichimbeebe. Omote nkomanyekanagore guchiihagoe chinö gokööma. 34Baiinyu, banö möönga ichinchöka, niyeke moraköre mogaambë amang'ana amaiiya na hanö nabanyaankumore? Kugira gaara gaichooye komööyö ngö umunyua gokogaamba. 35Omoonto umuuya ngoköraare ganö gareenge amaiiya kurua kubuuya bööë, na omoonto umunyaanku ngoköraare amang'ana amanyaanku kurua kubunyaanku bööë.
36“Ndabateebia iga: kurusiko rogokëënga ikiina abaanto böönsoe mbareba na iyakuhuunchukia kong'ana embeebe ere yöönsoe enö bakogaamba. 37Amang'ana gaaö ngö gareköra okëëngëroe ikiina - gokoorokia haanga oreenge umuuya gose uwirisaria.”
Ugutuna komaaha ibimanyiirrio
(Mk 8:11-12; Rk 11:29-32)
38Abaiigia baande abaMaragö gaMosa na abaBarisaayo bakamoboorra iga, “Muiigia, toratuna iga oköre ekemanyiirrio tomaahë.” 39Yeeso akabahuunchukiria iga, “Irikora irinyaanku na renö retaana ubukumia ngutunarre koorokibua ekemanyiirrio; siböönö tekemanyiirrio keroorokibue hare riö hai etare iga nkeera kiomonaabi Yööna bëënë. 40Këëbore bëënë Yööna aasookiri ichinsiko isato ubutiko na omobaso koonda yiinsui, nkëëhö bëënë oMööna woMoonto aresookia ichinsiko isato ubutiko na omobaso moonse yekebara. 41Abaanto baNinaawi mbarimeerra kobachööngëra kurusiko roora rogokëënga ikiina kugira mbaatigere amaraga gaabö hanö baaiguure Yööna arateebeerria; na naahanö onö akerre Yööna! 42Kurusiko rogokëënga ikiina umusubaati omogaambi owaSeeba narimeerra guchööngëra irikora renö, kugira naaruure aharai guucha gotëgëërra amaiigio gobong'aiini gomogaambi Soromooni, simbë hanö naahö onö akerre Soromooni!”
Ukuriinga guikihui
(Rk 11:24-26)
43“Hanö ikihui ikinyaanku këërua komoonto, nkuyakere getaara-taara kuibara, kerarigia ahase hakumuunya. Hanö këënga kohanyööra, 44kegaamba ikiëënë iga, ‘Nendariingë kuya kunyuumba yaanë.’ Kohayo nkuriingakere kegëënda kinyööra inyuumba inchua, endabu, yaaseemibua buuya. 45Haakurua kirichöka na kerëënta ibihui biinde muhuungate ibibeebe bokong'u kogekera, biicha bimënya mö. Kohayo hanö göönsoe gaasira, omoonto oyo böönö aba na eseera embeebe bokong'u gokera haara aareenge ekeembërë. Ganö ngö garirichökëra kobaanto abanyaanku abichinsiko chinö.”
Nyako waabö Yeeso na bamura bamööbö
(Mk 3:31-35; Rk 8:19-21)
46Wanyöörre Yeeso ngusumaachaakere na abaanto hanö nyako waabö na bamura bamööbö baahikere, bakaimeerra isiko barabuuria iga arichökë basumaache nawë. 47[Kohayo omoonto umui akamoboorra iga, “Nyako weiinyu na bamura bamoiinyu nkebara baimereeye baratuna basumaache nauwë.”] 48Akamuhuunchukiria iga, “Baaba noohai? Na bamura bamoiito mbaahai?” 49Akamëma abeega baaë akagaamba iga, “Maaha! Banö mbö Baaba na bamura bamoiito! 50Ore wöönsoe agoköra gare Taata wakuriooba agutuna oyo newë mura omoiito, musubaati omoiito na baaba.”