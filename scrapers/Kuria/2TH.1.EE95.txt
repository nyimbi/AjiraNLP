1Bauro, Siribaano na Timoteo: torabaandekera abieKanisa yabaanto baTesaronike, banö moreenge abieNöökoe Taata weiito na oMonënë Yeeso Kresto: 2Amaabe na omorëëmbë kurua koNöökoe Taata na oMonënë Yeeso Kresto bibë hare baiinyu.
Ogokëëngëroa ikiina gonkaaga yuguucha koYeeso
3Baanto bamoiito, kuhika togoongë eNöökoe ruisö röönsoe gikugira yeiinyu këëbore keragere. Kugira ubukumia boiinyu boiyëëngëria na obohaanchi böökera umui weiinyu kobaande böönsoe nabö böiyëëngëria. 4Nkiö gikugira torairaha igoro yeiinyu guchikanisa chieNöökoe. Ngoköratore iigö gukugira yubugumiirria na ubukumia bonö moonabö kumiiriirö geiinyu na guchinyaanyi chinö mukugumiirria. 5Göönsoe ganö nkoorokiagare iga ogokëënga ikiina koeNöökoe nokoroonge na gikugira yaeyo morabarroe iga muisaiine kunyööra oBogaambi bueNöökoe bore bukugira morairiira. 6ENöökoe nomoroonge, kohayo narahakanë igisiöömba kobaara bakobairiiria, 7narabamuunyi baiinyu bare mukuiriira hamui na baiito böönsoe. Nareköra ganö nkaaga enö oMonënë Yeeso arehonyoroa kurua kuriooba ana abamaraika baaë abahikere, 8na omörrö gorööka, ogokuiriiria abaanto bare baköönga eNöökoe na bare batakuigueera aMang'ana Amaiiya agoMonënë weiito Yeeso. 9Ukuiriiribua kööbö nkoraabë ugusikibua gokuyeeyo na mbariruusibua kurua kubuhika boMonënë na kurua kubuhiku bogotora kööë, 10hanö ariicha urusiko roora kohaaboa ubuhiku, na abaanto baaë korogoorroa na böönsoe baara baamukumia, kugira möökumia amang'ana gare tööbateebiri. 11Niyo ikugira torabasabera ruisö röönsoe. Ngosabatore eNöökoe weiito abaköre mobë banö muisaiine komënya irimënya renö ababerekera iga momënyë. Guchiinguru chaaë ahekeerani kera eng'ana inchiiya enö mugutuna goköra buuya, na ahekeerani emeremö geiinyu igiubukumia. 12Gonchera eyo iriina rioMonënë weiito Yeeso nderanyööre ubuhiku kurua hare baiinyu, na baiinyu munyööre kurua harewë, kuguituungana na amaabe gieNöökoe weiito na agoMonënë Yeeso Kresto.