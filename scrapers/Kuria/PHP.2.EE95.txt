Ubususëënu na obonënë boKresto
1Böönömbë ndanyööre moona ubutirimiku bore böönsoe hare Kresto, gose obohaanchi, gose obogöötaiine buMuiika, gose obogësa bore böönsoe na okomaaherana amaabe, 2niigambë mohekeerani omogöökö göönë; mobë na iriitëgëërrö rimui, obohaanchi bumui, mobë abaanto banö moona ubumui na obogöötaine. 3Motagaacha goköra eng'ana ere yöönsoe gukuihanchirria gose kuguikuugahia, etare iga kuguisusëënia na gokobara abaande iga nabaiiya kobakera. 4Mutuurrani böönsoe hamui, woonde atagaacha komaaherra amang'ana gaaë umuëënë etare iga amaaherre buuya gaara gareenge agabaande. 5Mobë na oborëëngërria gatai yeiinyu këboora bëënë Kresto Yeeso aareenge nabö. 6Wëmbë naareenge eNöökoe kurua ensemoka, siböönö taarooche iga ensemoka eyo yagutuubana na eNöökoe negeento gekogöötëërra na kööngëra hai. 7Iribaga rëkoba iigö, na gokööhora kööë umuëënë, naatigere biöönsoe binö aareenge nabiö, akaimukia etëëmö yomoköri wemeremö na koba kogesosa kiomoonto; akamaahekana nkanya nomoonto areenge. 8Agaisuuhia bokong'u na kuigueera Nöökoe guchinchera chöönsoe kohekeera uruku, uruku rokobaamboa komosaraba. 9Gukugira eyo, eNöökoe naamuimukirriiyi, akamotoora ahase haigoro bokong'u, na komoha iRiina renö rereenge irinënë gokera amariina göönsoe. 10ENöökoe naakörre iigö okorri iga, kogoongö na ubusuuki buiRiina reYeeso, ibiinto biöönsoe binö bireenge igoro kuriooba, binö bireenge haanse hanö na moonse yekebara, biöönsoe bitëmë ibiru mbërë yaaë, 11na biöönsoe mbiretobora na kogaamba, kugichiirate iga, Yeeso Kresto noMonënë, kubuhiku bueNöökoe Taata.
OBorabu buekebara
12Kohayo abahaanchoa baanë; këhaara mönyiguereeye ruisö röönsoe naareenge hamui na baiinyu, nisaiine iga munyigueere bokong'u nenkanyööra ntaahamui na baiinyu. Mogëëndërri guitanera ubuituuria boiinyu gosookö na gokagaankana; 13Kugira eNöökoe ngoköraare emeremö moonse yeiinyu; okorri iga abahë ichiinguru chiagutuna na goköra gaara gaituungaine na eseemi yaaë. 14Moköre amang'ana göönsoe motakunging'ööna gose gokörrana ichinkaani, 15okorri iga mobë banö motaana isörö gose isaria, abaana bieNöökoe banö bataana ikööri gatai yirikora irinyaanku na renö richooye amaraga. Mobë ibimore hare bö këhaara ichinyunyuunyi chikoraba igoro guisaaro; 16na mogöötërrë bokong'u eng'ana yobohoru, okorri iga niichë kuiraha kurusiko roKresto, iga omokea na emeremö gëënë tegëëhëta-iigö hai. 17Nenkanyööra nendaiitoe na amaanyiinga gaanë gahomoe igoro yikiruusio, hayo niiga igoro yubukumia boiinyu neena omogöökö na ngocheengande hamui na baiinyu böönsoe. 18Na baiinyu böönsoe motagööka na gucheenga hamui nauni.
Timoteo na Ebabrotito
19Neena iriitëng'ërö koMonënë Yeeso iga nendatomë Timoteo hare baiinyu boongo iigö okorri iga ntore gutirimikibua hanö ndaiigue amang'ana igoro yeiinyu. 20Kugira teneena owoonde onö anga wë hai, onö atoondoreeyoe na baiinyu na kobaigueera borro. 21Abaande böönsoe ngaabö bare, tebatoondoreeyoe na goköra gaara gaYeeso Kresto hai. 22Ninyööra mbaiinyu momanyere etëëmö yaaë kiumumura na isa waabö, tököra hamui emeremö gekuruundia aMang'ana Amaiiya. 23Kohayo nguitëgëërrande iga mboongo ndamotomë hare baiinyu hanö ndaise koongora këëbore amang'ana gaanë garaabë. 24Neena ubukumia koMonënë iga uni umuëënë nendaachë boongo iigö.
25Naarooche iga mbuuya wiiki ntomë Ebabrotito hare baiinyu; mura omoiito, omoköri wemeremö hamui nauni; na umusirikare hamui nauni; newë areenge omotomoa na omoköri weiinyu onö möötoma iga antuurri. 26Nahaanchere bokong'u iga hanö akaabamaaha böönsoe nenkanyööra wë umuëënë nomorooyi kuibaga renö. 27Mbohëënë bamorai iga, Ebabrotito nomorooyi aareenge, haang'i ugukua, siböönö eNöökoe, kobogësa bööë, akamutuuria na wiiki tiiga newë umuëënë hai, ninyööra nuuni wöönsoe naantuurriiyi okorri iga ntakiëngëribua imiitumatö geende igoro yageera neenagiö. 28Böönömbë, nehaanchere bokong'u iga motomë hare baiinyu okorri iga na baiinyu böönsoe momomaahë na gucheenga, na gonchera eyo ukuiriira köönë gusuuhë. 29Kohayo mumuirigani buuya, koMonënë komegöökö emenënë. Abaanto këëbayo mbaisaiine iga basookoe; 30nawë haang'i aareenge akue gukugira yemeremö geKresto, akaruusia obohoru bööë kububisa okorri iga ahekeerani emeremö geiinyu hareuni.