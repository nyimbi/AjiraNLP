Yeeso arateebeerria abaanto kunguku
(Rk 6:20-23)
1Hanö Yeeso aarooche amakömö gabaanto, akaya igoro kunguku, agaikara haanse; abeega baaë bagaacha haang'i harewë, 2agataanga kobaiigia, aragaamba iga;
3“Abaitabiribua mbaara baimanyere iga nabatobu kibuMuiika mbërë yeNöökoe;
kugira oboGaambi bueNöökoe nobööbö!
4“Abaitabiribua mbaara baana amaachiichi;
kugira bayo Nöökoe narebatirimikia!
5“Abaitabiribua mbaara bareenge abahaabu;
kugira eNöökoe narebaha ekebara koba omoondo gööbö!
6“Abaitabiribua mbaara baana egöörio yagutuna goköra
këëbore Nöökoe agutuna;
kugira eNöökoe narebaigutia bokong'u!
7“Abaitabiribua mbaara baana amaabe kobaande;
kugira Nöökoe nawë narebabeera amaabe!
8“Abaitabiribua mbaara baana omööyö omorabu;
kugira bayo mbaremaaha eNöökoe!
9“Abaitabiribua mbaara bagutuna omorëëmbë;
kugira bayo mbareberekeroa abaana bieNöökoe!
10“Abaitabiribua mbaara bakuiriiribua
gukugira yagoköra këëbore Nöökoe agutuna;
kugira oboGaambi bueNöökoe nobööbö!
11“Abaitabiribua mbaiinyu banö mogotokoa na kuiriiribua na abaanto, na gokörroa amang'ana gare göönsoe agoborööngö gukugira yaanë. 12Siböönö baiinyu mocheenge na kogööka, kugira mööbeekeroa igituhö ekenënë kuriooba. Nkëhayo bëënë baakairiirri abanaabi banö baabaaye hö karai.
Abakumia baanga omoonyo na oborabu
(Mk 9:50; Rk 14:34-35)
13“Baiinyu moonga omoonyo guekebara; siböönö hanö omoonyo gobora ichaancho, tenchera yeende ehö enö okagokörra gosambaaroke wiiki hai. Tegoona bueera hai, niiga gotabutue kebara na gotacheroe haanse na abaanto.
14“Baiinyu moonga oborabu buekebara giöönsoe. Umugi gonö gohagaacheroe kunguku tigukuibisa hai. 15Temoonto ahö onö akogöötia etara sooki agetoore iruungu hai; getare iga nkogegachekaare kogetagacha hanö ekomorekera böönsoe banö banyuumba. 16Këhayo bëënë, oborabu boiinyu nkeragere iga bomorekerë abaanto, okorri iga bamaahë amaköra gaiinyu amaiiya ganö mogoköra na bagoonge Isa weiinyu onö areenge kuriooba.
Ukuiigia igoro yaMaragö
17“Motagaacha gokanya iga naachere gosaria aMaragö gaMosa hamui na amaiigio gabanaabi hai. Tiiga naacha kogahoonchora hai, siböönö naacha goköra amaiigio gaabö gabë amahëënë. 18Ndabateebia obohëënë iga, iriooba na ekebara mbirisira, siböönö teehö eng'ana ninyööra niimui gose rekaaba iring'eenga iriikë iigö riaMaragö, enö irisira hai, kuhika amaserra gibiinto biöönsoe. 19Kohayo, ore wöönsoe onö arituuma ninyööra niriragirrio rimui iriikë kogöönsoe na orokirri abaande goköra iigö bëënë, nareba omokë koboGaambi bueNöökoe, siböönö ore wöönsoe onö akogööta aMaragö na koorokirria abaande baköre këëwë bëënë, nareba omonënë koboGaambi bueNöökoe. 20Ndabateebia wiiki hanö ndanyööre motabaaye na obohëënë gokera boora buabaiigia baMaragö na abaBarisaayo, temoresöha koboGaambi bueNöökoe hai.
Ukuiigia igoro yokoreererra
21“Möiigua iga karai abaanto mbaateebiibui iga, ‘Otagaiita moonto, na ore wöönsoe ariita ngisaiine akëëngëroe ikiina.’ 22Siböönö ndabateebia iga, ore wöönsoe onö akoreererra omoonto woonde, ngisaiine akëëngëroe ikiina, ore wöönsoe araasërë omoonto woonde, ngisaiine ahiroe guNchaama, na ore wöönsoe onö araatoke omoonto woonde iga ‘Irireenchege’, nkeragere iga agëëndë kuibëri riomörrö. 23Na hanö ndanyööre ogeeye kuruusiria Nöökoe ikiruusio, sooki oheetoke iga omoonto woonde naana eng'ana nauwë, 24utigë ikiruusio këëö haara bakuruusiria ibiruusio, ogëëndë muigueerrane nawë taanga, haakurua uriingë kuya kuruusiria eNöökoe ikiruusio këëö.
25“Hanö ndanyööre omoonto aguchööngëëye gunchaama, muigueerrane nkaaga iribaga rekeehö, mbërë motaraaya gunchaama, okorri atagakuhira komokëëngi wibiina, onö arakohaane kumuriindi, nawë akuhire gokeböhë. 26Ndagoteebia obohëënë, tokaarichöka hai kuhika wisë kohakana isiire yaaö yöönsoe.
Ukuiigia igoro yobohooyiri
27“Möiigua ngaagaamberoe iga, ‘Otakahooyera.’ 28Siböönö ndabateebia iga: ore wöönsoe onö akomaaha omogaikoro gukumuigöömba nkunyööraare amohooyeeye komööyö gööë. 29Kohayo hanö ndanyööre iriisö rëëö reboreo ndiö rikugira oköra iriraga, uriruusi oretabute harai! Mbuuya bokong'u ikiimö kimui kiomobere gisire gokera hanö omobere gööö göönsoe gorarëkëroe kuibëri riomörrö. 30Ndanyööre nokobökö kööö oköboreo nkö gukugira oköra iriraga, okobotore na ogotabute harai! Mbuuya bokong'u ikiimö kimui kiomobere gisire gokera hanö omobere gööö göönsoe goraayi kuibëri riomörrö.
Ukuiigia igoro yugutigana omokari na omosaacha
(Mt 19:9; Mk 10:11-12; Rk 16:18)
31“Wiiki ngaagaamberoe iga, ‘Ore wöönsoe onö araatigë mokaaë, ngisaiine amohë inyaruba yagutigana.’ 32Siböönö ndabateebia iga, hanö ndanyööre omoonto woonde atigere mokaaë, bosëri iigö, etare iga ngukugira yamang'ana amanyanku goboraaya hayo nakörre omogaikoro oyo aköre iriraga rioboraaya na hanö ndanyööre natëtoa wiiki, na omoonto, onö aramotëtë noranyööre nawë nakörre oboraaya wiiki.
Ukuiigia igoro yokorea imuuma
33“Wiiki moiigua iga abaanto baakarai mbaateebiibui iga, ‘Otagaacha gosaria imuuma yaaö, siböönö ngisaiine iga oköre ganö waanyërëëye imuuma koMonënë;’ 34siböönö ndabateebia iga, otagaacha gutuenerria roonde; nyööra nkuriooba, kugira hö nkiö igituumbe kiobogaambi kieNöökoe, 35gose gokebara, kugira nkiö igituumbe këëë kegotoora amagoro; gose hare Yerusareemu, kugira numugi gomoGaambi umuhikere. 36Gose otagaacha gutuenerria komotoe gööö, kugira togaatora goköra ninyööra norotame rumui ruituukia robë urumuaamu gose robë urubuche hai. 37Baiinyu hanö mogaamba eng'ana ebë ‘Eee’ gose ‘Aa-a’, ebë këhayo bëënë; ere yöönsoe ituumere eyo nkumuNyaanku oora ikurua.
Ukuiigia igoro yukuruusia igisiöömba
(Rk 6:29-30)
38“Möiigua ngaagaamberoe iga, ‘Iriisö kuriisö, na iriinö kuriinö’; 39siböönö ndabateebia iga, otagaacha kuruusia igisiöömba komoonto onö agokörëëye bobeebe. Hanö omoonto agotëma uruhi korosa roboreo ohoonchora orobomösi narö. 40Na hanö omoonto araguchööngërë iga akuruusi esaati yaaö, mohaatirria na egööti yaaö. 41Na hanö omoonto arakohaamirri iga wimuki entööra yaaë ikiiromiita imui, uwë giimukia ichikiiromiita ibere. 42Hanö omoonto agosaba egeento kere giöönsoe omoha, hanö omoonto aratunë goköra isiire gokere giöönsoe waangë komokaania.
Okohaancha ababisa
(Rk 6:27-28, 32-36)
43“Möiigua ngaagaamberoe iga, ‘Ohaanche omorobëri waaö, siböönö orëgë umubisa waaö.’ 44Siböönö ndabateebia iga, mohaanche ababisa baiinyu na mosaberë baara bakobairiiria, 45okorri iga mobë abaana baIsa weiinyu onö areenge kuriooba, kugira wë ngoköraare iriooba reraba kobaanto ababeebe na abaiiya, ararëënta imbura kobaara bagoköra amaiiya na kobaara bagoköra amanyaanku. 46Aai ngituhö ke murinyööra hanö ndanyööre nkohaanchamore baara bëënë babahaanchere? Ndaigua abaiiria biriguuti niigö bagoköra? 47Hanö ndanyööre mbasaani baiinyu abiëënë mogokeeria, böönö hayo neng'ana ngëni ke mokörre? Ninyööra nabaHamate niigö bagoköra! 48Kuhika mobë abakuunguruku ke hanö Isa weiinyu wakuriooba areenge umukuunguruku.