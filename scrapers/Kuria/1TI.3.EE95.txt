Abataangati goKanisa
1Ekereengio kenö nikiobohëënë: Hanö oranyööre omoonto aratuna koba omotaangati omomaahirri, oyo ngutunaare emeremö imiiya. 2Omotaangati omomaahirri kuhika abë onö atakubunibua ng'ana, onö ana omokari umui, omoonto onö ana ekerëëngërë, omoonto weseemia, oweseemi inchiiya, abë onö akuirigania abagëni gooka yaaë, na wiiki abë onö amanyere kuiigia, 3ang2e koba omorëëbi, angë koba omonaahi siböönö abë omohaabu, onö atahaanchere iribeeha, wiiki angë koba onö ahaanchere ichiimbiria. 4Wiiki abë omoonto onö akogaambera umugi gööë buuya, na abë onö aaköra abaana baaë baaba abaiguiiri na abiesookö. 5Kugira hanö oranyööre omoonto atamanyere kogaambera inyuumba yaaë, niyeke araaköre areendë eKanisa yeNöökoe? 6Atakaaba omoonto onö aihoonchorra eNöökoe boongo, korri atagaacha kuihecha akëëngëroe ikiina, këhaara iRisaambo rëëkëngëëyoe ikiina. 7Na kuhika abë omoonto onö akogaamboa buuya na abaanto biekebara, korri atagaacha kuruusibua amasörö igire agöötibue na omohana guiRisaambo.
Abatuurria gokanisa
8Abatuurria goKanisa nabö böönsoe niiga babë banö baisaiine esookö, abahëënë, baangë koba banö bakunyua itibaai incharu gose banö baana egöörio yichiimbiria, 9na bagöötë ikibisere kiubukumia kenö këëhonyoroa baana entariki inchiiya. 10Niiga basaachoe taanga, hanö bakomaahoa iga tebaana ng'ana mbeebe hai, böönö baköre emeremö. 11Abakari baabö nabö niiga babë banö baisaiine, banö batakogaamba abaanto bobeebe, babë na ekerëëngërë na wiiki babë abahëënë komang'ana göönsoe. 12Umutuurria wekanisa kuhika abë onö ana omokari umui, na wiiki abë onö akogaambera abaana baaë hamui na umugi gööë buuya. 13Kugira abatuurria banö bagoköra emeremö gëëbö buuya nkobabare na iriina iriiya, na wiiki baba na obokare bogusumaacha igoro yubukumia bööbö hare Yeeso Kresto.
Ikibisere ekenënë
14Ngokööndekerande inyaruba enö neena iriitëng'ërö iga mboongo ndaachë gokomaaha. 15Siböönö hanö oranyööre nintigitibua, inyaruba enö neragoteebi mona keragere tobë nkaaga toreenge kunyuumba yeNöökoe, enö ereenge eKanisa yeNöökoe onö ahö, na niyo bëënë ereenge umutimo na oborosa bobohëënë. 16Ikibisere gitiini yeiito nekenënë na tisi ere yöönsoe ehö hai:
Namaahekaine kogesosa kiomoonto,
uMuiika gokahërëkia iga mboroongeare,
akamaahoa na abamaraika.
Agateebeerribua kubiaaro,
agakumibua gokebara
sooki akaimukibua kubuhiku kuya igoro kuriooba.