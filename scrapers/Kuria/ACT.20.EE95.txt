Bauro araya wiiki Maketonia na buGiriki
1Hanö ubutiiyu boEbëësö böösirre, Bauro naaberekeeye abakumia hamui akabatirimikia hamui na kobakeererria. Agatanora akaya Maketonia. 2Akahëtëra guching'ööngö chiyo chöönsoe aratoora abaanto omööyö komang'ana amaaru. Sooki akahika goonse yaBagiriki, 3agasookia hö imieeri etato. Naaseemiri iga ayi Siiria, siböönö hanö aaiguure iga abaYahuti wanyööre baseemiri kumuiita, agakëënga ikiina kuriinga akahëtëra Maketonia. 4Bakagëënana na Sobatro omoBerooya umumura oBiriho; hamui na Arisitariko na Sekunda, bayo nabaanto baakurua Tesaronike; hamui na Gaayo wakurua Terebe, na Timoteo na Tukiko na Trobiimo bayo nabaanto baakurua Asia. 5Bayo mbanö wanyöörre bataangatere, bakaya gotoganyera Tirööa. 6Ntöögëëndere komaanche kurua Biribi, hanö wanyöörre tosookiri inyaangi yemegaatë genö getaichöögaini iriöögö, na hanö ichinsiko isaano chiaahëtere tokahika harebö Tirööa, togasookia hö umukuubio.
Obogëni boBauro obomoherio kuya Tirööa
7Urusiko rombërë omogörööba, tokairania togaikara hamui gosaanga ibiaakorea. Bauro agasumaacha na abaanto akagëëndërria gusumaacha kuhika ubutiko gatai, kugira mbööre gokea ayi. 8Ichitara nchiaare gööka ichincharu kugisuumua moora tööreenge kogöröba. 9Umumura woonde iga Eutiko wanyöörre aikaaye guitirisa, këëbore Bauro agëëndërrëëyi gusumaacha, Eutiko naasundageeye akaraara, akaihiribua kimui, akagoa kurua kogöröba yagatato. Hanö baamuimukiri, wanyöörre aisere gukua. 10Siböönö Bauro agasekera akaya haanse haara, akairekera harewë, akamuibaara akagaamba iga, “Mööngë kööböha nomohoru akere!” 11Haakurua Bauro akariina kuya igoro kogöröba, bagasaanga ibiaakorea. Hanö aasookiri gusumaacha nabö enkaaga entaambe kuunya bogakea, böönö akaya. 12Haakurua bakahira umumura oora ka, areenge omohoru, bagateremeka.
Bauro ararua Tirööa araya Mireeto
13Togataangata kuya komeeri togaikara togatanora kuya Asosi hare tööre kuya kuimukia Bauro. Wanyöörre atoteebiri iigö kugira wanyöörre ageeye hö komagoro. 14Hanö aatunyöörre Asosi, ntömuimukiri tokaya Mitirënë. 15Wiiki tokarua hö, tokaya tokahika haang'i na irigiinga reKiio inkio yahö. Orogatato tokahika kuigiinga reSamo, inkio yahö tokahika Mireeto. 16Bauro wanyööre akëëngere ikiina kuya na emeeri atahëtëëye Ebëësö, okorri atagaategeta Asia. Kugira naare komaamaana iga ahikë Yerusareemu boongo, hanö okanyöörre gekaabaaye ahikë kurusiko roBëntëkosti.
Isumaacho yaBauro iyagutigana na abagaaka baEbëësö
17Hanö Bauro aaruure Mireeto naahirre umunyua Ebëësö iga abagaaka bieKanisa bamuturuung'ane. 18Hanö baahikere akabateebia iga, “Momanyere këëbore naaya ndaimukia enkaaga yöönsoe koba hamui na baiinyu, kurua kurusiko rombërë ronö naahikere korong'ööngö ronö roAsia. 19Momanyere këëbore naakörra oMonënë kubususëënu hamui na amaiisöri ndeenge omoköri waaë wemeremö, gonkaaga enkong'u enö naabaaye nayo guchiseemi chiniko chabaYahuti. 20Momanyere iga, tenaatigere geento kere giöönsoe, kenö këëre kobatuurria hai, këëbore naateeberreeyi na kuiigia kobaanto böönsoe na guchinyuumba cheiinyu hai. 21Naateebia abaYahuti hamui na abaHamate böönsoe iga, kuhika batigë amaraga baihoonchorre eNöökoe na bakumi oMonënë weiito Yeeso. 22Na böönö gukuigueera uMuiika oMohoreeru, ndaya Yerusareemu, temanyere ganö garansiaanye hö hai. 23Kere bëënë manyere niiga kere uMuiika oMohoreeru guisere gonteebia niiga, kumugi gore göönsoe ndaayi ekeböhë na imiiriirö nkonganyabire. 24Siböönö tenkobara obohoru böönë iga ngeento hareuni hai, eng'ana ihiku hanö ngaasookia orogëëndö röönë, hamui nagosookia emeremö genö oMonënë Yeeso aang'aaye iga nköre, nagiö niiga nduundi aMang'ana Amaiiya agamaabe gieNöökoe.
25“Naabataarra haang'i baiinyu böönsoe ndabaruundiria oBogaambi bueNöökoe. Na böönö, nemanyere iga taahö ninyööra nuumui hare baiinyu hanö onö areemaaha roonde hai. 26Kohayo ndabatoorra borabu rëërö: hanö oranyööre omoonto ore wöönsoe hare baiinyu hanö agaasira, uni reyo terranyituungë hai. 27Kugira tenaatiga kobaruundiria ng'ana ere yöönsoe yikibunë kieNöökoe hai 28Muiraarerre, na muirigani irikömö renö uMuiika oMohoreeru göötoora komabökö gaiinyu. Mobë abairigania babaanto bieNöökoe, banö aakörre babë abaaë kuruku roMööna waaë. 29Nemanyere iga hanö ndaisë kuya, ichisuunchai ichinchuuru nchirabaachere na tichirahoni irikömö reyo hai. 30Enkaaga neraachë enö abaanto abamui kurua hare baiinyu hanö, baregaamba oborööngö kogotabuta abakumia iga babasööranë. 31Mobë maiisö na moheetoke iga, naare kobaiigia ubutiko na omobaso baiinyu böönsoe na amaiisöri komëëka etato.
32“Na böönö mbatoorre kuburiindi bueNöökoe, na kong'ana yamaabe gaaë, enö eraatore kobahagaacha na kobaha amaitabirio gieNöökoe ganö aabekeeye abaahoroa baaë böönsoe. 33Tenaatuna mbiria chamoonto esahaabu gose ngebo hai. 34Baiinyu abiëënë momanyere iga, komabökö gaanë ganö umuëënë naakörre emeremö ngatuurria bare tööre nabö kere giöönsoe baare gutuna hamui nauni umuëënë. 35Naisa koboorokia komang'ana göönsoe iga, kogoköra emeremö na gituunyö këhanö ntoratuurri abarösu, na toraheetoka amang'ana goMonënë Yeeso ganö aagaambere iga, ‘Nomogöökö gokohaana gokera okohaaboa.’ ”
36Hanö Bauro aasookiri gusumaacha, naasigamere haanse hamui na abaanto böönsoe bagasasaama. 37Böönsoe mbaare gukuura bamuibaarre baramoomuuna. 38Mbaaitumatere kohaara wanyöörre aabateebiri iga tebaremomaaha roonde hai. Kohayo bakamoroongeka kuya komeeri.