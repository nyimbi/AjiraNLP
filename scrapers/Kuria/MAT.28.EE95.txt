Ukuriooka koYeeso
(Mk 16:1-10; Rk 24:1-12; Yöh 20:1-10)
1Hanö wanyöörre eSabaato ehëtere, inkio chuni kurusiko rombërë uruMukuubio, Mariaamu Magatariina na Mariaamu woonde, bakaya komaaha indua eera. 2Höhayo iigö ikirigiti ekenënë gekagaamba; omomaraika woMonënë akarua kuriooba, akahiingira irigena reera kurua hö, sooki agaikara kö. 3Naare komënënëkia giekemënio, na ichingebo chiaaë nichindabu iga chai chaare. 4Abariindi baara bakagaankana kobööba, bakagöötoa na irihiku irinënë, bakaba kiabaku.
5Omomaraika oora agasumaacha na abagaikoro baara, akabateebia iga, “Mööngë kööböha, nemanyere iga Yeeso mukurigia, onö aabaamberoe. 6Taahanö hai; ariookere këhaara agaambere. Motaacha momaahë hanö wanyöörre araaye. 7Kayi böönö boongoboongo, moteebi abeega baaë iga ‘Ariookere kurua kobaku, ataangatere kuya Gariraaya; nehö moramomaahë!’ Moheetoke kenö mbateebiri.” 8Kohayo bakarua kuundua haara gokemaamaano, bööböhere na siböönö baana emegöökö, bagakenya kuya goteebia abeega baaë.
9Höhayo iigö Yeeso akabasikana na Yeeso akabakeeria iga, “Morëëmbë more!” Bakaya harewë bakamuibaara amagoro gaaë, bakamosëëngëra. 10Yeeso akabateebia iga, “Motakööböha. Motaya moteebi abaanto baanë bayi Gariraaya, haara nehö baramaahë.”
Umuriindi wiindua arahira amang'ana
11Engaki enö abagaikoro baare kuya, abasirikare abamui baara baareenge koreenda indua eera bakaya kumugi goteebia abataangati babanchaama bieNöökoe ganö göönsoe wanyöörre gaabaaye. 12Abataangati babanchaama bieNöökoe na abagaaka bakairana hamui bagaköra eseemi yaabö; bakaha abasirikare ichimbiria ichiincharu 13bakabateebia iga, “Moteebi abaanto iga ‘Abeega baaë mbaachere ubutiko hanö wanyöörre toraaye na bakaiiba ikihuundugu këëë.’ 14Hanö ndanyööre Biraato naachë amanyë amang'ana ganö, baiito ntoraachë togaambë iga baiinyu temoona isaria hai, na temoranyööroe na inyaanyi hai.” 15Abariindi baara bakaimukia ichiimbiria chiira, bakagaamba këhaara baateebiibui. Ninyööra mböönö niigö abaYahuti bakogaamba iga niigö këëbaaye.
Abeega baYeeso baramotookera
(Mk 16:14-18; Rk 24:36-49; Yöh 20:19-23; Amak 1:6-8)
16Abeega ikumi na umui baara bakaya Gariraaya kunguku, hare Yeeso wanyöörre abateebiri iga bayi. 17Hanö baamorooche, mbaamosëngëëye, siböönö abamui baabö nkanyööra mbaana isi. 18Yeeso agasugatera haang'i akabateebia iga, “Haayoe ogotora göönsoe kuriooba na gokebara. 19Kohayo gëënda moköre abaanto bichiHamate chöönsoe koba abeega baanë, mobabaatiise kuriina reTaata, rioMööna, na riuMuiika oMohoreeru, 20na mobaiigi bagööte amang'ana göönsoe ganö naabateebiri. Nauni nendaabë hamui na baiinyu ruisö röönsoe, kuhika umuhikö guekebara.”