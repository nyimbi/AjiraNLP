Ubutuurria kobaKresto
1Tikibune keehö gokööndeka ndabateebia igoro yubutuurria bonö böötomeroe kobaanto bieNöökoe hai, 2Nemanyere iga mohaanchere gutuurria, naaigongeeye igoro yeng'ana yeiinyu eyo kobaanto baMaketonia. Naabateebiri iga, “Baiinyu banö moreenge Akaaya möiseemiri kurua mööka.” Egöörio yeiinyu yasöhërrëëye bokong'u abaaru baabö. 3Böönö ndatoma abaanto bamoiito banö, okorri iga ukuigoonga goiito gikugira yeiinyu kong'ana enö gotagaacha kuihoonchora kobë kobuchua. Kohayo nembatomere okorri iga muiseemi këëbore naagaambere iga, nturiicha tunyööre möisa guiseemia. 4Getare iigö, hanö ndanyööre abaanto kurua Maketonia baachere hamui nauni na banyööre iga timuiseemiri hai, nensöni ke toraabë nachiö - na baiinyu moraabë na ichinsöni gukugira ntoranyööre tobaitëng'ëëye bokong'u! 5Kohayo naitëgërrëëye nkamaaha iga kuhika nsabë abaanto bamoiito banö bataangatë guucha hare baiinyu okorri iga batore goseemia igituhö keiinyu ekenënë kere mööragaini iga moraruusi. Sooki hanö nkuhika nyööre geseemiibui, na keroorokia iga mohaanere gikugira mutunere gutuurria, na tiiga iga mohamirriibui hai.
6Moheetoke iga omoonto ore abusuuye ibikë, narinyööra ibikë, na oora abusuuye imbusiro incharu narinyööra ibiaakorea ibiaaru. 7Ore wöönsoe niiga ahaanë, komööyö këëbore ahaanchere, na tiiga nkomaachiichi gose gokohamiirribua hai, kugira eNöökoe nahaanchere omoonto onö akohaana komogöökö. 8Na eNöökoe naraatore kobaha ibiaaru gokera biira mugutuna, okorri iga ruisö röönsoe munyööre ibiinto biöönsoe binö mugutuna, na mogëëndërri gutuurria bokong'u komeremö gere giöönsoe genö gereenge imiiya. 9Këëbore amaandekö gakoboora iga,
“Wë nkohaanaare kobogësa kobatobu,
oboroonge bööë mboohö kuyeeyo.”
10Na eNöökoe onö akohaana imbusiro kumubusuri na omogaatë gokorea, narabahë wiiki imbusiro yöönsoe ere mugutuna na naragikiini iruusi irigësa irinuru kurua kobogësa boiinyu. 11Narabaamihi kubiinto biöönsoe mobë abagësa guchinkaaga chiöönsoe, okorri iga gokohëtëra hare baiito obogësa boiinyu borëëntë egoongö hare eNöökoe. 12Kugira obokörri bonö mogoköra tiiga iga nugutuurria ichinyaanyi chiabaanto bieNöökoe bëënë hai, getatiga wiiki niiga ngokörabore egoongö enënë hare eNöökoe. 13Na gikugira yobohërëki bonö obokörri boiinyu bonö bokorëënta, abaanto abaaru mbararuusi egoongö koNöökoe kugira yobohëënë boiinyu koMang'ana Amaiiya gaKresto, ganö mokogaamba, na kugira yobogësa boiinyu bonö mogosaanga hamui nabö na abaanto böönsoe. 14Kohayo komaiiga gobohaanchi mbarabasabere komööyö gikugira yamaabe giekerogooro gieNöökoe ganö aabahaaye. 15Tiga togoongë eNöökoe gikugira yigituhö këëë kenö totagaatora kogoonga këëbore keragere!