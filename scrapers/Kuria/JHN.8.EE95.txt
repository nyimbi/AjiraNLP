1Enkaaga eyo Yeeso nawë akaya kunguku yeMeseituuni. 2Inkio chuni akariinga kuya koHekaaru. Abaanto böönsoe bakaya bakamotoora gatai, nawë agaikara haanse kobaiigia. 3Abaiigia bamaragö na abaBarisaayo bakarëënta kohekaaru moyo omogaikoro onö onyöörre agööteroe koboraaya, bakamuimiirria gatai yaabö. 4Haakurua bagateebia Yeeso iga, “Muiigia, omogaikoro onö natirriibui koboraaya. 5Na koMaragö gaiito, Mosa naaruusiri amaragirrio iga, omogaikoro këoyo niiga aiitoa gokorasoa na amagena. Böönö uwë niyeke okogaamba?” 6Mbaamubuurri këhayo gukumuiigua, okorri iga banyööre ekehage gekumuchööngëra. Siböönö Yeeso naaihiinyere kööndeka haanse komaröba na ekëëra këëë. 7Hanö wanyöörre bakimereeye baramubuuria, Yeeso akagörröka akabateebia iga, “Ore ndanyööre ataana iraga, abë newë owambërë komorasa na irigena.” 8Wiiki akaihiinya kööndeka haanse na ekëëra këëë. 9Hanö baaiguure iigö, bakarua hö kuumui-umui, gotaangera kobaanto bakoro. Yeeso agatama umuëënë, hamui na omogaikoro oora aimereeye hö. 10Yeeso akagörröka akabuuria ore mogaikoro iga, “Nehai bageeye? Taahö onö akogokëëngëra kiina hai?” 11Omogaikoro oora akahuunchukia iga, “Taahö hai, Monënë.” Yeeso akamoboorra iga, “Mbuuya mbë ninyööra nuuni wöönsoe, tendagokëëngërë kiina hai. Gëënda, siböönö uriihë otagaacha goköra iraga roonde hai.”]
Yeeso newë oborabu buekebara
12Wiiki Yeeso akabateebia iga, “Uni nuuni oborabu buekebara. Ore wöönsoe onö arangöötë, naranyööre oborabu bobohoru, taakagëënda kugisuunte roonde hai.” 13AbaBarisaayo bakamoteebia iga, “Torooche böönö iga nguitoboraore, na ubutuburi bööö tobohëënë hai.” 14Yeeso akabahuunchukiria iga, “Aa-a, ninyööra ndaitobora umuëënë, ganö nkogaamba namahëënë kugira nemanyere hare naaruure na hare nkuya. Baiinyu motamanyere hare naaruure na hare nkuya. 15Baiinyu ngokëëngëramore omoonto ikiina këëbore abaana babaanto bagokëënga; nauni tengokëëngëra moonto kiina hai. 16Siböönö, hanö nakëëngëra omoonto ikiina, ikiina kenö nkëëngere nyööra nekehëënë; kugira tuuni umuëënë ngoköra gayo hai, nTaata onö aantomere, newë togoköra nawë. 17Këëbore këndekere koMaragö gaiinyu niiga, hanö ubutuburi buabaanto babere bööya hamui, nyööra nobohëënë. 18Uni nuuni umuëënë nguitobora, na Taata onö aantomere, nawë wöönsoe ngontoboraare.” 19Bakamubuuria iga, “Isa weiinyu kana nehai are?” Yeeso akabahuunchukiria iga, “Motaamanyere, ninyööra nTaata motamomanyere. Hanö nkanyöörre moomanyere, nyööre na Taata momomanyere.” 20Gayo göönsoe Yeeso naagagaambeeye koHekaaru engaki enö aare kuiigia kugisuumua kenö ichiimbiria chiaakabeekeroe. Na temoonto amogöötere hai, kugira enkaaga yaaë tewanyöörre eraahika hai.
Motaahike hare nkuya
21Wiiki, Yeeso akababoorra iga, “Ndaya na muriintuna, siböönö nkomaraga gaiinyu morakueerë. Hare nkuya, temoraachë hö hai.” 22Abataangati babaYahuti bakagaamba iga, “Kana aragaamba iga, tetoraayi hare akuya hai, kana hayo gose nkogaambaare iga naraiyitë?” 23Yeeso akabahuunchukiria iga, “Baiinyu nabekebara kenö more haanse hanö möörua, si uni nigoro naarua. Baiinyu ngokebara kenö möörua si uni towekebara kenö nde hai. 24Keyo nkiö këëgirre nkabateebia iga nkomaraga gaiinyu morakueerë. Hanö ndanyööre motagukumia iga, ‘Uni Nuuni Onö, nkomaraga gaiinyu morakueerë.’ ” 25Bakamubuuria iga, “Nuuwë ng'ui kana?” Yeeso akabahuunchukiria iga, “Nkanya uni këëbore naageeye ndabateebia nkëëhö nde. 26Neena amaaru agakogaamba na kobakëëngëra ikiina. Onö aantomere ninyööra niigö nomohëënë, kohayo ngoteebiande ekebara kenö gaara bëënë naaiguure kurua harewë.”
27Teboongooye iga niIsa waabö aare koboora hai. 28Yeeso akababoorra iga, “Hanö murimikiirria oMööna woMoonto igoro, hayo nehö moremanya iga, ‘Uni Nuuni Onö;’ na wiiki nehö murioongora iga tengoköra ng'ana kogotora köönë umuëënë hai, getatiga kenö bëënë nkogaamba nkenö Taata aanyigiri. 29Na ore aantomere hamui are nauni; taguntiga muëënë hai, kugira ruisö röönsoe ganö gakomotëgëria ngö ngoköra.” 30Abaaru banö baaiguure Yeeso aragaamba amang'ana gayo, mbaabaaye na ubukumia harewë.
Abatachore na ababöhë
31Kohayo Yeeso akaboorra abaYahuti baara baamukumiri iga, “Hanö moragöötë amaiigio gaanë, moraabë abeega baanë abobohëënë; 32moroongorë obohëënë, na obohëënë mbö borabatachore.” 33Bakamuhuunchukiria iga, “Baiito nabahiri Abrahamu tore, na tetookabaaye baböhë bamoonto roonde hai. Kugira ke okogaamba iga, ntoraabë abatachore?” 34Yeeso akabahuunchukiria iga, “Ndabateebia obohëënë: ore wöönsoe onö agoköra iriraga nomoböhë wiriraga. 35Temoköri omeremö akomënya obaande kuyeeyo hai, siböönö umumura wë, nkomënyaare waabö kuyeeyo. 36Hanö ndanyööre oMööna abatachooye, moraabë botachore kimuikimui. 37Nemanyere iga nabahiri Abrahamu more; simbë ngutunamore iga munyitë, kugira timukuiigua ng'ana yaanë hai. 38Ganö nkogaamba nganö Taata aanyigia, na baiinyu ngoköramore ganö isa weiinyu akobateebia.”
39Bakamuhuunchukiria iga, “Guuka weiito naAbrahamu.” Yeeso akabateebia iga, “Hanö nkaanyöörre nuruiboro roAbrahamu more, nyööre ngoköramore këhaara aagakörre. 40Böönö ngutunamore kunyita, na hanö naaya ndabateebia obohëënë bonö naaiguure kurua koNöökoe. Abrahamu ataare goköra ganö! 41Ngoköramore ganö isa weiinyu aagakörre.” Bakamuhuunchukiria iga, “Totare mabërëkë ganö töörua kebara Taata weiito nuumui, Nöökoe bëënë.”
42Yeeso akabateebia iga, “Hanö nkanyöörre iga Nöökoe mbohëënë niIsa weiinyu, nyööre mohaanchere, kugira nkoNöökoe naaruure ngaacha hanö. Tenairëëntere hai, getatiga newë aantomere. 43Nkugira ke motakoongora ganö nkogaamba? Ngikugira enö motagutuna gontëgëërra. 44Baiinyu isa weiinyu niRisaambo, na ngoköramore këëbore isa weiinyu akobateebia. Naareenge umuiiti wabaanto kurua karai, taakabaaye na bohëënë roonde hai, kugira tebohëënë boreenge harewë hai. Hanö agaamba oborööngö nkogaambaare kenö aaibooyoe nakiö kugira nomorööngö, na newë isa waabö oborööngö. 45Nobohëënë nkobateebia, keyo nkiö gikugira moraanga gunkumia. 46Ning'ui hare baiinyu hanö onö akagaamba iga neena iriraga? Hanö ndanyööre nobohëënë nkogaamba, nkugira kembë motagunkumia? 47Onö akurua koNöökoe nkuiiguaare amang'ana gieNöökoe. Gikugira enö motare abieNöökoe, nkiö gikugira motakunyigueera.”
Yeeso na Abrahamu
48AbaYahuti bakamuhuunchukiria iga, “Ntotaare torëngërrëëyi hanö tööre togaambere iga nomoSamaria ore, na wiiki iga noona ikihui?” 49Yeeso akabahuunchukiria iga, “Ntaana ikihui. Uni nensookere Taata, siböönö baiinyu motansookere.” 50Ntaguiitonera goongö. Naahö onö akogeentonera na newë arekëënga ikiina. 51“Ndabateebia obohëënë iga: ore wöönsoe onö aragöötë amang'ana gaanë, oyo tarikua roonde hai.” 52AbaYahuti bakamoboorra iga, “Mböönömbë töhërëkia iga noona ikihui! Abrahamu naakuure, na abanaabi nabö böönsoe mbaakuure, na hanö oratoboorra iga ‘Ore wöönsoe aragöötë amang'ana gaanë tarikua roonde hai.’ 53Aai gose nokerre guuka weiito Abrahamu onö aakuure? Na abanaabi nabö böönsoe mbaakuure. Uwë ngokanyaore iga nuuwë ng'ui?” 54Yeeso akabahuunchukiria iga, “Hanö ndanyööre negoongö nguiitonera, egoongö yaanë umuëënë mbuchua. Taata newë akongoonga, oyo bëënë mokoboora iga neNöökoe weiinyu. 55Motamomanyere kana, nuuni momanyere. Hanö ndagaambë iga temomanyere hai, neemba omorööngö kë baiinyu. Siböönö uni nemomanyere, na nensookere eng'ana yaaë. 56Isa weiinyu Abrahamu naagöökere iga aremaaha urusiko röönë, nawë naarrooche akaba na irisaansera.”
57AbaYahuti bakamoteebia iga, “Niyeke waköra wamaaha Abrahamu, kura otarahikia emëëka ninyööra merööngö etaano?” 58Yeeso akabahuunchukiria iga, “Ndabateebia obohëënë mbërë Abrahamu ataraiboroa, ‘Neehö.’ ” 59Kohayo bagasaka amagena kimui iga bamorasë, siböönö Yeeso agaichaabachaaba, akarichöka kurua koHekaaru.