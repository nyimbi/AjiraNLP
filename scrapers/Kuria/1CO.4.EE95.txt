Abatomoa baKresto
1Niiga bëënë omoonto aratobarë, iga nabaköri bemeremö baKresto tore, na abamaahirri abibisere binö biahonyoroa bieNöökoe. 2Kere bëënë kigutunua kobamaahirri niiga babë abahëënë. 3Böönö, uni tentoondoreeyoe igoro yagokëëngëroa kiina na baiinyu gose abakëëngi baande bibiina hai; gose ninyööra nuuni umuëënë tinguikëëngëra kiina hai. 4Tengotëmoa na ntariki kong'ana ere yöönsoe hai, siböönö eyo tekoorokia iga teneena isaria hai. Omonënë newë agonkëëngëra ikiina. 5Kohayo motagaacha gokëënga ikiina mbërë enkaaga eera yaatoorroe etaraahika. Ogokëënga ikiina kuhika koganyë ronö oMonënë ariicha. Wë newë aretoora borabu ibibisere bigisuunte na kohonyora amaitëgëërrö gomööyö. Sooki nehö kera moonto arinyööra egoongö enö imuisaiine kurua koNöökoe.
6Baanto bamoiito, gukugira yeiinyu amang'ana gayo göönsoe ngaambere igoro yaAbooro na igoro yaanë, niiga okorri motore kueega hare baiito na motore komanya esesoro yekereengio kenö, “Mööngë goköra eng'ana koheteera gare gaandekeroe.” Temoonto gatai yeiinyu araatore kuihechera omoonto umui na gosëra owoonde hai. 7Ning'ui akogoteebia iga mboonde ore gokera abaande? Ngeento ke onakiö kenö otahaayoe? Ndanyööre wahaaboa, niyeke ogoköra oraihechera nkanya notaakehaayoe?
8Möisa kunyööra karai biöönsoe binö mugutuna. Möisa koba abaame karai. Mööba abagaambi karai nenkanyööra baiito totaraaba! Mbuuya ekabaaye hanö mokaabaaye abagaambi kimui korri na baiito böönsoe tobaahë hamui na baiinyu! 9Kugira nguitëgëërrande iga Nöökoe aatoköra baiito abatomoa iga tobë abaanto bahase hahaanse ahagosookerria, kiabaanto banö baakëëngëroa ikiina iga baiitoe, kugira tööba abaanto bagotaacherroa gokebara monö, kobamaraika na kobaanto. 10Gukugira yaKresto tööba abakaangi; siböönö baiinyu mööba abang'aiini moonse yaKresto! Baiito nabarösutore, siböönö baiinyu moona ichiinguru! Ngosëroatore, siböönö baiinyu ngosookoamore! 11Kuhika gonkaaga enö bëënë ntoraambokere na ntoona umuihomö; namatati ganö gaagöta tuguisöhiria; toratëmoa ichiihi, tetoona hase hakoraara hai; 12Nkuiriiratore bokong'u toraikörra emeremö na amabökö gaiito. Toratokoa, siböönö baiito torabaitabiria banö bagototoka, nkuiriiribuatore siböönö toragumiirria. 13Toraröngöheroa, siböönö torahuunchukia kubusuuki. Kuhika böönö tööhoroa getökööre na ikinyinyëëri giekebara kenö.
14Tenkobaandekera ganö gokobasuukirria hai, siböönö ngokobaragirria kiabaana baanë abahaanchoa. 15Kugira ninyööra mobë na abariihi ibikoe ikumi hare Kresto, temoona abaisa weiinyu abaaru hai. Kugira naaba isa weiinyu hare Kresto Yeeso, gokohëtëra koMang'ana Amaiiya. 16Nkobagëyande iga mobë keuni. 17Gukugira eyo ndatoma hare baiinyu Timoteo onö areenge omööna waanë omohaanchoa na omohëënë koMonënë. Narabahiituki igoro yorogëëndö röönë hare Kresto Yeeso na ganö nkuiigia guchikanisa chiöönsoe hare höönsoe.
18Abamui baiinyu mötaangere koba na ubuihechi kugira moraitëgëërra iga tendaachë wiiki hare baiinyu hayo hai. 19Hanö oMonënë arahaanche, ninyööra niigö, nendaachë hare baiinyu boongo iigö, sooki nehö ndaimaahere umuëënë, tiiga ngaara bëënë bakogaamba abaihechi bayo hai, siböönö na ichiinguru chaabö. 20Kugira oBogaambi bueNöökoe tiiga nisumaacho hai, siböönö nichiinguru. 21Kana ndeehai mohaanchere? Niiga niichë guucha hare baiinyu na orogösë, gose niiga niichë guucha na obohaanchi na uMuiika gobohaabu?