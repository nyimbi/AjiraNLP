Yeeso arahueenia omoköri wemeremö womotaangati wabasirikare umuRuumi
(Mt 8:5-13)
1Hanö Yeeso aasookiri goteebia abaanto amang'ana gayo göönsoe, naageeye Kaberenaumu. 2Nkanyööra omotaangati wabasirikare umuRuumi ana omoköri waaë wemeremö onö aareenge itiing'ana yaaë; omoonto oyo nkanyööra nomorooyi umutiitu. 3Hanö oMotaangati oora aaiguure ichinkuma chaYeeso, agatoma abagaaka bikiYahuti kuya kumubuuria iga achë kumuhueeniria omoköri waaë wemeremö. 4Hanö baahikere hare Yeeso bakamogëya iga, “Amahëënë omoonto onö naisaiine iga umutuuri. 5Nahaanchere abaanto baiito, kura atohagaachera iSinagoogi.” 6Kohayo Yeeso akagëënana nabö. Hanö böönö wanyöörre ahikere haang'i na umugi gomotaangati oora wabasirikare, agatoma basaani baaë guturuung'ana Yeeso komoteebia iga, “Monënë waangë kuiyiriiria. Tinisaiine onö ogasöha waanë hai, 7ninyööra nuuni umuëënë tenaare nisaiine iga ngaachere hareuwë hai. Siböönö nke otagaambere eng'ana inyënë, na omoköri waanë wemeremö narahueene. 8Keuni wöönsoe nomoonto nde, onö ndeenge haanse yabanënë, na neena abasirikare haanse yaanë. Hanö naateebia umui iga, ‘Kayi haara!’ nkuyaare; na hanö naaboorra owoonde iga, ‘Ncho hanö!’ nguchaare; na hanö naateebia omoköri wemeremö waanë iga, ‘Köra gonö!’ ngoköraare.” 9Hanö Yeeso aaiguure iigö naataraahere bokong'u; akaihoonchora goteebia umuiiro onö wanyöörre aramurua nyuma iga, “Ndabateebia tenaakarooche ubukumia këëbonö hai, ninyööra niIsraeri!” 10Na baara wanyöörre batomeroe, hanö baariingere kuya nyuumba mbaanyöörre omorooyi oora abaaye buuya.
Yeeso arariuukia omööna wumusino
11Haakurua boongo iigö Yeeso akaya kumugi goonde gonö gööre koberekeroa iga Naini, naageeye na abeega baaë hamui na abaanto abaaru. 12Hanö ahikere kuihita riumugi goyo iigö, nkanyööra umuku ararichökibua. Umuku oyo nomööna omomoomui aareenge wegesaacha wumukuungu woonde umusino, na abaanto abaaru abumugi goyo mbaareenge hamui na umukuungu oyo. 13Hanö oMonënë aamorooche, akamomaahera amaabe akamoboorra iga, “Takira waangë gukuura.” 14Sooki akaya akagööta irisaandekö reera aareenge, na baara wanyöörre baimukiri irisaandekö reera bakaimeerra. Yeeso akagaamba iga, “Ore mumura! Ndagoteebia iga, tabooka!” 15Umuku oora akabooka agaikara agasumaacha, na Yeeso akamoha nyako waabö. 16Böönsoe bakööböha bakagoonga Nöökoe. Bakagaamba iga, “OMonaabi umukumahë arichökëëye hare baiito! Nöökoe aachere gutuuria abaanto baaë!” 17Amang'ana gayo gaYeeso gakaroonda buYahuti yöönsoe na guching'ööngö chöönsoe chinö retorraine.
Abarëënti bamang'ana kurua hare Yöhana omoBaatiisi
(Mt 11:2-19)
18Hanö abeega baYöhana bamohërëëye amang'ana gayo göönsoe Yeeso aakörre, akaberekera ababere baabö, 19akabatoma kuya koMonënë kumubuuria iga, “Gose nuuwë waakagaamberoe iga uriicha, gose kana nowoonde toraganyë?” 20Hanö baageeye hare Yeeso mbaagaambere iga, “Yöhana omoBaatiisi atotomere guucha hareuwë gukubuuria iga gose nuuwë onö aare kogaamba iga uriicha, gose kana nowoonde toraganyë?” 21Enkaaga eyo bëënë nkanyööra Yeeso ahueeniri abaanto abarooyi, abibihui na abahukuru bakamaaha. 22Akahuunchukiria abeega baYöhana iga, “Riinga mogëëndë moteebi Yöhana kenö morooche na kenö muiguure: Abahukuru nkomaahabare, abasuguru nkogëëndabare, abagëëngë ngosaabuuruabare, abakiro nkuiiguabare, abaku bariookere na abataka barëntëëyoe aMang'ana Amaiiya. 23Owakehaiiya noonö ataana isi nauni.”
24Hanö abarëënti bamang'ana baYöhana baageeye, Yeeso agataanga gusumaacha amang'ana gaYöhana guitööngö iga: “Hanö möögeeye hare Yöhana kuibara, kana nke möögeeye komaaha? Möögeeye komaaha mona umuëërë gukuhiroa na omokama? 25Gose kana nke möögeeye komaaha? Nomoonto aibisiri isumaati inyööhu? Banö baibisiri ichisumaati chinö chiaanga chiyo, nkuigöökiabare abiëënë na nguchinyuumba chobogaambi baakoba! 26Motanteebiambë, kenö möögeeye komaaha? Nomonaabi? Eee! Ndakanya kura ganö möörooche maaru gokera omonaabi oyo. 27Kugira Yöhana newë amaandekö gagusumaachera këëbore Nöökoe aagaambere iga, ‘Nendetoma omoteebeerria waanë ataangate mbërë yaaö akoreborre enchera.’ ” 28Yeeso akaboora iga, “Ndabateebiambë, kobaanto nyakiiboroa na abagaikoro, taahö onö akerre Yöhana hai. Siböönö onö aareenge omokë koBogaambi bueNöökoe, newë bëënë amokerre.”
29Hanö abaanto böönsoe hamui na abaiiria biriguuti baaiguure iigö, mbaagaambere iga Nöökoe nomohëënë, bayo mbö wanyöörre babaatiisoa na Yöhana. 30Siböönö abaBarisaayo hamui na abaiigia baMaragö, mbaangere këëbore Nöökoe aare gutuna wiiki bakaanga kobatiisoa na Yöhana.
31Yeeso akagëëndërria kogaamba iga, “Kana, nke nkarëng'aania na abaanto birikora renö? Kana nke batuubaiine? 32Baanga abaana banö baikaaye ibisëëndö komoteera baraberekerana, banö bateebia baara iga, ‘Ntöbagaambiiyi ekeböröögö, mokaanga gotëënga! Ntöbarentiiyi amareentio agamachiichi, siböönö mokaanga gukuura!’ 33Hanö Yöhana omoBaatiisi aachere, naaisasere, wiiki taare kunyua itibaai hai, mokagaamba iga, ‘Naana ikihui!’ 34OMööna woMoonto ageeye guucha, ararea na kunyua aranyua, mogaambere iga, ‘Tamaaha omoonto onö! Nomööyöku na numunyui, na nomosaani wabaiiria biriguuti na abanyamaraga!’ 35Ninyööra niigö, eseemia yeNöökoe nihiku kobaara böönsoe bagitabirriiyi.”
Yeeso areenge oSimooni omoBarisaayo
36OmoBarisaayo woonde akaraareka Yeeso kuya waaë kondaagera, na Yeeso akaya waaë bagaikara koraagera. 37Omogaikoro woonde umuhurunkani nkanyööra amënyere kumugi goyo. Akaiigua iga Yeeso achere koraagera kumugi gomoBarisaayo oyo, kohayo agaacha ana agachuba kanö gakörroe na arabaasita gaichooye amaguta ganö gaareenge kurumbaasa buuya kiubusuraancha, 38akaimeerra haang'i komagoro gaYeeso, arakuura na agachochia amagoro gaYeeso na amaiisöri gaaë. Haakurua akamuëëya amagoro na ituukia yaaë, na akaamuuna amagoro gaYeeso, sooki akamohomeerra amaguta gaara. 39Hanö omoBarisaayo oora wanyöörre araarekere Yeeso aarooche iigö, agaiteebia umuëënë iga, “Hanö nkaanyöörre omoonto onö nomonaabi mahëënë, nyööre namanyere omogaikoro onö akomogöötagööta hanö iga numunyairaga!” 40Yeeso akamuhuunchukiria iga, “Simooni, neena eng'ana yakogoteebia.” Nawë akagaamba iga, “Eee, Muiigia tanteebia.” 41Yeeso akamoteebia iga, “Baareenge hö abaanto baande babere, banö baasabere isiire yichiimbiria komoonto onö aakahaanere, owambërë ana isiire yichitinaari amagana ataano, na owakabere nawë, nkanyööra ana merööngö etaano. 42Hanö baakerroe komohakana, akabategera böönsoe ichisiire chiyo. Kobabere bayo noohai arahaanche omoonto oyo bokong'u?” 43Simooni akamuhuunchukiria iga, “Ngokanyaande iga, noora aareenge na isiire enënë.” Yeeso akamoteebia iga, “Ogaambere buuya.” 44Akaihoonchora komaaha omogaikoro oora, agateebia Simooni iga, “Oramaaha omogaikoro onö? Hanö niichere waaö hanö, tong'aaye amaanche gaguisaaba amagoro hai, siböönö wë, nanyisaabiri amagoro gaanë na amaiisöri gaaë, anyëyëëye ituukia yaaë. 45Hanö niichere tonkeerri unyaamuune hai, siböönö wëmbë amarua niichere tarahaatera köömuuna amagoro gaanë hai. 46Uwë tong'aaye maguta gaamotoe hai, siböönömbë wë, naahakere amaguta komagoro. 47Kohayo ndagoteebia iga, abeeyoe amaraga amaaru bokong'u, eyo niyo igirre abaaye na obohaanchi obonënë. Siböönö onö aaberoa amaraga makë iigö obohaanchi bööë mbokë akoba nabö.” 48Haakurua Yeeso akaboorra omogaikoro oora iga, “Wabeeyoe amaraga gaaö.”
49Baara baare hamui na Yeeso bakabuurania abiëënë iga, “Onö moonto ke onö akööbera amaraga?”
50Siböönö, Yeeso akaboorra omogaikoro oora iga, “Ubukumia bööö bugutuurri; kayi morëëmbë.”