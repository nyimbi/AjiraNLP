Tobora amaraga gaiinyu gose mukuë
1Gonkaaga eyo bëënë nkanyööra abaanto baande baahö, banö baateebiri Yeeso amang'ana gabaGariraaya banö wanyöörre Biraato aiita engaki enö baare kumuëënsa koNöökoe. 2Yeeso akabahuunchukiria iga, “Gose ngokanyamore iga abaGariraaya bayo mbaareenge abanyamaraga gokera abaGariraaya baande böönsoe, iga eyo niyo yaagirre bakanyööra inyaanyi enö yaanga eyo? 3Aa-a! Ndabateebia iga, hanö ndanyööre na baiinyu motatigere amaraga gaiinyu, nkëhayo bëënë na baiinyu murikua. 4Gose niyeke kobaanto ikumi na banaanai baara, banö omonaara goSiroomu gögooye gokabaiita? Ngokanyamore iga bö mbaareenge ababeebe gokera abaanto baande banö böönsoe baamënyere Yerusareemu? 5Aa-a! Ndabateebia iga hanö ndanyööre motatigere amaraga gaiinyu, nkëhayo bëënë na baiinyu böönsoe murikua.”
Ekereengio kiomoko gonö gotakööma
6Haakurua Yeeso akabateebia ekereengio kenö. “Aareenge hö omoonto woonde onö wanyöörre aiimia omoko komogoondo gööë guemesabibu. Urusiko roonde akaya gutuna amako kö akaanga kunyööra ndeba rimui. 7Akaboorra omogöögiri waaë iga, ‘Tamaaha, komëëka etato naageeye ndaacha gutuna amako komoko gonö, na tenaakanyöörre iriiko ndeba rimui iga hai. Gogëëcha! Kugira ke gogoonsarria irirema buchua?’ 8Omöögiri akamuhuunchukiria iga, ‘Tagutiga Mogaaka, komööka gonö nagö tomaahë; nendagoremerre na ngotoorre amasai. 9Hanö gogaacha kööma amako mööka, hareba buuya bokong'u; siböönö, hanö gorëënga kööma, hayo böönö nehö oregogëëcha.’ ”
Yeeso arahueenia omogaikoro irigata kurusiko rueSabaato
10Kurusiko rueSabaato, Yeeso nkanyööra araiigia guSinagoogi. 11Omogaikoro woonde nkanyööra ahö onö wanyöörre ana ikihui kenö këëmoköra omorooyi komëëka ikumi na enaanai; wanyöörre këëmokörra urukuumbö, taagatorre kogörröka hai. 12Hanö Yeeso aamorooche akamoberekera akamoboorra iga, “Ore mogaikoro, otachooyoe kurua koborooyi bööö!” 13Yeeso akamotoorra amabökö, höhayo iigö, akagörröka, akagoonga Nöökoe. 14Siböönö, omotaangati wiSinagoogi, akareerra kugira iga Yeeso ahueeniri omoonto kurusiko rueSabaato, kohayo akaboorra abaanto iga, “Ichinsiko nchiihö isaansaba chinö chiragere toköre emeremö; muyi moraacha guchinsiko chiyo kuhueenibua, si tiiga nkurusiko rueSabaato hai!” 15OMonënë akamuhuunchukiria iga, “Baiinyu bare baiteerri! Ore wöönsoe gatai yeiinyu natare kuigorra eng'öömbë gose etekere yaaë kurua bööri agihira kunyua amaanche kurusiko rueSabaato? 16Böönö omogaikoro onö umuhiri Abrahamu onö wanyööra aaböhöa na iRisaambo komëëka ikumi na enaanai; ngetaisaiine iga atachoroe kurusiko rueSabaato?” 17Irihuunchukio rëëë ndëëkörre ababisa baaë bagasooka abiëënë, nkaaga abaande baare kogööka komang'ana gibirogoorö ganö Yeeso aare goköra.
Ekereengio gientëtërë yiritagara
(Mt 13:31-32; Mk 4:30-32)
18Yeeso akababuuria iga, “OBogaambi bueNöökoe kana nke butuubaiine? Na nke nkaaborëng'aania? 19Boonga entëtërë yiritagara, enö omoonto aaimiri komogoondo gööë. Hanö igukiina ekaba omote, na ibinyunyi bikahagaacha amasu guchinsagia chagö.”
Ekereengio kiriöögö riemegaatë
(Mt 13:33)
20Wiiki Yeeso akababuuria iga, “Kana nke nkaarëng'aania oBogaambi bueNöökoe? 21Mbutuubaiine na iriöögö riemegaatë renö omogaikoro woonde aaimukiri agaichöögania na obosë ichiriita merööngö enai haakurua obosë böönsoe boora bokaihoonchora.”
Egesaku ikinyiintu
(Mt 7:13-14, 21-23)
22Yeeso akahëtëra kumigi na guchiimbëri, araiigia abaanto agonchera araya Yerusareemu. 23Omoonto woonde akamubuuria iga, “Monënë, gose abaanto mbakë iigö barehöna?” Yeeso akamuhuunchukiria iga, 24“Saacha bokong'u kohëtëra kogesaku ikinyiintu; kugira abaanto abaaru obohëënë mbarituna gosöha, siböönö, tebaretora hai. 25Umuëënë inyuumba nariimoka asiike egesaku; haruë böönö hanö muriicha muimeerre isiko motaangë gutuna iga muigorroe egesaku moragaamba iga, ‘Monënë tatuigorra egesaku!’ Nawë narebahuunchukiria iga, ‘Temanyere hare muruure hai!’ 26Kohayo murihuunchukia iga, ‘Ndaiigua kana ntööre korea, toranyua hamui nauwë; wakaiigiri kumigi geiito!’ 27Siböönö narebaboorra wiiki iga, ‘Ntamanyere hare mukurua. Tarua hareuni, böönsoe bare banyaanku!’ 28Niyeke murikuura na gokarratia amaiinö, hanö moremaaha Abrahamu, na Isaka na Yaköbö na abanaabi böönsoe koBogaambi bueNöökoe, nkaaga baiinyu moretabutua kebara! 29Abaanto bariicha kurua rogoro na mooche, kurua boreo buekebara na bomösi buekebara, na guikara kunyaangi koBogaambi bueNöökoe. 30Kohayo böönö, baara baare abaanyuma babë abaambërë, na baara böönö bareenge abaambërë babë abaanyuma.”
Yeeso araigueera borro umugi goYerusareemu
(Mt 23:37-39)
31Gonkaaga eera bëënë abaBarisaayo abamui bagaacha hare Yeeso bakamoboorra iga, “Ngisaiine uruë hanö, uyi ahaande hare höönsoe, kugira Heerooti ngutunaare iga aguiitë.” 32Yeeso akabahuunchukiria iga, “Taya na moteebi isuunchai eyo iga, ‘Nkurugiande ibihui na nkuhueeniande abarooyi rëërö na ichö, na kurusiko rogatato ndö ndesookia emeremö gëënë.’ 33Ninyööra hayo höönsoe rëërö, ichö na ichurria nkeragere ngëëndërri na orogëëndö tigisaiine iga omonaabi aiiteroe kebara yaYerusareemu.
34“Eee Yerusareemu, Yerusareemu! Nguiitaore abanaabi na korasa abarëënti bamang'ana na amagena banö nkunyööra Nöökoe agotomeeye! Hare kareenga nkunyööra ndatuna iga nkomë abaanto baaö böönsoe këhanö engökö egokoma ibichuuchu biayo ibikuundikiria guchimbaba, siböönö uwë waanga! 35Tamaaha, eHekaaru yaaö norategeroe umuëënë. Ndagoteebia obohëënë temoreemaaha roonde hai kuhika enkaaga ichë enö moregaamba iga, ‘Nöökoe aitabiri onö aguucha kuriina rioMonënë.’ ”