1Inyaruba kurua hare Bauro, Siira, na Timoteo - kuya goKanisa yabaanto baTesaronike, banö bareenge abaanto bieNöökoe Taata hamui na oMonënë Yeeso Kresto.
Amaabe na omorëëmbë bibë hare baiinyu.
Irimënya na ubukumia buabaTesaronike
2Ruisö röönsoe nkogoongatore eNöökoe gukugira koiinyu böönsoe na komasabi gaiito nkobaheetokatore ruisö röönsoe. 3Kugira nkoheetokatore mbërë yeNöökoe Taata weiito këëbore mokoorokia ubukumia boiinyu komaköra na këëbore mokoorokia obohaanchi boiinyu kogoköra emeremö kugituunyö, na këëbore iriitëng'ërö reiinyu regomere koMonënë Yeeso Kresto. 4Baanto bamoiito, banö möhaanchoa na eNöökoe ntomanyere iga newë aabaahooye. 5Kugira aMang'ana Amaiiya gaiito tegaabahekereeye komang'ana agiëënë hai, getare iga wiiki ngaare guchiinguru na kuMuiika oMohoreeru, na gokohërëkia okonënë iga amang'ana gayo namahëënë. Momanyere mona töömënyere gatai yeiinyu gikugira yeiinyu. 6Baiinyu mueegere kurua hare baiito na kurua koMonënë; ninyööra möiriirre bokong'u mögöötere eng'ana eyo komogöökö gonö gukurua kuMuiika oMohoreeru. 7Kohayo mööba igituubanio ikiiya kobakumia böönsoe banö bareenge Maketonia na Akaaya. 8Kugira tiiga iga eng'ana yoMonënë kurua hare baiinyu, yaarandere ekahika Maketonia na Akaaya bëënë hai; siböönö ubukumia boiinyu koNöökoe bömanyekana kera hase. Kohayo titugutuna kogaamba ng'ana yeende hai. 9Abaanto bayo ngusumaacha bare këëbore möötuirigaini nkaaga tööchere weiinyu, na këëbore möihoonchoreeye eNöökoe mokarua kubisëëngërö, kogokörra eNöökoe onö ahö na onö areenge omohëënë 10na gokoganya oMööna waaë onö aariuukiri kurua kobaku achë kurua kuriooba - Yeeso onö agututuuria kurua koborro bonö buguucha.