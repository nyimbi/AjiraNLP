Yeeso araraagiria abaanto ibikoe bitaano
(Mt 14:13-21; Mk 6:30-44; Rk 9:10-17)
1Hanö Yeeso aasookiri amang'ana gayo, Yeeso naambokere inyaancha yaGariraaya, niyo ekoberekeroa iga inyaancha yaTibeeria. 2Abaanto abaaru mbaagëënaine nawë, kugira wanyöörre baarooche ibimanyiirrio binö aakörre gukuhueenia abarooyi. 3Yeeso naariinere kuya kunguku igoro, akaya agaikara, hamui na abeega baaë. 4Inyaangi yeBaasaka nkanyööra ebaaye haang'i ihikë. 5Hanö Yeeso aamagiri akomaaha mona umuiiro agöötaiine guucha harewë, akabuuria Biribo iga, “Nehai tokaagora emegaatë genö geiraise abaanto banö barë?” 6(Ukubuuria konö aabuurri Biribo naare kumuiigua; kugira wanyöörre namanyere egeento kenö aare gutuna goköra). 7Biribo akamuhuunchukiria iga “Ninyööra niiga ore wöönsoe anyööre kuuhikë, emegaatë genö gichitinaari amagana abere tegeraise hai.” 8Umui wabeega baaë woonde iga Andërëa mura omööbö Simooni Bëëtërö akamoboorra iga, 9“Omööna woonde ahanö, onö ana emegaatë etaano na ichiinsui ibere. Siböönö nke biyo biraköre kobaanto banö böönsoe baang'ana iigö?” 10Yeeso akababoorra iga, “Teebia abaanto böönsoe baikare haanse.” (Na ahase hayo haareenge na amanyaanki amaaru). Kohayo böönsoe bagaikara haanse. Nabö mbaareenge abasaacha banö bakaaba kubikoe bitaano. 11Yeeso akaimukia emegaatë geera, akaruusia egoongö, akaha abaanto baara wanyöörre baikaaye. Na wiiki na ichiinsui chiira agaköra këëhö bëënë na böönsoe mbaarageeye bakaigota këëbore baare gutuna. 12Hanö böönsoe baigotere, agateebia abeega baaë iga, “Motaiiria amatigio gayo, reende retagaatama.” 13Bakaiiria biöönsoe na bagaichuria ibitöönga ikumi na bibere agamatigio giemegaatë etaano geera.
14Hanö abaanto bayo baarooche ekemanyiirrio kenö Yeeso wanyöörre aakörre, bakagaamba iga, “Obohëënë onö newë omonaabi onö aguucha gokebara!” 15Yeeso nawë akamanya iga haang'i baare guucha komogööta, bamohaamirri koba omogaambi guchiinguru, akaimoka wiiki akaya kunguku umuëënë.
Yeeso aragëënda komaanche igoro
(Mt 14:22-33; Mk 6:45-52)
16Hanö gööbaaye omogörööba, abeega baaë bakang'araara kuya kunyaancha, 17bakariina koböötö haakurua, bakaamboka inyaancha kuriinga kuya Kaberenaumu. Nkanyööra ubuiire buhikere, na Yeeso nkanyööra taraacha harebö hai. 18Enkaaga eyo nayo omokama omooru ngööre kuhusa na inyaancha nkanyööra ebeebehere. 19Hanö wanyöörre abeega baaë baageeye orogëëndö ruichikiromita haang'i isaano gose isaansaba, bakamaaha Yeeso aragëënda komaanche igoro araacha haang'i koböötö, bakööböha. 20Na Yeeso akabateebia iga, “Mööngë kööböha, nuuni!” 21Bagatuna iga bamuimuki koböötö, siböönö bakaangoha kuhika kunguguni haara baare kuya.
Abaanto baratuna Yeeso
22Inkio yahö, abaanto banö wanyöörre batamere ihuumbu eera, mboongooye iga oböötö mbumui bööre hö. Mbaamanyere iga Yeeso tewanyöörre ariinere koböötö boora na abeega baaë hai, kugira mbaatanooye bakamutiga. 23Amöötö gaande gagaacha kurua Tibeeria, gakahika ahase haara bëënë abaanto bareeye emegaatë geera hanö oMonënë asookiri kuruusia egoongö. 24Hanö irikömö reera rëërooche iga Yeeso taare haara hai, gose ninyööra na abeega baaë hai, nariö riöönsoe ndëriinere komöötö gayo bakaya Kaberenaumu gutuna Yeeso.
Yeeso newë omogaatë gobohoru
25Hanö baamunyöörre ihuumbu eera mbaamubuurri iga, “Muiigia, kana nyiinga ke waare uchere hanö?” 26Yeeso akabahuunchukiria iga, “Ndabateebia obohëënë: nguntunamore gikugira enö mööreeye emegaatë mokaigota, tiiga iga ngikugira yibimanyiirrio binö möörooche hai. 27Mööngë goköra emeremö gikugira yibiaakorea binö bigosareka, siböönö mokörre ibiaakorea biobohoru bokuyeeyo. Ibiaakorea biyo mbinö morahaaboe na oMööna woMoonto, kugira Nöökoe, Taata, aamotoorra orobaasö.” 28Nabö bakamubuuria iga, “Niyeke togaaköra toköre emeremö gieNöökoe?” 29Yeeso akabahuunchukiria iga, “Emeremö genö Nöökoe agutuna iga moköre ngiö genö iga: Mobë na ubukumia naore aatoma.” 30Nabö bakamuhuunchukiria iga, “Nkemanyiirrio ke ogaaköra, okorri iga tomaahë böönö tuitabirri? Nkembë ogaaköra? 31Baaguuka baiito mbaareeye ibiaakorea binö biaakaberekeeyoe iga mana, kuibara; këëbore amaandekö gakogaamba, ‘Wë naabahaaye omogaatë kurua kuriooba.’ ”
32Yeeso akabahuunchukiria iga, “Ndabateebia obohëënë: Kenö Mosa aabahaaye tiiga nomogaatë gonö gööruure kuriooba hai, etare iga Taata newë akobaha omogaatë uguëënë-guëënë kurua kuriooba. 33Kugira omogaatë gueNöökoe noora aguiika kurua kuriooba onö akoha ekebara obohoru.”
34Bakamubuuria iga, “Monënë, taya oratoha omogaatë goyo ruisö röönsoembë.” 35Yeeso akabateebia iga, “Uni nuuni omogaatë gobohoru. Ore wöönsoe onö aguucha hareuni taranyööre muëëkö hai, na ore wöönsoe onö araabë na ubukumia nauni taranyööre umuihomö hai. 36Siböönö naabateebiri iga, ninyööra mömaaha si temorakumi hai. 37Ore Wöönsoe Taata akoong'a, naraachë hareuni. Nauni tengatabuta onö aguucha haruuni hai, 38kugira naachere haanse hanö kurua kuriooba goköra obohaanchi böore aantomere, tiiga naachere goköra mona haanchere umuëënë hai. 39Kenö nkiö umuuntumi agutuna iga nköre: iga ntagaacha gotabuta ninyööra nuumui kobaara böönsoe aang'aaye, siböönö niiga niichë kobariuukia böönsoe mbahoru, kurusiko rumuhikö. 40Na Taata ngutunaare iga: ore wöönsoe onö aramaahë oMööna na koba na ubukumia nawë naranyööre obohoru bokuyeeyo; nauni nindimuriuukia kobohoru kurusiko rumuhikö.”
41AbaYahuti bakarooroota kugira enö aagaambere iga, “Uni nuuni omogaatë gonö gööruure kuriooba.” 42Bakabuurania iga, “Omoonto onö kana tiYeeso omööna oYoosebu, gose kana natare wë? Ntomanyere isa waabö na nyako waabö. Kanambë niyeke agoköra wiiki aragaamba iga, nkuriooba aarua?” 43Yeeso akabahuunchukiria iga, “Motahaatera mööngë korooroota. 44Moonto ataahö onö aguucha hareuni, etare iga, nyööre naruteroe guucha hareuni na Taata, onö aantomere, nauni niiga, niichë kumuriuukia kobohoru kurusiko rumuhikö. 45Abanaabi mbaandekere bakaboora iga, ‘Abaanto böönsoe mbariigibua na eNöökoe,’ Ore wöönsoe akuiigueera Taata na kueega kurua harewë naraachë hareuni. 46Koyo teko okogaamba iga, ore wöönsoe naamaaha Taata hai, getatiga noonö bëënë aarua hare Nöökoe, newë bëënë aamaaha Taata. 47Ndabateebia obohëënë, ore wöönsoe onö akoba na ubukumia naranyööre obohoru bokuyeeyo. 48Uni nuuni omogaatë gobohoru. 49Baaguuka baiinyu mbaareeye ibiaakorea binö biakaberekeeyoe iga mana; kuibara, siböönö mbaakuure. 50Siböönö omogaatë gonö gukurua kuriooba, ore wöönsoe onö akogorea tarikua hai. 51Uni nuuni ndeenge omogaatë omohoru, gonö gööruure igoro kuriooba. Na ore wöönsoe onö araarë omogaatë gonö, naraabë hö kuyeeyo. Na omogaatë gonö ndaamohë nomobere göönë, gonö ndahaanë okorri iga ekebara giichë kohöna.”
52AbaYahuti bagataanga goköra ichinkaani, baragaamba iga, “Kana niyeke omoonto onö araaköre atohë omobere gööë tore?”
53Yeeso nawë akabateebia iga, “Ndabateebia obohëënë: temoranyööre bohoru hai, hanö ndanyööre motareeye omobere goMööna woMoonto na kunyua amaanyiinga gaaë hai. 54Ore wöönsoe onö araarë omobere göönë na kunyua amaanyiinga gaanë, oyo naraabë na obohoru bokuyeeyo, na nindimuriuukia kobohoru kurusiko rumuhikö. 55Omobere göönë nibiaakorea kimui, na amaanyiinga gaanë nagaakunyua kimui. 56Omoonto ore wöönsoe, onö araarë omobere göönë na kunyua amaanyiinga gaanë, hareuni are, nauni harewë ndeenge. 57Taata onö ahö newë aantomere, na gikugira yawë, nehönde; na ore wöönsoe araarë omobere göönë naraabë hö gikugira yaanë. 58Gonö ngö omogaatë gonö gööruure igoro kuriooba, tegoonga geera baaguuka baiinyu baareeye sooki bagakua hai. Ore wöönsoe onö araarë omogaatë gonö, naraabë hö kuyeeyo.” 59Yeeso naagaambere amang'ana gayo, enkaaga enö aareenge kuiigia guSinagoogi yaKaberenaumu.
Amang'ana gobohoru bokuyeeyo
60Abeega baaë abaaru, hanö baaiguure iigö mbaagaambere iga, “Amaiigio ganö namakong'u. Ning'ui araatore kogatëgëërra?” 61Yeeso umuëënë naamanyere atateebiibui na moonto iga, abeega baaë mbaare korooroota baragaamba iga amang'ana gayo namakong'u akababoorra iga, “Gayo ngabaiitere enkörö? 62Hanö hömbë mokamaaha oMööna woMoonto araya igoro kuriooba, haara aaruure? 63UMuiika bëënë ngö gogosëësa omoonto omobere mbuchua. Amang'ana gayo nsumaachere ngö gakorëënta uMuiika na obohoru. 64Hayo höönsoe abamui baiinyu tebagukumia hai.” (Kugira Yeeso naamanyere kurua gonsemoka, banö barikumia naonö aremoköböösania). 65Wiiki akarööbirria araboora iga, “Keyo nkiö këëgirre nkabateebia iga, taahö onö aratore guucha hareuni, etare iga naitabirribua na Taata hai.”
66Kugira yagayo, abeega baaë abaaru mbaamutigere bakaya, tebaagëënaine nawë roonde hai. 67Kohayo Yeeso akabuuria ikumi na babere baara iga, “Na baiinyu böönsoe niiga muyi?”
68Simooni Bëëtërö akamuhuunchukiria iga, “Monënë hare ng'ui toraayi? Uwë Nuuwë ona amang'ana gobohoru bokuyeeyo. 69Baiito tukumiri na tomanyere iga, nuuwë oMohoreeru onö waarua koNöökoe.”
70Yeeso akabahuunchukiria iga, “Nentabaahooye baiinyu moreenge ikumi na babere? Na umui weiinyu nirisaambo!” 71Nawë hayo, Yuuta aare kong'ööria, umumura oSimooni Keriooti, onö aareenge umui waikumi na babere baara, newë aare kuya komoköböösania.