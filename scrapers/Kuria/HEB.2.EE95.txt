Ubuituuria obonënë
1Kohayo, kuhika totëgëërrë bokong'u ganö töiigua, okorri iga totagaacha gusira. 2Hanö ndanyööre eng'ana enö yaagaamberoe na abamaraika yaareenge ehëënë, na kera onö aakörre irisaria gose oköönga kuigueera naanyöörre inyaanyi, 3niyekembë toraköre tohönë, hanö ndanyööre töösera ubuituuria obonënë böönga bonö? OMonënë umuëënë naasumachere mbërë eng'ana eyo yubuituuria, na baara baamuiguure mbaatohërëkiiyi iga nobohëënë. 4Wiiki eNöökoe nëëngëëyi ubutuburi bööë komang'ana ganö baakörre kogoköra ibimanyiirrio, na ibirogoorö na amakönö gichitëëmö chiöönsoe na kugutueenera abaanto ibituhö biuMuiika oMohoreeru këëbore ugutuna kööë umuëënë koreenge.
Oora agotoröngööcha kubuituuria
5ENöökoe taatoorre ekebara kenö kiguucha haanse yogotora kuabamaraika hai, keera tugusumaachera hai. 6Kuibaga reyo, këëbore këëgaamberoe ahase hamui komaandekö iga,
“Omoonto ngeento ke, iga umuitëgëërrë;
gose omööna omoonto, kugira ke otoondorroe nawë?
7Waamokörre omokë hakë gokera abamaraika;
wamotoorra ekoondo yubuhiku na esookö,
8na ibiinto biöönsoe okabitoora haanse yamagoro gaaë.”
Kogotoora ibiinto biöönsoe haanse yogotora kööë, taatigere egeento kere giöönsoe kebara yobobaahi bööë hai. Këëbore kere, ninyööra mböönö tetokomaaha iga ibiinto biöönsoe mbireenge haanse yogotora kööë hai. 9Siböönö nkomaahatore Yeeso, onö gonkaaga nkë akörroe omokë gokera abamaraika, okorri iga gokohëtëra komaabe gieNöökoe atore gukua gikugira yakera omoonto. Nkomomaahatore böönö aatoorroa ekoondo yubuhiku na esookö gukugira yukuiriiribua na uruku. 10Kugira ngisaiine iga eNöökoe onö ibiinto biöönsoe biihö gukugira yaaë na gokohëtëra harewë aköre Yeeso onö akoröngööcha abaanto kuya kubuituuria abë omohekeeranu gonchera yukuiriiribua, okorri iga abaana abaaru bahekeere ubuhiku.
11Kugira oora agosaabuura abaanto hamui na baara bagosaambuuroa böönsoe umuiburi waabö numui. Eyo niyo ikugira Yeeso anga komaaha ichinsöni gokobaberekera iga mbaanto bamööbö. 12Këëbore aagaambere iga,
“Nendateebeerri iriina rëëö kobaanto bamoiito;
Nendakogoongë gatai yumuiranio gööbö”
13Wiiki naagaambere iga, “Nendatoore obohëënë böönë harewë” Wiiki naagaambere iga, “Uni hanö ndeenge hamui na abaana baara eNöökoe aang'a”
14Kohaara abaana bareenge, abaanto bomobere na amaanyiinga, Yeeso umuëënë nabaaye këëbö na agasaanga etëëmö yaabö. Naakörre iigö okorri iga kuruku rööë atore gosaria iRisaambo, renö reena ichiinguru chiuruku, 15na gonchera enö atachore banö wanyöörre bareenge ababöhë enkaaga yöönsoe yirimënya rëëbö gikugira yobööba bööbö buruku. 16Kugira nobohëënë iga tabamaraika agutuurria hai etare iga ngutuurriaare abahiri Abrahamu. 17Konö nkö okogaamba iga aaba kebamura bamööbö komang'ana göönsoe, okorri iga abë uMunchaama uMuhikere waabö weNöökoe, omohëënë na owamaabe kobokörri bööë koNöökoe, okorri iga amaraga gabaanto gaaberoe. 18Na böönö nagaatora gutuurria baara bagosaachoa, gukugira wë umuëënë naasaacheroe na akairiiribua.