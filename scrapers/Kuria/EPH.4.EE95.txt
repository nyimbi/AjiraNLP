Ubumui buekanisa
1Kohayo uni onö ndeenge omoböhë kugira yoMonënë, ndabagëya momënyë irimënya renö risaiine ekerëëngërë kemberekera yeiinyu. 2Ruisö röönsoe mobë na ubususëënu, obohaabu na oboremerria. Kobohaanchi mobë na ubugumiirria abiëënë kubiëënë. 3Saacha komaaha iga moona umutuunyö gobogöötaiine bonö uMuiika akobaha iga mobë na omorëëmbë gonö gokobaköra moba abamui. 4Ngoohö omobere gumui na uMuiika gumui këhaara bëënë reehö iriitëng'ërö rimui riemberekera yeiinyu. 5Hö are oMonënë umui, ubukumia bumui, ebaatiiso imui; 6hö are Nöökoe umui onö areenge Isa waabö abaanto böönsoe, onö areenge oMonënë wabiöönsoe, onö agokörra kogöönsoe, na nareenge kubiöönsoe.
7Na kera umui hare baiito aahaaboa amaabe gokerëëngërë kigituhö geKresto. 8Këëbore amaandekö gakoboora iga,
“Hanö aageeye igoro kohase haigoro bokong'u,
naahagöötere hakaba haanse yogotora kööe
nawë akaha abaanto ibituhö.”
9Böönö okogaamba iga, “aageeye igoro” esesoro yagö nke? Esesoro yagö niiga taanga naaikere kuya haanse moonse bokong'u gokebara. 10Kohayo niiga, oora aaikere haanse newë bëënë aageeye igoro, igoro bokong'u koheteera kuriooba, guichuria ekebara ikigima na ubuhiku bööë. 11Newë “aahaaye abaanto ibituhö;” nawë akaahora abamui koba abatomoa, abaande koba abanaabi abaande koba abateebeerria baMang'ana Amaiiya, abaande koba abairigania na abaande koba abaiigia. 12Naakörre iigö kogoseemia abaanto böönsoe bieNöökoe kugira yemeremö giobokörri boBoKresto, okorri iga omobere goKresto gohagaachoe. 13Kohayo baiito böönsoe tohekeere ubumui boora bubukumia, na kobong'aiini bökoongora oMööna weNöökoe; tohekeere oboonto bokoro na kohekera obohekeeranu boKresto. 14Sookia böönö tetoreba roonde kiabaana hai, tetorehuumbibua huumbibua na kuhuuchahuuchibua na omokama gore göönsoe gonö gukuihoonchora goamaiigio gabaanto goborööngö hai, banö bagoköra abaande bakumia gaara gatare amahëënë kubuiköni bööbö boborööngö. 15Kuibaga reyo, gokogaamba obohëënë kobohaanchi böönsoe ntorakiinë komang'ana göönsoe hare Kresto, onö areenge omotaangati. 16Kobotaangati bööë ibiimö hagarehagare biöönsoe biomobere nkogöötanibuabire hamui na biköra omobere gumui, na omobere göönsoe nkobagore hamui kugutuurribua na ibiimö biagö biöönsoe binö goonabio. Kohayo hanö ikiimö kere giöönsoe geeköra emeremö këëbore keragere, omobere göönsoe ngukiinagore na goba na ichiinguru kobohaanchi.
Enchera ehea yakomënya
17Kohayo ndabateebia, na kobasimisiria kuriina rioMonënë iga: mööngë kogëëndërria komënya kiabaHamate, banö emetoe gëëbö getaana bueera 18amaitëgëërrö gaabö gaichora igisuunte. Nabö tebaana iring'eenga kobohoru boora Nöökoe aakoha abaanto hai, gikugira yobokaangi bööbö bonö bukurua kumiööyö gëëbö emekong'u. 19Bayo tebakomaaha nsöni kong'ana ere yöönsoe hai; siböönö baihaana abiëënë goköra ubunyaanku komebere na mbaana ubuigöömbi bogoköra kera ng'ana inyaanku.
20Siböönö baiinyu tiigö möigiibui igoro yaKresto hai! 21Amahëënë möiigua kimui amang'ana gaaë; na kiabaanto baaë möigiibui kobohëënë bonö boreenge hare Yeeso. 22Kohayo mutigë etëëmö yeiinyu yakarai, enö yaakabakörre momënyë këëbore möögatunere-etëëmö yakarai eera yaagasariibui na ichigöörio chayo ichindööngö. 23Mohoonchoroe moonse kogokoboroa kimui amaitëgëërrö gaiinyu bohea, 24na mobë na etëëmö ehea enö yaatëëmëroë gutuubö yeNöökoe na enö ikuiyorokia inyënë kobohëënë, iga nendoonge na ehoreeru.
25Kohayo mutigë oborööngö. Kera umui kuhika agaambë obohëënë komorobëri waaë, kugira baiito böönsoe ntoreenge ibiimö ibiomobere gumui. 26Hanö ndanyööre oborro bobagöötere motagaköra iriraga, na muriihë botagaacha kuiira mokeena oborro boyo. 27Mööngë koha iRisaambo umueeya. 28Omoonto onö akuiiba ibiinto biabaanto atigë kuiiba na ataangë goköra emeremö, okorri iga ahakanoe ichiimbiria komeremö imiiya genö agoköra na aituurri umuëënë na gokeera akunyööra atore gosaanga hamui na omohabe. 29Isumaacho embeebe yaangë kurua gatai yeiinyu, ruisö röönsoe amang'ana gaiinyu gabë agubueera, gaara gakohööta na gutuurria abaanto baande, okorri iga ganö mugusumaacha garëëntë amaabe kobaara bakogaiigua. 30Na wiiki mööngë guitumatia uMuiika oMohoreeru gueNöökoe; kugira ngö orobaasö kuhika mohekeere urusiko robotachore. 31Kohayo mutigë koba na oborro, okoreerra gose okogöötoa na enkörö. Mööngë goköra igituri gose ogotoka omoonto, mööngë korëga omoonto ore wöönsoe. 32Kuibaga regayo mobë na omööyö umuuya gonö goona amaabe kobaande, na mööberane abiëënë kubiëënë këhaara eNöökoe aabaabeeye gonchera yaKresto.