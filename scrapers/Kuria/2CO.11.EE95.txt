Bauro na abatomoa boborööngö
1Nenkahaanchere iga mungumiirri, ninyööra nkobokaangi böönë obokë iigö. Mahëënë motangumiirria! 2Nkobamaaherande irihari rieNöökoe; kugira baiinyu moonga umuiseke igitiinde onö naagaambera obokoe komosaacha umui bëënë, nawë nKresto. 3Neena obööba iga amaitëgëërrö gaiinyu ngarachinchiganibue okorri iga mutigë obosëëngëri boiinyu oboböhëënë na oborabu hare Kresto, këhaara bëënë inchöka yaang'aiinere Haawa kobong'aiini boborööngö bööyö. 4Kugira hanö omoonto ore wöönsoe araachë hare baiinyu na kuruundia igoro yaYeeso omohagare, tiiga noora baiito töruundiri, gose hanö moraitabirri umuiika goonde hagare na goora mönyöörre; na gose hanö moraitabirri amang'ana amaiiya amahagare na gaara mönyöörre nkumuitabirriamore boongoboongo!
5Tengokanya iga nendeenge omokë kobayo mokomaaha iga mbareenge abatomoa abanënë hai! 6Nenkanyööra temanyere gusumaacha buuya hai, siböönö neena obong'aiini; eng'ana eyo ntöboorokirriiyi buuya na guchinchera chöönsoe na komang'ana göönsoe.
7Tenaabasabere mbiria hanö naaruundiri aMang'ana Amaiiya gieNöökoe hare baiinyu hai; naisusëëniri umuëënë okorri iga mbaköre abubueera. Gose reyo ndiö rebaaye irisaria rëënë? 8Naaruusiri ichikanisa chiinde ibiinto biaabö kohaara naitabirriiyi gutuurribua nabö, okorri iga nköre emeremö gatai yeiinyu. 9Na enkaaga enö naareenge hamui na baiinyu na neena iritunö tenaare kobairiiria kobasaba mbiria hai, gikugira abaanto bamoiito banö baachere gukurua Maketonia mbaandëtëëye kere giöönsoe naare gutuna. Nairaarerreeye bokong'u iga ntakaaba omosaire gonchera ere yöönsoe hare baiinyu, na niigö ndagëëndërri goköra. 10Ndaragana, kobohëënë boKresto bonö boreenge hareuni, iga tegeento keehö kenö kegaatora koreberra ukuigoonga köönë konö kong'ana eyo hare höönsoe korong'ööngö roAkaaya hai.
11Nkugira ke nkogaamba iigö? Ngikugira iga tembahaanchere hai? ENöökoe namanyere iga nembahaanchere!
12Nendagëëndërri goköra gare ngoköra böönö, okorri iga ntakaaha abaande baara iribaga rekuihëëma iga nabö ngokörabare emeremö gonchera eera bëënë togoköra. 13Abaanto bayo nabatomoa boborööngö nabaköri bemeremö abarööngö, banö baguiköra koba kiabatomoa baKresto. 14Na tekerogooro hai, kugira ninyööra niRisaambo iriëënë nguikörarere iga nomomaraika woborabu! 15Kohayo teng'ana yakuruguuria hai, hanö ndanyööre abaköri bemeremö baaë bayo mbaiköra koba kiabaköri bemeremö gikugira yoboroonge. Komoherio gööbö mbarinyööra keera kebaisaiine gokorëng'aana na amaköra gaabö.
Inyaanyi yaBauro kiomotomoa
16Ndareengera: omoonto atagaacha gokanya iga nomokaanginde, siböönö hanö moraitëgëërrë iigö, niiga munyimuki kiomokaangi, okorri iga nauni nyööre egekuihëëmëra hakë. 17Kere nkogaamba böönö tiiga nkere oMonënë agutuna iga ngaambë hai; kong'ana enö yakuihëëma ngusumaachande kiomokaangi. 18Siböönö këëbore baahö abaaru banö bakuihëëma gotëëmö yabaanto biekebara, nauni wöönsoe nendaihëëmë. 19Baiinyu abiëënë nabang'aiinimore, nkiö gikugira moragumiirria abakaangi! 20Nkugumiirriamore ninyööra nomoonto onö akobaköra ababöhë, gose onö akubaruusia ibiinto, gose onö akobaköra amatong'a, gose onö akuimaaha, gose onö akobabagatia na ichiihi kubusio. 21Nkomaahande ichinsöni kuguitabirria iga ntööre abarösu kogoköra amang'ana gayo!
Siböönö hanö ndanyööre omoonto ore wöönsoe aahö onö agaatora kuihëëma igoro yegeento kere giöönsoe - ngusumaachande kiomokaangi - nauni wöönsoe nendatore. 22Gose bö nabaIbrania? Nkëëbö nauni nde. Gose bö nabaIsraeri? Nkëëbö nauni nde, Gose bö nuruiboro roAbrahamu? Nkëëbö nauni nde. 23Gose bö nabaköri bemeremö baKresto? Nkogaambande amang'ana gayo kiomoonto umuchuuru - siböönö nendeenge omoköri wemeremö umuuya kobakera! Naaköra emeremö bokong'u kobakera, naahiroa gokeböhë hare kaaru, naatëmoa bokong'u na naahekeera uruku hare kaaru. 24Hare gataano naigoseroe ichingösë merööngö etato na këënda na abaYahuti; 25hare gatato naigoseroe na ichinyiimbo; na naaraseroe na amagena rimui. Naasarekeeyoe na emeeri kunyaancha hare gatato na kobëëra komaanche moyo ubutiko böönsoe na omobaso umugima. 26Guchingëëndö chiaanë ichincharu naaba guchisina hagarehagare; ichiakoböcha imiöörö, ichiabasakuri, guchisina chakurua kobaYahuti baiito na gukurua kobaHamate; ichisina chimigi, ichakuibara, ichinyaancha, hamui na ichisina kurua kobakumia boborööngö. 27Naaköra emeremö na kuiriira; hare kaaru tenaare na umueeya gokoraara hai; naageköra neena umuëëkö na umuihomö; hare kaaru naisasere na guiitoa na ikinyigita ntaana engebo. 28Nentatara amang'ana gaande amaaru, guchinsiko chiöönsoe nintuniibui na emeremö kugira yichiKanisa chiöönsoe. 29Hanö wanyööra omoonto areenge omorösu, hayo nauni wöönsoe nkörösande; hanö omoonto aaköra iriraga, nauni wöönsoe nkuiriirande.
30Hanö ndanyööre niiga kuhika nihëëmë, nendaihëëmë kugira yibiinto biira bikoorokia oborösu böönë. 31ENöökoe na Isa waabö oMonënë Yeeso onö iriina rëëë riguitabiribua kuyeeyo, wë namanyere iga tenkogaamba oborööngö hai. 32Hanö naare Tamaasika, omogaambi onö aare haanse yoMobaahi Areeta agatoora abariindi kubihita biumugi iga bangöötë, 33siböönö naasikiriibui ndeenge kogetöönga, kogotaambukibua urugitö, nkang'ösa kurua harewë.