1Kohayo tiga togëëndërri mbërë na amaiigio gaara gabaanto bakoro na tutigë ameegö gaara gaambërë geng'ana yaKresto. Tööngë gotoora oborosa wiiki bögotobora kurua komeremö genö getaana obohoru na gukumia eNöökoe; 2ameegö igoro yichibaatiisö na gotoorra abaanto amabökö; ukuriooka kuabaku na ogokëënga ikiina gokuyeeyo. 3Tiga tuisugatiri mbërë! Na ganö ngö toraköre, hanö ndanyööre eNöökoe natuitabirria.
4Kugira abaanto banö baisa kunyööra oborabu na gosama igituhö gekuriooba, na bakanyööra iring'eenga riuMuiika oMohoreeru, 5na gosama ubuuya bueng'ana yeNöökoe, na amaköra gichiinguru giekebara kenö kiguucha; 6hanö baagoa na gutiga ubukumia, negekong'u kobariingia iga batobore wiiki, gukugira nkobaambabare oMööna weNöökoe bö abiëënë komosaraba, wiiki baramusuukirria kobaanto.
7Kugira aitabiria irirema renö rikunyua imbura enö egotoa ruisö röönsoe hare riö, na renö rigukiinia ibiaakorea biira bireenge biubueera kobarimi bario, nguitabiribua rere na eNöökoe. 8Siböönö hanö ndanyööre irirema reyo rerakiinia amahua na entöki tereena ubueera hai; haang'i rere riihiimue sooki resaamboe na omörrö.
9Siböönö ninyööra tusumaachë këhayo, bare bahaanchoa, ntoona iriitëng'ërö igoro yeiinyu iga moona ibiinto ibiiya binö bireenge ibiubuituuria. 10ENöökoe temobeebe hai. Tarieebe emeremö geiinyu genö möökörre hai, gose obohaanchi bonö möörokiri gukugira yiriina rëënë gukuirigania abaanto bieNöökoe; ninyööra mböönö nkobairigania mokere. 11Kenö tugutuna bokong'u niiga kera umui weiinyu abë na omokea goyo bëënë kuhika amaserra, okorri iga gaara muguitëng'ëra gabë amahëënë. 12Titugutuna iga mobë abarösu hai, siböönö niiga mobë këbaara baakumia na abagumiirria, kohayo munyööre gaara gaaragaiinoe.
Endago ehëënë yeNöökoe
13Hanö eNöökoe aaragaine Abrahamu, naatuenerreeyi kuriina rëëë umuëënë iga naraköre gare aaragaine. Gukugira temonënë woonde aare hö gokera eNöökoe onö agatorre gutuenerria harewë hai. 14Akagaamba iga, “Obohëënë nendaguitabiri na nendakohë uruiboro oronënë.” 15Na Abrahamu akagumiirria, kohayo akanyööra kere eNöökoe aamoragaini. 16Hanö abaanto baituenerria nguituenerriabare kuriina riomoonto onö areenge omonënë kobakera, na uguituenerria koyo nkohërëkiakore keera kegokörroa ichinkaani na ngosookiakore ichinkaani chöönsoe. 17Kobaara wanyöörre iga banyöörre gare aragaine, eNöökoe naatunere iga aköre ebë harabu iga tarehoonchora gare agutuna goköra hai; kohayo naakong'iri endago yaaë kuguituenerria. 18Amang'ana abere ngaahö, ganö gatagaatora kohoonchoroa, na ganö eNöökoe atagaatora korööngöha igoro yagö. Kohayo baiito banö tönyööra obong'ösërö harewë, tötirimikibua bokong'u gokogööterra bokong'u iriitëng'ërö renö retooroa mbërë yeiito. 19Iriitëng'ërö reyo reenga enaanga yomööyö, enö ena omorëëmbë na enö egomere; nariö nkoheteera rere ehaanga eera yaagatimbiibui koHekaaru yakuriooba rihika ahase ahahoreeru. 20Yeeso atotaangata kuya mö kuibaga reiito, na aaba uMunchaama uMuhikere kuyeeyo, gokogöötana na eseera yubunchaama boMerikiseteki.