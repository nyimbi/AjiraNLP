Uruku roYöhana omoBaatiisi
(Mk 6:14-29; Rk 9:7-9)
1Ngonkaaga eyo niyo Heerooti, omogaambi waGariraaya, aaiguure amang'ana igoro yaYeeso, 2na agateebia abataangati baaë iga, “Omoonto oyo, Yöhana omoBaatiisi oora ariooka, nkiö gikugira ana ichiinguru kogoköra amakönö.”
3Kugira Heerooti newë aagaambere Yöhana akagöötoa akaböhoa na iminyörrö akahiroa gokeböhë. Naakörre iigö gukugira koHeerootia, moka Biribo mura omööbö. 4Kugira wanyöörre Yöhana aateebia Heerooti iga, “Tibuuya hareuwë otëtë Heerootia hai!” 5Heerooti naatunere aiitë Yöhana, siböönö akööböha abaYahuti, kugira harebö Yöhana naareenge omonaabi.
6Kurusiko rokoheetoka ukuiboroa koHeerooti, umuiseke waHeerootia naatëëngere kuibina mbërë yumuiiro wöönsoe. Heerooti agatëgëribua bokong'u 7kuunya akamoragana, aragaamba iga, “Ndaihiimirria iga nendakohë kere giöönsoe oraasabe!” 8Kogoseemiribua na nyako waabö agasaba araboora iga, “Ong'ë hanö böönö iigö omotoe goYöhana omoBaatiisi korohoongo!” 9OMogaambi oora akaba na amaachiichi, siböönö gikugira yendagano eera wanyöörre aisere kumutuenerria kobagëni baaë böönsoe, akaruusia umunyua iga umuiseke oyo akörroe këëbore asabere. 10Kohayo Yöhana akabotoroa omotoe gokeböhë moora. 11Omotoe goYöhana gokarëëntoa korohoongo, gokahaaboa umuiseke oora, akagohërra nyako waabö. 12Abeega baYöhana bagaacha bakaimukia ikihuundugu këëë keera, bagakihira bui, haakurua bakaya bagateebia Yeeso amang'ana gayo.
Yeeso araraagiria abasaacha ibikoe bitaano
(Mk 6:30-44; Rk 9:10-17; Yöh 6:1-14)
13Hanö Yeeso aaiguure amang'ana gayo gaYöhana, naatanooye kurua hö koböötö akaya ahase hare baanto bataare akabëëra hö umuëënë. Hanö abaanto baaiguure amang'ana gayo mbaaruure kumigi gëëbö bakamosöörana komagoro. 14Yeeso akarua koböötö na hanö aarooche abaanto abaaru, akabamaahera amaabe, akahueenia baara böönsoe baareenge abaarooyi.
15Omogörööba goyo, abeega baaë mbaachere harewë bakamoteebia iga, “Hanö nguikoongotore na enkaaga isirre. Tahaatera abaanto bagëëndë waabö kuigorra ibiaakorea.” 16Yeeso akabahuunchukiria iga, “Tebaraarue hanö hai. Mbaiinyu abiëënë morabahë egeento gëëkorea.” 17Nabö bakamuhuunchukiria iga, “Kere toonakiö hanö nemegaatë etaano na ichiinsui ibere.” 18Yeeso akabateebia iga, “Haakurua mubindëëtërë hanö.” 19Agateebia abaanto baara iga baikare haanse komanyaanki; haakurua akaimukia emegaatë geera, etaano na ichiinsui chiira ibere, akagaramera igoro kuriooba, akaruusia egoongö koNöökoe. Akabotora emegaatë geera akaha abeega baaë, nabö bakageha abaanto baara. 20Böönsoe mbaareeye bakaigota; sooki abeega baaë baara bakaiiria amatigio ganö gaichooye ibitöönga ikumi na bibere. 21Nabö banö baareeye emegaatë geera mbaareenge baang'ana ibikoe bitaano, gutiga abakari na abaana.
Yeeso aragëënda komaanche
(Mk 6:45-52; Yöh 6:15-21)
22Haakurua Yeeso agateebia abeega baaë iga basöhë koböötö bataangatë köömboka kuya ihuumbu yinyaancha, enkaaga eyo nawë arateebia abaanto bayi waabö. 23Hanö asookiri goteebia abaanto kuya waabö, agatiira kuya kunguku gosasaama hö umuëënë. Hanö böiirre nkanyööra Yeeso numuëënë ahö; 24na enkaaga eyo nkanyööra oböötö ngataibore kunyaancha, borahuumbibua na amagëëngio, kugira omokama ngööre kobariingia nyuma. 25Gukimisukio kiobokeeye, Yeeso agaacha harebö, aragëënda komaanche igoro. 26Hanö abeega baaë baamorooche aragëënda komaanche igoro, mbööböhere bokong'u; bagaköra igituri kobööba baragaamba iga, “Kenö nikihui!” 27Siböönö höhayo iigö Yeeso agasumaacha nabö aragaamba iga: “Tateremeka, nuuni! Mööngë kööböha!” 28Haakurua Bëëtërö akamoboorra iga: “Monënë hanö ndanyööre mahëënë nuuwë, tagaamba niichë hareuwë ndagëënda komaanche.” 29Yeeso akamuhuunchukiria iga, “Otaacha!” Kohayo Bëëtërö akarua koböötö boora agataanga kogëënda komaanche araya hare Yeeso. 30Siböönö hanö aarooche këëbore omokama umuritö gööreenge kuhusa akööböha, agataanga kuibera kuya komaanche moonse; agakuura aragaamba iga, “Tantuuria, Monënë!” 31Boongoboongo iigö Yeeso akamohekeera, akamogööta aragaamba iga, “Tamaaha këëbore ona ubukumia obokë, kugira ke okööböha?” 32Nabö böönsoe bagasöha koböötö, na omokama gogateenda. 33Haakurua abeega baara bagasëëngëra Yeeso koböötö moora; bakagaamba iga, “Obohëënë noMööna weNöökoe ore.”
Yeeso arahueenia omorooyi Genesareeti
(Mk 6:53-56)
34Bakaamboka inyaancha, bakahika ihuumbu goonse yaGenesareeti. 35Hanö abaanto bahayo boongooye Yeeso; bakaraarekana guchimbëri chöönsoe gokebara keyo na bakamorëëntëra banö böönsoe baareenge abarooyi. 36Na bakamogëya iga atigë abarooyi baturubani igikobobe kiengebo yaaë, na banö böönsoe baagiturubaini, mbaahueenere.