Inchaama yabatomoa na abagaaka eraikara Yerusareemu
1Abaanto baande bakarua buYahuti bagaacha Antiokia bagataanga kuiigia abakumia iga “Temokanyööra ubuituuria etare iga taanga nyööre mosaarroe, këëbore aMaragö gaMosa gakogaamba.” 2Bauro na Baranaba bagakörrana ichinkaani ichindoro na abaanto bayo igoro yamang'ana gayo. Kohayo bakamaaha iga ubuuya Bauro na Baranaba hamui na abakumia baande abaAntiokia bayi Yerusareemu komaahana na abatomoa hamui na abagaaka igoro yamang'ana gayo giesaaro.
3Kohayo mbaatomeroe na ekanisa hanö baageeye bakahëtëra Boinisia na Samaria, barabateebia mona abaHamate baihoonchorra eNöökoe. Hanö abakumia böönsoe baaiguure iigö, mbaagookeeyoe bokong'u. 4Hanö baahikere Yerusareemu, ekanisa yabairigaiini, hamui na abatomoa na abagaaka, na kobateebia göönsoe ganö eNöökoe aakörre gokohëtëra harebö. 5Siböönö abakumia abamui banö baareenge gonkömö yabaBarisaayo bakaimeerra bakagaamba iga, “Kuhika abaHamate basaaroe, sooki baiigibue kuigueera aMaragö gaMosa.”
6Abatomoa hamui na abagaaka bagaikara hamui, kugusumaachera amang'ana gayo. 7Nyuma yisumaacho entaambe, Bëëtërö naaimereeye akagaamba iga, “Baanto bamoiito, momanyë iga enkaaga entaambe enö yaahëtere, eNöökoe naanyahooye kurua hare baiinyu, iga nduundiri abaHamate aMang'ana Amaiiya, korri iga baiigue na bakumi. 8Na eNöökoe onö amanyere imiööyö giabaanto, akoorokia uguitabirria abaHamate gokobaha uMuiika oMohoreeru këhaara bëënë aakörre hare baiito. 9Taakörre boonde hare baiito na harebö aköre boonde hai; naabasaabuurre imiööyö gukugira konö baakumiri. 10Kohayombë, kugira ke mugutuna gosaacha eNöökoe moratueeka abakumia emesaire imiritö kometoe gëëbö genö baaguuka baiito gose baiito abiëënë totaatorre kuimukia? 11Aa-a! Ngukumiatore tuituuria komaabe goMonënë Yeeso, nabö böönsoe nkëhayo bëënë.”
12Irikömö riöönsoe regakira iga kiri, baratëgëërra mona Baranaba na Bauro baare kobateebia këëbore Nöökoe aakörre ibimanyiirrio na ibirogoorö kobaHamate gokohëtëra harebö. 13Hanö baasookiri gusumaacha, Yaköbö nawë naaimokere akahuunchukia iga, “Motantëgëërra bare bakumia! 14Simooni naatoteeberreeyi mona eNöökoe aataangere koorokia iga naatuniibui na abaHamate, gokööhora abaanto abamui gatai yaabö iga babë abaanto baaë. 15Amang'ana gabanaabi nguitabirraniagare na amang'ana ganö. Këëbore amaandekö gakogaamba iga,
16‘Nyuma yaganö nendariingë,
Nimiirri inyuumba yaTauti.
Nendahagaache hare wanyöörre yataaboka
ngeköre ekong'e wiiki.
17Kohayo abaanto baande böönsoe mbarituna oMonënë,
abaHamate böönsoe, banö naaberekeeye iga babë
abaanto baanë.
18Niigö oMonënë akogaamba onö aakörre amang'ana
ganö gakamanyekana gukurua karai.’ ”
19Yaköbö akagëëndërria koboora iga, “Enö niyo eng'ana iga tööngë kuiriiria abaHamate banö bakuihoonchorra eNöökoe. 20Nubuuya tobahërrë amang'ana tobateebi iga baangë kuya bararea ibiaakorea bire biöönsoe bimuënsëëyoe ibisëëngërö, batigë oboraaya; na batakaarea itugö ere yöönsoe ibuusiroe, gose manyiinga. 21Kugira aMaragö gaMosa gaasömoa gukurua karai guchiSinagoogi kurusiko rueSabaato, na amang'ana gaaë nkuruundibua gare kumigi giöönsoe.”
Inyaruba kuya kobaHamate abakumia kurua kobatomoa
22Sooki abatomoa na abagaaka hamui na ekanisa yöönsoe, bagaitaberrania kööhora abaanto kurua harebö, babatomë kuya Antiokia bagëënanë na baabo Bauro na Baranaba. Bakaahora abaanto babere banö wanyöörre mbasookeroe na abakumia böönsoe, abaanto babere bayo mbaabo Yuuta onö aare koberekeroa iga Barasaaba, na Siira. 23Inyaruba eyo eraboora iga: “Baiito abatomoa hamui na abagaaka, abakumia, totomere amakeerio kobaanto baiito banö bareenge abaHamate, banö bamënyere Antiokia, Siiria na Kirikia. 24Töiigua iga abaanto baande kurua hare baiito hanö, baacha kobairiiria barabatuubiatuubia komang'ana ganö baabateebiri. Baiito tetööbatomere iga baachë goköra amang'ana gayo hai. 25Kohayo tuikaaye hamui tuitaberraini, tööhooye abaanto nyaborëbë tobatomere guucha hare baiinyu hayo. Mbaraachë na abagöönchë baiito baabo Baranaba na Bauro 26banö bairuusia ninyööra nugukua gikugira yiriina rioMonënë weiito Yeeso Kresto. 27Tobatomeeye baabo Yuuta na Siira banö barabateebi komikomi amang'ana ganö göönsoe töndekere kunyaruba enö. 28Yategeeyi uMuiika oMohoreeru, hamui na baiito iga tööngë kobatueeka emesaire geende etare iga nganö bëënë: 29muriihë korea ibiaakorea binö bimuënsëëyoe ibisëëngërö, muriihë kunyua amaanyiinga, muriihë korea inyama imbuusë, mutigë oboraaya. Moraaköre buuya hanö oranyööre muiriihire goköra amang'ana gayo. Mogösöri.”
30Abahiri bamang'ana bayo bagakeererribua bagatanora bakaya Antiokia, hayo nehö baiirri abakumia böönsoe hamui bakabaha inyaruba eyo. 31Hanö baagesömere mbaabaaye na emegöökö komang'ana gayo gaagotoora omööyö. 32Yuuta na Siira, banö baareenge abanaabi, mbaasumaachere na abakumia enkaaga entaambe, barabatirimikia na kobatoora ichiinguru. 33Hanö baasookiri hö imikuubio nyaborëbë mbaaruure bagakeererribua na abakumia iga bayi morëëmbë, bakariinga kuya kobaara wanyöörre baabatomere. [ 34Siböönö Siira wë naatigaaye hö.]
35Bauro na Baranaba mbaatigaaye Antiokia taanga hamui na abaande abaaru baraiigia na goteebeerria eng'ana yoMonënë.
Bauro na Baranaba ritigaiine gikugira yaMaarikö
36Nyuma yichinsiko nyaborëbë Bauro agateebia Baranaba iga, “Totariinga tuyi gotaarra bamura bamoiito, kumigi geera giöönsoe tööre goteebeerria eng'ana yoMonënë tomaahë mona bakogëëndërria.” 37Baranaba agatuna iga bagëënanë na Yöhana Maarikö, 38Siböönö Bauro taarooche iga mbuuya bagëënanë nawë hai, kugira taagumiirriiyi gokohekera omoherio guemeremö gëëbö hai, naariingere akabatiga baareenge Baambiria. 39Kohayo mbaahamaine bokong'u, bakaahokana: Baranaba akaimukia Maarikö bagaikara oböötö bakaya Kiburo. 40Bauro nawë akaahora Siira, bagatanora bakaya nyuma yabakumia kobatoora kuburiindi buamaabe goMonënë iga gabë hamui nabö. 41Akahëtëra Siiria na Kirikia aratoora ichikanisa ichiinguru.