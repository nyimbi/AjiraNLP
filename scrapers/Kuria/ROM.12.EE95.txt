Irimënya iriihea
1Kohayombë baanto bamoiito, gukugira yamaabe amaaru gieNöökoe ndabagëya iga muiruusi abiëënë mobë ikimuëënsö kenö keena obohoru, ekehoreeru na kenö gekogöökia eNöökoe. Obosëëngëri boiinyu bobohëënë bonö moraruusi. 2Mööngë kuigöötania komang'ana giekebara kenö, siböönö tiga mohoonchoroe moonse kogokoboroa kimui amaitëgëërrö gaiinyu. Sooki moraatore komanya gare eNöökoe agutuna, gare gareenge amaiiya na gare gakomogöökia na amahekeeranu.
3Na gukugira yamaabe ganö naahaayoe, nkobateebiande baiinyu böönsoe: Mööngë guitëgëërra baiinyu abiëënë iga moreenge abaigoro gokera këëbore keragere iga mobë. Kuibaga reyo, mobë na ekerëëngërë kuguitëgëërra koiinyu, na mokëëngë ikiina gokerëëngërë kiubukumia boora eNöökoe aabahaaye. 4Ntoona ibiimö ibiaaru komobere gumui, na ibiimö binö biöönsoe mbiina emeremö hagare hagare. 5Këhayo bëënë, ninyööra tobë baaru, ntoreenge omobere gumui kobogöötaiine hamui na Kresto, na kera umui nareenge ikiimö kimui kubiimö biinde. 6Ntoona ibituhö hagarehagare kubuituungaini na amaabe gaara töhaayoe. Hanö oranyööre igituhö nikiobonaabi niiga togekörre korëng'aana na ubukumia boora toonabö; 7hanö oranyööre igituhö geiito nikiobokörri, niiga tokörre; hanö oranyööre igituhö këëö nukuiigia, nkeragere iga wiigi; 8hanö oranyööre igituhö këëö nugutirimikia abaande, nkeragere iga oköre këëboyo bëënë. Ore wöönsoe onö agutuurria onö ataana geento nkeragere iga aköre iigö kobogësa; ore wöönsoe onö agotaangata nkeragere iga abë na omokea bokong'u; ore wöönsoe onö akomaahera abaande amaabe nkeragere iga aköre iigö komogöökö.
9Obohaanchi boiinyu kuhika bööngë koba na ubuiteerri. Morëgë kenö kereenge ikinyaanku, mogöötërrë; gaara gareenge amaiiya. 10Mohaanchane kiabaanto baandaimui hare Kresto, na kera omoonto ataangati koorokia esookö yaaë kowoonde. 11Moköre emeremö bokong'u na mööngë koba abarösu. Mokörre oMonënë emeremö na omööyö guirisaansera. 12Tiga iriitëng'ërö reiinyu rebaköre mobë na emegöökö, mobë abagumiirria kumiiriirö geiinyu, na muyi morasaba ruisö röönsoe. 13Muyi morasaanga ibiinto hamui na abaanto banö bareenge kugutuna na muirigani abagëni guchika cheiinyu.
14Muitabiri baara bakobaha inyaanyi; - mobaitabiri na motakabaihiima. 15Mobë na omogöökö hamui na baara bareenge komogöökö, mukuure hamui na baara bagukuura. 16Motoondorroe na amang'ana gaiinyu umui kowoonde. Mööngë kuihëëma, siböönö moköre obosaani hamui na abaanto abasuseenu. Mööngë guitëgëërra baiinyu abiëënë iga nabang'aiinimore. 17Hanö oranyööre umui weiinyu agokörëëye bobeebe, waangë goköra igisiöömba. Mosaache goköra gare böönsoe baakomaaha iga namaiiya. 18Oköre göönsoe gokerëëngërë kere ogotora gokoba na omorëëmbë na abaanto böönsoe. 19Baanto bamoiito, mööngë kohakana igisiöömba, siböönö kuibaga reyo, motegere eNöökoe. Kugira amaandekö nkogaambagare iga, “Igisiöömba nekëënë uni, nendakehakanë, araboora oMonënë.” 20Kuibaga reyo, këëbore amaandekö gakogaamba; “Hanö oranyööre umubisa waaö araambokere, tamoha egekorea; hanö oranyööre ana umuihomö, tamoha egeento gekunyua; kugira kogoköra iigö noramoköre amaahë ichinsöni ichinënë kiamakara gomörrö igoro yomotoe gööë.” 21Mööngë gutiga ubunyaanku bobakerë; kuibaga reyo, mokerë ubunyaanku kogoköra amaiiya.