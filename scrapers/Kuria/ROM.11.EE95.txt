Amaabe gieNöökoe kobaIsraeri
1Böönömbë ndabuuria iga, gose eNöökoe naangere abaanto baaë? Tiigö roonde hai! Uni umuëënë numuIsraeri ndeenge, uruiboro roAbrahamu, umui wegesaku keBenchamiini. 2ENöökoe taangere abaanto baaë hai, banö aahooye kurua karai. Temomanyere kere amaandekö gakogaamba igoro yaEriiya këëbore aachööngëëye abaIsraeri mbërë yeNöökoe hai? 3“Monënë, baiitere abanaabi baaö na gosaria ahase haaö hakuruusiria ibiruusio; nuuni bëënë naatigaaye, nabö ngutunabare iga baanyitë.” 4Gose niyeke eNöökoe aamuhuunchukiiyi? “Naaibekeeye umuëënë abaanto ibikoe muhuungate banö bataasëngëëye enöökoe woborööngö onö akoberekeroa iga Baari.” 5Nkëboyo bëënë kereenge gonkaaga enö yaböönö; hö bare abaanto bakë kobaara baatigaaye banö baahooyoe gikugira yamaabe. 6Hanö ndanyööre ngikugira yamaabe tekaaba wiiki gikugira yamaköra hai. Hanö gekabaaye gukugira yamaköra, amaabe tegakabaaye na ubueera bore böönsoe hai.
7Böönö niyeke? Abaanto baIsraeri tebaanyöörre kere baare kurigia hai, siböönö abaahoroa mbö baakinyöörre. Abaande böönsoe banö baatigaaye mbaakong'iri imiööyö bakaanga kuigueera, 8këëbore amaandekö gakogaamba iga, “ENöökoe naakong'iri emetoe na imiööyö gëëbö; na akabaaha amaiisö ganö gatakomaaha na amatui ganö gatakuiigua kuhika kurusiko rorëërö.” 9Na Tauti aragaamba iga,
“Tiga ichinyaangi chiaabö chibë
oborëëmbu na omohana gokobagöötia;
tiga chibë egeento keguituuriatuuria
na inyaanyi harebö!
10Tiga amaiisö gaabö gatooroe igisuunte
okorri iga batagaatora komaaha;
na emegööngö gëëbö gihiinyoe kunyaanyi
ruisö röönsoe.”
11Sooki ndabuuria iga, gose hanö baituurretuurre, bö mbaagooye na gusika kimui? Tiigö roonde hai! Gukugira yamaraga ganö baakörre, ubuituuria bööcha kobaHamate, okorri iga abaIsraeri babamaahere irihari. 12Hanö ndanyööre iriraga rëëbö ndërëëntere amaitabirio amaaru gokebara, na oborösu bööbö bokarëënta amaitabirio amaaru kobaHamate, böönö maitabirio amaaru gakerëëngërë ke gareba hö hanö abaYahuti bakaahekeerana.
Ubuituuria buabaHamate
13Böönö ngusumaachande kobaHamate. Këëbore uni ndeenge omotomoa wabaHamate, nendaiheche kugira yomoremö göönë. 14Haande ntore goköra abaanto baanë koba na irihari, na kohayo ntore gutuurria abamui baabö. 15Kugira hanö bö wanyöörre baangoa, ekebara nkëgöötaniibui obosaani koNöökoe, niyeke kerebambë, hanö bö baritabirribua? Mboreba obohoru kobaku!
16Hanö ndanyööre ekeng'eenga këmbërë kiomogaatë kenö kiruusiibui koNöökoe nekehoreeru, hayo omogaatë umugima nagö göönsoe nomohoreeru; na hanö ndanyööre imiri giomote nemehoreeru, na ichiinsagia nachiö chöönsoe nichihoreeru. 17Hanö ndanyööre ichiinsagia ichimui nchiahagooyoe na uwë omoHamate onö oreenge orosagia romoseituuni goibara wabërëkoa kö, kuibaga richiinsagia chiira chaahagooyoe okorri iga osaangë ubuuya bomoseituuni 18kohayombë, kuhika waangë kuihëëmëra abaYahuti banö bareenge gichinsagia. Hanö moraihëëmë momanyë iga baiinyu temokoha imiri ichiinguru hai - imiri ngiö gekobaha ichiinguru.
19Siböönö noragaambë iga, “Ichiinsagia chiira nchiahagooyoe okorri iga mbërëkoe komoseituuni.” 20Gayo namahëënë. Nchiahagooyoe gukugira iga tebaakumiri hai, nkaaga uwë wimereeye gukugira yubukumia bööö. Siböönö mööngë kuihëëma gikugira eyo; kuibaga reyo mööböhë. 21Kugira ndanyööre eNöökoe ataatigere abaYahuti, banö baareenge gichinsagia isimisi bahönë, na baiinyu tarebatiga mohönë hai. 22Maahambë ubuuya na obobe bueNöökoe: obobe kobaara baisa kogoa, siböönö ubuuya hareuwë-hanö ndanyööre oragëëndërria kubuuya bööë. Hanö oranyööre togoköra iigö hai, nauwë wöönsoe norahagoroe. 23Na hanö oranyööre abaYahuti mbatiga oköönga gukumia kööbö, nabö mbarariingibue haara wanyöörre baareenge; kugira eNöökoe naana ogotora kogoköra iigö. 24Hanö ndanyööre baiinyu abaHamate mööhagooyoe kurua komoseituuni goibara mokabërëkibua boora eseera etare komoseituuni gonö göimiibui, tekeraabë buuya bokong'u guchiinsagia ichinyiborane koberekibua komoseituuni göchiö haara chiaaruure!
Amaabe gieNöökoe koböönsoe
25Baanto bamoiito, ehö eng'ana yikibisere kenö këëhonyoroa enö ngutuna iga momanyë, okorri iga motakaimaaha iga mbang'aiinimore komaitëgëërrö gaiinyu abiëënë. Na eng'ana eyo yikibisere niiga, obokong'u boikarra abaIsraeri abamui kuhika ronö abaHamate böönsoe urinyööra baachere koNöökoe. 26Kohayo nehö abaIsraeri böönsoe barinyööra ubuituuria. Këëbore amaandekö gakogaamba iga,
“Umutuuria nariicha kurua Sayuuni
na nariruusia ubunyaanku kurua
Kurutuundurra roYaköbö.
27Nendeköra endagano enö hamui nabö
enkaaga enö ndebaabera amaraga gaabö.”
28Gukugira bö mbaangere aMang'ana Amaiiya, abaYahuti baaba ababisa bieNöökoe kugira yeiinyu bare baHamate. Siböönö gukugira yobööhuri baaba basaani bieNöökoe gukugira yabaaguuka baabö. 29Kugira amaitabirio gieNöökoe na emberekera yaaë tibikahoonchoroa hai. 30Këëbore mööngere kuigueera eNöökoe karai; siböönö munyöörre amaabe gukugira yabaYahuti goköönga kuigueera eNöökoe. 31Mbaangere kuigueera eNöökoe, okorri iga gikugira yamaabe gaara möönyöörre nabö böönsoe böönö batore kunyööra amaabe gieNöökoe. 32Kugira eNöökoe aaböha abaanto böönsoe goköönga kuigueera kööbö, okorri iga atore koorokia amaabe harebö böönsoe.
Egoongö koNöökoe
33Oboome, eseemia na obong'aiini bueNöökoe nobonënë bokong'u! Amaabe gaaë tegaguisuunchua hai, na ichinchera chaaë tichikoongoroa hai. 34Këëbore yaandekeroe iga,
“Ning'ui amanyere amaitëgëërrö goMonënë?
Ning'ui ana ogotora gokomoteebia ekegoköra?
35Ning'ui aahaanere egeento harewë,
okorri iga achë gokehakana wiiki?”
36Kugira ibiinto biöönsoe harewë biikurua, na mbiihö gokohëtëra harewë na kugira yawë. Ubuhiku tiga bobë koNöökoe kuyeeyo! Amina.