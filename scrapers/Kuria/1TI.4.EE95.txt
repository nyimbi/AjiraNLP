Abaiigia boborööngö
1Umuiika nkogaambagore borabu iga ichinsiko chamaserra abaanto abamui mbaritiga ubukumia, basööranë imiika gioborööngö na amaiigio gibihui. 2Amaiigio getëëmö eyo nguuchagare kohëtëra kobaiteerri abarööngö banö ichintariki chiaabö chiaaba gechinö chiasaamboa na ikiooma kenö keheeye. 3Mbö bagokaania abaanto gotëtana na wiiki barakaania abaanto korea ibiaakorea ibimui. Nahombë eNöökoe naabikörre iga baara baamukumia na wiiki baamanya obohëënë, babirë na koha eNöökoe egoongö. 4Kere giöönsoe eNöökoe aakörre nikiiya, kohayo tekeragere iga kigiroe hai, niiga kiimukibue gukuruusia egoongö, 5kugira ngosaabuuruakere gonchera yeng'ana yeNöökoe na amasabi.
Omoköri wemeremö umuuya waYeeso Kresto
6Noraabë omoköri wemeremö umuuya waYeeso Kresto hanö oranyööre wiigia abakumia amaragirrio ganö, na hanö oranyööre nogëëndërria uwë umuëënë komang'ana gubukumia hamui na amaiigio amaiiya gare waagööta. 7Siböönö obë harai na amagano ganö gatareenge gakeboNöökoe, ganö gataisaiine kogaamboa. Winari komënya kubusuuki bueNöökoe. 8Ukuinaria komobere nkoona ubueera ekerëëngërë, siböönö ukuinaria kubusuuki bueNöökoe, nkoona ubueera komang'ana göönsoe kugira nkoona endago yirimënya reböönö na irimënya renö riguucha. 9Ekereengio kenö nekehëënë, na nkeragere iga gitabirribue. 10Ngoköratore emeremö guchiinguru hamui na igituunyö, kugira tötoora iriitëng'ërö reiito hare eNöökoe onö ahö, onö areenge uMutuuria waböönsoe na kimuikimui uMutuuria wabakumia.
11Kohayo niiga obahë amaragirrio gayo hamui na amaiigio gayo. 12Otagaitabirria moonto ore wöönsoe asërë ubumura bööö, siböönö obë ikiorokirrio kobakumia, gusumaacho yaaö, gotëëmö yaaö, kobohaanchi bööö, kubukumia na kuimënya renö retaana ubunyaanku. 13Ogëëndërri gosömëra abaanto aMaandekö Amahoreeru gokanisa na ogoteebeerria hamui na ukuiigia kuhika ronö ndiicha. 14Waangë gutiga gokörra emeremö igituhö kenö kereenge moonse yaaö, kere waahaayoe këëbore abanaabi baagaambere na abagaaka bakagotoorra amabökö. 15Witëgëërrë igoro yamang'ana gayo na uyi oragaköra ruisö röönsoe, korri iga amagëëndërrio gaaö gamaahoe na abaanto böönsoe. 16Uyi oraisuuncha amang'ana gaaö hamui na amaiigio gaaö. Ogëëndërri goköra amang'ana gayo, gikugira hanö oragaköre, noraituuri uwë umuëënë hamui na baara bakogotëgëërra.