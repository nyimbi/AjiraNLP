1Uni Bauro, omotomoa waKresto Yeeso kuguituungana na boora eNöökoe agutuna, na Timoteo mura omoiito. Inyaruba kuya gokanisa yeNöökoe enö ereenge Köriinto, gosangania abaanto böönsoe bieNöökoe banö bareenge hare höönsoe korong'ööngö roAkaaya. 2Amaabe na omorëëmbë kurua koNöökoe Taata weiito na oMonënë Yeeso Kresto bibë hare baiinyu.
Bauro araruusia egoongö koNöökoe
3Tiga egoongö ebë koNöökoe Taata woMonënë weiito Yeeso Kresto, Taata wamaabe, eNöökoe onö harewë buukurua ubutirimikia böönsoe! 4Newë agutirimikia kumiiriirö geiito giöönsoe, okorri iga na baiito totore gutirimikia abaande banö baana imiiriirö gichitëëmö hagarehagare, gonchera yubutirimikia boora bëënë baiito abiëënë tönyööra kurua koNöökoe. 5Këëbore inyaanyi yaKresto ereenge enënë hare baiito, nkëëhö wiiki ubutirimiku boiito boreenge obonënë, gokohëtëra hare Kresto. 6Hanö tunyööra inyaanyi, ngikugira yubutirimikia na ubuituuria boiinyu; na hanö tötirimikibua, ngikugira yubutirimikia boiinyu. Na eyo nkobarëëntëraere ichiinguru chakugumiirria inyaanyi eera bëënë na baiito böönsoe tukunyööra. 7Kohayo iriitëng'ërö reiito hare baiinyu ndenö retagusiingisibua; ntomanyere iga këëbore morasaange inyaanyi yeiito, nkëëhö bëënë morasaange wiiki ubutirimikia boiito.
8Kugira titugutuna iga mööngë komanya hai, baaanto bamoiito, imiiriirö genö tönyöörre korong'ööngö roAsia. Imiiriirö geyo ngëturitöhëëye gokera ekerëëngërë, tokaruusia hö iriitëng'ërö ririmënya reiito. 9Tokaiigua nkanya iga ntokëngëëyoe ikiina keguiitoa, Siböönö eyo yaabaaye iigö okorri iga tööngë kuya toraiyitëng'ëra abiëënë, siböönö tuitëng'ërë eNöökoe bëënë, onö akuriuukia abaku. 10Naatutuurri kurua gotabaaribaari enënë këeyo yuruku na wiiki naratutuuri; na baiito tötoora iriitëng'ërö reiito harewë iga mahëënë naraatutuuri wiiki. 11Na baiinyu mututuurri gonchera yagotosabera, okorri iga abaanto abaaru baruusi egoongö kuibaga reiito gikugira yamaitabirio ganö tönyööra gokohëtëra komasabi gabaanto abaaru.
Bauro arakubia ichiseemia chaaë
12Baiito ukuiraha goiito nkonö: entariki yeiito ngotohërëkiriaere iga ntöögëëndere gokebara, na kimuikimui gatai yeiinyu, kobohoreeru na omööyö umunyööhu gonö töhaayoe na eNöökoe, tiiga iga ngoseemia yekebara hai, getare iga nkomaabe gieNöökoe. 13Nkobaandekeratore gaara bëënë mogotora gosöma na koongora. Na nguitëng'ërande iga muriicha koongora buuya kimui, 14ninyööra böönö motongooye gokerëëngërë iga kurusiko roora roMonënë Yeeso moretora gutuikumiria gikugira yeiito këëbore na baiito torebaikumiria.
15Gikugira naare na obohëënë bogayo, nkiö këëgirre ngaseemia ekeembërë iga niichë obogëni weiinyu hayo, okorri iga motore guitabiribua hare kabere. 16Kugira naaseemiri nköre obogëni weiinyu hayo nkaaga nkuya Maketonia na wiiki gukuriinga kurua hö, okorri iga nyööre ubutuurria kurua hare baiinyu kugira yorogëëndö röönë kuya buYahuti. 17Niyeke, ngokanyamore iga hanö naare goseemia iigö, naareenge nkiomoonto onö aare na isi onö ataana borëngërria? Gose ngokanyamore iga ngokörande ichiseemia chiaanë, kiomoonto wekebara onö aguitabirria eng'ana iga “Eee,” sooki anga iga “Aa-a,” gonkaaga eyo bëënë? 18Këëbore eNöökoe areenge omohëënë nkogaambaare obohëënë; eng'ana yeiito hare baiinyu tiyaare “Eee” na “Aa-a” hai. 19Kugira Yeeso Kresto, oMööna weNöökoe, onö aaruundiibui gatai yeiinyu na Siraasi, Timoteo na uni umuëënë, tareenge omoonto wa “Eee” na “Aa-a” hai. Siböönö ruiisö röönsoe newë areenge “Eee” weNöökoe; 20kugira newë areenge “Eee” guchindago chiöönsoe chieNöökoe. Keyo nkiö gikugira, gokohëtëra harewë toragaamba “Amina” yeiito kubuhiku bueNöökoe. 21NeNöökoe umuëënë agotokong'ia baiito hamui na baiinyu hare Kresto; newë wiiki umuëënë aatohaka amaguta; 22na newë aatotoora orobaasö tobë abaaë, aatoha uMuiika oMohoreeru kumiööyö geiito koba ekegöötërrö kiamang'ana göönsoe ganö atobeekera.
23Siböönö ndakoorra eNöökoe, aruusi ubutuburi hareuni - ngukugira yakobamaahera amaabe, nkaanga guucha Köriinto. 24Titugutuna kobahaamirria igoro yubukumia boiinyu hai, siböönö kuibaga reyo, ngoköratore emeremö hamui na baiinyu kugira yemegöökö geiinyu. Kugira ntomanyere iga muimereeye boroonge kubukumia boiinyu.