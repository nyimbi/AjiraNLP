AbaYahuti barachööngëra Bauro
1Hanö chiaahëtere ichinsiko isaano, Anania uMunchaama uMuhikere hamui na abagaaka baande bakaya Gaisaaria, na omogaambiri wibiina woonde iga Terituro. Bagateebia omogaambi Berikisi amang'ana gaBauro. 2Kohayo Bauro akaberekeroa na Terituro agataanga guchööngëra Bauro: “Omosookë Berikisi! Obotaangati bööö ubuuya böötorëëntëra omorëëmbë gonkaaga entaambe, na amang'ana agamui garahoonchoroa gukugira kuabaanto baiito. 3Amang'ana ganö nkogairiganiatore hare höönsoe, ruiisö röönsoe, na ntoona egoongö enënë hareuwë. 4Tingutuna iga niimuki enkaaga yaaö entaambe hai, siböönö, ndakogëya gokohaancha kööö utuigueere amang'ana ganö toonagö makë igö. 5Töömaaha iga omoonto onö naana uruaambai bokong'u; aaköra ubutiiyu kobaYahuti böönsoe gokebara giöönsoe na wiiki nomotaangati wirikömö riabaNasareeti. 6Na wiiki naasaachere goköra ibikui koHekaaru, na baiito tokamogööta. [Ntööseemiri iga tomogaambi këhaara aMaragö gaiito gakogaamba. 7Siböönö omotaangati wabasirikare, Riisia agaacha akamuimukia guchiinguru kurua hare baiito. 8Sooki Riisia oyo akagaamba iga abachööngëri baaë baachë hareuwë hanö. Hanö oramubuuri amang'ana uwë umuëënë, noranyööre amang'ana göönsoe ganö tukumuchööngërra.”] 9AbaYahuti nabö bakamuchööngëra baragaamba iga amang'ana gayo göönsoe namahëënë.
Bauro araruusia amakuurö mbërë yaBerikisi
10OMogaambi oora agasima Bauro iga asumaache, Bauro akagaamba iga,
“Nemanyere iga waaba omokëëngi wibiina gokebara kenö komëëka emëëru, kohayo neena emegöökö guikoorra mbërë yaaö hanö. 11Noramanyë iga tichirahëta nsiko ikumi na ibere hai, gukurua naageeye Yerusareemu gosëëngëra. 12AbaYahuti tebaanyöörre ndahamana na omoonto ore wöönsoe koHekaaru hai, gose baakunyööra ndasaria abaanto guchisinagoogi gose hare höönsoe kumugi hai. 13Na wiiki tebagaatora gokoorokia obohëënë buamang'ana gayo bagunchööngërra hai. 14Eng'ana enö nguitabirria hareuwë niiga: Ngosëëngërande eNöökoe wabaaguuka baiito gokogööta amaiigio gayo bakogaamba iga namarööngö. Siböönö wiiki nguitabirriande amang'ana ganö göönsoe gaandekeroe koMaragö gaMosa na kubitabo biabanaabi. 15Neena iriitëng'ërö koNöökoe këhaara baanario iga abaanto böönsoe ababeebe na abaiiya mbarriooka kurua kobaku. 16Kohayo ngosaachande bokong'u köönga koba na entariki koNöökoe na kobaanto.
17“Hanö naaruure Yerusareemu ngasookia emëëka nyaborebe, naariingere kuya hö wiiki kohërra abaanto baiito ibihaanö bichiimbiria hamui na kumuëënsa. 18Hanö wanyöörre ndaköra amang'ana gayo, nehö baanyöörre koHekaaru, hanö wanyöörre niisere gosookia amang'ana gegesaabuuro. Timuiiro aare hö hai, gose enkööngö ere yöönsoe hai. 19Siböönö abaYahuti abamui kurua korong'ööngö roAsia mbaareenge hö; mbö bagaachere abiëënë mbërë yaaö hanö banchööngërë, hanö oranyööre baana eng'ana ere yöönsoe embeebe hareuni. 20Gosembë tiga abaanto banö bahanö bagaambë irisaria renö baanyöörre hareuni hanö naageeye mbërë yinchaama, 21getare iga namang'ana ganö naagaambere bokong'u hanö naaimereeye mbërë yaabö iga, ‘Ngonkëëngëramore ikiina rëërö kugira iga ndakumia iga abaku mbarriooka.’ ”
22Haakurua Berikisi, wanyöörre namanyere enchera eyo buuya, kohayo akarëënga ikiina keyo. Akaboora iga, “Ikiina kenö nendagesooki nkaaga oraanyööre Riisia omotaangati wabasirikare achere.” 23Agateebia omonënë onö wanyöörre arareenda Bauro iga amoreendë, siböönö bamohë obotachore na abasaani baaë bayi baraacha komomaaha baramoha kenö oranyööre aratuna.
Bauro mbërë yaBerikisi na Turusira
24Hanö chaahëtere ichinsiko nkë iigö Berikisi agaacha na mokaaë umuYahuti woonde iga Turusira. Akahërra Bauro umunyua agaacha akamotëgëërra mona aare gusumaacha igoro yubukumia hare Kresto Yeeso. 25Siböönö hanö wanyöörre Bauro arasumaachera oboroonge na ubuihootu, na uRusiko ronö ruguucha rogokëëngëroa ikiina ronö ruguucha, Berikisi nööböhere akagaamba iga, “Oratora kuya böönö. Nendakoberekere wiiki hanö ndanyööre umueeya.” 26Enkaaga eyo bëënë nkanyööra nguitëng'ëraare iga Bauro akaamoha ichiimbiria; gukugira koyo akaya aramoberekera hakë hakë aya gusumaacha nawë.
27Hanö emëëka ebere gëëhëtere, Bonikio Bëësto akaimukia iribaga reBerikisi. Berikisi naatunere iga atëgëri abaYahuti kohayo naatigere Bauro gokeböhë.