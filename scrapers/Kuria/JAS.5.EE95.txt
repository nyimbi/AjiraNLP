Ogokoga igoro yoboome
1Na böönö, motantëgëërra baiinyu bare baame! Motakuura na gukuura ekerrö gikugira yimiiriirö geera giguucha hare baiinyu! 2Oboome boiinyu böguunda, na ichingebo cheiinyu chiareeboa na ichimoongo. 3Esahaabu yeiinyu na ichiimbiria chaichooye ubuinëëru, na ubuinëëru bochiö mborebatobora na mborerea emebere geiinyu kiomörrö. Baiinyu moineebera oboome guchinsiko chinö chiamaserra. 4Tamaaha! Mööngere kohakana ichiimbiria abaköri bemeremö baara baagësere komegoondo geiinyu, nabö ngukuurabare. Ikuurate yabagësi bayo yaahekeera oMonënë onö areenge uMukumahë. 5Möömënya gokebara hanö komang'ana ganö gakogöökia omobere na guchigöörio. Möichaamia abiëënë kugira yurusiko roora rokogöögoa. 6Möihiima na guiita omoonto omoroonge, nawë taakeraine na baiinyu hai.
Ubugumiirria na amasabi
7Kohayombë mobë abagumiirria, baanto bamoiito, kuhika oMonënë achë. Tamaaha, umurimi nkugumiirriare nkaaga akoganya ibiaakorea biaaë ibiiya biicha koba. Nkoganyaare kubugumiirria imbura yomööka na yomoobo. 8Na baiinyu böönsoe kuhika mobë abagumiirria. Muimeerre boroonge, kugira uguucha koMonënë, haang'ikore. 9Baanto bamoiito, mööngë kuya morairumuungia abiëënë kubiëënë, okorri iga motagaacha gokëëngëroa ikiina. Tamaaha! Omokëëngi wibiina ngesakuare, aimereeye. 10Baanto bamoiito, komang'ana gakorëmërria imiiriirö na ubugumiirria mogöötë igituubanio kiabanaabi banö baasumaachere kuriina rioMonënë. 11Mahëënë, nkoberekeratore baara baagumiirriiyi iga nabakëhaiiya. Möisa kuiigua igoro yubugumiirria boAyubu, na momanyere këëbore oMonënë aamokörëëye kogosookerria. Kugira oMonënë naichooye amaabe na obogësa. 12Igoro yagöönsoe baanto bamoiito, mööngë gutuenerria gokenö kereenge kuriooba gose gokebara; gose ninyööra ngokere giöönsoe. Hanö möitabirria eng'ana iga “Eee” niiga ebë eee; na hanö möönga eng'ana iga “Aa-a” niiga ebë aa-a, korri iga motagaacha gokëëngëroa ikiina. 13Gose aahö omoonto ore wöönsoe gatai yeiinyu onö areenge kumiiriirö? Nkeragere iga asabë. Gose aahö ore wöönsoe onö areenge nomogöökö? Nkeragere iga asiriingi amasiriingio gegoongö. 14Gose aahö ore wöönsoe onö areenge omorooyi? Nkeragere iga aberekere abagaaka bieKanisa, nabö mbaraamosabere na komohaka amaguta kuriina rioMonënë. 15Amasabi ganö gakörroe kubukumia ngarahueeni omorooyi oora; oMonënë naramoköre buuya, na amaraga gaara aakörre ngaraaberoe. 16Kohayombë, motobore amaraga gaiinyu abiëënë kubiëënë na mosaberane abiëënë kubiëënë, okorri iga muuchë kuhueenibua. Amasabi gomoonto omoroonge ngaana ichiinguru chagoköra amaaru. 17Eriiya naareenge omoonto kebaiito. Naasabere komööyö iga imbura etagaatoa, na timbura yaatooye hai gokebara komëëka etato na imieeri esaansaba. 18Sooki wiiki naasabere, na amasaaro gakahiinga, imbura egatoa na ekebara gekaama ibiaakorea biakiö. 19Baanto bamoiito, hanö oranyööre umui weiinyu atigere obohëënë na owoonde amuriingi, 20moheetoke ganö ore wöönsoe arariingi umunyairaga kurua gonchera embeebe naraatuuri omööyö gumunyairaga kurua kuruku na amaraga amaaru ngaraaberoe