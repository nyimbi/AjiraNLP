Bëëtërö na Yöhana barëënteroe gunchaama yabaYahuti
1Hanö Bëëtërö na Yöhana wanyöörre bagisumaacha na abaanto, abanchaama bieNöökoe na omotaangati wabariindi bieHekaaru, na abaSatukaayo abamui bagatora. 2Nkanyööra bareereeye kugira nkanyööra abatomoa babere bayo baraiigia abaanto iga Yeeso aariooka kurua kobaku, na hayo nkëëre koorokia iga abaku mbaririooka. 3Bakabagööta bakabatoora gokeböhë kuhika urusiko rokabere kugira wanyöörre buiirre. 4Siböönö abaaru banö baaiguure amang'ana gaabö, mbaakumiri; abakumia bakaiyëëngëria bakaba banö bakaaba ibikoe bitaano.
5Inkio yahö abataangati babaYahuti, na abagaaka, hamui na abaiigia baMaragö bakairania Yerusareemu. 6Mbaasikaine na uMunchaama uMuhikere weNöökoe woonde iga Anaasi hamui na Kayaaba na Yöhana na Aregesaanda hamui na abaanto baande abeeka yuMunchaama uMuhikere oyo. 7Bakaimiirria abatomoa baara mbërë yaabö bakababuuria iga, “Niyeke mokörre eng'ana enö? Nguchiinguru chang'ui gose nkuriina rëëng'ui?” 8Bëëtërö nawë nkanyööra aichooye uMuiika oMohoreeru, akabateebia iga, “Baiinyu banö moreenge abataangati babaanto na abagaaka. 9Hanö oraanyööre ngutubuuriamore igoro yeng'ana inchiiya enö yaare ebaaye komoonto onö aareenge irigata, na këëbore ahueeniibui, 10baiinyu hamui na abaanto baIsraeri böönsoe niiga momanyë iga, omoonto onö aimereeye hare baiinyu hanö omohoru, nahueeniibui guchiinguru chiriina reYeeso Kresto omoNasareeti - ore mööbaambere, na Nöökoe akamuriuukia kurua kuruku. 11Yeeso newë amaandekö gagaambere iga,
‘Irigena renö abahagaachi möösërre rëërua rëëba
iriubueera koheteera agaande göönsoe.’
12Ubuituuria tebogotooka komoonto woonde ore wöönsoe hai; kugira gokebara nyabokoro taahö onö töhaaboa iga kuriina rëëë togaatora kunyööra ubuituuria hai.”
13Abagaaka bayo binchaama mbaarogoorre gokomaaha obokare bonö Bëëtërö na Yöhana baareenge nabö na gokomanya iga tebaare na gesömö kere giöönsoe hai. Bakoongora iga mbaareenge hamui na Yeeso. 14Hanö baarooche omoonto oora aahueeniibui aimereeye hamui na Bëëtërö na Yöhana, mbaaborre iyakogaamba. 15Kohayo bakabateebia iga barichökë kurua gunchaama moora, bagataanga gusumaacha abiëënë. 16Bakabuurania iga, “Niyeke togaaköra abaanto banö kana? Kugira ore wöönsoe areenge Yerusareemu, namanyere irikönö renö abaanto banö baaköra, na tetogaatora korekaana hai. 17Siböönö, mona toraköre eng'ana enö yaangë koroonda bokong'u tiga tobakaani iga batagaacha gusumaacha igoro yaYeeso komoonto ore wöönsoe roonde hai.” 18Bakababerekera kurua kebara bakabateebia iga batagaacha gusumaacha gose kuiigia kuriina reYeeso roonde hai.
19Siböönö Bëëtërö na Yöhana bakabahuunchukiria iga, “Mbaiinyu abiëënë moraiigue enö ereenge inchiiya mbërë yeNöökoe, nyööre mbaiinyu toraigueere gose nyööre neNöökoe toraigueere. 20Kugira tetoratore kohaatera kogaamba amang'ana ganö töömaaha na ganö töiigua hai.” 21Kohayo inchaama eera ekabakoga koborro bokong'u sooki ekabahaatera bakaya. Tebaatorre kobairiiria hai kugira nkanyööra umuiiro wöönsoe neNöökoe akogoonga gokere wanyöörre kebaaye. 22Omoonto oora aahueeniibui wanyöörre emëëka gëëë gëheteera merööngö enai.
Abakumia barasaba iga babë abakare
23Niigö Bëëtërö na Yöhana baahateeyoe iigö, bakariinga kuya guikömö rëëbö bakabateebia mona abataangati babanchaama bieNöökoe hamui na abagaaka wanyöörre baagaambere. 24Hanö abakumia baaiguure amang'ana gayo mbaagöötaine hamui gosaba eNöökoe baraboora iga, “OMonënë Getëëmi onö waakörre igoro na haanse, na inyaancha na binö biöönsoe biimö! 25Guchiinguru chuMuiika oMohoreeru waasumaachere gokohëtëra komoköri waaö wemeremö, guuka weiito Tauti, hanö aagaambere iga,
‘Kugira ke ichiHamate chaachuurre;
baraköra ichiseemi chiaabö chinö chitaaköre geento?
26Abagaambi biense yöönsoe mbaiseemiri,
na ababaahi mbasikaine hamui
okorri iga baiitani oMonënë na Masiihi waaë.’
27Kugira mahëënë Heerooti na Bontio Biraato, abaanto baIsraeri hamui na abaHamate mbairaini hamui kumugi gonö bëënë iga baitani omoköri waaö omohoreeru onö waaköra abë Masiihi. 28Bakairania iga baköre kenö wanyöörre wasookia kogaamba karai iga nkeraabë, këëbore uwë umuëënë waare gutuna na guchiinguru chaaö. 29Na böönö oMonënë, maaha okööböhirria kööbö otohë ogotora baiito banö tokogokörra emeremö turuundi eng'ana yaaö kobokare. 30Raambeka okobökö kööö uhueeni abaanto, köra ibimanyiirrio na ibirogoorö kuriina reYeeso omoköri waaö wemeremö omohoreeru.” 31Hanö baasookiri gosasaama, ahase haara baareenge hakarigita. Böönsoe bagaichuribua uMuiika oMohoreeru, bagataanga goteebeerria eng'ana yeNöökoe bataana bööba.
Abakumia barasaanga ibiinto biaabö
32Irikömö reyo riabakumia ndëëbaaye na omööyö gumui na amaitëgëërrö gamui. Tewoonde aagaambere iga ibiinto biaaë nibiaaë umuëënë hai, kenö giöönsoe baareenge nakiö mbaare gosaanga hamui. 33Abatomoa mbaateeberreeyi guchiinguru bokong'u igoro yukuriooka koMonënë Yeeso, na eNöökoe naabahomerreeye böönsoe amaitabirio amaaru. 34Tewoonde aareenge na bohabe harebö hai. Baara baareenge na amarema gose ichinyuumba, mbaare kuguria barëënta ichiimbiria chiyo chiruure ibiinto biyo, 35bakaya bararëënta ichiimbiria chiyo kobatomoa; ore wöönsoe akaya arahaaboa haang'ana aareenge na obotati.
36Engaki eyo omoonto woonde iga Yoosebu omoRaawi, umuiborroa guKiaaro geKiburo, onö abatomoa baakaberekeeye iga Baranaba (esesoro yaBaranaba niiga “Umutirimikia”), 37Naagurri irirema rëëë, ichiimbiria chiira aanyöörre agachihira kobatomoa.