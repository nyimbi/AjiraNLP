Ugutuna komaaha irikönö
(Mk 8:11-13; Rk 12:54-56)
1AbaBarisaayo baande hamui na abaSatukaayo bagaacha hare Yeeso, baratuna komosaacha, bakamosaba iga abakörre irikönö kurua kuriooba. 2Siböönö Yeeso akabahuunchukiria iga, “Hanö goba omogörööba nkogaambamore iga, ‘Ogose nkoraabë buuya kugira amasaaro gaberretere.’ 3Hanö wanyööra niinkio haara, nkogaambamore iga, ‘Imbura eratuna gotoa, kugira amasaaro agamui namaberretu na agaande namamuaamu.’ Ngotoramore koongora mona ogose koraabë hanö mogaramera igoro, siböönö temogosesora ibimanyiirrio bichinkaaga biö hai! 4Irikora irinyaanku na renö retaana ubukumia ngutunarre koorokibua ekemanyiirrio; siböönö tekemanyiirrio keroorokibue hare riö hai etare iga nkeera kiomonaabi Yööna bëënë.” Kohayo akabatiga, agatanora kurua hö.
Iriöögö riemegaatë riabaBarisaayo na abaSatukaayo
(Mk 8:14-21)
5Hanö abeega baara baambokere inyaancha baakoba ihuumbu eera, nkanyööra beebere kuimukia omogaatë gore göönsoe. 6Yeeso akababoorra iga, “Muiraarerre na iriöögö riemegaatë riabaBarisaayo na abaSatukaayo.” 7Bagataanga kogasumaachera bö abiëënë iga, “Nkogaambaare iigö gikugira iga tituimukiri omogaatë gore göönsoe hai.” 8Yeeso akamanya amaitëgëërrö gaabö, akababuuria iga, “Kugira ke mogoköra ichinkaani abiëënë kubiëënë iga temoona mogaatë gore göönsoe hai? Tamaaha mona moona ubukumia obokë! 9Kana kura temokoongora roonde hai? Temokoheetoka ronö naatueeneeye abaanto ibikoe bitaano emegaatë etaanö bëënë hai? Ibitöönga mbireenga möiirri bigaichora? 10Gosembë emegaatë geera muhuungate kobaanto ibikoe binai? Wiiki amasögöhë nareenga moichuuyi? 11Niyeke wiiki mogoköra moraanga koongora iga temegaatë nyöörre ndasumaachera hai? Muiraarerre na iriöögö riemegaatë riabaBarisaayo na abaSatukaayo!” 12Nehö böönö abeega boongooye iga kana tiiga wanyöörre nkobateebiaare iga niiga bairaarerre na iriöögö renö regoköra emegaatë hai, siböönö niiga bairaarerre na amaiigio gabaBarisaayo na abaSatukaayo.
Bëëtërö aratobora Yeeso iga noMööna weNöökoe
(Mk 8:27-30)
13Haakurua Yeeso akaya goonse enö yaareenge haang'i na umugi goGaisaaria Biribi, nehö aaburiiyi abeega baaë iga, “Abaanto nkogaambabare iga oMööna woMoonto newë ngu'ui?” 14Bakamuhuunchukiria iga, “Abamui nkogaambabare iga Yöhana omoBaatiisi; abaande baraboora iga, neEriiya, na abaande nkoboorabare iga, Yeremia, gose omonaabi.” 15Akabuuria iga, “Niyeke baiinyu bö mokoboora iga, Uni nuUni ng'ui?” 16Simooni Bëëtërö akamuhuunchukiria iga, “Nuuwë Masiihi, oMööna weNöökoe Umukumahë!” 17Yeeso akamuhuunchukiria iga, “Nowakehaiiyaore, Simooni mura oYööna! Kugira eng'ana eyo tiruure komoonto hai; siböönö neNöökoe Taata onö areenge igoro akuigoreeye. 18Na kohayo ndagoteebia iga, nuuwë Bëëtërö, na korotare ronö nkö ndahagaache ekanisa yaanë; na ichiinguru chiuruku tichiratore kugibuha hai. 19Nendakohë ibiigorro bioBogaambi bueNöökoe, kenö oraayi oraanga haanse hanö na igoro nyööra nkëngeroe; na kenö oraseekere gokebara monö, ninyööra na igoro nkeraseekeroe, kenö witabirriiyi gokebara monö ninyööra na igoro ngitabirriibui.”
20Haakurua Yeeso agateebia abeega baaë iga, batagaacha goteebia omoonto ore wöönsoe iga newë Masiihi.
Yeeso arasumaachera uguiitoa na ukuriooka kööë
(Mk 8:31--9:1; Rk 9:22-27)
21Kurua gonkaaga eyo Yeeso agataanga goteebia abeega baaë iga: “Kuhika niyi Yerusareemu niriiribue bokong'u na abagaaka, abataangati babanchaama bieNöökoe na abaiigia baMaragö. Nendaiitoe siböönö ndue ndiooke kurusiko rogatato.” 22Bëëtërö akamööhukiria kuya mbareka, agataanga komokaania, aragaamba iga, “Nöökoe agahëti harai Monënë! Gayo tigisaiine gakunyööre hai!” 23Yeeso akaihoonchora agateebia Bëëtërö iga, “Tandueera hö rRisaambo! Orandëëtëra igiituurotuuro mbërë yaanë, kugira amaitëgëërrö gaaö tageNöökoe hai, nagabaanto!”
24Haakurua Yeeso agateebia abeega baaë iga, “Ore wöönsoe onö oranyööre aratuna abë umueega waanë kuhika aiyebë, aimuki omosaraba gööë, andue nyuma. 25Kugira omoonto onö agutuna gutuuria obohoru bööë, oyo nkobotabutaare; si omoonto onö aratabutë obohoru bööë gikugira yaanë oyo naribunyööra. 26Mbueera ke boohö hanö omoonto araibaambe ekebara giöönsoe, si atabutë obohoru bööë? Gose nke omoonto agaatora kuruusia kuibaga riobohoru bööë? 27Kugira oMööna woMoonto mboongo araachë kubuhiku boIsa waabö na abamaraika baaë, haakurua narehakana ore wöönsoe koreeng'ana na amaköra gaaë. 28Obohëënë ndabateebia iga, Mbaahanö banö bataakue mbërë bataramaaha oMööna woMoonto araacha koboGaambi bööë.”