Amatëmo amanënë agagosookerria
1Haakurua nkamaaha ekemanyiirrio keende kuriooba kenö këëreenge ekenënë na egekuruguuria, nkanyööra abamaraika muhuungate baahö banö baareenge na amatëmö muhuungate agagosookerria, na komatëmö gayo oborro bueNöökoe bohekeeranibue. 2Haakurua nkamaaha egeento kenö keenga inyaancha yikiööhö ichöögaini omörrö. Wiiki nkamaaha abaanto baara wanyöörre baakera itiinyi eera hamui na ituubö yayo na enaamba yiriina rëëyö, baimereeye mbareka yinyaancha eera yikiööhö baana amachooncho gieNöökoe. 3Mbaareenge koreentia irreentio reMosa omoköri wemeremö weNöökoe hamui na irreentio rieKemaano kiRing'oondi:
“Nuuwë oMonënë eNöökoe uMukumahë,
amaköra gaaö namanënë na agakuruguuria!
Omogaambi wibiaaro,
ichinchera chaaö nichindoonge na nichihëënë.
4Ning'ui atagakööböha na ahë iriina rëëö ubuhiku oMonënë?
Kugira nuuwë bëënë oreenge oMohoreeru.
Ibiaaro biöönsoe mbiraache bigosëëngëre,
kugira amaköra gaaö amaroonge gaamaahekana.”
5Nyuma yagayo eHekaaru igooye kuriooba na moonse nkamaaha iriheema riubutuburi. 6Abamaraika muhuungate baara bakarua koHekaaru moora baana amatëmö muhuungate, baisöhiiyi ichingebo ichindabu chinö chikobarrukia na kubikuba baiböhere imichibi giesahaabu. 7Haakurua umui wichitiinyi inyai chiira akaha abamaraika muhuungate baara ichihaamba chiesahaabu, chinö wanyöörre chichooye oborro bueNöökoe onö ahö kuyeyo na eyo. 8EHekaaru egaichora iriooki renö rëëruure kubuhiku bueNöökoe na kurua guchiinguru chaaë na temoonto aasöhere koHekaaru kuhika omoherio guamatëmö muhuungate agabamaraika muhuungate baara.