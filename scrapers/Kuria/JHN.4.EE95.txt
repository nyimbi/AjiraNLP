Yeeso hamui na omogaikoro omoSamaria
1AbaBarisaayo wanyöörre baiguure iga Yeeso nkobaatiisaare na wiiki nkunyööraare abeega abaaru gokera Yöhana. 2(Nahombë Yeeso taare kobaatiisa hai, na abeega baaë bëënë baare kobaatiisa). 3Hanö Yeeso aaiguure amang'ana gayo gaare kogaamboa, naaruure buYahuti akariinga kuya Gariraaya wiiki; 4korogëëndö rööë nkëëragere iga ahëtërë Samaria. 5Akaya kumugi gumui guabaSamaria gonö gööre koberekeroa iga Sikaari, haang'i na omogoondo goYoosebu, gonö wanyöörre aahaaboa na Yaköbö, isa waabö. 6Hayo nehö haareenge na igisima keYaköbö, gikugira yorogëëndö orotaambe nkanyööra Yeeso arösere, agaikara kugisima keyo mbareka. Yaareenge ichinkaaga isaansaba chiomobaso.
7Omogaikoro omoSamaria agaacha gotaha amaanche, Yeeso akamoboorra iga, “Otaang'a amaanche ninyuë.” 8(Enkaaga eyo wanyöörre abeega baaë bageeye kogora ibiaakorea kumugi). 9Omogaikoro oyo akamuhuunchukiria iga, “Uwë numuYahuti ore, nauni nomoSamaria nde, niyeke ogoköra oransaba amaanche gakunyua?” (Naho nomanyere iga abaYahuti na abaSamaria tebagosaanga geento kubiaakorea hai). 10Yeeso akamuhuunchukiria iga, “Hanö okaamanyere igituhö kenö Nöökoe akohaana, naonö akogosaba amaanche gakunyua iga ning'ui, nyööre nauwë nokamosabere akohë amaanche gobohoru.” 11Omogaikoro oora akamoboorra iga, “Monënë, ndöra toona kegotahera hai, na igisima kenö negetaambe; nehai oraruusi amaanche gayo gobohoru? 12Guuka weiito Yaköbö newë aatohaaye igisima kenö baiito abaana baaë, nawë umuëënë, mö baagatahere na ichitugö chaaë mö chaakanyooye. Böönö uwë nokerre guuka weiito Yaköbö?” 13Yeeso akamuhuunchukiria iga, “Ore wöönsoe onö akunyua amaanche ganö naranyööre umuihomö; 14siböönö ore araanyuë amaanche ganö ndaamohë tarinyööra umuihomö roonde hai: kugira amaanche ganö ndaamohë ngaraabë igisima kegutitiria, kenö keraayi keramoha amaanche gobohoru na obohoru bokuyeeyo.” 15Omogaikoro oora akamoboorra iga, “Aai, Monënë, otaang'a amaanche gayo! Ganö ntanyööre umuihomö roonde, wiiki tindiicha gotaha hanö roonde hai.” 16Yeeso akamoboorra iga, “Kayi taanga orëëntë mosaacha waaö.” 17Omogaikoro oora akamuhuunchukiria iga, “Teneena mosaacha hai.” Yeeso nawë, akamoboorra iga, “Eee, ogaambere buuya iga toona mosaacha hai. 18Kugira waikarana kobasaacha wahikia bataano, na ninyööra mböönö omosaacha onö muikaraini nawë temosaacha waaö hai. Nobohëënë onteebiri.” 19Omogaikoro oora akamoboorra iga, “Monënë, ndooche iga nomonaabi ore. 20Baaguuka baiito mbö baagaachere gosëëngëra Nöökoe kunguku enö, siböönö baiinyu abaYahuti nkogaambamore iga Yerusareemu nehö ahagosasaamera eNöökoe.” 21Yeeso akamuhuunchukiria iga, “Ore mogaikoro, taitabirria iga enkaaga iriicha, enö abaanto batariya kunguku eyo roonde, gose ninyööra Yerusareemu gosëëngëra hö Taata.” 22Baiinyu abaSamaria motamanyere onö mogosëëngëra; siböönö baiito abaYahuti ntomanyere onö togosëëngëra, kugira ubuituuria nkobaYahuti bukurueera. 23“Siböönö enkaaga nguuchaere nayo yaahika iga hiki, enö abasëëngëri bobohëënë, mbanö bagosëëngëra Taata kuMuiika na kobohëënë, nabö mbö Taata agutuna iga, bamosëëngërë, baremosëëngëra.” 24“Nöökoe nuMuiika, na kohayo banö bakomosëëngëra kuhika bamosëëngërë kuMuiika na kobohëënë.” 25Omogaikoro oora akamoboorra iga, “Nemanyere iga Masiihi (onö akoberekeroa iga Kresto); nguchaare, na hanö ariicha naretoteebia amang'ana göönsoe.” 26Yeeso akamuhuunchukiria iga, “Uni onö ngusumaacha nauwë, nuunimbë.” 27Enkaaga eyo bëënë iigö abeega baaë bagatora; nabö mbaarogorre gukunyööra Yeeso arasumaacha na omogaikoro. Siböönö temoonto aabuurri omogaikoro oora iga, “Nke ugutuna hanö?” Gose kubuuria Yeeso iga, “Nkugira ke ugusumaacha na omogaikoro onö?” 28Kohayo ore mogaikoro agatanora agatiga ensëëngö yaaë kugisima haara, akariinga kuya kumugi, goteebia abaanto iga, 29“Motaacha momaahë omoonto onö anteebiri göönsoe ganö naagakörre. Gose akaaba Masiihi?” 30Kohayo bakarua kumugi bakaya komaaha Yeeso.
31Enkaaga eyo abeega baaë baara mbaare kogëya Yeeso baramoboorra iga, “Muiigia taimukia ibiaakorea orë!” 32Siböönö Yeeso nawë akabahuunchukiria iga, “Neena ibiaakorea binö motamanyere.” 33Abeega baaë bakabuurania abiëënë iga, “Gose moonto nyöörre amorëëntëëye ibiaakorea?” 34Yeeso akabateebia iga, “Ibiaakorea biaanë nogoköra obohaanchi böonö aantomere, na gosookia emeremö genö aang'aaye iga nköre.” 35“Moona ekereengio, kenö mokoboora iga, ‘Getamere imieeri enai irigësa rihikë.’ Siböönö ndabateebia iga tataacherra momaahë iga: Ibiaakorea beihomere komegoondo biabaaye ibiakogësa! 36Omogësi nkunyööraare ikiobogësi, na nkuiriaare ibiaakorea biobohoru bokuyeeyoneeyo okorri iga umubusuri na omogësi baachë guicheengera böönsoe hamui. 37Ekereengio kenö nekehëënë: ‘Owoonde abusura, na owoonde agësa.’ 38Nauni naabatomere kuya kogësa gokeremerö kenö motaaremeeye, mbaande baakeremeeye na mbaiinyu moraagësë irigësa rëëbö.” 39AbaSamaria abaaru kumugi goora goSikaari mbaabaaye na ubukumia hare Yeeso, kugira yamang'ana gaara wanyöörre omogaikoro oora abateebiri iga, “Nanteebiri göönsoe ganö wanyöörre naaköra.” 40Kohayo, hanö abaSamaria bayo baahikere hare Yeeso, mbaamogëyere iga aikarë waabö hayo; nawë naahaanchere agaikara nabö guchinsiko ibere. 41Abaanto abaaru bokong'u mbaabaaye na ubukumia gikugira yamang'ana gaaë; 42na bagateebia omogaikoro oora iga, “Tobaaye na ubukumia böönö, si tiiga nkogaara watoteebiri hai, getatiga nganö tuiguure abiëënë, na torooche iga mahëënë onö newë uMutuuria wekebara kenö.”
Yeeso arahueenia omööna wumuirigania woMogaambi
43Hanö ichinsiko ibere chiyo chaahëtere, Yeeso naageeye Gariraaya. 44Kugira Yeeso umuëënë wanyöörre aatobora iga, “Temonaabi akuya nkuma waabö hayo hai.” 45Hanö aahikere Gariraaya, abaanto baahö mbaamuirigaini buuya, kugira wanyöörre baamaaha ganö aakörre gonkaaga yiNyaangi yeBaasaka enö yaareenge Yerusareemu: Kugira nabö böönsoe wanyöörre bageeye kunyaangi eyo.
46Kohayo akariinga kuya Kaana kumugi goGariraaya, hare aahonchoreeye amaanche gaara gakaba itibaai. Nkanyööra umuirigania woonde womogaambi aahö, onö wanyöörre umumura waaë aröörre, areenge kumugi goKaberenaumu. 47Hanö aaiguure iga Yeeso aruure buYahuti achere Gariraaya, naageeye harewë, komogëya iga ang'araare kuya Kaberenaumu kuhueenia umumura waaë, onö wanyöörre aroora iigö nintima buchua ehö. 48Yeeso akamoteebia iga, “Taahö onö araakumi etare iga narooche ibimanyiirrio na ibirogoorö hai.” 49Omogaaka oora akamuhuunchukiria iga, “Monënë otaacha togëënanë omööna waanë ataraakua.” 50Yeeso akamoboorra iga, “Tagëënda ka, umumura waaö nomohoru!” Omoonto oora akariinga kuya ka, ana ubukumia komang'ana gayo Yeeso aamoteebiri. 51Enkaaga enö aare kuya ka, agaturuung'anoa na abaköri baaë bemeremö bakamoteebia iga, “Umumura waaö ahueenere!” 52Akababuuria enkaaga enö aabaaye buuya, nabö bakamoteebia iga, “Niichö omobaso, ichinkaaga muhuungate irikëng'ëënti rëëre risirre.” 53Isa waabö akaheetoka iga nenkaaga eera bëënë Yeeso aamoteebiri iga, “Umumura waaö nomohoru.” Kohayo omoonto oyo na waaë mbaabaaye na ubukumia. 54Keyo nekemanyiirrio gekabere kenö Yeeso aakörre hanö aaruure buYahuti aguucha Gariraaya.