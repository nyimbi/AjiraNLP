Umusirikare omohëënë waYeeso Kresto
1Uwë mööna waanë obë na ichiinguru gokohëtëra komaabe ganö gareenge hare Kresto Yeeso. 2Imukia amaiigio ganö waiguure kurua hareuni mbërë yabatuburi abaaru, sooki ogahaanë kobaanto abahëënë, banö baraatore kuiigia abaande.
3Niiga osaangë imiiriirö kiumusirikare umuuya owaKresto Yeeso. 4Umusirikare nkaaga areenge komeremö tagosöhërra amang'ana gaande ganö gataituungaine na ubusirikare hai, gukugira ngutunaare iga atëgëri omonënë waaë. 5Umukinyi onö areenge komehooro tagaatora gokera ahaaboe ekehaanö hai, etare iga nyööre naiguereeye amaragö gemehooro. 6Umurimi onö aköra emeremö imiritö newë keragere iga anyööre irigësa rëmbërë. 7Witëgëërrë igoro yagayo ngusumaacha, gukugira oMonënë naragutuurri ogasesore göönsoe.
8Heetoka Yeeso Kresto, onö aariukiibui kurua kobaku, nawë naareenge uruiboro roTauti, kuguituungana na aMang'ana Amaiiya ganö ngoteebeerria. 9Gukugira yaMang'a Amaiiya gayo nairiiribua na koböhoa na ibiraang'ani kirinyamörrö, siböönö eng'ana yeNöökoe tiyaböhöa na ibiraang'ani hai. 10Kohayo nkugumiirriande göönsoe gikugira yabaahoroa, korri iga nabö böönsoe banyööre ubuituuria bonö boreenge hare Kresto Yeeso na borëënta ubuhiku bokuyeeyo. 11Ekereengio kenö nekehëënë:
“Hanö oranyööre töökua nawë,
kuhika wiiki ntoramënyë hamui nawë.
12Hanö oranyööre ntogëëndërria kugumiirria,
ntorabaahë hamui nawë.
Hanö toramööngë,
nawë wöönsoe naretöönga.
13Hanö toraangë koba abakumia,
wë naragëëndërri koba omohëënë,
gukugira tagaatora guikaana umuëënë hai.”
Omoköri wemeremö onö aitabirribua
14Hiitukia abaanto baaö na obataki mbërë yeNöökoe iga baangë kohaamanera amang'ana. Tegaana ng'ana gagutuuria hai etare iga ngosariagare baara bakogatëgëërra. 15Oköre omokea kuiyorokia umuëënë iga waitabirribua na eNöökoe, omoköri wemeremö onö ataana geento gikumusuukirria, ore akuiigia boroonge eng'ana yobohëënë. 16Ong'ösë isumaacho inyaanku kugira neraagire abaanto abaaru bagëëndërri köönga koba na ubusuuki koNöökoe. 17Amaiigio gaabö ngaranyërëgane kiritamueega renö rekorea omobere. Abamui babaanto bayo mbaabo Himenaayo na Bireto. 18Bayo mbanö baisa kurua gonchera yobohëënë na böönö nguchiinchigania bare ubukumia buabakumia abamui gokogaamba iga ukuriooka goiito göisa koba karai. 19Siböönö oborosa obokong'u bore eNöökoe aatoora tebogasiingisibua hai, na koborosa koyo nkëëndekere iga, “OMonënë namanyere banö bareenge abaaë” na “Ore wöönsoe akogaamba iga nowoMonënë, niiga ahaatere ubunyaanku.” 20Kunyuumba enënë tiiga nchiimö ichihaamba chinö chikörëëyoe esahaabu na ichisiriingi bëënë hai, etare wiiki na chinö chikörëëyoe emete na iritagito, ibimui koboköri buesookö na ibiinde koboköri boruisö röönsoe. 21Kohayo hanö oranyööre omoonto naraisaabuure umuëënë kurua komang'ana amanyaanku gayo, naraabë orohaamba roboköri buesookö, onö asaabuurua na onö aisaiine komeremö gioMonënë, na wiiki onö aseemiribua goköra kera moremö gonö goreenge umuuya. 22Ong'ösë ichigöörio chobööna bokë, oköre amang'ana goboroonge, ubukumia, obohaanchi, omorëëmbë, hamui na baara bagosaba oMonënë komööyö omorabu. 23Obë harai na amang'ana gobokaangi na ichinkaani ichiinchua; gukugira ngö gakorëënta okobeehana. 24Omoköri wemeremö woMonënë kuhika angë koba na iribeeha. Niiga abë omohaabu kobaanto böönsoe, abë umuiigia umuuya wiiki umugumiirria, 25onö agotakia kobohaabu, baara bagokerana nawë kugira kaanyööra eNöökoe akaabaha umueeya gögotobora korri bamanyë obohëënë. 26Hayo nehö baresesora, bang'ösë kurua komohana guiRisaambo, renö wanyööra rebagöötia, bararekörra këëbore rigutuna.