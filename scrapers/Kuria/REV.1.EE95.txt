1Okohonyorroa koYeeso Kresto kore eNöökoe aamohaaye kugutuna iga ooroki abaköri baaë abemeremö amang'ana ganö garaayi koba boongo iigö. Kresto noorokiri omoköri waaë wemeremö Yöhana amang'ana ganö gokomotomera omomaraika waaë, 2na Yöhana naagaambere göönsoe gare aarooche. Nagö neng'ana yeNöökoe na ubutuburi boYeeso Kresto. 3Owakehaiiya noonö agosöma amang'ana ganö gobonaabi, na abakehaiiya mbanö bakogaiigua na kogööta ganö gaandekeroe mö, kugira enkaaga yagö ehakë ihikë.
Amakeerio komaKanisa muhuungate
4Kurua hare Yöhana kuya komaKanisa muhuungate ganö gareenge Asia: amaabe na omorëëmbë bibë na baiinyu kurua koNöökoe onö ahö, onö aareenge hö na onö akuya guucha, na kurua kumiika muhuungate genö gereenge mbërë yigituumbe këëë kiobogaambi, 5na kurua hare Yeeso Kresto onö areenge umutuburi omohëënë, owambërë kuriuukibua kurua kobaku na onö areenge omobaahi wabagaambi biekebara.
Harewë onö aatohaanchere, na komaanyiinga gaaë aatotachora kurua komaraga gaiito. 6Aatoköra tööba obogaambi na abanchaama bagokörra eNöökoe waaë na Taata. Ubuhiku na ichiinguru bibë harewë kuyeeyo na eyo! Amina.
7Maaha orörë, nguchaare na amasaaro, na kera iriisö nderemomaaha ninyööra mbaara baamotebetere, na abaanto böönsoe abekebara mbarikuura gikugira yaaë. Nkëhayo kereba! Amina. 8“Nuuni Ariba na Omega,” niigö oMonënë eNöökoe uMukumahë akogaamba, onö ahö, onö aareenge hö na onö aguucha.
Irimaaho reKresto
9Uni Yöhana mura omoiinyu na omosaangi kumiiriirö na obogaambi na ubugumiirria hare Yeeso, naareenge kuigiinga rinyaancha renö rekoberekeroa iga Betimo gikugira yeng'ana yeNöökoe na ubutuburi boYeeso. 10Kurusiko roMonënë naareenge kuMuiika, nkaiigua nyuma yaanë engaamba enënë kiyirirööngoe. 11Engaamba eyo ekagaamba iga, “Andeka kogetabo ganö okomaaha sooki ukihirë komaKanisa muhuungate ganö: Ebëësö, Simirina, Berigamo, Tiatira, Sarite, Birateribia na Rautikia.” 12Nkamagia nyuma komaaha ore aare gusumaacha nauni, hanö naamagiri, nkamaaha ibitaangora muhuungate bichitara binö biaareenge biesahaabu, 13na gatai yibitaangora biyo nkanyööra omoonto ahö onö anga omööna womoonto, aisohiiyi engaancho enö yaare korëënga kubirëëngë na umuchibi guesahaabu gumuinaarre kugikuba. 14Omotoe gööë na ituukia yaaë mbiaare ibirabu kiebaamba wiiki kirigoro, na amaiisö gaaë ngaare komënënëkia kiomörrö. 15Ibirëëngë biaaë mbiaare kobarrukia giesaba enö yöögibua komörrö yaaraba, na engaamba yaaë yaare kogaamba kindurrumö yamaanche amaaru. 16Gokobökö kööë okoboreo nkanyööra agöötërëëye ichinyunyuunyi muhuungate, na kumunyua gööë umuhio omooge gokarua mö. Ubusio bööë mbööre korabia kiriooba renö rebarre bokong'u. 17Hanö naamorooche naagooye haanse komagoro gaaë kiumuku. Agantoorra okobökö kööë okoboreo sooki akagaamba iga, “Waangë kööböha! Nuuni ogotaanga na omoherio. 18Nuuni onö Ahö ichinsiko chöönsoe! Wanyööra naakua siböönö maaha orörë nehönde kuyeeyo. Neena ogotora igoro yuruku na ekebara kiabaku. 19Kohayo andeka amang'ana ganö orooche, ganö gaahö na ganö garaabë nyuma yahö. 20Enö niyo esesoro yibibisire bichinyunyuunyi muhuungate chiira orooche gokobökö köönë okoboreo, na ibitaangora muhuungate biira biesahaabu: ichinyunyuunyi muhuungate nabamaraika bichikanisa muhuungate na ibitaangora muhuungate nichikanisa muhuungate.