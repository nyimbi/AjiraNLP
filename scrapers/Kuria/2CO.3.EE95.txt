Abaköri bemeremö bieNdagano Ehea
1Gose wiiki ngotaangatore kuigoonga abiëënë? Gose tutune ichinyaruba chiegoongö inchiiya guucha hare baiinyu gose kurua hare baiinyu, këëbore abaande bagutuna? 2Baiinyu abiëënë mbö moreenge inyaruba yeiito, enö yaandekeroe kumiööyö geiito, niiga emanyoe na gosömoa na abaanto böönsoe. 3Nemanyekaine borabu iga nKresto umuëënë aandekere inyaruba enö na kogetoma komabökö gaiito. Yaandekeroe, tiiga nkubuiinö hai, siböönö na uMuiika gueNöökoe Onö ahö, na wiiki tiiga nguchimbaaö chiamagena hai, siböönö nkumiööyö giabaanto.
4Nkogaambatore iigö gikugira ntoona iriitëng'ërö koNöökoe gokohëtëra hare Kresto. 5Kugira tegeento keehö kere kegotoköra tuisane goköra emeremö genö hai, uguisana konö toonako nkoNöökoe bëënë gukurua; 6newë aatoköra tuisane koba abaköri bieNdagano Ehea, enö etare iga ni yiRiragö renö rëëndekeroe, siböönö niyuMuiika. Kugira iriragö renö rëëndekeroe nguitarere, siböönö uMuiika nkorëëntaare obohoru.
7Hanö ndanyööre oboköri buaMaragö ganö gakorëënta uruku na ganö gaanyameroe guchimbaaö chiamagena, bööreenge na ubuhiku, nabö bogaköra abaana baIsraeri bakaanga gotora gotaacherrana na Mosa, gikugira yobobarruku bubusio bööë nabö mbonö bööre gusira, 8niyeke böönö, oboköri buMuiika, bö teboraabë na ubuhiku obonënë bokong'u? 9Hanö ndanyööre ubuhiku mbööreenge koboköri boora buimiihiimo; niyekembë oboköri boora bokorëënta oboroonge teboraabë na ubuhiku obonënë bokong'u? 10Toratora kogaamba igö gukugira kubuhiku boora bööbarrukiri karai bööhëta, böönö ubuhiku obonënë bokong'u bobaaye kuibaga reboora bööhëtere. 11Kugira hanö ndanyööre egeento keera këëreenge hö gonkaaga nke iigö këëre na ubuhiku böökiö, kuhika keera keraabë hö kuyeeyo kebë na ubuhiku obonënë bokong'u.
12Gukugira ntoona iriitëng'ërö renö reenga reyo, ntoona ubutirimiku obonënë. 13Baiito titutuubaiine na Mosa, onö aagubere ubusio bööë na igiitaandero okorri abaana baIsraeri baangë komaaha umuhikö gobobarruku boora këëbore bööre gusira hai. 14Obohëënë emetoe gëëbö ngëëriberoe; ninyööra nguchinsiko chinö emetoe gëëbö ngikiguberoe na igiitaandero keera bëënë, hanö wanyööra barasöma ibitabo bieNdagano Enkoro. Igiitaandero keyo nkuruusibuakere hö hanö bëënë omoonto agöötana hamui na Kresto. 15Ninyööra ndëërö hanö wanyööra barasöma aMaragö gaMosa amaitëgëërrö nyööra ngaguberoe na igiitaandero keera. 16Siböönö keratora kuruusibua hö, hanö omoonto aihoonchora kuya koMonënë. 17Böönö niiga oMonënë nuMuiika; na hare uMuiika goMonënë goreenge, nehö obotachore boreenge. 18Baiito böönsoe, banö amasio gaiito gataguberue, nkoorokiatore ubuhiku boMonënë këbanö tukuimaahera gukiimaahero; nkohoonchoroa tore tutuubane na ituubö yaaë kubuhiku bonö bukuiyëëngëria, bonö bukurua koMöönë, onö areenge uMuiika.