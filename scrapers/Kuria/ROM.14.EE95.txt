Waangë gokëëngëra umukumia woonde ikiina
1Muirigani omoonto onö areenge omorösu kubukumia, siböönö mööngë goköra ichinkaani nawë igoro yagaara motakuigueerrana. 2Ahö omoonto onö agukumia na nkoreaare ibiinto biöönsoe, siböönö ahö omoonto onö areenge omorösu kubukumia nawë nichinyinyi bëënë akorea. 3Omoonto oora akorea egeento kere giöönsoe tiiga niiga asërë oora ataagoköra iigö; nkaaga umui oora akorea ichinyinyi bëënë tiiga niiga akëëngërë ikiina umui oora akorea egeento kere giöönsoe hai; kugira eNöökoe aisa kumuitabirria. 4Gose uwë ning'ui onö ogokëëngëra ikiina omoköri wemeremö womoonto woonde? OMonënë onö amööndekere emeremö newë araatore gokëënga ikiina iga akerre gose iga agooye. Na narakere, gukugira oMonënë naana ogotora gokomoköra akere.
5Omoonto umui araitëgëërra iga urusiko nyaborëbë ndoreenge urubueera bokong'u gokera urusiko roonde, nkaaga omoonto woonde wiiki araitëgëërra iga ichinsiko chöönsoe nchirëng'aiine. Kera omoonto nkeragere iga abë na obohëënë kimui igoro yakere aitëgërrëëye komotoe gööë umuëënë 6Ore wöönsoe onö akogööta bokong'u urusiko nyaborëbë ngoköraare iigö kogosooka oMonënë; ore wöönsoe akorea kere giöönsoe ngoköraare iigö kogosooka oMonënë, gukugira nkuruusiaare egoongö koNöökoe. Ore wöönsoe araangë korea ibiinto nyaborëbë ngoköraare iigö kogosooka oMonënë, na nkuruusiaare egoongö koNöökoe. 7Temoonto ahö gatai yeiito onö akoba hö gukugira yaaë umuëënë hai, na temoonto ahö gatai yeiito onö agukua gukugira yaaë bëënë hai. 8Hanö oranyööre toohö, ngikugira yoMonënë, na hanö oranyööre torakua ngikugira yoMonënë. Kohayo hanö oranyöörë nokoba hö gose nugukua, ntoreenge aboMonënë. 9Kugira Kresto naakuure na naariookere kobohoru okorri iga abë oMonënë wabanö baahö na wabanö baakuure. 10Uwëmbë, onö otaakorea biöönsoe ngikugira ke ogokëëngëra umukumia woonde ikiina? Nauwë onö okorea biöönsoe ngikugira ke ogosëra umukumia woonde? Baiito böönsoe nturimeerra mbërë yigituumbe kieNöökoe tokëëngëroe ikiina. 11Kugira amaandekö garagaamba iga,
“Obohëënë këëbore ndeenge eNöökoe onö ahö, aragaamba oMonënë,
kera omoonto naratëmë ibiru mbërë yaanë,
na kera omoonto naratobore iga nuuni ndeenge eNöökoe.”
12Kohayo kera umui gatai yeiito naregaamba amang'ana gaaë umuëënë koNöökoe.
Waangë goköra umukumia woonde aituurëtuurë
13Kohayombë, tohaatere gokëëngërana ikiina abiëënë kubiëënë. Kuibaga reyo, mokëëngë ikiina iga temoraköre kere keraagire umukumia woonde aituurëtuurë gose agoe kuiraga. 14Nemanyere, wiiki neena obohëënë koMonënë Yeeso iga tegeento keehö kenö getasaabuurroe gikugira yeseera yakiö, siböönö hanö oranyööre omoonto arooche iga tegesabuurroe hai, nkeraabë iigö harewë. 15Hanö oranyööre oraitumatia umukumia woonde gukugira yibiaakorea, hayo niiga amaköra gaaö tegaakurua kobohaanchi hai. Waangë guitabirria hakaaba hakë iga ibiaakorea biaaö bisarri omoonto onö Kresto aakuure gukugira yaaë! 16Niiga mööngë guitabirria iga keera mokomaaha iga nikiiya kemaahekane iga nekebeebe. 17Kugira oboGaambi bueNöökoe tiiga iga nokoraagera gose nukunyua, siböönö mbuituungaini na oboroonge, omorëëmbë na omogöökö gonö gukurua kuMuiika oMohoreeru. 18Na hanö omoonto akörra Kresto gonchera enö, nkogöökiaare eNöökoe na nguitabirribuaare na abaanto.
19Kohayombë, kuhika ruisö röönsoe turigi amang'ana gaara gararëëntë omorëëmbë na gaara garatutuurri kohagaachana abiëënë kubiëënë. 20Waangë gosaria emeremö gieNöökoe genö aisa goköra gukugira yibiaakorea. Ibiaakorea biöönsoe mbisaabuurroe, siböönö nirisaria gokorea kere giöönsoe keera keraköre omoonto woonde agoe kuiraga. 21Eng'ana inchiiya yagoköra noköönga korea inyama, kunyua amaroa, gose goköra kere giöönsoe kere keraaköre umukumia woonde agoe. 22Siböönö kere ugukumia keyo kebë gatai yaaö umuëënë na eNöökoe. Owakehaiiya nomoonto oora ataguikëëngëra ikiina umuëënë kong'ana eera ukunyööra akumiri iga nehëënë! 23Siböönö onö ana isi igoro yegeento kenö akorea, oyo narakëëngëroe ikiina, kugira tagoköra iigö kubukumia hai. Na kere giöönsoe kenö getagoköroa kubukumia niriraga.