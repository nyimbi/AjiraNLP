Oboraaya gokanisa
1Obohëënë amang'ana ganyërëgana iga oboraaya obobeebe bokong'u mboreenge gatai yeiinyu, bonö botaahö ninyööra nkobaHamate; gokerëëngërë iga omoonto nkoraraare na moga isa waabö! 2Niyekembë moraköre muiheche? Mbuuya gekaabaaye hare baiinyu muitumate, na omoonto oyo akörre eng'ana këëyo niiga arugibue kurua gatai yeiinyu. 3-4Siböönö nenkanyööra tenehamui na baiinyu moramaaha, kibumuiika hamuinde na baiinyu. Kuriina rioMonënë Yeeso na këonö nehayo, nsookiri gokëëngëra ikiina omoonto oyo aakörre eng'ana yaanga eyo. Na nkaaga oranyööre muiraini hamui, umuiika göönë gohamui na baiinyu, guchiinguru choMonënë weiito Yeeso. 5Kuhika momohaatirri omoonto oyo iRisaambo omobere gööë gosaribue iga umuiika gööë guuchë gutuuribua kuRusiko roora roMonënë.
6Tikihueneeye iga muiheche hai! Temomanyere ekereengio keera gekogaamba iga, iriöögö riemegaatë ikë iigö ngonkörarere obosë böönsoe bubiimba? 7Kuhika motabutë iriöögö riomogaatë reera rekarai korri iga mobë abaanto abarabu kimui. Sooki mobë obosë obohea bonö botaana iriöögö riemegaatë; obohëënë nkëhayo more, kugira Kresto newë ekemaano keBaasaka yeiito, onö aaruusiibui ikimuëënsö. 8Tiga toköre inyaangi yeiito yeBaasaka enö etaana iriöögö riomegaatë erekarai, gose iriraga na ubunyaanku, siböönö toköre inyaangi na omogaatë goora gotaana iriöögö riemegaatë, omogaatë goborabu na ogobohëënë.
9Kunyaruba eera naabaandekeeye, naabateebiri iga mööngë guichöögana na abaanto abaraaya. 10Teko okogaamba iga motagaichöögana na abaanto biekebara kenö banö bareenge abaraaya, gose abööyöku gose abaiibi, gose abasëëngëri bichinöökoe hai, gikugira kogoköra iigö kuhika mokaaruure gokebara kenö kimui. 11Mona naagaambere niiga, mööngë guichöögana na omoonto onö akuiberekera iga omoonto omoiinyu kubukumia siböönö nomoraaya, gose omööyöku, gose omosëëngëri wichinöökoe gose umuruambai, gose umunyui waamaroa, gose umuiibi. Kura motagaacha guikara hamui iga moraraagera na omoonto onö anga oyo hai.
12Haakurua yagöönsoe nke gentoondoreeye gokëëngëra ikiina banö batare abakanisa? Netare iga mbaara bareenge moonse gokanisa mogokëëngëra ikiina? 13ENöökoe ngokëëngëraare ikiina baara batareenge abakanisa. Këëbore amaandekö gakogaamba, “Baiinyu motarugia omoonto umunyaanku kurua guikömö reiinyu.”