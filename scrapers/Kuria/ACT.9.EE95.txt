Ukuihoonchora goSauro
(Amak 22:6-16; 26:12-18)
1Engaki eyo nkanyööra Sauro nkogëëndërriaare kööböhërria abeega boMonënë Yeeso, iga narabaiitë. Akaya kuMunchaama uMuhikere weNöökoe 2agasaba ichinyaruba chakomomanyekania guchiSinagoogi chaTamaasika, okorri iga hanö aranyööre abaanto banö bareenge goNchera yoMonënë, naratore kobagööta, abasaacha na abagaikoro, na kobariingia kuya Yerusareemu baaböheroe. 3Hanö wanyöörre agonchera araya kuhika Tamaasika, höhayo iigö oborabu kurua kuriooba bokamorabiria ichintahana chöönsoe. 4Akagoa haanse akaiigua engaamba eramoteebia iga, “Sauro, Sauro! Kugira ke ukunyiriiria?”
5Sauro akabuuria iga, “Nuuwë ng'ui kana, Monënë?” Engaamba eera ekaboora iga, “Nuuni Yeeso, onö ukuiriiria. 6Siböönö taimoka ogëëndë kumugi, nehö orateebibue kenö keragere iga oköre.”
7Abaanto baara baareenge hamui na Sauro, mbaaimereeye bagakira iga kiri; mbaaiguure engaamba siböönö tebaarooche moonto hai. 8Sauro akaimoka kurua haanse haara akaramukia, si taamanyere komaaha geento hai, nkanyööra ahukuuye. Kohayo bakamogöötërra okobökö bakamoraahuuna kuya Tamaasika. 9Agasookia ichinsiko isato ataakomaaha, na gonkaaga eyo nkanyööra taakorea gose kunyua geento kere giöönsoe hai.
10Aareenge hö umukumia woonde kumugi goTamaasika, woonde iga Anania. Onö aarooche kuimaahö oMonënë aramoteebia iga, “Anania!” Nawë akahuunchukia iga, “Hanö nde Monënë.”
11OMonënë akamoteebia iga, “Taiseemia uyi gonchera enö ekoberekeroa iga Enchera Endoonge, uyi kunyuumba yaYuuta ubuuri mö omoonto woonde iga Sauro kurua Tarisiisi. Ngosabaare, 12arooche kuimaahö omoonto woonde iga Anania arasöha nyuumba na komotoorra amabökö okorri iga atore komaaha wiiki.” 13Anania akahuunchukia iga, “Monënë abaanto abaaru baanteebia amang'ana gomoonto onö na amang'ana amabeebe ganö aakörra abaanto baaö kumugi goYerusareemu. 14Na böönö naachere Tamaasika ana ogotora kurua kobataangati babanchaama bieNöökoe, gokogööta böönsoe banö bakogosëëngëra.” 15OMonënë akamoteebia iga, “Otaya, kugira naamööhora iga ankörre emeremö, aköre iriina rëënë riyi nkuma kobaHamate hamui na aBagaambi na kobaIsraeri. 16Nauni umuëënë nendamooroki imiiriirö giöönsoe genö aranyöörë gikugira yiriina rëënë.” 17Kohayo Anania naageeye agasöha moora Sauro aareenge, sooki akamotoorra amabökö. Akagaamba iga, “Mura omoiito Sauro, oMonënë Yeeso, onö aagotoreeye nkaaga waareenge gonchera oraacha hanö, antomere okorri iga otore komaaha wiiki na wichuribue na uMuiika oMohoreeru.” 18Höhayo iigö ibiinto binö biaanga amakaanda ginsui bikagoa kurua komaiisö gaSauro, agatora komaaha wiiki. Akaimeerra akabaatiisoa; 19hanö aasookiri koraagera, akanyööra ichiinguru.
Sauro arateebeerria Tamaasika
Sauro akabëëra hamui na abakumia baTamaasika ichinsiko nke iigö. 20Haakurua boongoboongo akaya guchiSinagoogi agataanga kuruundia iga Yeeso noMööna weNöökoe. 21Banö böönsoe baamuiguure mbaarogoorre bakabuurania iga, “Onö tomoonto oora aakairiirri abaanto Yerusareemu iga barasëëngëra Yeeso hai? Wiiki taachere hanö aratuna iga agöötë abaanto bayo abahirë kobataangati babanchaama bieNöökoe hai?” 22Siböönö ogoteebeerria goSauro nkööbaaye uguichiinguru bokong'u, na okoorokia kööë borabu iga Yeeso newë Masiihi, ngokörre abaYahuti baTamaasika bakabora iyakumuhuunchukiria.
23Hanö ichinsiko ichincharu chaahëtere, abaYahuti bakairania hamui bagaseemia guiita Sauro, 24siböönö agateebibua eseemi yaabö. Omobaso na ubutiko mbaare koreenda komahita gumugi okorri iga bamuiitë. 25Siböönö urusiko roonde ubutiko, abeega baaë bakamotoora guitöönga bakamusikirria kobogoe buindigi kuya kebara eera.
Sauro arariinga Yerusareemu
26Sauro naageeye Yerusareemu agasaacha gosöha kobeega baande. Siböönö böönsoe mbaamöböhere gukugira tebaakumiri iga mahëënë nabaaye umueega hai. 27Sooki Baranaba akamuimukia akamuhira kobatomoa. Akabateebia mona Sauro aarooche oMonënë gonchera, na wiiki iga oMonënë naasumaachere nawë. Wiiki naabateebiri mona Sauro aateeberreeyi kobokare kuriina reYeeso kumugi goTamaasika. 28Kohayo Sauro akaba hamui nabö na akaya Yerusareemu yöönsoe, arateebeerria kobokare kuriina rioMonënë. 29Na wiiki naasumaachere kura agakörrana ichinkaani na abaYahuti banö baare kogaamba ikiGiriki si bö mbaatunere bamuiitë. 30Nkaaga abakumia baaiguure amang'ana gayo, mbaahirre Sauro Gaisaaria korri iga ayi Tarisiisi.
31Enkaaga eyo abakumia banö baareenge buYahuti, Gariraaya na Samaria mbaabaaye na omorëëmbë. Mbaatoorroe omööyö na uMuiika oMohoreeru, gikugira yaeyo bakaiyëëngëria, këëbore baamënyere na esookö koMonënë.
Bëëtërö areenge Riita na Yööba
32Nkaaga Bëëtërö aare gotaarataara hare höönsoe, naataareeye abaanto bieNöökoe banö wanyöörre baamënyere Riita. 33Hayo nehö aasikaine omoonto woonde iga Ainea, onö wanyöörre aarööra aakua omobere na komëëka enaanai, taakaruure borre hai. 34Bëëtërö akamoteebia iga, “Ainea, Yeeso Kresto akuhueeniri. Tabooka waari oborre bööö.” Höhayo iigö, Ainea akabooka. 35Abaanto böönsoe banö wanyöörre baamënyere Riita na Sarooni, hanö baamorooche, mbaaihonchoreeye oMonënë.
36Omogaikoro woonde aareenge hö kumugi goYööba woonde iga Tabiita, nawë numukumia aareenge. (Iriina rëëë guKigiriki niiga Toorika, na esesoro yariö niiga, “iKimuune.”) Ichinsiko chiöönsoe naareenge goköra buuya na wiiki aratuurria abatobu. 37Guchinsiko chiyo bëënë, naaröörre agakua. Ikihuundugu këëë kegaisaabibua kegatooroa kugisuumua kogöröba igoro. 38Yööba tehaare harai bokong'u kurua Riita hai, hanö abeega baYööba baaiguure iga Bëëtërö nDiita are mbaatomere abaanto babere bakahërra Bëëtërö umunyua baraboora iga, “Togaakogeya taangoha uchë weiito hanö.” 39Kohayo Bëëtërö naaimokere bakagëënana nabö. Hanö aageeye akuhika, naahirroe kugisuumua kenö këëre kogöröba, hayo nehö abasino böönsoe baasaangere bagatoora Bëëtërö gatai, barakuura na komoorokia ichisaati na ichingebo chinö Toorika aagatumere. 40Bëëtërö naabarichökiri kurua kugisuumua moora, sooki agatëma ibiru haanse agasasaama; sooki akaihoonchora kuya gukihuundugu keera akagaamba iga, “Tabiita tabooka!” Höhayo iigö akaramukia, na hanö aarooche Bëëtërö, naabookere agaikara. 41Bëëtërö akahika haang'i akamutuurria kuimoka. Sooki akaberekera abakumia böönsoe, hamui na abasino baara, akamobahëërria amohoru. 42Amang'ana gayo gakaroonda Yööba yöönsoe, na abaanto abaaru mbaakumiri oMonënë. 43Bëëtërö naaikaaye Yööba ichinsiko ichincharu komoonto woonde iga Simooni, umuigusi wamaho.