AMANG'ANA GOGOTAANGA
Inyaruba enö yaBauro yaandekeroe kuya gokanisa enö ereenge kumugi goKörösai, gonö goreenge gontahana yarogoro yumugi goEbëësö korong'ööngö roAsia. Tiiga iga Bauro newë aasimiri ekanisa enö hai, siböönö yaareenge ahase hanö aarooche iga ngisaiine atomë abaköri beremö kurua Ebëësö, kuya hö. Ebëësö ngö gööreenge umugi omonënë korong'ööngö roAsia ronö rööre kogaamberoa na abaRuumi. Bauro naaiguure iga abaiigia boborööngö mbaareenge gokanisa yaKörösai banö baare kuiigia iga hanö omoonto aratune iga amanyë eNöökoe na kunyööra ubuituuria obohekeeranu kuhika asëëngërë ibihui ibibaahi na abanyagotora. Wiiki abaiigia bayo boborööngö mbaare kuiigia iga kuhika omoonto agöötë ichiseera nyaborëbë, kugituubanio esaaro, na kuhika agöötë amaragirrio amakong'u igoro yibiaakorea, hamui na amang'ana gaande.
Bauro naandekere amang'ana ganö gaare kuiigia amaiigio gobohëënë agiegeKresto okorri iga akaani amaiigio gayo goborööngö. Eng'ana enënë komaiigio gayo gaBauro niiga Yeeso Kresto newë akuruusia ubuituuria obohekeeranu siböönö ubukumia boonde obohagare na ichiseera chiinde chiyo nkuruusiabire abaanto kurua hare Kresto na kobatabuta. Gokohëtëra hare Kresto, eNöökoe naatëëmere ekebara, na gokohëtëra hare oyo narakiriingi guucha harewë umuëënë. Ekebara tekeena iriitëng'ërö riukunyööra ubuituuria, etare iga ngonchera yokogöötana na Kresto. Haakurua, Bauro nkoorokiaare këëbore keragere irimënya riabakumia rebë kuguituungana na amaiigio gayo.
Mbuuya eheetokoe iga Tukiko onö aahirre inyaruba enö Körösai kuibaga reBauro mbaageeye hamui na Onesimaasi omogorë oora Bauro aandekeeye Biremööni inyaruba igoro yaaë.
Ganö gaamo
Amang'ana gogotaanga 1:1-8
Etëëmö na emeremö geKresto 1:9-2:19
Irimënya iriihea hare Kresto 2:20-4:6
Amang'ana gogosookerria 4:7-18