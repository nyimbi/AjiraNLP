1Nyuma yagayo nkaiigua engaamba enënë yaanga yirikömö riabaanto abaaru kuriooba eracheerra iga, “Hareruuya! 2Gikugira ogokëënga ikiina kööë nokobohëënë na okoroonge. Amokëngëëye ikiina omoraaya omonënë oora, wakuruguuria onö wanyööra aasaria ekebara koboraaya bööë. Amokëëngëra ikiina gikugira yakohoma amaanyiinga gabaköri bemeremö baaë!” 3Haakurua wiiki bakagaamba erekabere iga, “Iriooki renö rikurua harewë nderaiguunde kuya igoro kuyeeyo na eyo!” 4Abagaaka baara merööngö ebere na banai na ichitiinyi inyai chiira hamui bakairekera haanse, bakamosëëngëra eNöökoe onö onyöörre aikaaye igoro yigituumbe kiobogaambi baragaamba iga, “Amina! Hareruuya!”
Inyaangi yobotëti yoMööna wiRing'oondi
5Haakurua engaamba ekarua kugituumbe kiobogaambi eragaamba iga, “Mogoongë eNöökoe weiito baiinyu abaköri bemeremö baaë böönsoe, böönsoe banö mokomosooka, abakë kobanënë.” 6Nkarua nkaiigua egeento kenö keena umurrumö goonga uguirikömö riabaanto abaaru na uguamaanche amaaru, gonö goonga umurrumö umuritö guibibagatio, keragaamba, “Hareruuya! Kugira oMonënë, eNöökoe weiito uMukumahë nkobaahaare! 7Totagööka na gocheenga, tomohë ubuhiku kugira iribaga rinyaangi yobotëti bueKemaano kiRiNg'oondi rihikere, na omorëëkari waaë aiseemiri kimui. 8Ahaayoe ogotora koguisuaaria engebo inchiiya, enö yaahurua na komënënëkia!” (Engebo inchiiya eyo namaköra amaroonge gabaanto bieNöökoe)
9Haakurua omomaraika aganteebia iga, “Taandeka eng'ana enö: abakehaiiya mbanö baaraarekoa kunyaangi yobotëti bueKemaano kiRing'oondi!” Wiiki aganteebia iga, “Ganö namang'ana amahëënë gieNöökoe” 10Kohayo ngatëma ibiru mbërë yamagoro gaaë iga mosëëngërë, siböönö agaanteebia iga, “Otagaaköra iigö hai! Uni wöönsoe nomoköri wemeremö nde këuwë na abaanto bamoiinyu baande banö bagöötërra ubutuburi boYeeso. Tamosëëngëra eNöökoe! Gikugira obohëënë boora Yeeso aahonyora mbö bokorabiria abanaabi.”
Omogëëndia webaraasi
11Nkarua nkamaaha igoro kuriooba haigooyoe na nkanyööra ebaraasi endabu ehö na omogëëndia wayö naare koberekeroa iga, “Omohëënë” na “Obohëënë” Wë ngokëëngaare ikiina naguiitana iriihi. 12Amaiisö gaaë gaanga oborabu bomorrö na onyöörre nasöhiri ichikoondo ichincharu komotoe gööë. Nkanyööra andekeroe iriina renö moonto ore wöönsoe atamanyere etare iga newë umuëënë aremanyere. 13Wanyöörre asöhiri engebo enö onyöörre etöbekeroe komaanyiinga. Nawë iriina rëëë ndëreenge iga, “Eng'ana yeNöökoe” 14Amakömö gabaiitani biriihi gakuriooba gakamurua nyuma gariinere ichibaraasi ichindabu na gasöhiri ichingebo ichinchiiya na ichindabu chai. 15Umuhio omooge gorarua kumunyua gööë na kumuhio goyo narahiche ibiaaro. Newë bëënë arababaahë kunyiimbö yikiooma na kumita itibaai kugituba giesabibu kioborro bueNöökoe uMukumahë. 16Kegoro yengebo yaaë na igoro yokogoro kööë nonyöörre andekeroe iga: “OMOBAAHI WABABAAHI NA OMONËNË WABANËNË.” 17Nkarua nkamaaha omomaraika umui aimereeye kuriooba, agacheerra kongaamba enënë na goteebia ibinyunyi biöönsoe binö wanyöörre biraiburruka igoro iga, “Taacha! Motaikoma hamui böönsoe kunyaangi enënë yeNöökoe. 18Motaacha okorri iga morë emebere giababaahi, abanënë bibikömö, igiabaanto abanënë bichiinguru, igichibaraasi na baara baguchigëëndia. Motaacha morë emebere giabaanto böönsoe, abatachore na abagore, abakë na abanënë.”
19Wiiki nkamaaha itiinyi eera hamui na ababaahi biekebara na abasirikare baabö bairaiine hamui okorri iga baiitane na oora wanyöörre aikaaye igoro yebaraasi na irikömö rëëë. 20Siböönö itiinyi eera ekahichoa hamui na omonaabi woborööngö oora aare goköra ibimanyiirrio mbërë yaaë. (Kubimanyiirrio biyo nkanyööra ang'aiinirria baara wanyöörre baana omobaasö guitiinyi eyo na banö baare gosëëngëra ituubö yayo.) Itiinyi eyo na omonaabi oyo bagatabutua böönsoe babere, baareenge abagima igö, kunyaancha enö egööka omörrö. 21Amakömö gaabö giriihi gagaiitoa kumuhio gonö gööruure kumunyua göoora aikaaye kobaraasi. Ibinyunyi biöönsoe bikaigota gokobarea.