Abaana na abaiiburi
1Abaana, kohaara moreenge koMonënë muigueere abaiburi baiinyu, kugira eng'ana eyo ninchiiya. 2“Sooka isa weiinyu na nyako weiinyu,” (kugira reyo ndiö rereenge iriragirrio rembërë, renö rëëraganeeyoe iga:) 3“okorri iga witabiribue, na omënyë ichinsiko ichintaambe gokebara.”
4Baiinyu abaiburi begesaacha motagaköra abaana baiinyu bareerrë. Siböönö mobakiini gonchera yakobakoga na kobaiigia këëbore keragere koMonënë.
Abaköri bemeremö na abanënë baabö
5Abagorë muigueere abanënë baiinyu biekebara kobööba na gokogaankana; na moköre iigö komööyö omorabu, nkanya nKresto mukuya morakörra. 6Moköre iigö tiiga iga hanö bëënë bakobamaaherra, okorri iga mobatëgëri hai; siböönö niiga moköre na omööyö göönsoe gare Nöökoe agutuna, kiabagorë baKresto. 7Moköre emeremö geiinyu na omööyö guirisaansera, këbanö mogokörra oMonënë, tiiga iga nabaanto hai, 8gokomanya iga oMonënë narehaana igituhö ko ore wöönsoe, gikugira yomoremö umuuya gonö agoköra nyööre nomogorë gose omotachore.
9Na baiinyu abanënë, moköre këhayo bëënë kobagorë baiinyu, mohaatere kuya morabööböhirria. Momanyë iga baiinyu hamui na abagorë baiinyu moona oMonënë umui oora bëënë areenge kuriooba, nawë taana bohaanchirri hai.
Ibiitanero bieNöökoe
10Haakurua böönö, mobë na ichiinguru koMonënë wiiki mobë kogotora guichiinguru chaaë. 11Muiböhërë ibiitanero biöönsoe biira eNöökoe akobaha okorri iga motore gokera ichiseemi ichinyaanku chiRisaambo. 12Kugira tiiga nguitanatore na abaanto hai, siböönö nguitanatore na ababaahi banyagotora, ichinöökoe chinö chikobaaha ekebara kenö kigisuunte, na irikömö ribihui reera regoköra amang'ana amanyaanku komekama igoro. 13Kohayo böönö muiböhërë ibiitanero bieNöökoe! Sooki hanö nyööra urusiko ruamarichökërö amabeebe nduhikere, muuchë gotora guiitana, na hanö moresookia guiitana iriihi reyo, murinyööra mokeena ichiinguru moteremekere.
14Kohayo muiseemi kimui muiböhë obohëënë bobë kiurukini rokuiböhëra, na oboroonge bobë kegeento keguikeenga igikuba këëö, 15na egöörio yakuruundia aMang'ana Amaiiya gomorëëmbë ebë kibiraato komagoro gaiinyu. 16Na guchinkaaga chiöönsoe mogöötërrë ubukumia bonö boreenge kinguba; enö eraatore kurimia imigui giomörrö giöönsoe genö gekorekeroa na iRisaambo. 17Muitabirri ubuituuria mbö boonga engösiira yikiooma, na eng'ana yeNöökoe niyo enga umuhio gore uMuiika gokobaha. 18Amang'ana ganö göönsoe muyi moragakörra komasabi. Muyi morasaba ruisö röönsoe këëbore uMuiika gorabaröngööchë. Gikugira yamang'ana ganö muhure motagaacha gukua nkörö; ruisö röönsoe muyi morasabera abaanto böönsoe bieNöökoe. 19Nauni wöönsoe monsabere, iga eNöökoe ang'ë eng'ana hanö naatuna gusumaacha, okorri iga ntore goteebia abaanto ikibisere kiaMang'ana Amaiiya ntaana bööba. 20Gikugira yikibunë kiaMang'ana Amaiiya uni naaba umuruundi, ninyööra ndeenge gokeböhë. Monsabere okorri iga naangë kööböha kuruundia aMang'ana Amaiiya këëbore keragere.
Amakeererrio gagosookerria
21Tukiko, mura omoiito omogöönche na omoköri wemeremö omohëënë hare oMonënë, narabateebi amang'ana gaanë göönsoe, okorri iga momanyë mona ndeenge na këëbore nkogëëndërria hanö. 22Gayo ngö gagirre motomere hare baiinyu - abateebi mona baiito böönsoe tokogëëndërria hanö na gokobatirimikia.
23Omorëëmbë gobë kobakumia, hamui na obohaanchi bonö buichooye ubukumia, kurua hare Taata eNöökoe na kurua hare oMonënë Yeeso Kresto. 24Amaabe gieNöökoe gabë hamui na baara böönsoe bahaanchere oMonënë weiito Yeeso Kresto kobohaanchi bokuyeeyo.