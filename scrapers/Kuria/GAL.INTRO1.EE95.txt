AMANG'ANA GOGOTAANGA
AMang'ana Amaiiya ngaarundiibui na Bauro kobaanto banö bataareenge abaYahuti, nabö bakaihoonchora bakaba abakumia. Haakurua iribuurio ndërichökëëye haanga iga kuhika omoonto agöötë aMaragö gaMosa okorri iga amanyë koba omoKresto omohëënë. Bauro naagaambere iga tiigö hai, kugira ubukumia mbö bëënë boreenge oborosa bobohëënë buirimënya hare Kresto, na gonchera yabö abaanto nkunyöörabare oboroonge bueNöökoe. Siböönö abaanto kurua guchikanisa ichimui chinö chireenge Garatia, orong'ööngö ronö rööre kogaamberoa na abaRuumi, narö ndöreenge entahana yaAsia, mbaakörre ichinkaani na Bauro. Nabö mbaagaambere iga omoonto kuhika agöötë aMaragö gaMosa okorri iga anyööre oboroonge bueNöökoe.
Inyaruba yaBauro kobaGaratia yaandekeroe okorri iga baara wanyöörre baang'aiinoa gonchera yamaiigio gayo goborööngö bariingë bagöötë ubukumia bobohëënë na babë na amaköra amahëënë. Kunyaruba enö, Bauro ngotaangaare guikeengera obohëënë bokoberekeroa iga nomotomoa waYeeso Kresto. Nkogaambaare arasimisiria iga emberekera yaaë koba omotomoa tiiga iga nkomoonto yaaruure hai etare iga nkoNöökoe bëënë, na wiiki iga ogotomoa kööë ekenënë nkööreenge kobaanto banö bataareenge abaYahuti. Haakurua Bauro arasumaacha kobotaambe iga oboroonge bueNöökoe ngotookabore gonchera yubukumia bëënë. Kubisaku biagosookerria nkuiigiaare iga orogëëndö romoKresto nkobarore kuguituungana na obohaanchi bonö bukurua kubukumia hare Kresto.
Ganö gaamo
Amang'ana gogotaanga 1:1-10
Këëbore Bauro aabaaye omotomoa 1:11-2:21
AMang'ana Amaiiya gamaabe gieNöökoe 3:1-4:31
Obotachore bomoKresto na gaara garagere iga aköre 5:1-6:10
Amang'ana gogosookerria 6:11-18