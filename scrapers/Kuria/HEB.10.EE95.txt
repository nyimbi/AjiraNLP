1AMaragö nikiiriiri bëënë kibiinto ibiiya binö biguucha; tiiga iga ntuubö kimui yibiinto ibihëënë. Kohayo tegagaatora goköra abaanto banö baguucha koNöökoe babë abahekeeranu, ninyööra ibimuëënsö biyo bëënë mbiragëëndërri kuruusibua gokoreengeroa kuyeeyo. 2Hanö nkanyöörre abaanto banö bagosëëngëra eNöökoe ngosaabuuruabare rimui kurua komaraga gaabö, tebagaatorre kuiigua obosaria buiriraga wiiki hai, na ibimuëënsö tibikagëëndërrëëyi kuruusibua hai. 3Siböönö ibimuëënsö biyo, nkuhiitukia bire abaanto amaraga gaabö kera omööka. 4Kugira amaanyiinga giching'öömbë na ichiimburi tegaraatore kuruusia amaraga hai.
5Keyo nkiö këgirre hanö Kresto aare guucha gokebara, akaboorra eNöökoe iga:
“Tugutuna ibimuëënsö na ibituhö hai,
siböönö onseemiiyi omobere.
6Togotëgëribua na ichitugö chinö chikumuëënsoa ichingima hai
gose na ibimuëënsö biakuruusia amaraga hai.
7Sooki nkagaamba iga,
‘Tamaaha nichere,
nköre gare ugutuna Nöökoe,
këhaara yaandekeroe igoro yaanë
kogetabo kiaMaragö.’ ”
8Mbërë wë naagaambere iga, “Tugutuna, gose togotëgëribua ninyööra na ibimuëënsö na ibituhö gose ninyööra na ichitugö chinö chikumuëënsoa ichiingima gukuruusia amaraga.” Naagaambere iigö ninyööra ibimuëënsö biyo biöönsoe, nkuruusibuabire kuguituungana na aMaragö. 9Sooki akagaamba iga, “Tamaaha nichere, nköre gare ugutuna.” Kohayo eNöökoe naaruusiri keera këëreenge hö mbërë okorri iga asimi egekabere kuibaga rëëkiö. 10Na gonchera yagare eNöökoe aare gutuna baiito tösaabuurua kohëtëra gukimuëënsö kiomobere goKresto, kenö aaruusiri hare rimui iigö bëënë.
11Kera umunchaama ngoköraare emeremö kera urusiko na kuruusia ibimuëënsö biira bëënë hare kaaru, siböönö ibimuëënsö biyo tibigaatora kuruusia amaraga hai. 12Siböönö hanö Kresto aasookiri kuruusia ikimuëënsö kimui bëënë kugira yamaraga, ikimuëënsö kenö gisaiine kuyeeyo, naikaaye boreo bueNöökoe. 13Haara naikaaye araganya kuhika eNöökoe atoore ababisa baaë kigituumbe haanse yamagoro gaaë. 14Kohayo gukimuëënsö kimui abaköra baaba abahekeeranu kuyeeyo baara bagosaabuuroa.
15Na uMuiika oMohoreeru nawë wöönsoe ngotohaare ubutuburi bööë. Taanga nkogambaare iga:
16“Enö niyo endagano enö ndaaköre hamui nabö,
guchinsiko chinö chiguucha,
aragaamba oMonënë:
Nendatoore amaragö gaanë kumiööyö gëëbö,
na kogaandeka kometoe gëëbö.”
17Sooki nkogaambaare iga: “Tendaheetoke wiiki amaraga gaabö ninyööra na amaköra gaabö amanyaanku roonde hai.”
18Kohayo hanö amaraga gaisa kuruusibua, tereehö itunö wiiki rekumuëënsa ikimuëënsö gekuruusia amaraga hai.
Tuhikë haang'i eNöökoe
19Kohayombë baanto bamoiito, komaanyiinga gaYeeso nkohaaboatore obotachore kimui kogosöha aHase aHahoreeru bokong'u gokera höönsoe. 20Atuigorra enchera ehea, enö ereenge yobohoru, gokohëta kohaanga eera igutiimbibua - nkö okogaamba iga, gokohëtëra komobere gööë umuëënë. 21Kohaara toona umunchaama omonënë igoro yinyuumba yeNöökoe, 22tiga tuhikë haang'i ENöökoe na omööyö gobohëënë hamui na ubukumia obohekeeranu na imiööyö genö geisa gosaabuurua kurua gontariki yobosaria, hamui na emebere genö geisaabibua na amaanche amarabu. 23Tiga togöötërrë bokong'u iriitëng'ërö renö tukuya toratobora, kugira ntoona obohëënë iga oora aakörre endago nomohëënë. 24Tiga tuitëgëërrë këëbore toratuurrani baiito abiëënë gokoorokia obohaanchi na goköra amaiiya. 25Totagaatiga eseera eera yagusikana hamui, këhaara abaande bagoköra kuibaga reyo, tutirimikani abiëënë bokong'u, këëbore mokomaaha iga uRusiko roora rorahika haang'i.
26Kugira hanö toragëëndërri goköra iriraga na hanö nyööra töisa komanya obohëënë, tikimuëënsö keehö kenö keratore kuruusibua wiiki gikugira yakuruusia amaraga hai. 27Kuibaga reyo, kenö geetamere nokoganya bëënë kobööba ogokëëngëroa ikiina na omörrö omorro iga kai, gonö goresookia ababisa bieNöökoe. 28Omoonto ore wöönsoe onö atakuigueera aMaragö gaMosa, oyo naraiitoe na temaabe gaahö hai, hanö boraabë hö ubutuburi buabaanto babere gose batato. 29Gose niyeke omoonto oora agosëra oMööna weNöökoe, onö akomaaha iga temahoreeru amaanyiinga giendagano ganö gaamosaabuurre, onö agotoka uMuiika guamaabe, naisaiine achë kunyööra inyaanyi enënë enö yaanga iga yeke? 30Kugira ntomanyere oora aagaambere iga, “Igisiöömba nekëënë, uni nendahakanë;” wiiki naagaambere iga, “OMonënë narekëëngëra ikiina abaanto baaë.” 31Okogoa komabökö gieNöökoe onö aahö neng'ana yakööböhia bokong'u!
32Heetoka amang'ana ganö gaarichökëëye guchinsiko chiaambërë. Guchinsiko chiyo, hanö oborabu bueNöökoe böösookiri kobarabiria, möönyöörre imiiriirö emëëru, simbë baiinyu mögumirriiyi. 33Nkaaga yeende mööre gotokoa na kuiriiribua borabu na gonkaaga yeende möökagöötaini na baara wanyöörre barairiiribua këhaara bëënë. 34Mösaangere imiiriirö giababöhë, na mogasakoroa ibiinto bieiinyu biöönsoe, mokagumiirria komegöökö, kugira mömanyere iga moona egeento ikiiya bokong'u, kenö keraabë hö kuyeeyo. 35Kohayo motagaatabuta obokare boiinyu, gukugira mborabanyöörre igituhö ekenënë. 36Ngotoneroamore iga mobë na ubugumiirria, okorri iga motore goköra ganö eNöökoe agutuna na kunyööra kere aaragaiine. 37Këhaara amaandekö gakogaamba iga,
“Toohakë iigö,
na oora aguucha naraachë;
nawë tarategete hai.
38Siböönö omoonto waanë omoroonge,
naramënyë kubukumia, siböönö
hanö naho arariinge nyuma
enkörö yaanë tegotëgëribua nawë hai.”
39Siböönö baiito tetoreenge abamui gatai yabaanto banö bakuriinga nyuma na gosaribua hai. Siböönö kuibaga reyo, ntoona ubukumia na ntoranyööre ubuituuria.