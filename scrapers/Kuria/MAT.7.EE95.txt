Ogokëëngëra abaande ikiina
(Rk 6:37-38, 41-42)
1“Mööngë gokëëngëra abaande ikiina, korri iga Nöökoe atakabakëëngëra ikiina, 2kugira Nöökoe narebakëëngëra ikiina këhaara bëënë na baiinyu mogokëëngëra abaande ikiina, na gokerëëngërë keera bëënë mokorëëngëra abaande nkiö bëënë Nöökoe arebarëëngëra na baiinyu. 3Kugira kembë okomaaha ereento iriikë kuriisö riomoonto woonde, na hanö uwë tokomaaha ereento irinënë kuriisö rëëö umuëënë hai? 4Niyeke ogoköra orateebia omoonto woonde iga, ‘Tiga nkuruusi ereento iriikë kuriisö rëëö,’ na hanö uwë nkunyööraore ereento irinënë nkuriisö rëëö umuëënë rere? 5Uwë ore muiteerri! Taanga taruusia ereento kuriisö rëëö, haakurua nehö oraatore komaaha buuya na omanyë kuruusia ereento kurua kuriisö riomoonto woonde.
6“Motagaacha koha ichiseese ibiinto binö bireenge ibiroonge, chitagaacha kobaihuunchurria na kobaitania. Motagaacha korëkërra ichingurube ibiinto ibiiya bitagaacha gotacheroa haanse nachiö, na chihoonchore kobaroma
Saba, tuna, kong'oonta
(Rk 11:9-13)
7“Mosabë, na baiinyu morahaaboe; mutune, na baiinyu moranyööre, kong'oonta egesaku, na baiinyu moraigorroe. 8Kugira ore wöönsoe asabere nkohaaboaare, na omoonto ore agutuna nkunyööraare, na egesaku nkuigoroa kere komoonto onö agokong'oonta iga aigorroe. 9Aai gose moonto ke hare baiinyu onö omööna waaë aramosabë omogaatë sooki amohë irigena? 10Gose hanö aramosabë insui amohë inchöka? 11Hanö ndanyööre baiinyu banö moreenge abanyaanku momanyere koha abaana baiinyu ibiinto ibiiya; Isa weiinyu wakuriooba naraköre amaaru, narabahë ibiinto ibiiya banö bakomosaba! 12Mokörre abaande gaara mugutuna bö babakörre: eyo niyo esesoro yaMaragö gaMosa na amaiigio gabanaabi.
Ikihita ikinyiintu
(Rk 13:24)
13“Mosöhë gokohëtëra gukihita ikinyiintu, kugira ikihita gekuya kuibëri nekegare na enchera enö ikuhira hö nengare, na mbaaru bakuhira gonchera eyo. 14Siböönö ikihita nikinyiintu na enchera enö ikuhira kobohoru nenkong'u, na abaanto banö bakuginyööra mbakë.
Omote na ichiihagoe chiagö
(Rk 6:43-44)
15“Muiraarerre na abanaabi boborööngö; banö baguucha hare baiinyu baitubaiini amang'oondi, siböönö moonse nichisuunchai ichinsakuri. 16Morabamanyë komaköra gaabö. Abaanto bagaatua ichisabibu kurua komete giamahoa gose iriing'oe kurua kubisökörö? 17Omote omogööku nköömagore ichiihagoe ichinchiiya, siböönö omote omobeebe nköömagore ichiihagoe ichimbeebe. 18Omote umuuya omogööku tegokööma hagoe mbeebe hai, na omote omobeebe tegokööma hagoe nchiiya hai. 19Omote gore göönsoe gonö gotakööma ichiihagoe ichinchiiya ngorahööngöröë na gotabutue komörrö. 20Kohayo moremanya abanaabi boborööngö komaköra gaabö.
Tembamanyere baiinyu
(Rk 13:25-27)
21“Tiiga noore wöönsoe akomberekera iga ‘Monënë, Monënë’ aresöha kobogaambi bueNöökoe hai, getare iga mbaara bëënë bagoköra gare Taata wakuriooba agutuna. 22Hanö urusiko roora roGokëënga ikiina rurihika, abaaru mbariicha baranteebia iga ‘Monënë, Monënë! Kuriina rëëö ntöteeberreeyi amang'ana gieNöökoe, kuriina rëëö ntöörugiri ibihui ibiaaru na ntöökörre amakönö amaaru!’ 23Nauni nendebateebia iga, ‘Tembamanyere hai. Tarua hareuni, baiinyu abaköri bamanyaanku.’
Abahagaachi babere binyuumba
(Rk 6:47-49)
24“Kohayo ore wöönsoe onö akuiigua amang'ana gaanë ganö na kogagööta naraabë kiomoonto omong'aiini onö aahagaachere inyuumba yaaë korotare. 25Imbura egatoa, imiöörö gekaböcha, omokama gokahusa bokong'u gokagetëma inyuumba eera, siböönö tiyaagooye haanse hai, kugira wanyöörre ehagaacheroe korotare. 26Siböönö ore wöönsoe akuiigua amang'ana gaanë ganö anga kogagööta, naraabë kiomoonto omokaangi onö aahagaachere inyuumba yaaë komosëënsë. 27Imbura egatoa, imiöörö gekaböcha, omokama gokahusa bokong'u gokagetëma inyuumba eera, ekagoa. Nayo yaagooye bobeebe bokong'u!”
Ogotora koYeeso
28Hanö Yeeso aasookiri kogaamba amang'ana gayo, umuiranio guabaanto mbaarogoorre na maiigio gaaë; 29kugira taare kuiigia kiabaiigia baabö abaMaragö hai, siböönö wë naaigiri kogotora.