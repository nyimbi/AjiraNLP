EKemaano kiRing'oondi hamui na abaanto baakiö
1Wiiki nkamaaha eKemaano kiRing'oondi kimereeye kunguku yaSayuuni hamui na baara ibikoe irigana na merööngö enai na binai banö baareenge na iriina rëëë hamui na iriina reIsa waabö rëndekeroe komasio gaabö. 2Haakurua nkaiigua engaamba kurua kuriooba kiengaamba yamaanche amaaru na wiiki kindurrumö enënë, wiiki engaamba enö naaiguure yaareenge kiabareentia baratëma amachooncho gaabö. 3Mbaareenge kubina iribina iriihea mbërë yigituumbe kiobogaambi na mbërë yichitiinyi inyai chiira na abagaaka baara. Temoonto aareenge hö onö aatorre kueega iribina etare iga nabaanto ibikoe irigana rimui, na merööngö enai na banai baara baatuuribua kurua gokebara. 4Banö mbare bataakörre ubunyaanku na abagaikoro, kugira mbaaireendere. Banö mbö baare gosöörana eKemaano kiRing'oondi hare höönsoe gikuya, banö mbö baatuuribua kurua kobaanto biekebara na baaba abaambërë kohaanoa koNöökoe na goKemaano kiRing'oondi. 5Teborööngö gose eng'ana embeebe ere yöönsoe yaatookere kuminyua gëëbö hai.
Abamaraika batato
6Sooki nkamaaha omomaraika woonde araiburruka kegoro koyo ana aMang'ana Amaiiya agakuyeeyo korri aruundiri abaaanto biekebara, na kera egesosa, kera gesaku, kera kegaambo na kera ikiaaro. 7Akagaamba kongaamba enënë iga, “Tasooka eNöökoe na momohë ubuhiku, kugira enkaaga yaaë yagokëënga ikiina ihikere. Sëëngëra ore aakörre kuriooba na haanse hanö, ichinyaancha hamui na imiöörö.”
8Omomaraika woonde, wakabere akarua nyuma akagaamba iga, “Gogooye! Baaberi umugi omonënë gogooye, gore göökörre ibiaaro biöönsoe bikanyua itibaai endorro yoboraaya bööë.”
9Omomaraika wagatato akamaahekana akagaamba kongaamba enënë iga, “Ore wöönsoe arasëëngërë itiinyi eyo hamui na ituubö yayo gose abaasoe kubusio gose gokobökö, 10nawë wöönsoe naranyue itibaai yoborro bueNöökoe ere yaatooroa kogeköömbë kioborro bööë etaichöögaini amaanche. Omoonto oyo narehea komörrö guikibiriiti mbërë yabamaraika abahoreeru na mbërë yeKemaano kiRing'oondi. 11Iriooki riomörrö gore gokobasaamba nkuyarere igoro kuyeeyo. Nabö tebamanyere roonde, omobaso gose ubutiko hai, na ore wöönsoe onö aatoorroe orobaasö ruiriina ruitiinyi eyo.”
12Kohayo niiga abaanto bieNöökoe banö baagööta amaragö gieNöökoe hamui na gukumia Yeeso babë abagumiirria. 13Sooki nkaiigua engaamba kurua kuriooba eragaamba iga, “Andeka iga abakehaiiya mbanö bagukua bareenge koMonënë gukurua böönö na kogëëndërria.” UMuiika goragaamba iga, “Mbaramuunye kurua guchinyaanyi chiaabö, kugira amako gibigeri biaabö nkobaruagare nyuma.”
Irigësa riekebara
14Haakurua nkamaaha irisaaro irirabu, na guisaaro koyo nkanyööra omoonto akö onö anga omööna womoonto, nkanyööra atoorre ekoondo yesahaabu komotoe gööë na gokobökö kööë nkanyööra agöötërëëye ereenga inyoge. 15Omomaraika woonde akarua koHekaaru, agateebia oora wanyöörre aikaaye guisaaro kongaamba enënë iga, “Taimukia ereenga yaaö ogësë kugira enkaaga yirigësa ihikere, irigësa riekebara rebaaye.” 16Kohayo oora wanyöörre aikaaye guisaaro akarekera ereenga yaaë gokebara irigësa rekagësoa. 17Omomaraika woonde wiiki akarua koHekaaru kuriooba ana ereenga inyoge.
18Haakurua omomaraika woonde onö aareenge na ogotora igoro yomörrö, akarua ahase haara hakumuëënsëra agateebia oora nyareenga nyoge iga, “Tagësa ichinsagia chiemesabibu kurua komogoondo guekebara, gikugira ichiihagoe chagiö chiabaaye!” 19Kohayo omomaraika oyo akarëkëra ereenga yaaë gokebara akagesa ichinsabibu chiekebara agatoora kohase hakometera hanö hareenge hoborro bueNöökoe. 20Ichinsabibu chigakamoroa kohase haara hakometera kebara yumugi na amaanyiinga gakarua kohase haara gakagëra oboharai boong'ana ichikiiromiita amagana atato na kuya haanse haang'ana ichimiita ibere.