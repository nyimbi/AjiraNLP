ENg'ana yobohoru
1Mbërë ekebara getaraköroa, eNg'ana hö yaareenge na eNg'ana eyo hamui yaareenge na eNöökoe, na eNg'ana eyo niyo yaareenge eNöökoe. 2Kurua gonsemoka ere Ng'ana eyo hamui yaareenge na eNöökoe. 3Eng'ana eyo niyo yaareenge Enkoneka yibiinto biöönsoe, hanö okanyöörroe etaare iga neNg'ana eyo, nyööre tegeento kere giöönsoe kenö gëëkörre, keehö hai. 4ENg'ana eyo niyo yaareenge ensemoka yobohoru böönsoe, na obohoru boyo mbö börëëntere oborabu kobaanto. 5Na oborabu boyo mbö bokoraba kugisuunte na igisuunte keyo tegekaabubuhere hai.
6Nöökoe aatomere omoonto woonde, iriina rëëë niiga Yöhana. 7Omoonto oyo naachere gotobora bore borabu boora, okorri iga abaanto böönsoe bakumi gokohëtëra harewë. 8Tiiga iga newë aareenge bore borabu boora hai, getatiga iga naachere gotobora oborabu boyo. 9Boyo mbö bööreenge oborabu enkoneka bonö bööchere komorekera abaanto böönsoe gokebara.
10ENg'ana eyo yaareenge gokebara, na ekebara ngëëkörroe koNg'ana eyo, siböönö ekebara tekëëmomanyere hai. 11Naachere kobaanto baaë, na abaanto baaë tebaamuirigaini hai. 12Siböönö banö baagöötere amang'ana gaaë, na koba na ubukumia kuriina rëëë, bayo kogotora kööë mbaabaaye abaana bieNöökoe. 13Na bayo tebaabaaye abaana bieNöökoe gukuiboroa na abaanto hai, gose iga nguchiinguru chiomobere, gose iga mbohaanchi bomoonto böögirre hai, eNöökoe bëënë newë aareenge Isa waabö.
14Na eNg'ana eyo ekaba omoonto, agaacha akamënya na baiito; aichooye amaabe na obohëënë, tokamaaha ubuhiku bööë, ubuhiku boMööna omomoomui weNöökoe Taata. 15Yöhana naatobooye igoro yaanë aragaamba kongaamba enënë araboora iga, “Onömbë newë ore moonto oora naagaambere iga; ‘Ariicha nyuma yaanë omoonto onö ankerre, kugira naareenge hö ntaraiboroa.’ ” 16Gukurua komaabe gaaë amaaru, atuitabiria böönsoe aratoha amaitabirio igoro yagaande. 17Nöökoe naaruusiri aMaragö gokohëtëra hare Mosa, siböönö amaabe na obohëënë mbiaachere gokohëtëra hare Yeeso Kresto. 18Taahö onö aakarooche eNöökoe hai; getatiga noMööna waaë Omomoomui, onö anga eNöökoe wiiki naana obogöötaini na Isa waabö, newë aagirre Nöökoe akaya nkuma.
Ogoteebeerria koYöhana omoBaatiisi
(Mt 3:1-12; Mk 1:1-8; Rk 3:1-18)
19Na konö nkö ogotobora koYöhana hanö abaYahuti baatomere abanchaama bieNöökoe na abaRaawi kurua Yerusareemu kuya kumubuuria iga, “Nuuwë ng'ui kana?” 20Nawë taangere kobahuunchukiria hai, naatobooye iga, “Tuuni Masiihi hai.” 21Wiiki bakamubuuria iga, “Nuuwë ng'ui kanambë? Nuuwë Eriiya?” Nawë akabahuunchukiria iga, “Baabai hai baaba.” “Böönö noore monaabi oora ore?” Akaboora iga, “Aa-a.” 22Wiiki bakamubuuria iga, “Kanambë, nuuwë ng'ui, ane oratoteebia, okorri iga hanö tukuriinga tobahë eng'ana nyabuhiku baara batotomere. Uwë umuëënë oragaamba iga nuuwë ng'ui kana?” 23Yöhana akabahuunchukiria këëbore omonaabi Isaaya aagaambere:
“Nuuni engaamba yomoonto onö
agoteebeerria kongaamba enënë kuibara
aragaamba iga, ‘Taruungihia enchera
yoMonënë!’ ”
24Banö baarëëntere amang'ana gayo, mbanö wanyöörre batomeroe na abaBarisaayo. 25Bakabuuria Yöhana iga, “Kugira kembë okobaatiisa hanö ndanyööre otare iga nuuwë Masiihi, ninyööra neEriiya, gose omonaabi oora?” 26Yöhana akabahuunchukiria iga, “Uni nkobaatiisande komaanche; si onö, aimereeye gatai yeiinyu, ore motamanyere; 27oyo newë onö aguucha nyuma yaanë, onö ntaisaine gotachora ninyööra nekegachirio kibiraato biaaë.”
28Amang'ana gayo ngaakörekaneeye Bëëtania ihuumbu yomöörö goYörötaani, hare Yöhana aakabaateseeye.
Ekemaano kiring'oondi kieNöökoe
29Inkio yahö, Yöhana akamaaha Yeeso araacha harewë, akagaamba iga, “Tamaaha ekemaano keera kiring'oondi kieNöökoe, kenö gikuimukia amaraga giekebara! 30Onö newë naakagaambere iga, ‘Ariicha nyuma yaanë, omoonto onö ankerre, kugira naareenge hö ntaraiboroa.’ 31Ninyööra nuuni, tewanyöörre naamomanya mona aare hai, siböönö, kugutuna iga atobokë kobaIsraeri, ngaacha gukibunë keyo ndabaatiisa komaanche.” 32Na Yöhana agatobora aragaamba iga, “Naarooche uMuiika goraika kurua igoro, gonö goonga inguuti, gokamuikarra igoro yaaë. 33Ninyööra nuuni tewanyöörre momanyere hai, siböönö eNöökoe ore aantomere iga mbaatiisë komaanche, newë bëënë aanteebiri iga, ‘Ore oremaaha uMuiika gorasekerra, oyo newë akobaatiisa kuMuiika oMohoreeru.’ 34Nauni Ndooche, nkiö nkohërëkia iga, oyombë newë oMööna weNöökoe.”
Abeega bambërë baYeeso
35Inkio yahö wiiki, Yöhana wanyöörre aimereeye na ababere babeega baaë. 36Hanö aarooche Yeeso arahëta, akagaamba iga, “Tamaaha eKemaano kiring'oondi kieNöökoe!” 37Abeega babere baara, hanö baaiguure Yöhana arasumaacha iigö, mbaasööraine Yeeso bakagëënana. 38Na hanö Yeeso aaihonchooye akomagia nyuma, akobamaaha baramosöörana, akababuuria iga, “Nke mugutuma?” Nabö bakamubuuria iga, “Rabi nehai omënyere?” (Esesoro yaRabi niiga Muiigia). 39Akababoorra iga, “Motaacha momaahë.” Bakaya bakamaaha hare wanyöörre amënyere, nabö bakahööya hö royo bokaiira. Na nkanyööra engaki eyo ichinkaaga chihikere ikumi. 40Andërëa mura omööbö Simooni Bëëtërö, naareenge umui wababere baara baaiguure Yöhana arasumaacha bagasöörana Yeeso. 41Andërëa naanyöörre mbërë mura omööbö woonde iga Simooni, akamoteebia iga, “Tunyöörre Masiihi.” (Esesoro yaMasiihi niiga Kresto). 42Haakurua Andërëa akarëënta Simooni hare Yeeso. Na hanö Yeeso aamotaacherreeye iigö akamoboorra iga, “Nuuwë Simooni umumura oYöhana; kurua rëërö noraayi oraberekeroa iga Këëba.” (Ndiö bëënë rreenge iga Bëëtërö, na esesoro yariö niiga orotare).
Yeeso araberekera Biribo na Natanaeri
43Inkio yahö Yeeso akaya Gariraaya, hare aanyööreeye Biribo na komoboorra iga, “Ngööta obë umueega waanë!” 44Biribo waabö yaareenge Betisaita kumugi gööbö Andërëa na Bëëtërö. 45Na Biribo agasikana Natanaeri, akamoteebia iga, “Tumunyöörre, omoonto onö aandekeroe na Mosa kogetabo kiaMaragö, wiiki newë bëënë abanaabi baandekere amang'ana gaaë. Newë Yeeso omoNasareeti umumura oYoosebu.” 46Natanaeri nawë akamubuuria iga, “Kura Nasareeti nayo kana geento kiiya gekarueera hö?” Biribo akamoboorra iga, “Taacha omaahë.” 47Hanö Yeeso aarooche Natanaeri araacha harewë, akagaamba iga, “Tamaaha umuIsraeri ekenaine, onö ataana buiteerri iga!” 48Natanaeri akamubuuria iga, “Niyeke okörre oomanyere?” Yeeso akamoteebia iga, “Hanö wanyöörre Biribo atarakoberekera, naakorooche oreenge haanse yomoko.” 49Natanaeri akamoteebia iga, “Muiigia uwë noMööna weNöökoe ore mahëënë; na wiiki noMogaambi ore wabaIsraeri!” 50Yeeso agateebia Biribo iga, “Nguitabirria ore gikugira ngoteebiri iga naakorooche haanse yomoko? Noramaahë amang'ana amanënë gokera gayo!” 51Akamoteebia iga, “Amahëënë, ndagoteebia iga marua rëërö noramaahë igoro hataabokere, na abamaraika bieNöökoe baraheteerana kurua igoro na haanse kuya koMööna woMoonto.”