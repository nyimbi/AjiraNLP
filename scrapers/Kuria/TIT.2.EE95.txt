Amaiigio gobohëënë
1Siböönö uwë kuhika wiigi gaara gaguitaberrania na amaiigio amahëënë. 2Wiigi abagaaka babë na ekerëëngërë, babë abaanto banö baisaiine esookö, banö baana eseemi; babë banö bagomere buuya kubukumia, kobohaanchi na kubugumiirria. 3Këhayo bëënë wiiki wiigi abakuungu babë na esookö kuimënya rëëbö. Baangë koba abaruaambai gose abanyui baamaroa. Niiga baiigi gaara gareenge amaiiya, 4okorri iga baiigi abasubaati kohaancha abasaacha na abaana baabö, 5babë abieseemia na banö baisaabuurre, banö bagoköra emeremö genyuumba, abaiiya, banö bakuigueera basaacha baabö, okorri iga eng'ana enö ikurua koNöökoe etagaacha gotokoa. 6Këhayo bëënë, okoromerre abamura babë na ekerëëngërë. 7Uwë umuëënë obë igituubanio komang'ana göönsoe getëëmö inchiiya. Na komaiigio gaaö obë na obohëënë na ogotoondorroa. 8Isumaacho yaaö ebë ehoru enö etaamanyë guchöribua, korri iga ababisa baaö basuukirribue gokobora eng'ana ere yöönsoe embeebe yagotogaamba.
9Abagorë baigueere abanënë baabö na babatëgëri komang'ana göönsoe, baangë kobanyëëra ichinkaani 10gose baangë kobaiiba. Kuibaga reyo, kuhika booroki iga bö ruisö röönsoe nabaiiya wiiki abahëënë, okorri iga komaköra gaabö göönsoe bakörre ikuugë inchiiya amaiigio igoro yeNöökoe uMutuuria weiito.
11Kugira eNöökoe aisa koorokia amaabe gaaë kugira yubuituuria buabaanto böönsoe. 12Amaabe gayo ngutuiigiagare iga tutigë irimënya irinyaanku na ichigöörio chiekebara, na tomënyë irimënya renö rereenge rieseemia iriroonge, iriubusuuki koNöökoe gokebara kenö, 13nkaaga tokoganya iriitëng'ërö reiito renö reitabiribua - na eyo nuguucha kubuhiku koeNöökoe omonënë, na uMutuuria weiito Yeeso Kresto. 14Wë newë aairuusiri umuëënë, okorri iga atutuuri kurua kubunyaanku böönsoe na gotosaabuura tobë abaanto baaë na bare tukuigöömba goköra amaiiya.
15Igia amang'ana ganö; utirimiki na otaki kogotora göönsoe. Omoonto ore wöönsoe atagaacha kogosëra.