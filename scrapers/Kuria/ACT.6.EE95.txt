Okööhoroa kuabatuurria muhuungate
1Haakurua, hanö abeega baagëëndërrëëyi kööruha, abaYahuti banö baare gusumaacha ikiGiriki bakahötökana na abaYahuti banö baareenge gusumaacha ikiIbrania. AbaYahuti baara baare gusumaacha ikiGiriki bakagaamba iga, abasino baabö tebaare kohaaboa ibiinto kiabaande baara hai. 2Kohayo abatomoa ikumi na babere baara bakaberekera abakumia böönsoe hamui, bakabateebia iga, “Tibuuya komaaha iga tutigere goteebeerria eng'ana yeNöökoe guucha gutuëënania abasino ibiinto hai. 3Kohayo baanto baiito niiga mööhorë abasaacha muhuungate hare baiinyu hanö, banö baichooye kobaanto, banö baichuribua na uMuiika oMohoreeru na babë abang'aiini bamang'ana, tobatoorë baimererre amang'ana ganö. 4Na baiito tomënyë komasabi na goteebeerria eng'ana yeNöökoe.”
5Abakumia böönsoe bagatëgëribua na eng'ana eyo yabatomoa, bakaahora Sitebano, omoonto onö aareenge na ubukumia obonënë na wanyöörre aaichuribua uMuiika oMohoreeru, na Biribo, Borokoro na Nikanora na Timööna na Baremena na Nikorao wakurua Antiokia onö wanyöörre aihoonchorra esëëngërö yabaYahuti. 6Bakabarëënta mbërë yabatomoa, abatomoa bakabasabera na kobatoorra amabökö.
7Eng'ana yeNöökoe ekaroonda bokong'u. Abeega bakaaruha bokong'u Yerusareemu, abanchaama bieNöökoe abaaru mbaaitabirriyi ubukumia.
Okogöötoa goSitebano
8Sitebano, omoonto onö wanyöörre aitabiribua neNöökoe na aichooye ichiinguru, naakörre ibirogoorö ibiaaru na ibimanyiirrio kobaanto. 9Siböönö, abaanto baande bakaimoka kumuiitania, nabö mbaareenge abiSinagoogi yabatachoroa, (niigö yaakaberekeeyoe), mbaareenge abaYahuti banö baaruure Kërëënë na Aregesandaria. Bö hamui na abaande banö baaruure Kirikia na Asia, bakaimoka gokörra Sitebano ichinkaani. 10Siböönö uMuiika ngööhaaye Sitebano obong'aiini bogusumaacha, bakabora iyakumuhuunchukiria. 11Bagaseemiria abaanto baande gukibisere iga bagaambë iga, “Ntöiguure arachuaaria Mosa wiiki arachuaaria eNöökoe!” 12Gonchera eyo mbaaseegere abaanto, abagaaka, hamui na abaiigia baMaragö. Kohayo bakagööta Sitebano bakamuhira gunchaama. 13Bakarëënta abaanto baande banö baachere komorööngöhëra. Bakagaamba iga, “Omoonto onö ruisö röönsoe nguchuaariaare eHekaaru hamui na aMaragö gaMosa. 14Kugira ntöiguure aragaamba iga Yeeso onö waNasareeti naratemore eHekaaru enö, sooki wiiki ahoonchore ichiseera cheiito chinö tönyöörre kurua hare Mosa!” 15Baara böönsoe wanyöörre baikaaye gunchaama eyo, mbaatoorre Sitebano amaiisö bakamaaha ubusio bööë bobaaye kiobomomaraika.