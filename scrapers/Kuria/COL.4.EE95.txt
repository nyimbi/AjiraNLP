1Abanënë, mokörre abagorë baiinyu buuya na kobohëënë. Moheetoke iga na baiinyu böönsoe moona oMonënë weiinyu kuriooba.
Amaragirrio
2Mogomë komasabi, na muiraarerre nkaaga mogosaba, moragoonga. 3Gonkaaga eyo bëënë motosaberë na baiito wiiki, okorri eNöökoe atuigorre enchera yakuruundia eng'ana yaaë, igoro yikibisere kenö gekohonyoroa na Kresto. Eyo niyo ikugira böönö ndeenge gokeböhë. 4Monsaberembë, okorri ntore gokegaamba këëbore keragere iga ngaambë gonchera enö ndatobore ikibisere keyo. 5Mobë na irimënya iriiya irieseemi kobaanto biekebara, na mööngë gotabuta enkaaga yöönsoe enö moonayo. 6Isumaacho yeiinyu ruisö röönsoe nkeragere iga ebë inchiiya na enö ikuhueenera, na nkeragere iga momanyë këëbore moratore kuhuunchukiria buuya omoonto ore wöönsoe.
Amakeererrio gagosookerria
7Mura omoiito omohaanchoa Tukiko, onö areenge omoköri omohëënë na omoköri wemeremö umui weiito komeremö gioMonënë, naraabahë amang'ana gaanë göönsoe. 8Eyo niyo ikugira ndamotoma guucha hare baiinyu, okorri abagööki imiööyö geiinyu na momanyë këëbore tokogëëndërria. 9Ngochenanaare na Onesimasi, mura omoiito omohaanchoa na omohëënë, onö areenge umui wirikömö reiinyu. Mbarabateebi amang'ana ganö göönsoe gagokörekana hanö. 10Arisitariko, onö toreenge nawë gokeböhë, abakeerri, hamui wiiki na Maarikö, mubiaara oBarinaba. (Mosookiri kunyööra amaragirrio gukuirigania Maarikö hanö araahike hare baiinyu.) 11Na Yeeso onö akoberekeroa iga Yusito, nawë wöönsoe abakeerri. Kobaara bagosaaroa, (hayo niiga abaYahuti), mbayo bëënë, bareenge abaköri bemeremö hamui nauni gukugira yoBogaambi bueNöökoe, nabö mbö baguntirimikia. 12Ebabra umui wirikömö reiinyu na omoköri wemeremö waKresto Yeeso, abakeerri. Ruisö röönsoe nkobasaberaare bokong'u, okorri iga motore kuimeerra boroonge, moköng'ë na moteremeke kimui komang'ana ganö göönsoe eNöökoe agutuna. 13Uni umuëënë nendaatore kuruusia ubutuburi iga ngoköraare emeremö bokong'u kugira yeiinyu na gukugira yabaanto baRautikia na Hierabori. 14Ruuka, onö aareenge omorëri weiito omohaanchoa, na Tëëma babakeerri. 15Amakeerio gaiito hare abakumia abaRautikia; mokeeri musubaati omoiito Niimba hamui na eKanisa enö ikuirana nyuumba mööë. 16Hanö morasooki gosöma inyaruba enö, momaahe iga esömeroe na eKanisa yaRautikia. Na baiinyu moköre eseemi mosömë inyaruba eyo nabö baanyöörre. 17Moteebi Arkibo iga, “Omaahë iga ohekeeraini omoremö gonö wahaayoe na oMonënë.” 18Ndaandeka ganö na okobökö köönë umuëënë: Amakeerio gukurua hare uni Bauro. Moheetoke iga ngokeböhënde. Amaabe gieNöökoe gabë na baiinyu.