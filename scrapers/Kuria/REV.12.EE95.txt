Omogaikoro na uguchöka
1Ekemanyiirrio ekenënë gekamaahekana kuriooba. Omogaikoro onö wanyöörre asöhiriibui iriooba, na umueeri goreenge haanse yamagoro gaaë na ekoondo enö yaare na ichinyunyuunyi ikumi na ibere ereenge komotoe gööë. 2Wanyöörre nendaare, na akagaamba kongaamba enënë gikugira yoborro bogutuna guituurania. 3Ekemanyiirrio keende gekaba kuriooba, uguchöka ogonënë gonö gööre ogoberretu na ngööre na emetoe muhuungate na ichintera ikumi na ngööre na ichikoondo muhuungate kometoe gëëriö. 4Komokera gööriö rekaruusia hö iring'eenga rimui ereisato irichinyunyuunyi regachirëkëra gokebara. Nariö ndëimereeye mbërë yumukuungu oyo wanyöörre aratuna kuibora korri iga hanö akuibora iga to, remërë omööna waaë. 5Umukuungu oyo akaibora omööna wegesaacha ore aragaambere ibiaaro biöönsoe na inyiimbö yikiooma. Omööna oora akaimukibua akahiroa koNöökoe na kugituumbe këëë ikiobogaambi. 6Omogaikoro oora akang'ösa kuya guikoongo, kohase hare wanyöörre aseemiribua na eNöökoe hare araraagiribui guchinsiko egekoe kimui na amagana abere na merööngö esaansaba.
7Iriihi rekaba kuriooba. Mikaeri hamui na abamaraika baaë bagaitania irichöka reyo, nariö riöönsoe hamui na abamaraika bariö rekabaitania 8Siböönö mbaakerroe kohayo ahase haabö tehaatookere wiiki roonde hai kuriooba. 9Kohayo irichöka irinënë, iritiinyi rekarai reyo, regatabutua guucha haanse - irichöka reyo ndiö bëënë rekoberekeroa iga uMunyaanku na iRisaambo, ndiö bëënë nyakeng'aiina abaanto gokebara ikigima nyabokoro. Ndëëtabuteroe guucha gokebara hamui na abamaraika bariö böönsoe. 10Sooki nkaiigua engaamba enënë kuriooba eraboora iga, “Böönö ubuituuria na ichiinguru na obogaambi bueNöökoe weiito biichere, na ogotora köMasiihi waaë. Kugira umuchööngëri wabaanto bamoiito onö wanyöörre aimereeye mbërë yeNöökoe arabachoongera ubutiko na omobaso böönö atabuteroe guucha haanse. 11Mbaamokerre komaanyiinga goMööna wiRing'oondi na kong'ana yubutuburi bööbö, tebahaanchere obohoru bööbö na kohayo tebööböhere ninyööra nuruku hai. 12Kohayo gööka kuriooba hamui na binö biöönsoe biimö! Siböönö ehobe ngokebara na kunyaancha kugira iRisaambo retabuteroe guucha mö. Na ndeena oborro bokong'u kugira ndemanyere iga enkaaga yariö ninyeng'e.” 13Hanö irichöka reera rëërooche iga retabuteroe gokebara, ndëëtaangere kurigia omogaikoro oora wanyöörre aibooye omööna wegesaacha. 14Omogaikoro oyo akahaaboa amababa abere kiagekööhë enënë korri aiburruke kuya ahase hare aseemiribua guikoongo hare araraagiribue komëëka etato na iritene korri atakahekeeroa na irichöka reera. 15Irichöka reera rekahoma amaanche amaaru kurua kumunyua gööriö kiomöörö korri iga gahekeere omogaikoro oora gamuhire. 16Ense nayo egatuurria omogaikoro oora, kohanö yaaiyigooye umunyua göyo ekamëra omöörö goora wanyöörre gokörroe na irichöka reera nkaaga rëëhömööye amaanche kurua kumunyua gööriö. 17Irichöka reyo rekarereerra umukuungu oyo rekaimoka rekaya guitania banö baatamere aburuiboro rumukuungu oyo, banö bagöötërëëye amaragö gieNöökoe na baana ubutuburi boYeeso. 18Na irichöka reera rekaimeerra komosëënsë guinyaancha.