Baranaba na Sauro baahooyoe na gotomoa
1GoKanisa yaAntiokia mbaareenge hö abanaabi hamui na abaiigia: Baranaba, Simooni onö aakaberekeeyoe iga (Mumuaamu), Rukio (omoKërëënë), Manaeni (onö baakeeneraine na Heerooti Omogaambi), na Sauro. 2Nkaaga wanyöörre barasëëngëra oMonënë baisasere, uMuiika oMohoreeru gokabateebia iga, “Taanyahorra Baranaba na Sauro baankörre emeremö genö naababerekerra.”
3Bagaisasa bagasaba, sooki bakabatoorra amabökö bakabatiga bakaya.
Baranaba na Sauro barateebeerria Kiburo
4Baranaba na Sauro hanö baatomeroe na uMuiika oMohoreeru, mbaageeye Sereukia bagaikara oböötö kurua hö bakaya kuigiinga reKiburo. 5Hanö baahikere Saraami mbaateeberreeyi eng'ana yeNöökoe guchiSinagoogi. Mbaareenge hamui na Yöhana Maarikö arabatuurria emeremö.
6Bakagëënda irigiinga reyo riöönsoe bakahika ahase haande iga Babö, hare baasikaine umuchiirri woonde iga Bar-Yeeso, umuYahuti onö aareenge omonaabi woborööngö. 7Omoonto oyo naareenge omosaani womogaambi wirigiinga reyo woonde iga Serigio Baurosi, onö aareenge omong'aiini bokong'u. Omogaambi oyo naaberekeeye Baranaba na Sauro baachë harewë kugira naatunere iga aiigue eng'ana yeNöökoe. 8Siböönö umuchiirri oora Eruma (eyo niyo esesoro yiriina rëëë gukiGiriki,) akaba ikiinyumai nabö arasaacha koreberra omogaambi oora iga aange koba na ubukumia. 9Sooki Sauro onö aaruure akaberekeroa iga Bauro agaichuribua na uMuiika oMohoreeru; agataacherra umuchiirri oora iigö 10akamoboorra iga, “Uwë ore mööna wiRisaambo! Tamaaha mona oreenge umubisa wamang'ana göönsoe amaiiya. Waichora oboröömiinta iga chabi, ruisö röönsoe ngosaachaore kohoonchora obohëënë bueNöökoe koba oborööngö! 11Okobökö koeNöökoe nkoragosekerre böönö; taiigua uhukure waangë komaaha oborabu taanga.”
Höhayo iigö, Eruma akamaaha ibiinto biöönsoe bibaaye induumbe akahuunahuuna aratuna onö akamogööta okobökö amoraahuunë. 12OMogaambi oora hanö aarooche ganö gaabaaye, naakumiri; gukugira naarogoorre komaiigio igoro yoMonënë.
Baranaba na Bauro kumugi goAntiokia yaBisitia
13Bauro hamui na baara baareenge nabö bagaikara oböötö kurua Babö bakaya bakahika Bërëgë, korong'ööngö ronö rööre koberekeroa iga Baambiria, Yöhana Maarikö akabatiga hayo akariinga kuya Yerusareemu. 14Hanö baaruure Bërëgë, mbaageeye iigö bakahika Antiokia yaBisitia, na kurusiko rueSabaato mbaageeye bagasöha guSinagoogi bagaikara. 15Hanö amaandekö gaasookiri gosömoa kurua koMaragö gaMosa na amaandekö gabanaabi, abataangati biSinagoogi bakabahërra umunyua iga, “Bamura bamoiito, nyööre moona ng'ana enö mokaaha abaanto, yakobatoora omööyö motagaamba.” 16Bauro akaimoka kurua haanse, akaimeerra akabakiria na okobökö, agataanga gusumaacha aragaamba iga,
“Aai bare baIsraeri, na abaHamate banö moona esookö hare eNöökoe: motantëgëërra! 17ENöökoe wabaIsraeri naahooye baaguuka baiito, akabaitabiria bakaba ehamate enënë nkaaga baamënyere kiabagëni gokebara keMiisiri. ENöökoe naabaruusiri Miisiri guchiinguru chaaë ichinënë, 18na komëëka merööngö enai naabagumirriyi kuibara. 19Akabakerra ibiaaro muhuungate gokebara geKanaani sooki akaha abaanto baaë ekebara keyo bakaba abiëënë kiö. 20Emëëka amagana anai na merööngö etaano.
“Haakurua akabaha abakeengi bibiina koba abataangati baabö kuhika gonkaaga yomonaabi Samueeri. 21Na hanö haakurua, mbaatunere iga bahaaboe omogaambi, Nöökoe akabaha Sauro umumura oKisi, kurua kogesaku keBenchamiini, abë omogaambi waabö. Komëëka merööngö enai. 22Na hanö Sauro aaruusiibui hö, eNöökoe agatoora Tauti akaba omogaambi waabö. Ganö ngö amang'ana ganö Nöökoe aagaambere igoro yaTauti, ‘Naanyööra iga Tauti umumura oYeese, anga onö naare gutuna, omoonto onö araaköre ganö göönsoe ngutuna iga aköre.’ 23Nkurutuundura roTauti Nöökoe aaruusiri Yeeso akamoköra koba umutuuria wabaIsraeri këëbore wanyöörre aaragana. 24Mbërë Yeeso atarataanga emeremö gëëë, Yöhana naateeberreeyi abaIsraeri böönsoe iga batigë amaraga gaabö babaatiisoe. 25Hanö Yöhana aatunere gosookia emeremö gëëë, naabuurri abaanto iga, ‘Kana ngokanyamore iga nuuni ng'ui? Tuuni omoonto oora muguitëng'ëra hai. Siböönö tëgëërra! Nguchaare nyuma yaanë, nauni tinisaiine gotachora ninyööra nibiraato biaaë kurua komagoro gaaë hai.’
26“Bamorai baiito bare bahiri Abrahamu, na abaHamate böönsoe banö moona esookö hare eNöökoe: mbaiito törëëntëroa eng'ana enö yubuituuria! 27Kugira abaanto baYerusareemu hamui na abataangati baabö, tebaamanyere iga nuMutuuria aareenge hai, nunyööra nogosesora amang'ana gabanaabi ganö gagosömoa ruisö röönsoe goSabaato. Ninyööra niigö hanö baangere Yeeso mbaahekeraini amang'ana gabanaabi. 28Ninyööra bataamunyöörre na isaria renö rekaagirre bamuiitë, mbaateebiri Biraato iga amuiite. 29Hanö baahekeeraine göönsoe ganö wanyöörre gaandekoa igoro yaaë mbaamuruusiri komote bakamobeeka kuundua. 30Siböönö eNöökoe akamuriuukia kurua kobaku. 31Na guchinsiko ichincharu nchinö aasikaine na baara baare kogëënana nabö kurua Gariraaya kuhika Yerusareemu. Mbö bareenge abatuburi baaë kobaIsraeri. 32Ntohanö gokobarëëntëra aMang'ana Amaiiya: ganö eNöökoe aaragaiine baaguuka baiito iga bareeköra, 33aatokörra böönö banö toreenge uruiboro rööë gukuriuukia Yeeso kurua kuruku. Këëbore gaandekeroe kogetabo kiamasiriingio ibere,
‘NoMööna waanë ore;
Rëërö mbaaye Isa weiinyu!’
34Ganö ngö Nöökoe aagaambere gukumuriuukia kurua kobaku, wiiki tarikua roonde akuguunda hai:
‘Nendabahë amaitabirio goboroonge mahëënë,
ganö naaragaiine Tauti!’
35Aragaamba wiiki ahase haande iga,
‘Toratigë oMohoreeru waaö
aguundë kuundua hai!’
36Kugira Tauti naakörëëye Nöökoe emeremö guikora rëëë, haakurua agakua, agatabutoa kebaaguuka baaë, akaguunda. 37Siböönö oora Nöökoe aariuukiri kurua kobaku taaguundere hai. 38Baiinyu böönsoe bamorai baiito kuhika momanyë iga ngokohëtëra hare Yeeso bëënë, nehö okööberoa amaraga gukuruundibua hare baiinyu; 39niiga momanyë iga ore wöönsoe akumukumia aatachoroa kurua komaraga göönsoe ganö aMaragö gaMosa gatagaatoorre gotachora. 40Muiraarerre korri iga ganö abanaabi baagaambere gatagaacha kobabëëra: akaboora iga,
41‘Maaha morörë bare bachuaaria!
Motarogoora mukuë!
Kugira kenö ngoköra rëërö, guikora reiinyu
ngare motaakumi roonde, ninyööra moonto
aachë kobateebia!’ ”
42Nkaaga Bauro na Baranaba baareenge kurua guSinagoogi mbaabaraarekere wiiki iga baachë kuriinga guucha kobateebeerria amang'ana gayo goSabaato enö yaare guucha. 43Hanö wanyöörre abaanto baruure kumuiranio, Bauro na Baranaba mbaasöörainoe na abaYahuti abaaru hamui na abaanto abaaru banö wanyöörre baihoonchorra esëëngërö yabaYahuti. Abatomoa bayo mbaabateberreeyi na kobatoora omööyö iga bagëëndërri komënya komaabe gieNöökoe.
44Hanö eSabaato eyo yaahikere, haang'i abaanto böönsoe kumugi mbaachere gotëgëërra eng'ana yeNöökoe. 45Hanö abaYahuti baarooche umuiirö, mbaagööteroe na irihari; bagachöria amang'ana ganö Bauro aareenge gusumaacha kuunya bakamotoka. 46Siböönö Bauro na Baranaba bakagaamba amang'ana gayo kobokare bokong'u baraboora iga, “Eng'ana yeNöökoe mbaiinyu taanga keragere iga mugiigue mbërë. Siböönömbë kugira mööngere temokomaaha iga obohoru bokuyeeyo bobaituungere hai, ntorabatigë tuyi kobaHamate. 47Kugira renö ndiö iriragö renö oMonënë aatoha aragaamba iga:
‘Naabaahora iga mobë oborabu kobaHamate,
okorri iga ekebara giöönsoe giituuri gikugira yeiinyu.’ ”
48Hanö abaHamate baaiguure iigö, mbaagöökere bakagoonga eng'ana yoMonënë; na baara baang'örëëyoe obohoru bokuyeeyo bakaba abakumia.
49Eng'ana yoMonënë ekaroonda hare höönsoe korong'ööngö royo. 50Siböönö abaYahuti bagachimia bokong'u abanënë buMugi goyo hamui na abagaikoro abaame na abiesookö na wiiki mbaareenge abasëëngëri bieNöökoe. Bagataanga kuiriiria Bauro na Baranaba, bakabarugia kurua korong'ööngö rööbö. 51Abatomoa baara bagakong'oonta urutu kurua kubirëëngë biaabö koba ekemanyiirrio gekobachööngëra sooki bagatanora bakaya Ikonio. 52Abakumia baAntiokia, mbaaichooye emegöökö na uMuiika oMohoreeru.