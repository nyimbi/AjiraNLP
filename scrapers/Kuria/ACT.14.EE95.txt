Bauro na Baranaba barateebeerria Ikonio
1Wiiki Ikonio nahö, Bauro na Baranaba mbaageeye guSinagoogi bagateebeerria, ekagira abaYahuti abaaru hamui na abaHamate bagakumia. 2Siböönö abaYahuti baara baangere gukumia mbaachimiri abaHamate na bakabaköra koba ikiinyumai kobaara baakumiri. 3Abatomoa baara bakabëëra hö enkaaga etaambe barateebeerria eng'ana yoMonënë kobokare, oMonënë nawë akahërëkia amang'ana gaabö agamaabe gaaë iga nobohëënë gokobaha ichiinguru chagoköra ibimanyiirrio na ibirogoorö. 4Abaanto bumugi bakahötökana: abamui bakaba kobaYahuti na abaande bakaba kobatomoa.
5Haakurua abaHamate abamui hamui na baYahuti na abataangati baabö, bagaseemia iga bakörre abatomoa bobeebe na kobarasa na ichinkömögö. 6Hanö abatomoa baamanyere amang'ana gayo, mbaang'ösere kuya Risiitira na Terebe imigi geRikaonia, na guching'ööngö chiinde haang'i na hayo. 7Ikonio hayo nehö baaruundiri aMang'ana Amaiiya.
Bauro na Baranaba kumigi geRisiitira na Terebe
8Aareenge hö omoonto woonde onö wanyöörre amënyere Risiitira, nkanyööra nirigata amarua ukuiboroa kööë takaimokere iga akaagëënda hai. 9Wanyöörre naikaaye hayo aratëgëërra amang'ana gaBauro. Bauro akamaaha iga akumiri na nagaatorre kuhueena, kohayo akamotaacherra iigö, 10Sooki akagaamba kongaamba enënë iga, “Taimoka oraambirri amagoro gaaö!” Omoonto oora agatuuma akaimeerra agataanga kogëëndagëënda. 11Hanö umuiiro aarooche kenö Bauro aakörre, bagataanga gucheerra guKirikaonia baragaamba iga, “Ibinöököë bibaaye kiabaanto biichere hare baiito!” 12Bakaberekera Baranaba iga Sëëu, na Bauro bakamoberekera iga Hërimë, kugira newë aareenge umusumaachi omonënë. 13Umunchaama waSëëu, onö ehekaaru yaaë yaareenge haang'i hayo kebara yumugi akarëënta ichigaini hamui na ibisëkërë kuihita, kugira wë hamui na umuiiro wöönsoe mbaatunere kumuëënsëra abatomoa bayo.
14Hanö Bauro na Baranaba baamanyere kenö abaanto bayo baare gutuna goköra, mbaaimokere bagataandorra ichingebo chaabö, koborro sooki bakahoromoka kuya kobaanto gatai baraköra igituri baraboora iga, 15“Nke kenö mogoköra? Baiito nabaanto tore kebaiinyu! Ntuuchere hanö kobaruundiria aMang'ana Amaiiya iga mutigë amang'ana ganö gataana bueera muihoonchorre eNöökoe uMukumahë onö aakörre kuriooba, ekebara na inyaancha na binö biöönsoe biimö. 16Karai hayo wë naatigere abaanto baköre këëbore abiëënë baahaanchere. 17Ruisö röönsoe nkoorokiaare okobahö kööë komang'ana amaiiya ganö agoköra: Nkobahaare imbura kurua kuriooba na ibiaakorea mogoondo biba kongaki enö eragere; nkobahaare ibiaakorea na abaichuria emegöökö kumiööyö geiinyu.” 18Nyuma yakobateebia amang'ana gayo göönsoe, abatomoa mbaatorre kobokong'u gokaania abaanto köönga kobamuëënsëra.
19AbaYahuti baande bakarua Antiokia na Ikonio; bakahoonchora abaanto koba entahana yaabö, bakarasa Bauro na ichinkömögö sooki bakamung'uura kurua kumugi, bakamurichökia kuya kebara eera, barakanya iga nakuure. 20Siböönö hanö abakumia baachere bagosaanga harewe, naimokere akariinga kuya kumugi. Hanö böökeeye bakaya Terebe baana Baranaba.
Bauro na Baranaba barariinga kuya Antiokia yaSiiria
21Bauro na Baranaba bakaruundia aMang'ana Amaiiya kumugi goTerebe, bagaköra abaanto abaaru bakaba abeega baYeeso. Sooki bakariinga kuya Risiitira, bakarua hayo bakaya Ikonio na Antiokia yaBisitia. 22Bakahooba abakumia barabatoora omööyö iga bagöötërrë eng'ana yeNöökoe bagumi. Barabateebia iga, “Kuhika tohëtë kunyaanyi nehö torasöhë kobogaambi bueNöökoe.” 23Bauro na Baranaba bakaahora abagaaka guchikanisa chöönsoe na bakabasabera kuguisasa na kobatoora koMonënë, onö wanyöörre baakumia.
24Hanö baasookiri kohëtëra goonse yaBisitia, mbaahikere Baambiria. 25Hanö baasookiri goteebeerria kumugi goBërëgë mbaaruure bakaya Ataaria, 26na gukurua hayo bakaya Antiokia haara baasabeeyoe, bagatooroa kuburiindi buamaabe gieNöökoe komeremö geyo böönö wanyöörre baasookiri.
27Hanö baahikere Antiokia mbaairri abaanto böönsoe abieKanisa hamui na kobateebia amang'ana göönsoe ganö Nöökoe wanyöörre akörre gokohëtëra harebö, na monabore wanyöörre aigooye enchera koBaitööngö gukumia. 28Mbaaikaaye hayo enkaaga entaambe hamui na abakumia.