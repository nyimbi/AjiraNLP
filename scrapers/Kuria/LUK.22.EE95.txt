Iniko yaguiita Yeeso
(Mt 26:1-5; Mk 14:1-2; Yöh 11:45-53)
1Enkaaga yiNyaangi yoMogaatë gonö gotaana iriöögö nkanyööra ebaaye haang'i, niyo yaakaberekeeyoe iga eBaasaka. 2Abataangati babanchaama bieNöökoe na abaiigia baMaragö mbaare gutuna mona bagaaköra bagöötë Yeeso bamuiitë gukibisere; kugira mbaare kööböha abaanto.
Yuuta araitabirria goköböösania Yeeso
(Mt 26:14-16; Mk 14:10-11)
3Sooki iRisaambo rekainaara Yuuta Keriooti, onö aareenge umui wabeega baara ikumi na babere. 4Kohayo naatanooye akaya gusumaacha na abataangati babanchaama bieNöökoe bakagaambana nabö hamui na omotaangati wabariindi bieHekaaru mona araaköre aköböösani Yeeso hare bö. 5Bakaiigua buuya bakamoragana iga mbaraamohë ichiimbiria. 6Yuuta agaitabirria na agataanga gutuna umueeya umuuya ogögoköböösania Yeeso gukibisere abaanto batamanyere.
Yeeso araseemia korea endaagera yeBaasaka
(Mt 26:17-25; Mk 14:12-21; Yöh 13:21-30)
7Urusiko ruiNyaangi yeMegaatë genö getaana iriöögö riemegaatë rokahika, royo ndö baakamuëënsere ekemaano kiring'oondi rieBaasaka. 8Kohayo Yeeso agatoma Bëëtërö na Yöhana, aragaamba iga, “Motaya moseemi eBaasaka okorri tuuchë korea.” 9Bakamubuuria iga, “Nehai ugutuna tuyi goseemiria?” 10Nawë akabahuunchukiria iga, “Maaha! Hanö moraahikë kumugi, morasikanë na omoonto aitueekere ensëëngö yamaanche. Mumurue nyuma, mosöhë kunyuumba ere araasöhë, 11sooki moteebi umuëënë inyuumba iga, ‘UMuiigia agaambere iga, igisuumua haikere kenö abeega baanë na uni ndanyëërë eBaasaka?’ 12Nawë narabooroki igisuumua ekenënë kogöröba kenö giikooneroe, hayo nehö moraseemiri ibiinto biöönsoe.” 13Bagatanora bakaya bakanyööra nkëhaara bëënë Yeeso aabateebiri, bagaseemia eBaasaka.
Endaagera yoMonënë
(Mt 26:26-30; Mk 14:22-26; 1 Kör 11:23-25)
14Hanö enkaaga yaahikere, Yeeso agaacha agaikara ahase haaë, hamui na abeega baaë komëësa. 15Nawë akababoorra iga, “Wanyööra nkuigöömbande iga nerë eBaasaka hamui na baiinyu ntaraaya kunyaanyi! 16Kugira nkobateebiande iga tendaagerë roonde hai kuhika hanö urinyööra ehekeeraine koBogaambi bueNöökoe!” 17Sooki Yeeso akaimukia itibaai kogeköömbë, akaruusia egoongö koNöökoe, akagaamba iga, “Taimukia mugusë böönsoe. 18Ndabateebia amarua böönö wiiki tindinyua itibaai roonde hai kuhika oBogaambi bueNöökoe buhikë.” 19Wiiki akaimukia ekeng'eenga kiomogaatë akaruusia egoongö, akagobotora akabaha aragaamba iga, “Gonö nomobere göönë gonö gurusiibui gikugira yeiinyu. [Muyi moraköra iigö gokoheetoka.” 20Na këhayo bëënë akabaha egeköömbë hanö wanyöörre baasookiri ibiaakorea biomogörööba, aragaamba iga, “Egeköömbë kenö nikiendagano ehea yeNöökoe enö ehekeeraniibui komaanyiinga gaanë, ganö gaitekere gukugira yeiinyu.]
21“Si maaha morörë! Omonköböösani hamui areenge nauni komëësa enö! 22Kugira oMööna woMoonto nkuyaare guiitoa këëbore aang'ooreeyoe na eNöökoe, siböönö ehobe nkomoonto ore aramoköböösani!” 23Bagataanga kubuurania abiëënë iga, ning'ui oyo harebö aare gutuna goköra ganö
Ichinkaani igoro yoBonënë
24Ichinkaani wiiki chikabooka gatai yabeega baara bagataanga kohaamana iga ning'ui harebö araitëgëërroe koba omonënë. 25Yeeso akababoorra iga, “Abagaambi bichiHamate mbaana ogotora kobaanto baabö, na abataangati nkoberekeroabare iga, ‘Basaani baBaanto.’ 26Siböönö tiigö kere hare baiinyu hai, ore wöönsoe areenge omonënë hare baiinyu, ngisaiine iga abë kiomokë gokera böönsoe, na onö agutuna iga abë omotaangati ngisaiine iga abë kiomoköri wemeremö. 27Ning'ui kana areenge omonënë, noora aikaaye araraagera gose kana noora akumuirigania? Noora aikaaye komëësa ararea ibiaakorea. Siböönömbë uni hamuinde na baiinyu ndabairigania.
28“Guchinkaaga chöönsoe chogosaachoa köönë, wanyöörre hamuimore nauni; 29nkëhaara bëënë Taata aang'aaye oBogaambi, nkëëhö bëënë nauni ndaabahë oBogaambi. 30Moreraagera na kunyua hamui nauni komëësa yoBogaambi böönë, na murikara kubituumbe bioBogaambi mobaahë ibisaku ikumi na bibere biabaIsraeri.”
Yeeso araraga Bëëtërö iga naremöönga
(Mt 26:31-35; Mk 14:27-31; Yöh 13:36-38)
31“Simooni, Simooni! Tamaaha! IRisaambo rinyöörre umueeya gokobasoonga baiinyu böönsoe këhaara umusuungi agosoonga engano. 32Siböönö Simooni, naagosabeeye iga ubukumia bööö botagaakeroa. Hanö uguucha kuriinga, hareuni, uchë gutirimikia bamura bamoiinyu.” 33Bëëtërö akamuhuunchukiria iga, “Monënë uni nairuusia kuya nauwë gokeböhë gose ninyööra ngukua tukuë hamui!” 34Yeeso akamoteebia iga, “Bëëtërö, ndagoteebia butiko bonö borëërö esaarigöökö teraahikë koragora otaranyaanga hare gatato hai.”
Enkaaga yinyaanyi
35Haakurua Yeeso akabuuria abeega baaë iga, “Enkaaga eera naabatomere motaana iguchi rembiria, gose iguchi reboteebi, gose ibiraato, möösoheeyoe na geento?” Bakahuunchukia iga, “Aa-a.” 36Yeeso akababoorra iga, “Böönömbë, ore wöönsoe onö ana iguchi rembiria gose umusuko aimuki; na ore wöönsoe ataana umuhio ahööni isumaati yaaë agorë umuhio. 37Kugira nkobateebiande iga, kuhika kebë këëbore naang'ööreeyoe komaandekö iga, ‘Nawë naatoorroe hamui na abanyamaraga,’ kuhika gahekeeranë hareuni, kugira këëbore naang'örëëyoe nkëëhö keraabë.” 38Abeega baara bakamoboorra iga, “Tamaaha! Imihio ebere ngeegenö hanö, Monënë!” Nawë akabahuunchukiria iga, “Tiga garëëngë hayo!”
Yeeso arasaba kunguku yeMeseituuni
(Mt 26:36-46; Mk 14:32-42)
39Yeeso agatanora akaya kunguku yeMeseituuni këëbore yaareenge eseera yaaë; na abeega baaë nabö bakaya hamui nawë. 40Hanö aahikere hö akababoorra iga, “Motasaba korri iga motagaacha gosöha komasaacho.” 41Sooki akabatiga akaya akabakörra irisoge haang'ana hare okarëkëra irigena, agatëma ibiru hö agasaba. 42Aragaamba iga, “Taata, hanö oranyööre gekaamanya koba, nduusiria hö egeköömbë kenö kimiiriirö. Si, tiiga ngokohaancha köönë hai, getare iga kebë bore umuëënë ohaanchere.” 43Omomaraika akarua kuriooba agaacha harewë kumutirimikia. 44Gukugira konö wanyöörre abaabayeeye naasabere na omööyö gööë göönsoe na ibigeri bikaya biratöönya binö biaanga amaanyiinga. 45Hanö aasookiri gosaba, akariinga kuya kobeega baaë haara akabanyööra baraaye, gikugira yamachiichi. 46Akababoorra iga, “Kugira ke moraaye? Tabooka mosabë korri iga motagasöha komasaacho.”
Okogöötoa koYeeso
(Mt 26:47-56; Mk 14:43-50; Yöh 18:3-11)
47Höhayo iigö agiisumaacha irikömö riabaanto regatora. Yuuta onö aareenge umui wabeega ikumi na babere baara, nkanyööra abataangatere. Nawë agaacha kimui hare Yeeso iga amoomuune. 48Siböönö Yeeso akamoboorra iga, “Böönö Yuuta, noraköböösani oMööna woMoonto gokomoomuuna?” 49Na hanö abeega baaë banö baareenge hamui na Yeeso baarooche ganö gaare kurichökëra, mbaabuurri iga, “Niiga tobagëëchë na imihio, Monënë?” 50Na umui waabö akahagora ugutui koboreo komoköri wemeremö uMunchaama uMuhikere weNöökoe. 51Siböönö Yeeso akamoteebia iga, “Tiga garëëngë hayo!” Agaturubania ugutui komoköri wemeremö oora akamuhueenia. 52Haakurua Yeeso, akaboorra abataangati babanchaama bieNöökoe hamui na abataangati buburiindi bueHekaaru na abagaaka banö wanyöörre baachere komogööta iga, “Kana momanooye ichiruungu na imihio këbanö muuchere kogööta irinyamörrö? 53Naaya ndaba hamui na baiinyu ruisö röönsoe koHekaaru, ndaiigua temöösaachere kongööta hai. Siböönömbë enö niyo enkaaga yeiinyu enö ichiinguru chigisuunte chikebaaha.”
Bëëtërö araanga Yeeso
(Mt 26:57-58; 69-75; Mk 14:53-54, 66-72; Yöh 18:12-18, 25-27)
54Bakagööta Yeeso bakamuhira kunyuumba yuMunchaama uMuhikere weNöökoe; Bëëtërö naabasööraine aaharai hakë. 55Omörrö nkanyööra guhuuteroe gatai yirigöri, Bëëtërö akaya koba hamui na baara baare gööta. 56Hanö umuiseke omoköri wemeremö aamorooche aikaaye komörrö haara, akamotaacherra iigö, sooki akagaamba iga, “Omoonto onö nawë wöönsoe hamui baare nawë” 57Siböönö Bëëtërö akaanga aragaamba iga, “Ore mogaikoro, uni ntamomanyere oyo!” 58Wiiki nkaaga nke iigö omoonto woonde agataacherra Bëëtërö akagaamba iga, “Nauwë wöönsoe, nuumui waabö ore!” Siböönö Bëëtërö akamuhuunchukiria iga, “Ore moonto, uni hai!” 59Wiiki haang'i enkaaga ingima omoonto woonde akamusinyigirria, aragaamba iga, “Obohëënë omoonto onö nawë wöönsoe hamui baare na Yeeso, kugira nomoGariraaya!” 60Siböönö Bëëtërö akahuunchukia iga, “Ore moonto, uni temanyere kere ugusumaachera hai!” Höhayo iigö agiisumaacha esaarigöökö ekaragora. 61OMonënë akaihoonchora akamaaha Bëëtërö na Bëëtërö akaheetoka amang'ana gaara oMonënë wanyöörre amoteebiri iga, “Mbërë esaarigöökö etaraaragora butiko borëërö, noranyaange hare gatato.” 62Bëëtërö akarichöka kebara, agakuura koborro obonënë.
Yeeso arakoomoroa na gotëmoa
(Mt 26:67-68; Mk 14:65)
63Abaanto banö wanyöörre barareenda Yeeso mbaamokomooye na komotëma. 64Bakamuguba amaiisö sooki bakaya baramubuuria iga, “Gaamba! Ning'ui agotëmere?” 65Na bakamokörra amang'ana amaaru baramotoka.
Yeeso ararëëntoa mbërë yiNchaama
(Mt 26:59-66; Mk 14:55-64; Yöh 18:19-24)
66Hanö böökeeye, abagaaka babaYahuti, na abataangati babanchaama bieNöökoe na abaiigia baMaragö böönsoe bagasikana hamui, na Yeeso akahiroa guNchaama yaabö. 67Bakamoboorra iga, “Toteebia, nyööre nuuwë Masiihi?” Akabahuunchukiria iga, “Hanö ndabateebi motaakumi; 68na hanö ndababuuri iribuurio, temorahuunchukiri hai. 69Si, kurua böönö oMööna woMoonto naraikarë gokobökö koboreo koeNöökoe uMukumahë.” 70Böönsoe bakaboora iga, “Kohayo noMööna weNöökoe ore?” Akabahuunchukiria iga, “Nkanya mogaambere iga nuuni wë.” 71Bakagaamba iga, “Wiiki mbusuuti ke oboonde tugutuna! Na hanö tuiguure abiëënë ganö agaambere kurua kumunyua gööë umuëënë!”