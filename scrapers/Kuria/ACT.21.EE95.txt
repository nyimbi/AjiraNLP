Bauro araya Yerusareemu
1Hanö tösookiri gutigana nabö, ntöikaaye komeeri, tokaroongeha tokaya Koosi; inkio yahö tokahika Roteesi, gukurua hayo tokahëta kuya Batara. 2Tokanyööra hö emeeri enö yaare kuya Boinisia, kohayo tokaya togaikara mö tokaya. 3Togaacha tokahika hare tööre komaaha Kiburo, tokagehëënia bomösi tokahëta kuya Siiria. Tokaya togasekera Tiiro, hayo nehö emeeri yaare kuya gutiga imirigö genö wanyöörre imukiri. 4Tokanyööra abakumia baande hö, togaikara nabö umukuubio gumui. Kogotaangatoa na uMuiika oMohoreeru abakumia bayo bagateebia Bauro iga atakaaya Yerusareemu. 5Siböönö hanö engaki yeiito yaasirre ntöötanooye tokagööta orogëëndö. Abeega böönsoe hamui na bakaabö, na abaana baabö, mbaatoroongekere kurua kumugi tokaya tokahika kunyaancha togasigama kunguguni togasasaama. 6Sooki togakeererrania, sooki togaikara emeeri nabö bakariinga kuya ka.
7Tokagëëndërria na orogëëndö roiito komeeri kurua Tiiro tokahika Butoremai, togakeeria abakumia, togasookia hö urusiko rumui. 8Inkio yahö togatanora tokahika Gaisaaria. Tokabëëra oBiribo omoteebeerria onö aareenge umui wabatuurria muhuungate baara baahooyoe Yerusareemu. 9Naareenge na abaiseke banai banö baareenge na ekehaanö kiobonaabi. 10Nkanyööra tööba hö ichinsiko nyaborëbë nkaaga omonaabi woonde iga Agabo, aahikere hö kurua buYahuti. 11Agaacha hare baiito, akaimukia umuchibi goBauro, akaiböha amagoro na amabökö sooki akagaamba iga, “Taiigua mona uMuiika oMohoreeru gokogaamba: Umuëënë umuchibi gonö naraböhoe këhayo bëënë na abaYahuti baYerusareemu, sooki bamohaanë kobaHamate.”
12Hanö töiguure iigö, baiito hamui na abaanto banö baareenge hö ntögëyere Bauro iga atakaaya Yerusareemu. 13Siböönö Bauro akahuunchukia iga, “Nairuusia tiiga iga nukuya koböhöa Yerusareemu ukuëënë hai, ninyööra nugukua, gikugira yoMonënë Yeeso.”
14Tetöötorre komohoonchora hai, tokahaatera tokagaamba iga, “Tiga obohaanchi boMonënë bokörëkanë.”
15Hanö tösookiri ichinsiko nyaborëbë haara, tokaimukia ibiinto bieiito togatanora kuya Yerusareemu. 16Tokagëënana na abakumia abamui banö baaruure Gaisaaria bagatuhira kumugi gomoonto woonde onö tööre kuya komënya waaë, woonde iga Naasoni kurua Kiburo, onö aareenge umukumia gonkaaga entaambe.
Bauro arataarra Yaköbö
17Hanö tööhikere Yerusareemu abakumia mbaatuirigaini buuya bokong'u. 18Hanö böökeeye ntögëënaine na Bauro kuya gokeeria Yaköbö; na abagaaka böönsoe abekanisa, nehö baareenge. 19Bauro naabakeerri hanö agosookia, akabateebia göönsoe ganö Nöökoe aakörre kobaHamate gokohëtëra komeremö gëëë. 20Hanö baasookiri komotëgëërra, böönsoe mbaagoongere eNöökoe. Sookia bagateebia Bauro iga, “Mura omoiito noramaahë iga abaYahuti ibikoe baisa koba abakumia na böönsoe mbagöötërrëëye aMaragö gaMosa bokong'u. 21Baateebibua iga nkuiigiaore abaYahuti banö böönsoe bamënyere kubiaaro biabaHamate iga baangë, kuigueera aMaragö gaMosa, orabateebia iga batagasaara baana baabö gose kogööta ichiseera chabaYahuti. 22Böönö niyeke toraköre? Gukugira amahëënë mbaraiigue iga uchere? 23Eng'ana niiga oköre këëbore toragoteebi. Abaanto baahanö banai banö baarea imuuma. 24Mogëënane nabö muisaabuure böönsoe hamui na ohakanë kere giöönsoe kigutunua kuguituungana na egesaabuuro këëbö; korri iga bagiingirë ichiihara. Hanö oraaköre iigö abaanto böönsoe mbaramanyë iga gaara baaya barateebibua igoro yaaö noborööngö, na wiiki mbaraamanyë iga uwë nogöötërrëëye aMaragö gaMosa. 25Siböönö kobaHamate banö baaba abakumia, tööbahërëëye inyaruba yakobateebia gare töögaambere, iga batagaacha korea ibiaakorea binö bikörëëyoe ibisëëngërö, gose kunyua amaanyiinga, gose korea inyama imbuusë, na wiiki batigë oboraaya.”
26Kohayo hanö böökeeye Bauro naimukiri abaanto baara bagaisaabura böönsoe hamui. Sooki akaya koHekaaru kuya kobateebia ichinsiko chaang'ana chiraahëtë kogosookia enkaaga yegesaabuuro, sookia ikimuëënsö geköroe gikugira yakera umui waabö.
Bauro aragöötoa koHekaaru
27Hanö wanyöörre ichinsiko muhuungate chiraya gusira, abaYahuti abamui banö wanyöörre baaruure Asia mbaarooche Bauro koHekaaru. Mbaachimiri abaanto böönsoe bakareerra bakagööta Bauro. 28Bagaköra igituri baragaamba iga, “Bare baIsraeri, tatutuurria! Omoonto onö newë akuya araya hare höönsoe araiigia ikiinyumai na abaIsraeri, aMaragö gaMosa, hamui na eHekaaru. Böönö arëëntere abaHamate koHekaaru baasarri ahase ahahoreeru heNöökoe.” 29(Mbaagaambere iigö kugira wanyöörre baarooche Trobiimo kurua Ebëësö, baana Bauro kumugi, bagakanya iga Bauro wanyöörre amuhirre koHekaaru).
30Nabaanto böönsoe bumugi bakareerra, bagakenya kurua guchintahana chöönsoe, bakagööta Bauro, sooki bakamung'uura kurua koHekaaru. Höhayo iigö, ibisaku bieHekaaru bigasiikoa. 31Abaanto bayo mbaare gutuna guiita Bauro, amang'ana gakageera omotaangati wabasirikare bikiruumi iga Yerusareemu yöönsoe wanyöörre ebaaye na ubutiiyu. 32Boongoboongo iigö, ore motaangati waBasirikare akaimukia abanënë babasirikare hamui na abasirikare, sooki bakaya kobaanto haara. Hanö abaanto baara baamorooche ana abasirikare bakahaatera gotëma Bauro. 33OMotaangati oora akaya hare Bauro, akamogööta, akagaamba iga aböhoe na ibiraang'ani bibere. Sooki akabuuria iga, “Omoonto onö ning'ui, na nke akörre?” 34Abamui bagacheerra baragaamba boonde, na abaande baragaamba bohagare. Okoheteerana okonënë nkööbaaye hö kuunya omotaangati oora akaanga koongora kenö wanyöörre keebaaye. Agateebia abasirikare baaë iga bayi goseekera Bauro kobogoe. 35Hanö baahikere kobotacho haara, abasirikare mbaamuimukiri, kugira nkanyööra abaanto baabeebehere bokong'u. 36Böönsoe mbaareenge komosöörana baraköra igituri baragaamba iga, “Tamuiita”
Bauro araköra amakuurö
37Hanö wanyöörre abasirikare baratuna kuya goseekera Bauro kobogoe, agateebia omotaangati oora wabasirikare iga, “Nkaagoteebia eng'ana?”
Omotaangati oora akamubuuria iga, “Ndakanya noomanyere ikiGiriki? 38Kohayo toreenge umuMiisiri, onö ichurria hanö aaseemiri iniko iga aköre ubutiiyu ana amanyamörrö ibikoe binai akabataangata kuya kuibara?” 39Bauro akamuhuunchukiria iga, “Nkanya uni numuYahuti nde, umuiborroa waTarisiisi enö ereenge Kirikia, omomënyi wumugi omonënë. Naakogëya tatiga nsumaache na abaanto.”
40Omotaangati oora akamoha umueeya, Bauro akaimeerra kobotacho haara agakiria abaanto na okobökö. Hanö baakirre, Bauro naasumaachere nabö gukiIbrania.