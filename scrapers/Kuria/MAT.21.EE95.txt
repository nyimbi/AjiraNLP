Yeeso arasöha Yerusareemu kugichiirate
(Mk 11:1-11; Rk 19:28-40; Yöh 12:12-19)
1Hanö Yeeso na abeega baaë wanyöörre baratuna kuhika haang'i na Yerusareemu, bakahika kumugi goBetibaage kunguku yeMeseituuni, Yeeso agatoma abeega baaë babere akabateebia iga, 2“Gëënda korobëri royo robaisioorre, moranyööre etekere eböhëre hamui na irikoohe rëëyö. Muchitachore mondëëtërë hanö. 3Hanö oranyööre omoonto ore wöönsoe nababuuria eng'ana ere yöönsoe, momoteebi iga, ‘Omonënë nguchitunaare;’ nawë narachiriingi boongo.” 4Ganö ngaabaaye iigö korri iga gaara gaarageroe na omonaabi gabë amahëënë:
5“Motateebia umugi goYerusareemu:
Tamaaha oMogaambi waaö nkogoocheraare!
Nomohaabu na aikareeye etekere,
irikoohe rietekere.”
6Abeega baara bakaya bagaköra këëbore wanyöörre Yeeso abateebiri baköre: 7bakarëënta etekere eera hamui na irikoohe reera, bakaaria ichingebo chaabö gotekere na guikoohe na Yeeso agaikara kö. 8Abaanto abaaru banö baare kumurua nyuma mbaarri ichingebo chaabö gonchera engaki eyo na abaande barabuna ichinsagia kurua komete baraaria gonchera. 9Abaanto banö wanyöörre bataangatere Yeeso na baara baare komosöörana böönsoe mbaataangere guchiira baragaamba iga, “Agoongoe oMööna oTauti! Nöökoe aitabiri onö aguucha kuriina rioMonënë! Agoongoe eNöökoe!”
10Hanö Yeeso aasöhere Yerusareemu, umugi göönsoe ngöichooye egachanö enënë bokong'u; abaanto bakabuuria iga, “Kana oyo ning'ui?” 11Umuiranio goora gokabahuunchukiria iga, “Onö nomonaabi Yeeso, kurua Nasareeti yaGariraaya.”
Yeeso araya koHekaaru
(Mk 11:15-19; Rk 19:45-48; Yöh 2:13-22)
12Yeeso akaya koHekaaru na akarugia baara böönsoe wanyöörre baragora na kohöönia ibiinto. Akaboombeka ichimëësa chabakerania bichiimbiria hamui na ibituumbe biabaara baare kuguria ichinguuti, 13akabateebia iga, “Yaandekeroe, Nöökoe naagaambere iga, ‘Inyuumba yaanë neraberekeroe iga inyuumba yamasabi.’ Siböönömbë baiinyu mogekörre irisana riabaiibi!”
14Abahukuru na amagata bagaacha harewë koHekaaru moora, akabahueenia. 15Abataangati babanchaama bieNöökoe na abaiigia baMaragö mbaarereeye hanö baarooche ibirogoorö binö aare goköra na abaana mbaare guchiira koHekaaru moora baraboora iga, “Egoongö koMööna oTauti!” 16Kohayo bakabuuria Yeeso iga, “Oraiigua gare abaana banö bakogaamba?” Yeeso akahuunchukia iga, “Nkuiiguande kimui. Temöögasömere roonde amaandekö ganö hai iga, ‘Möiigia abaana na ibing'ëërrë baruusi egoongö ihiku hai?’ ” 17Haakurua Yeeso akabatiga akarichöka akaya kumugi goBëëtania, na hayo nehö aaraaye.
Yeeso araihiima omoko
(Mk 11:12-14, 20-24)
18Inkio chuni hanö Yeeso wanyöörre arariinga kuya kumugi, akaiigua ana umuëëkö. 19Akamaaha omoko gonö gööre gonchera mbareka, akaahokera kuya haregö, siböönö taanyöörre kö geento hai getare iga namato bëënë. Kohayo agateebia omote goora iga, “Otagaacha kööma amako roonde hai!” Höhayo iigö omoko goora gokaihoma. 20Hanö abeega baara baarooche amang'ana gayo mbaarogoorre, bakabuuria iga, “Niyeke omoko gonö gokörre guihomere boongoboongo iigö?” 21Yeeso akahuunchukia iga, “Obohëënë ndabateebia, hanö moraakumi mööngë koba na isi, moraatore goköra këëganö nkörëëye omoko gonö. Tiiga ndeyo iriëënë hai, siböönö moraatore goteebia ninyööra ninguku enö iga, ‘Iyiheka orëkëröë kunyaancha,’ na nkeraabë. 22Hanö moraakumi, kere giöönsoe morabuuri, komasabi, morakehaaboe.”
Iribuurio igoro yogotora koYeeso
(Mk 11:27-33; Rk 20:1-8)
23Yeeso akariinga kuya koHekaaru na hanö wanyöörre araiigia, abataangati babanchaama bieNöökoe hamui na abagaaka bakamoochera bakamubuuria iga, “Nkogotora ke ogokörra amang'ana ganö? Ning'ui aakoha ogotora koyo?” 24Yeeso akabahuunchukiria iga, “Nauni wöönsoe nendababuuri iribuurio rimui bëënë iigö, hanö morarihuunchuki, na uni nendabateebi ngotora ke ngokörra amang'ana ganö. 25Nehai Yöhana aaruusiri ogotora gokobaatiisa: nkurua koNöökoe gose kana nkurua komoonto?” Bagataanga kohaamana abiëënë kubiëënë “Niyeke toragaambë? Hanö torahuunchuki iga, ‘Nkurua koNöökoe,’ naratoteebi iga ‘Kugirakembë, motaakumiri Yöhana?’ 26Siböönö hanömbë toragaambë iga, ‘Nkurua komoonto,’ toona obööba iga abaanto bagaacha gotokörra amang'ana gaande amabeebe, kugira böönsoe mbamanyere iga Yöhana nomonaabi aareenge.” 27Kohayo bakahuunchukiria Yeeso iga, “Tetomanyere hai.” Nawë akabateebia iga, “Nauni wöönsoe tendabateebimbë ngotora ke ngokörra amang'ana ganö hai.”
Ekereengio kiumuiburi na abaana baaë
28“Niyeke muguitëgëërra? Omoonto woonde aareenge hö onö aareenge na abamura babere. Akaya kumumura omonënë akamoteebia iga, ‘Ore mumura kayi rëërö oköre emeremö komogoondo goora goemesabibu!’ 29Umumura monënë oora akahuunchukia iga, ‘Tendaayi hai,’ siböönö naaruure akahoonchora amaitëgëërrö gaaë, akaya mogoondo. 30Haakurua isa waabö wiiki akaya agateebia umumura omokë gaara bëënë wanyöörre ateebiri umumura omonënë oora. Nawë akahuunchukia iga, ‘Eee Taata, nendaayi,’ siböönö taageeye hai. 31Kobabere bayo noohai akörre këëbore isa waabö are gutuna?” Bakamuhuunchukiria iga, “Nomonënë oora.” Kohayo Yeeso akabateebia iga, “Ndabateebiambë iga, abaiiria biriguuti hamui na abaraaya mbarabataangate kuya koBogaambi bueNöökoe. 32Kugira Yöhana omoBaatiisi naachere hare baiinyu araboorokirria enchera endoonge iga mogegööterre, temöömukumiri hai; siböönö abaiiria biriguuti hamui na abaraaya bö mbaamukumiri. Na baiinyu ninyööra möörooche ganö temööhonchooye amaitëgëërrö gaiinyu mumukumi hai.”
Ekereengio kiabarimi komogoondo guemesabibu
(Mk 12:1-12; Rk 20:9-19)
33Yeeso akabateebia iga, “Tëgëërra ekereengio keende. Aareenge hö omoonto woonde umuëënë irirema onö aaremere omogoondo akaiimia emesabibu, akagogetera orobago, agakömöga iribogoota regokönyëra ichinsabibu, akahagaacha obogoe obotaambe. Haakurua akagohaana kobarimi na akaya obogëni gukiaaro këëharai. 34Hanö engaki yagutua ichiihagoe yaahikere, agatoma abaköri bemeremö baaë kuya kobarimi baara kuimukia irihaki riomoondo gööë guirigësa. 35Abarimi baara bakagööta abaköri bemeremö baaë baara, bagatëma umui, bagaiita na owoonde, na owoonde bakamorasa na amagena. 36Omoonto oora agatoma abaköri bemeremö baande, abaaru gokera baara baambërë, na abarimi baara bakabaköra këhaara bëënë baakörre baara baambërë. 37Kogosookerria, agatoma umumura waaë kuya harebö, akagaamba iga, ‘Obohëënë mbarasooke umumura waanë onö.’ 38Siböönö hanö abarimi baara baarooche umumura waaë oora, bagateebania iga, ‘Umuri womoondo ngoogonö. Motaacha tumuiitë, ntoranyööre omoondo goboome bööë bonö!’ 39Kohayo bakamogööta bakamuhira kebara kurua komogoondo guemesabibu goora bakamuiita.”
40Yeeso akababuuria iga, “Böönö, hanö umuëënë omogoondo guemesabibu araachë niyeke araaköre abarimi baara?” 41Bakamuhuunchukiria iga, “Naraiitë abaanto ababeebe baara böönsoe, haakurua ahaanë omogoondo goyo kobarimi baande abaiiya, banö baraayi baramoha iring'eenga riomoondo gööë guirigësa gonkaaga eera bëënë eragere.” 42Yeeso akabateebia iga, “Temöögasömere mona amaandekö gakoboora hai?
‘Irigena renö abahagaachi baangere iga tereena bueera hai
rëërua rëëba iriubueera koheteera agaande göönsoe;
oMonënë newë aaköra eng'ana enö.
Nekerogoorö getëëmö ke komaiisö gaiito?’ ”
43Yeeso akarööbirria iga: “Kohayo ndabateebia, oBogaambi bueNöökoe mboraruusibue kurua hare baiinyu na bohaanoe kobaanto banö baraamë ichiihagoe chinö chiragere.” [ 44Na ore wöönsoe araagoe kuigena renö narebotoroa amatene na ore wöönsoe ndinyööra irigena reyo riguereeye, nderemuminyööngöra abë iburugëtë.]
45Hanö abataangati babanchaama bieNöökoe na abaBarisaayo baaiguure ibireengio biaYeeso, bakamanya iga mbö aare kong'ööria, 46kohayo bagasaacha iga bamogöötë, siböönö bakööböha umuiranio, kugira abaanto wanyöörre baamaaha iga Yeeso nomonaabi aareenge.