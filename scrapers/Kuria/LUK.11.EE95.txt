Yeeso araiigia igoro yamasabi
(Mt 6:9-13; 7:7-11)
1Urusiko roonde nkanyööra Yeeso arasaba ahase haande. Hanö aasookiri, umui wabeega baaë akamoboorra iga, “Monënë, tatuiigia gosaba, këhaara Yöhana aiigiri abeega baaë.” 2Yeeso nawë akabateebia iga, “Hanö moraayi morasaba muyi moraboora iga:
‘Taata!
Iriina rëëö regoongoë;
oBogaambi bööö buuchë.
3Uyi oratoha ibiaakorea bieiito biaruisö röönsoe,
4Otööbere amaraga gaiito,
kugira ninyööra mbaiito, nkööbëratore banö
bagotosarria.
Waangë gototoora komasaacho.’ ”
5Haakurua Yeeso akababoorra iga, “Aai hanö umui weiinyu araayi komosaani waaë ubutiko gatai, ateebi mosaani waaë oyo iga, ‘Mosaani otaang'a emegaatë etato niindua nkuriingiri. 6Mosaani waanë onö areenge korogëëndö achere waanë, nauni teneena geento gekomoha hai!’ 7Harue mosaani waaö oyo akuhuunchukiri anyuumba iga, ‘Waangë kunyiriiria! Nkarai tösiikere egesaku, na ntoraaye na abaana baanë. Tendaatorë kobooka guucha gokoha geento hai.’ 8Ndabateebia, ninyööra angë kobooka komoha geento gukugira konö areenge mosaani waaë, siböönö narabookë na amohë kere giöönsoe agutuna, kohanö ndanyööre tarooche nsöni roonde kogëëndërria komosaba.
9“Kohayo ndabateebia iga, Mosabë, na baiinyu morahaaboe; mutune, na baiinyu moranyööre, kong'oonta egesaku, na baiinyu moraigorroe. 10Kugira ore wöönsoe onö agosaba nkohaaboaare, na omoonto ore agutuna nkunyööraare, na egesaku nkuigorroa nkuigoroa kere komoonto onö agokong'oonta iga aigorroe. 11Ning'ui hare baiinyu hanö, bare bagaaka, onö omööna waaë agaasaba insui amohë inchöka kuibaga riinsui? 12Gose agosabë iriigi omohë egetomööni? 13Ninyööra moreenge abanyaanku, si momanyere kohaana ibiinto ibiiya kobaana baiinyu. Hang'ana hai Taata wakuriooba arahaanë uMuiika oMohoreeru kobaara bakomosaba!”
Yeeso na Beriseebuuri
(Mt 12:22-30; Mk 3:20-27)
14Yeeso nkanyööra ararugia ikihui kenö wanyöörre gëëköra omoonto aaba irimuumu; hanö ikihui keera këërichökere, irimuumu reera regataanga gusumaacha. Abaanto bagataraaha, 15siböönö abaanto abamui bakagaamba iga, “Ndakanya Beriseebuuri, omokoro wibihui newë akomoha ichiinguru chakurugia ibihui kurua kobaanto.” 16Abaande bagatuna komosaacha, kohayo bakamoteebia iga abakörre ekemanyiirrio gekoboorokia iga nkuriooba aarua. 17Siböönö Yeeso akamanya amaitëgëërrö gaabö akababoorra iga, “Hanö obogaambi boraabë na amakömö ganö gatakuigueerrana, obogaambi boyo tebokaagoma hai; na hanö eka yahötökana nkunyërëganaere. 18Böönömbë hanö oranyööre obogaambi buiRisaambo bobotokaiine buimokere guiitana ubuëënë, niyeke boraköre bogomë? Moraboora iga nkurugiande ibihui kogotora koBeriseebuuri. 19Hanö ndanyööre nkëhayo nkubirugia, abaana baiinyu bö nkogotora kong'ui bakubirugia? Ndakanya abaana baiinyu bëënë mbö bakobasuuta iga nabasaria more! 20Siböönö hanö ndanyööre nogotora koeNöökoe nkurugiria ibihui, kohayo momanyë iga oBogaambi bueNöökoe bosookia kobasekerra karai.
21“Hanö ndanyööre omoonto irikagaita, ana ibiooge biaaë arareenda umugi gööë, ibiinto biaaë biöönsoe morëëmbë nkunyööra bireenge. 22Siböönö, hanö omoonto woonde irikagaita komokera araachë amuiitani amokerë, naramuruusi ibiooge biaaë binö aagaitëng'ëëye sooki amunuure ibiinto biinde biöönsoe.
23“Ore wöönsoe onö atare hamui nauni, nkondeaare ibisogoro; na ore wöönsoe onö ataguntuurria gokoma, nkunyërëganiaare.
Ukuriinga guikihui
(Mt 12:43-45)
24“Hanö ikihui ikinyaanku këërua komoonto, nkuyakere getaara-taara kuibara, kerarigia ahase hakumuunya. Hanö këënga kohanyööra, kegaamba ikiëënë iga, ‘Nendariingë kuya kunyuumba yaanë.’ 25Hanö këëriinga kinyööre inyuumba yakiö eera yëëyoa yaaraba na yaaseemibua buuya. 26Harua böönö kiya kerëënta ibihui biinde muhuungate ibibeebe gokeheteera, biicha bisöha bimënya komoonto oyo. Omoonto oyo nkobaare na eseera embeebe bokong'u gokera haara aareenge.”
Omogöökö gobohëënë
27Hanö Yeeso aasookiri kogaamba amang'ana gayo, omogaikoro woonde akagaambera kobaanto gatai, iga, “Omogaikoro onö aakuibooye agakogöönkia nowakehaiiya!” 28Yeeso nawë akamuhuunchukiria iga, “Owakehaiiya noonö akuiigua eng'ana yeNöökoe na kogegööta!”
Baratuna irikönö
(Mt 12:38-42)
29Hanö umuiiro aiyëngëëyi akööruha Yeeso akaroobirria koboora iga, “Renö nikora ke irinyaanku renö! Baratuna ekemanyiirrio, siböönö tebagakemaahambë hai, getare iga nekeYööna bëënë. 30Këhaara bëënë Yööna aabaaye ekemanyiirrio kobaanto baNinaawi, nkëëhö bëënë oMööna woMoonto araabë ekemanyiirrio guikora renö. 31Kurusiko rogokëënga ikiina umuSubaati omogaambi waSeeba narimeerra guchööngëra abaanto birikora renö, kugira aagëënda orogëëndö orotaambe kurua gukiaaro këëë, guucha gotëgëërra amaiigio gobong'aiini gomogaambi Soromooni; si ndabateebia iga onö ahanö nakerre Soromooni. 32Abaanto baNinaawi mbarimeerra kobachööngëra na kobakëëngëra ikiina kurusiko roora rogokëënga ikiina, kugira mbaatigere amaraga gaabö hanö baaiguure Yööna arateebeerria; na ndabateebia iga nahaanö onö akerre Yööna!
Ekemore kiomobere
(Mt 5:15; 6:22-23)
33“Taahö onö akogöötia etara sooki agikuundikiria kogetöönga hai, gose agiikaria iruungu hai; etare iga nkugiikariaare kogetaangora, okorri iga banö böönsoe bagosöha nyuumba bamaahë oborabu. 34Amaiisö gaaö ngö etara yomobere gööö. Hanö ndanyööre amaiisö gaaö namahoru, omobere gööö nagö göönsoe, ngoona oborabu; siböönö hanö oranyööre gatareenge amahoru, omobere gööö nagö göönsoe, nkugisuunte gore. 35Kohayo wiraarerre, okorri iga oborabu bonö boreenge moonse yaaö bööngë koba igisuunte. 36Hanö nahombë oranyööre omobere gööö göönsoe nguichooye oborabu, gotaana ubumuaamu hase haande, ngoraarabë kimui, këhaara emerëngaaria gietara gegokorabiria.”
Yeeso arachööngëra abaBarisaayo na abaiigia baMaragö
(Mt 23:1-36; Mk 12:38-40)
37Hanö Yeeso aasookiri gusumaacha, omoBarisaayo woonde akamoboorra iga ayi waaë baraagerë; kohayo akaya agasöha agaikara koraagera. 38OmoBarisaayo oora naachumere, kohanö ataarooche Yeeso araisaaba amabökö atararaagera. 39Kohayo oMonënë akamoboorra iga, “Kana baiinyu abaBarisaayo, nköögiamore egeköömbë na orohaamba kebara, na haara moonse yeiinyu moichora obobeebe na ubunyaanku. 40Bare bakaangi! ENöökoe onö aakörre kebara taakörre na moonse hai? 41Siböönömbë, motahaana binö bireenge kubiköömbë bieiinyu moonse na guchihaamba cheiinyu kobatobu, hayo nehö böönö ibiinto biöönsoe biraabë ibiiya hare baiinyu.
42“Ehobe yeiinyu bare baBarisaayo! Nkuruusiriamore Nöökoe egeento geikumi kurua guchiinyinyi marëënga inkurrua, siböönömbë, obohëënë na obohaanchi bueNöökoe bö, timukubutuna hai. Siböönö, nkeragere iga moköre amang'ana gayo motakueeba agaande.”
43“Ehobe yeiinyu bare baBarisaayo! Mohaanchere guikara kubituumbe biambërë bichiSinagoogi mohaanchere gokeeribua na abaanto kometeera.” 44“Ehobe yeiinyu! Moonga ichimbeehera chinö chitakomaahoa, chinö abaanto bakohëta kö batamanyere iga nkö bakogëënda.”
45Umui wabaiigia baMaragö akamoboorra iga, “Muiigia, kana hayo ndaigua mbaiito ogotokerania!” 46Yeeso akamoteebia iga, “Ehobe yeiinyu bare baiigia baMaragö! Ngutueekamore abaanto emesaire imiritö, na baiinyu abinyënë kura temokagiturubania ninyööra nekëëra ikiëënë hai. 47Ehobe yeiinyu! Kugira baiinyu nguikoonamore ichimbeehera chiabanaabi-abanaabi baara bëënë baiiteroe na baaguuka baiinyu. 48Kohayo, mbaiinyu abiëënë mokoherekia na guitaberrania na amang'ana ganö baaguuka baiinyu baakörre; mbö baitere abanaabi na baiinyu nichimbeehera chaabö mokohagaacha. 49Gikugira yagayo obong'aiini bueNöökoe boragaamba iga, ‘Nendabatomere abanaabi na abatomoa; na abamui baabö mbaraiitoe na abaande bairiiribue.’ 50Kohayo irikora renö, igisiöömba nkeraruusibue kiamaanyiinga gabanaabi banö baaiteroe amarua ekebara gëëkörroe, 51amarua Abeeri aaiteroe, kuhika Sakaria, onö aaiteeyoe gatai yahare ikimuëënsö këëgakörëëyoe na ahase heNöökoe. Uni nkobateebiande iga irikora renö kuhika igisiöömba kiruusibui.
52“Ehobe yeiinyu bare baiigia baMaragö! Mööbisa ikiigorrö kiobong'aiini; na baiinyu abinyënë temorasöhë hai, na haara morareberra abaande baara bagutuna gosöha!”
53Hanö Yeeso aaruure ahase hayo, abaiigia baMaragö hamui na baBarisaayo mbaataangere kumuchöria bokong'u baramubuuria amang'ana amaaru, 54bagasaacha kumuiigua okorri iga eng'ana ere yöönsoe aragaambë embeebe bamogöötere kö ekehage.