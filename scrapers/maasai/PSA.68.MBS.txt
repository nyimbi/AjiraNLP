Osinkolio lo losho tenkariki enkisulata
1Nchoo Enkai metudumunye,
nchoo meidapashata ilmang'ati lenyena;
nchoo lelo ooiba ninye meisika te dukuya ninye.
2Ore anaa enakutari empuruo
tukutai ninche nkuna neijia;
anaa enashola enkapoi te nkima
nchoo ilarruok meidaai te dukuya Enkai.
3Kake nchoo lelo supati meting'idata;
nchoo ninche meting'idata te dukuya Enkai;
nchoo ninche metishipata oleng!
4Entaranyaki Olaitoriani, entarany
enkisisa e nkarna enye;
elepie osinkolio entaranyaki ninye,
ilo olo te shumata nkatampo;
ore enkarna enye naa Olaitoriani,
enting'idata te dukuya ninye!
5Menye le lelo okishin,
naa olamitunoni loo nkolia,
Enkai te ine wueji enye sinyati.
6Enkai naisho ilo lemeeta ang ewueji nemany,
nerikoo lelo ooena metudupoto;
kake ore lelo maisero netoni te nkop natoyio.
7Iyie Enkai, ore apa pee ilo arikoo iltungana linono,
ore apa pee ilo iyie aim olpurkel,
8 neikirikira enkop, neshau shumata enkare,
te ine netii Enkai;
eikirikire oldoinyo le Sinai te dukuya Enkai,
ina Ai e Israel.
9Irriwua iyie enchan kitok, Enkai,
nintagol enjung'ore ino enaurate;
10netum nkerra inono emanyisho ti atua ninye;
te supatisho ino, na Ai, intoti iyie ilaisinak.
11Eishorua Olaitoriani enkitanapata;
eikitok olorora le lelo oonap ilomon supati:
12“Ore laiguanak loo njorin,
neilanyisho aaisik!”
Ore nkituaak naaing'uari ti ang
neor nena yarunot
13ore hoo neirrag ninche ti atua imuatat,
eikununo inaipuko enye anaa ine nturkulu naamura te nkosholai,
ore nkopir enye neiyia anaa sahabu nanyori.
14Ore te neidapash olmagilani lelo aiguanak,
nedoiki empaso Salmon.
15Lo doinyo le Nkai, lo doinyo le Bashan;
lo doinyo loo mowuarak kumok,
lo doinyo le Bashan!
16Kainyoo iyie pee ing'or to lom,
lo doinyo loo rruka kumok,
ilo doinyo oyieu Enkai
neitaa emanyisho enye,
ee, ine nelo Olaitoriani abikie ntarasi?
17Too ngarrin oo mbartan magil,
nkalifuni tomon katitin are,
nkalifuni o nkalifuni,
apa eeunye Olaitoriani eing'uaa Sinai,
nelotu atua ine wueji sinyati.
18 Ilepa iyie alo shumata oleng,
nirik lelo yarunot araya,
ning'amaa nkishorot too ltung'ana,
ning'amaa sii ine lelo torrok,
pee etum Olaitoriani Enkai atobiko te ine.
19Meisisi Olaitoriani,
laa ninye onap iyiook anaake;
Enkai ninye enjeunoto ang.
20Enkai ang ninye Enkai e njeunoto;
naa eno Laitoriani, Enkai,
enkordunoto te keeya.
21Kepurd Enkai ilukuny oo lmang'ati lenyena,
o enkopiyia naju e nkitoo e ilo olo
too nkoitoi enyena torrok.
22Etejo Olaitoriani,
“Karrinyu nanu ninche aitung'uaa Bashan,
Karrinyu nanu ninche aitung'uaa ineegut e naiposha,
23pee itum iyie aitukuo nkejek inono to sarge,
ore ilng'ejepa loo ldiein linono
netum erubata enye te lelo mang'ati.”
24Edolitae ilotot inono, iyie Enkai,
nena gilakinot e Nkai ai, Olaiguanani lai,
elo atua ewueji sinyati -
25etii ilaranyak dukuya,
netii ilaoshok loo ntampurini siadi,
ore erishata enye netii ntoyie naakut ndulen:
26“Meisisi Olaitoriani ti atua eumata kitok,
ee, iyie, Olaitoriani,
amu iyie entalipa e Israel!”
27Etii Benchamen,
ilo oti te ninye, dukuya,
netii lelo kituaak le Yuda iwuejitin enye,
o lelo kituaak le Sebulon o lelo le Naftali.
28Iyie Enkai, mpotu enkidimata ino;
ntodolu engolon ino, iyie Enkai,
amu iyie apa oitaasa iyiook ene nking'asia.
29Te nkaraki enkaji e Nkai te Yerusalem,
te ine kiyaki iyie ilaiguanak nkishorot.
30Tabuaaki iyie nena ng'uesi naatii atua enarau,
o ina luaata oo loing'ok
natii te nebo ilasho le tung'ana.
Nkirikirie tiabori nkejek inono lelo oong'uar kodi;
ndapasha lelo oreren ooshipakino olarrabal.
31Nchoo meyauni osuyai te Misiri;
nchoo Etiopia metasioki aitorioki Enkai nkaik enyena.
32Entaranyaki Enkai na kitoriat pooki e nkop;
entaranyaki Olaitoriani enkisisa,
33ninye ilo okedito nkatampo te keper,
ina keper e apa moitie;
ng'ura, neirriu ninye oltoilo lenye,
ilo toilo lenye magilani.
34Embalunye engolon e Nkai,
ilo otii enkidimata enye shumata Israel,
netii engolon enye atua nkatampo.
35Keitureisho Enkai ti atua ine wueji
enye sinyati, ina Ai e Israel,
neisho ninye engolon o enkidimata iltung'ana lenyena.