Ilomon Supati le Nkordunoto
1 Etii Enkiyang'et o Laitoriani shumata nanu,
amu aatubukoko nanu Olaitoriani eilata aput
pee ayaki lomon supati lelo aisinak
aairriwayie ninye nanu pee alo aruburub lelo ootigilate iltauja,
pee aibalunye elakunoto te lelo ooena,
o emboloroto te lelo ooikenoro te korokoroni.
2 Pee aibalunye ajo etabawua olari lo Laitoriani,
o enkolong e lap e Nkai ang;
pee aitagol lelo pooki ooishir;
3pee aisho lelo ooishir ti atua Sion -
olmarisian te rishata oo nkuruon,
o ina ilata e ng'ida te rishata osina,
o olkila le nkisisa te rishata e lepori o ltau;
pee etumi aatejo ninche ilkeek le supatisho,
ina unore o Laitoriani, pee etumi aaitaa ninye kitok.
4Naa kepuo ninche aaigil aashet iwuejitin apa neeidaaitie
neshetu ninche nene wuejitin apa neetomijoonito,
neram ninche nena anas apa naaidaitie,
ina mijoonisho oo ishoritin kumok.
5Naa keitashe iltung'ana leeiking'a aairrita nkerrai inyi,
naa iltung'ana loo loreren oopuo aaku ilaturok linyi
o laitobirak loo sabibu;
6kake keipoti intae aajo ilapolosak lo Laitoriani,
keimaki intae iltung'ana aajo ilaisiaayiak le Nkai ang;
ipuopuo intae aainos olkar loo loshon,
ore enkarsisisho enye nipuopuo intae aaisikarrare.
7Ore te rishata e nkurruna inyi
naa itumutumu intae erubata katitin are,
ore te rishata e sulare nipuopuo intae aang'idakino ewueji enye;
metaa ore ti atua ina kop inyi
naa ipuopuo aatum erubata katitin are,
nitumutumu eng'ida oo ntarasi.
8Amu ore nanu Olaitoriani naa esipata ayieu,
kaiba empurrore o enkitarruoroto;
kalo nanu aisho ninche elaakinoto nasipa,
nalo aitobir osotua loo ntarasi o ninche.
9Ore eishoi enye naa kepuo aayiolou ti atua loshon,
neyiolouni nkera enye ti atua iloreren;
ore pooki oodol ninche neyiolou ninche.
nchere olorere ele otamayiana Olaitoriani.
10 Kang'ida nanu oleng ti atua Olaitoriani,
keshipa oltau lai ti atua Enkai ai;
amu aaishopo ninye nanu to lkila le njeunoto,
aaimulumula ninye nanu to lkila le supatisho,
anaa oloyamisho te nekus kewan too mporro
anaa esiankiki narikori te neikod kewan too masaa enyena sidain.
11Amu ore anaa enaiu enkop nkaitubulu enyena,
aashu anaa enaiu enkop nkaitubulu enyena
neijia eiko Olaitoriani, Enkai;
keitubulu esupatisho o enkisisa,
te dukuya iloshon pooki.