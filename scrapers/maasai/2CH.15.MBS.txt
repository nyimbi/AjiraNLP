Enkibelekenyata e Asa
1Eewuo apa enkiyang'et o Laitoriani shumata Asaria olayioni le Oded, 2neipang ninye alo anang'are Asa. Nejoki ninye, “Toning'oki nanu Asa, o Yuda pooki o Benchamen: Etii Olaitoriani tenebo iyie, eton sii iyie itii tenebo ninye. Tening'oru iyie ninye nitum, kake tening'ua iyie ninye niking'uaa sii ninye iyie. 3Ore te nkata naado nemeeta Israel Enkai nasipa. Nemeeta olapolosani oiteng'enisho, nemeeta enkitanapata. 4Kake teneibelekenyakino ninche to sina lenye Olaitoriani, Enkai e Israel, neing'oru ninye nenoto ninche ninye. 5Ore apa te nena katitin nemeetae eseriani teilo oipang o teilo ojing'u amu etijing'aka enyamali sapuk lelo oomanya nkuapi. 6Eitaaki ninche ngiligilat. Negilunore olosho olosho, negilunore enkanasa enkanasa, amu eitanyamala Enkai ninche te pooki pukunoto o sina. 7Kake ntagoluoyu iyie! Mincho elepori nkaik inono, amu eikilaakini esiaai ino.”
8Ore ake pee ening Asa kulo rorei, ina aibon e Asaria olayioni le Aded, neitagoluo, neiwuang'ie nena kitanyaanyukot oo nkaitin naa ninche olminong teina kop e Yuda o ene Benchamen, o te nena anas naawa ninye teina kop oo ldoinyio e Efraim. Neitoki ninye aitobir olperere lo lasar lo Laitoriani apa otii dukuya olgoriet le nkaji o Laitoriani. 9Neiturrur ninye Yuda pooki o Benchamen, o lelo ooing'uaa Efraim, o Manase o Simion apa oobikito tenebo ninche, amu iltung'ana kumok ooisikakita ninye eing'ua Israel, ina kata pee edol aajo etii Olaitoriani Enkai enye tenebo ninye. 10Eiturrurrote apa ninche te Yerusalem to lapa liokuni lo lari le tomon o imiet le nkitoria e Asa. 11Nepolosaki ninche Olaitoriani olasar teina olong, te nena masaa apa naataarutua ninche ilmong'i iip naapishana, o nkerra nkalifuni naapishana. 12Neibung ninche olning'o lo sotua pee eing'oru Olaitoriani, Enkai oo loo menye, too ltauja lenye pooki o te nkishui enye pooki; 13naa ore pooki ng'ae lemeing'oru Olaitoriani Enkai e Israel, neari metua, aa oti o aa moruo, aa olee anaa enkitok. 14Einosie ninche Olaitoriani olmumai to ltoilo sapuk, o te mbuakunoto o too ntarumpetani, o te oshoto oo mowuarak. 15Neshipa Yuda pooki tenkaraki ilo mumai; amu einosa ninche too ltauja lenye pooki, neing'orutua ninche ninye te yieunoto enye pooki, nenoto ninche ninye, neishoo Olaitoriani ninche enkiyeng'iyeng too nkaloli pooki.
16Ore doi ninye Maaka, ng'otonye, eiwuang'ie olaiguanani Asa pee meitoki aata enkitoo enye enkaraki nataasa embae olminong, aitobir enkitanyaanyukoto e Ashera. Nedung Asa ina kitanyaanyukoto auroo, neidong aitaa irrarrat, nelo apejoo to erata le Kidron. 17Kake eitu apa eiwuang'ieki iwuejitin neeika e Israel. Ore ake etiu neijia nemeeta apa oltau le Asa eleyiata too nkolong'i e nkishui enye pooki. 18Neyau ninye atua enkaji e Nkai nena tokitin apa naaitisinya menye o nkishorot naaitisinya ninye makewan, enkosholai o sahabu o masaa, 19neitu aikata eitokini aata olarrabal o metabau olari le tomoni uni o imiet le nkitoria e Asa.