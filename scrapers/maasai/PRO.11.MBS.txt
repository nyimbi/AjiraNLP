1Ore entemet natii olejet naa olminong to Laitoriani, kake ore entemet nemetii olejet naa ninye eng'ida enye.
2Ore pee elotu olwuasa, nelotu sii enkurruna; kake eboitare eng'eno lelo oobor.
3Ore enkitabaroto e lelo ooitashe too sipat naa kerik ninche. Kake ore enkarruoisho e lelo airrikinok ninye naidaikie ninche.
4Meeta enkarsisisho dupoto te ina olong e ngoro, kake elaku esipata aitung'uaa keeya.
5Ore esupatisho e lelo le meeta entioto neitaa enkoitoi enye enaitoriori, kake ore oltorrono nerrek intorrok enyena.
6Ore esupatisho e lelo loo sipat naa kelaku ninche. Kake ore ilairrikinok naa keibung ing'uarrat enye.
7Ore te neye oltung'ani torrono, neish osiligi lenye, ore enkisiligata e lelo lemeyieu Enkai neaku ene pesho.
8Ore osupat naa kelakuni te nyamali enye, ore oltorrono netum ina nyamali.
9Emut oltung'ani lemeure Enkai te nkutuk enye ole latia lenye. Kake te ng'eno elakuni lelo supati.
10Ore teneitobirari mbaa too supati, neshipa enkanasa, ore pee eish iltorrok nening'i mbuakunot e nchipai.
11Te mayianata oo supati eisisi nerrepi enkanasa, kake kemuti too nkutukie oo ltorrok.
12Ore ilo omenaa olelatia enye nemeeta endamunoto sidai, kake ore oltung'ani oota ening'unoto neton agira.
13Ore ilo oloolo ainosaa imbaa olmarenke nebolu imbaa naaisudoro, kake ore ilo oisiligayu to ltau neshum embae aisudoo.
14Ore enemetii erikore, naa kebatata olorere; kake ore enetii ilaikook kumok netii eseriani.
15Ore ilo onyorraa te nkutuk ajo kelaaki olomoni esile, naa kelotu anyamalu te siadi, kake ore ilo oany enyorraa neserian.
16Ore enkitok nabor netum enkanyit; ore iltung'ana ooisimisho netum enkarsisisho.
17Ore oltung'ani supat neret kewan, kake ore oltung'ani otolo naa kewan eitame.
18Ore oltung'ani torrono netum olekoisiaayio lelejare, kake ore ilo oun esupatisho netum olerrinyore osipa.
19Ore ilo oitashe too sipat nebik eishu. Kake ore ilo osuj intorrok naa keye.
20Ore iltung'ana oota indamunot naapaashaa naa olminong to Laitoriani, kake ore lelo le meeta entioto too nkoitoi enye naa enchipai te ninye.
21Tayiolo miata olng'ash ajo, melo oltung'ani torrono eitu eitamei, kake ore lelo supati naa kelakuni.
22Anaa enaikununo olgisoi le sahabu te nkume embitir, nejia etiu enkitok sidai nemeeta eng'eno naret.
23Ore eyieunoto eilo supat neiting'oki esidano; ore enkisiligata oo ltorrok neiting'oki e ngoro.
24Eishooyo oltung'ani obo pesho, ore ake sii neitoki aponaa e enkarsisisho; ore olikae neibok ina naishiakino neishooyo, nenyamalu oleng te yieunoto sapuk.
25Ore oltung'ani oleng naa keitaae ninye karsis, ore ilo opiku enkare, naa kepikakini sii ninye enkare.
26Edek iltung'ana ilo omit entapa kake eeta emayianata ilo omir.
27Ore ilo oing'oru isupati te nyuaata neing'oru omom, kake ejing'aki intorrok ilo olo aing'oru.
28Ore ilo oisilig enkarsisisho enye naa ketoyu, kake ore ilo supat naa keipilipil anaa embeneyioi nanyori.
29Ore ilo oitanyamal enkaji enye naa kejung enkijape, ore olmodai naa keaku osinka leilo ng'en.
30Ore olng'anayioi leilo supat naa olchani le nkishui, ore enemetii euriata oo nkitanapat neiwuang'ie enkishui oo lkumok.
31 Amaa taa tenelaakini ilo supat tena kop, kebaa elang elaakinoto eilo torrono o laing'okoni!