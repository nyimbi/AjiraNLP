Enkomono e rripoto
1Toning'o irorei laainei,
iyie Olaitoriani;
toduaa ndamunot aainei o ltau.
2Toning'o oltoilo le nkishirata ai,
Olaiguanani lai naa Enkai ai,
amu iyie aomon nanu.
3Iyie Olaitoriani,
ining iyie oltoilo lai tadekenya;
ore tadekenya naaitobiraki nanu iyie olasar,
naton aanyisho.
4Amu mira iyie Enkai nashipakino entorroni;
meton entorroni te nebo iyie.
5Meidim ilo oitokoos aitasho te dukuya nkonyek inono;
imba iyie ilaasak loo ntorrok pooki.
6Indaikie iyie lelo ooiro elejare;
neitame Olaitoriani lelo oata enkure o sarge o ltung'ana.
7Kake ore nanu te nkaraki ina nyorrata ino sapuk nauno,
naa kajing atua enkaji ino;
kaseremisho nanu aipirare ina aji ino sinyati te uriata ino.
8Torikoyioki nanu Olaitoriani te supatisho ino,
te nkaraki ilmang'ati laainei;
ntorioi enkoitoi ino te dukuya nanu.
9 Amu metii esipata nkutukie enye;
ore iltauja lenye naa enkidaata,
ore olgos lenye naa enkurare nang'a,
neikordodisho to lng'ejep lenye.
10Nchoo ninche enap enkitarruorroto enye, iyie Enkai;
nchoo ninche ebatata too nkiguanat enye maate;
ore te nkaraki nkitarruorot enye kumok
taarai ninche mpang'ie,
amu kitogolong'akita ninche iyie.
11Kake nchoo lelo pooki likisaru iyie meting'idata,
nchoo ninche metaranyisho anaake te ng'ida;
naa tomitu iyie ninche,
paa ore lelo pooki oonyor enkarna ino niking'idakino iyie.
12Amu imayian iyie ilo asipani, iyie Olaitoriani;
nintushur iyie ninye enyorrata ino anaa elong'o.