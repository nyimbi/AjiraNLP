Ewaki Petero o Yohana enkiguana
1Ore eirorie Petero o Yohana olorere nepuonu ilapolosak o lkitok loo larripok le nkaji e Nkai o Sadukayo enetii ninche. 2Netagorote enkaraki naiteng'enita ilkipaareta olorere aaliki te Yesu empiunoto o lootuata. 3Neibung ninche aapik jela o mekenyu, amu emuto ina kata. 4Kake eiruko ilkumok le lelo ootoning'o ilo rorei; nebaya lewa anaa nkalifuni imiet.
5Ore taaisere neiturrurro larikok o lpayiani loo Lyahudi, o laiteng'enak loo nkitanapat te nebo te Yerusalem. 6Netii etii Olapolosani Kitok oji Ananias, netii Kaiafas, o Yohana o Aleksanta o kulikae ake lo lmarei lo Lapolosani Kitok. 7Neitasheyie lelo kipaareta te dukuya ninche neikilikuan aajoki, “Kaji intae nkuna pee itaasa ena? Kaa golon ena niatata, naa keneng'ae enkarna nitaasishore?” 8Ore eiganya Petero Enkiyang'et Sinyati, newaliki ajoki, “Lo kituaak lo lorere, o lpayiani, 9te naa taa keikilikuanishoreki iyiook te le kekun te mbae supat naitaasaki oltung'ani maima o eneikuna pee eishiunyeki ele tung'ani, 10neishiaakino te niyiolouwu intae pooki, neishiaakino neyiolou olorere pooki le Israeli nchere, ore pee eitashe ele tung'ani te dukuya intae aa biyoto katukul, enkaraki engolon e nkarna e Yesu Kristo le Nasareti lishomo intae aashe neitopiwuo Enkai ninye aitung'uaa ilootuata. 11 Yesu eimakita lkigerot pee ejo, ‘Ilo soit litemenaitie intae ilashetak otaa osoit kitok lo lmairroto.’ 12Meetae tukul likae otumieki enjeunoto, nemeetae ai arna naishoruno ti abori shumata, naishooki ltung'ana pee kijeunye.”
13Ore pee edol Enkiguana ina natishirrakita Petero o Yohana, nemusu aajo ltung'ana ake ninche lemeeta enkisuma nashomo, neme ng'eni sii, neing'asia; neyiolou aajo ninche lapa ooisiritore Yesu. 14Ore enkaraki nadolita ilo tung'ani oishiunyeki eitashe te nebo ninche, nelau enawaliki. 15Kake ore pee eitanap ninche meipung'o te nkaji e nkiguana, neiteru lpayiani aaiguana oopeny, 16ejo kuna, “Kaa kintaas kulo tung'ana? Amu eibale ake ninye too ltung'ana pooki oomanya Yerusalem nchere ninche etaasishoreki te na bae naba nji e nking'asia, nimikiindim sii aatomiki. 17Kake ore naa pee meitadarari ena bae ti atua olorere, maing'odia, nikirishie kulo tung'ana pee meigil aairorie likae tung'ani te na arna.” 18Neipotu ninche neitanap nereiki aajoki pee meigil ake aairorie aashu eiteng'en likae tung'ani te nkarna e Yesu. 19Kake etawalikitia Petero o Yohana aajoki ninche, “Entirish intae o openy enaishiaakino te Nkai, te naa ai intae kining ana ke Nkai. 20Amu mikiindim ake iyiook aatapal mikilimu inikitoduaa o nikitoning'o.” 21Neitoki ake ina kiguana aaing'ode ninche neitirrishaki oleng, neitoki aaisho epuo. Etalaita taa katukul enaitameyie ninche amu errepita ltung'ana pooki Enkai te ina nataasaki. 22Amu ore ilo tung'ani oitaasaki ina e nking'asia aaishiunye neitogiroyie larin artam.
Etoomono lairukok Enkai meishoo empijan nairorie
23Ore pee eing'ueikini ninche, nepuonu enetii lchoreta lenye, nelikioo nena pooki naatiaakita ninche ilapolosak kituaak o lpayiani. 24 Neisho ninche pee ening nena, neilepie tenebo iltoiloishi lenye aailepakinye Enkai ejo: “Olaitoriani, oitobira shumata o enkop o enaiposha, o nena pooki naatii, 25 naa iyie oirorie Papa lang Daudi ilo sinka lino, te Nkiyang'et Sinyati, pee ejo,
‘Aainyo pee epush Iloreren leme Lyahudi,
neipiru ltung'ana enkiguana nemeaku?
26Etanapate laiguanak kituaak le nkop,
nesoto laitoriak te nebo, aa Olaitoriani Enkai earare,
o ilo lenye otubulokoki eilata aaput.’
27 Amu esipa nchere tiatua ena anasa apa esotokinoi Osinka lino Yesu, osinka lino sinyati laa ninye itubukoko eilata aput, ninye etasotokinote Herode o Pontio Pilato o Loreren leme Lyahudi o ltung'ana le Israel, 28pee eitaas enapake naidipa magilanisho ino o enkiguana ino makewan atejo keaku. 29Ore naa taata, Olaitoriani, toduaa iyie ina king'odia enye, nincho isinkan linono meiroro te ororei lino mpijan pooki; 30nintorioo iyie enkaina ino aishiunye olorere; ninchoru metaasi ilmonek o mbaa e nking'asia te nkarna e Yesu, Osinka lino sinyati.” 31Ore pee eomon neigirigiro ine netumore, neiput ninche pooki Enkiyang'et Sinyati neshirraki aairo ororei le Nkai.
Etang'ara ilairukok imasaa enye
32 Neaku lelo pooki ooiruko ilo ltau obo o le yieunoto nabo, nemeetae olojo nkunenyena masaa naata, amu etang'ara ninche ntokitin pooki naata. 33Nelimu ilkipaareta te ngolon shakenisho e mpiunoto o Laitoriani Yesu; nelotu empiris e Nkai shumata ninche pooki. 34Nemeetae hoo obo te ninche olau toki, amu ore lelo apa ooata masaa oo nkurman aashu inoo nkajijik, nemir neyau mpesai naainosieki nena masaa, 35neirragie too nkejek oo lkipaareta pee eorikini pooki tung'ani, anaa naabaiki.
36Neetae Yosef, oishoo lkipaareta enkarna aajo Barnabas (kejo ina oloitagol ilkulikae oishuaa) naa oloo Lewi, laa ole nkop e Kipros, 37neaku eeta ninye enkurma, nemir, neyau iropiyiani naainosie, neirragie too nkejek oo lkipaareta.