Olaiguanani Usia le Yuda
(2 Ilai 14.21-22, 15.1-7)
1Ore iltung'ana pooki le Yuda, neibung Usia laa oloo larin tomon o ile, neitaa ninye olaiguanani terishata e papaai lenye Amasia. 2Etesheta apa ninye Elot nerrinyoki ninye Yuda, ina kata eidipa olaiguanani atua. 3Oloo larin tomon o ile apa Usia pee eiteru aitoreisho, neitoreisho ninye ilarin onom oare te Yerusalem. Ore apa enkarna e ng'otonye naa Yekolia e Yerusalem. 4Etaasa apa ninye mbaa sidain too nkonyek o Laitoriani te risioroto e nena pooki apa naataasa papaai lenye Amasia. 5Eing'orua apa ninye Olaitoriani, too nkolong'i e Sakaria, laa ninye oiteng'ena ninye te uriata o Laitoriani; naa ore anaa enaserem Olaitoriani neisho Enkai ninye metubula.
6Eshomo ninye aitayunye Ilfilisti olarrabal, neuroo esuntai e Gat o e suntai e Yabne, o esuntai e Ashdod; neshetu ninye nkanas too lpolosien le Ashdod, te kulie wuejitin tiatua Ilfilisti. 7Etaretuo Enkai ninye tialo Ilfilisti, o lelo Marabu apa oomanya Kurbal, o Lmeuni. 8Etalaa apa Ilamoni kodi aaisho Usia, ore olning'o lenye nelo o metabaiki ilpolosien le Misiri, amu etaa apa ninye oltung'ani ogol oleng. 9Ore ake sii eteshetua apa Usia iltaleta te Yerusalem te kishomi o lpijata, o te kishomi oerata, o to lkutoto, neshetu ninche aitagol. 10Neshetu ninye iltaleta tiong'ota, neturu ilchorroi kumok, amu eeta apa ninye nkishu kumok oleng too ldoinyio o te nkop naisiasha. Neeta apa ninye ilaramatak o laitobirak loo lng'anayio too ldoinyio o te wueji sidai enterit, amu kenyor apa ninye enturore e nkurma. 11Neeta sii apa Usia enjore oo sikarini, ooidim olarrabal, too lturrurri, terisioroto enkikena e Yeiel ilo aigeroni o Maaseia ilo kitok, tiabori erikoto e Hanania, obo apa loo larikok le njore lo laiguanani. 12Ore esiana pooki oo lukuny oo nkajijik oo loo menye, oo ltung'ana magil yiolot, naa nkalifuni are o iip ile. 13Ore ti abori erikoroto enye netii enjore oo ltung'ana nkalifuni iip uni o oopishana o iip imiet, ooidim aatigilunore engolon kitok, pee eretu olaiguanani tialo ilmang'ati lenyena. 14Neitobiraki Usia enjore pooki ilong'oi, o remeta, o maupen oo sekenke, o ruparen; o nkai o mbaa, o soito oo nang'ari le nkopito. 15Ore te Yerusalem neitobir iwuejitin neengororieki mbaa, too iltaleta, o too lpijat. Nengorori mbaa nenang'ari isoito sapuki. Nelo olning'o enelakua, amu etaretoki ninye oleng, o metaa oltung'ani ogol.
Eitamioki Usia tenkaraki olwuasa lenye
16Kake ore apa pee eaku olaiguanani Usia oltung'ani ogol, newuasayu ninye, ina pee eidak ninye. Amu eitarruoyie apa ninye to Laitoriani Enkai enye, nejing atua enkaji o Laitoriani alo apej enkorropil to lperere lo lasar le nkorropil. 17Kake eshomo apa Asaria olapolosani ajing'aki ninye, tenebo ilapolosak ntomoni isiet lo Laitoriani yiolot, nepuo ninche aaitasheiki olaiguanani Usia, nejoki ninye, 18 “Mme esiaai ino Usia, pee ipejoki Olaitoriani enkorropil, kake esiaai oo lapolosak, lelo ayiok le Aron, laa ninche apa eiteng'elaki pee epej enkorropil. Tupuku mpang'a te wueji sinyati, amu itaasa embae torrono, amu mikiyaki ina enkanyit to Laitoriani, Enkai.” 19Negoro Usia. Neeta ninye te nkaina entoki napejieki enkorropil, ore ake pee egorokino lelo apolosak, nejing enkeeya oo lbolot enkomom enye, te dukuya lelo apolosak ootii atua enkaji o Laitoriani, ooitashe tembata olperere lo lasar le nkorropil. 20Ore Asaria ilo apolosani kitok, o lelo apolosak pooki neing'or ninye, naa ng'ura, etijing'a enkeeya oo lbolot enkomom enye! Neipang'ie ninye boo nabo kata, ore ninye makewan neisarrisar alo boo, amu etoosho Olaitoriani ninye. 21Neton olaiguanani Usia eeta enkeeya oo lbolot o metua. Naa ore anaa oltung'ani oata enkeeya oolbolot neton te nkaji enye makewan. Amu eiwuang'ieki ninye tiatua enkaji o Laitoriani. Naa Yotam olayioni lenye ninye apa oing'or ntokitin e nkaji o laiguanani, neitore iltung'ana leina kop.
22Naa ore apa nkiaasin pooki e Usia, ebaiki enkiterunoto o metabaiki enkiting'oto, neigero oloiboni le Nkai oji Isaya olayioni le Amos. 23 Neirrag Usia etua anaa apa loo menye, nenukaa ninche ninye tenebo loo menye te wueji oo nkuraren oo laiguanak, amu etejo ninche, “Ole nkeeya oo lbolot ninye.” Neitoreisho Yotam olayioni lenye te rishata enye.