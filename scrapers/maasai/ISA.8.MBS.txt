Etaa olayioni le Isaya olmonekie too ltung'ana
1Naaitoki Olaitoriani ajoki nanu, “Iwa embao dapash ngero too sirat sapuki, ‘Ene Maher-shalal-hash-bas.’ ” 2Natum nanu olchakeni osipa, Uria ilo apolosani o Sakaria olayioni le Yeberekia, pee aaishakenoki. 3Nalo nanu aboitare enkitok ai, nenutayu ninye neiu enkayioni. Naaitoki nanu Olaitoriani ajoki, “Tejo enkarna e ina ayioni Maher-shalal-hash-bas; 4amu ore eton eitu eyiolou ina kerai atejo ‘Mpapa’ aashu ‘Nini’, ore ina arsisisho e Dameski o nena apa naatarutua Samaria naa keyae eduaaya olaiguanani le Asiria.”
Kelotu olaiguanani le Asiria
5Naaitoki nanu Olaitoriani airorie, naajoki, 6“Ore enkaraki natanyaita ele orere nkariak e Shiloa naaruko akiti, netalepori ninche eure Resin olayioni le Remalia; 7ore enkaraki ina kerewaki Olaitoriani aitaar ninche nkariak o Lkeju, kumok negol, ilo aiguanani le Asiria o enkitoo enye pooki; naa kenang'ari ninche aaimu imartin nepuo aaim mbat o lkeju. 8Naa keor nena ariak Yuda, nenang'ari neruko aapuo, neitabaiki olorere murto. Naa te nelak inaipuko enyena neibulu enkop ino pooki, iyie Emanuel.” 9Entigilata intae oreren niureishoyuyu; entoning intae na kuapi naalakua; enterreten ate niruturutu. 10Enguanata te nebo, kake meaku ina toki; eimaki ororei kake melo auno, amu etii Enkai te nebo iyiook.
11Amu nji eiroro Olaitoriani ajoki, eiteleikia ina aina enye nagol shumata nanu, naaikok pee maibung orrekie le kulo tung'ana, ajoki: 12 “Mijo iyie nena kitobirat torrok, nena pooki naajo kulo tung'ana nkitobirat torrok, nimiureyu iyie ina naure ninche, nimimputukuny. 13Kake ore Olaitoriani loo lororani, ninye ake intaa sinyati, nchoo eaku ninye iure, nchoo eaku ninye oloputukunyi lino. 14 Naa keaku ninye ewueji sinyati, neaku osoit oluaa, neaku endapidapoi e rrorroto too nkajijik pokira e Israel. Neaku eloket o rreshet te lelo oomanya Yerusalem. 15Naa kerrorrokino ilkumok enchumata enye, nebatata negila, nerreshi ninche neyae.”
Enkikoo naipirta enkikilikuanare oo lootuata
16Teena ina shakenisho, entimishir ina kiteng'enare ti atua ilooiteng'eni laainei. 17 Kaanyu nanu Olaitoriani, laa ninye oisudoo enkomom enye aitung'uaa enkaji e Yakobo, naa kaisilig ninye. 18 Ng'ura, ore nanu o kuna kera naaishoo Olaitoriani nikira iyiook olmonekie o embae e nking'asia ti atua Israel, eing'uaa Olaitoriani loo lororani obik te nchumata oldoinyo le Sion. 19Naa tenejoki ninche intae, “Enkilikuanishore ilaitumusumusok o lasakutok ooing'oming'om neyietu,” aimeikilikuanishore iltung'ana Enkai enye? Ke lootuata ninche eikilikuanishore te rishata oo looishu? 20Tawaliki ninche, tiaki, “Entoning ina naiteng'en intae Olaitoriani! Emining ilaitumusumusok - ore enajoki ninche intae nemeret intae.”
Enkata e nyamali
21Naa kepuo ninche aadung enkop, eeta osina kitok o esumash; naa ore te neisumashu, negoro nedek olaiguanani lenye o Enkai enye, nedumu nkomomi enye aaing'orie shumata; 22neitoki aaing'or enkop, kake ng'ura, osina ake o enaimin, ina misimisi o sina. Naa kenang'akini ninche atua enaimin narok ong'u.