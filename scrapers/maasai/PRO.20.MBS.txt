1Enkasukenyani enaisho oo sabibu naa embuaaroto enaisho napi, naa ore pooki ng'ae oitapong'oyie ninye nemeng'en.
2Ore engoro naitureisho o laiguanani, netiu anaa enkikurrukur olng'atuny. Ore ilo oitagor ninye neiturraa enkishui enye.
3Enkanyit telde tung'ani oibooyo kewan aitalam enchankar; kake ore pooki modai nenyor enchankar.
4Metur oltashalai enkurma enye te nkata e nkirobi, keing'oru te nkata enkisampuare nemetum hoo pito.
5Ore enkiguana natii atua endamunoto e tung'ani netiu anaa enkare nagut, kake ore ilo oota ening'unoto naa kebuku ninye aipang'unye.
6Elimu pooki tung'ani aisis kewan aibalie esupatisho o enkisiligata enye, kake tetema sii iyie tujurro ilo tung'ani enaikununo!
7Emayiana nkera naata menye supat, naas nena naasipa.
8Ore ilo aiguanani oton to lorika le nkiguana, negel asilu ntorrok pooki te nedol too nkonyek.
9Aing'ae oidim atejo, “Aitukuo nanu oltau lai; ara nanu sinyati maata eng'oki?”
10Ore ntemeta enkiroishi naapaashipaasha o ntemeta naapaasha nenyaanyuk pokira, olminong' to Laitoriani.
11Ore doi ninye enkerai neyiolouni too yasat enyena, tenaa ore ina naas naa sinyati nesipa.
12Ore enkiok naning'isho te nebo enkong'u nadololisho, Olaitoriani ninye oitobirua pokira.
13Minyorru injo, arashu ijing atua osina; tabolo inkonyek inono naa itum endaa sapuk.
14“Aitorrono, aitorrono,” ejo ilo oinyang'isho, kake te nelo aing'uaa, neaku oloisis kewan.
15Etii sahabu o soito kumok oogol enkinyang'a, kake ore enkutuk naata eng'eno naa osoit ogol enkinyang'a.
16Iwa enkila eilo tung'ani otonyorrayie aitasheiki esile olomoni, nimbung ninye tena nyorrata natonyorrayie aitasheiki esile oo lomon.
17Ore endaa nanotoki te lejare naa kemelok te tung'ani, kake ore te siadi, neiput enkutuk enye osinyai.
18Ore nkitobirat pooki neitasheyieki te nkiguana; terikore natii eng'eno atua epuoi olarrabal.
19Ore ilo oloolo ainosaa olmarenke, neibalie imbaa naaisudoro, metaa mintaa encholiek ilo oiro te modai.
20Ore ilo odek menye arashu ng'otonye, netiu enkishui enye anaa oltaa otaaraki.
21Ore enjung'ore nanotoki aasioki te nkiterunoto, neaku te siadi ene memayiana.
22Mijo ake, “Ekaitalaku intorrok,” taanyu Olaitoriani naa aikiretu ninye.
23Ore isoito ooineneng'ishoreki oopaashaa naa olminong' to Laitoriani, ore intemeta e nkiroishi e lejare nemesidain.
24Ore iroruat oltung'ani naa Olaitoriani oitore; kaji naa eiko oltung'ani te nening'u enkoitoi enye?
25Orreshet to ltung'ani te nesioki ajo, “Aisinyati Olasar”, neitoki ake asipu eidipa ainosa olmumai lenye.
26Ore olaiguanani ng'en nesilu iltorrok nereu enkeju e ngarri aitunyoo ninche.
27Ore enkiyang'et e tung'ani naa oltaa lo Laitoriani, ojur oleng pooki toki e atua enye.
28Olning'o o enkanyit naasho olaiguanani metobikoi, ore enkitoria enye neitasheyieki te sipata.
29Ore enkisisa oo lbarnot naa engolon enye, kake ore enkishiaa oo lpayiani kituaak naa ilpapit lenye ooibor.
30Ore ioshot naadotisho, naa keitukuo intorrok, ore ioshot kumok e ng'udi neisuj nenen wuejitin e atua.