Enkitagoloto naitagol Enkai Israel
1Entirring'ata entoning'oki nanu na kuapi,
kuna o lmanie le naiposha;
nchoo iltung'ana eitang'ejuk engolon enye;
nchoo ninche enyiku, netum taa aairoro;
maigutu pooki te nebo aanyikaki enkiguana.
2Kaing'ae otuputuo ilo obo oing'uaa enkalo o loosaen,
laa ore ake enelo neisulu?
Nepalaa ninye iloreren te dukuya ninye,
pee etum ninye aitunyoi ilaiguanak atupudaki enkop;
neitotiu ninye ninche anaa enterit to lalem lenye,
netiu anaa isuut naatang'oroyioki te nkawuo enye.
3Nesujaa ninye ninche nelo agiroo te seriani,
te ina oitoi neitu ae kata eroro nkejek enyena.
4Kalo ilo otaasa ena bae,
aipotu iishoritin ebaiki enkiterunoto?
Nanu, Olaitoriani,
ilo le dukuya, nara ole siadi; Nanu ilo.
5Etoduaa olomanaa le naiposha neureishoyu,
eikirikirate ineeiting'ie enkop;
eetuo ninche aanyiku.
6Etaretuo ake oltung'ani ole latia enye,
nejoki olalashe lenye, “Ntagoluoyu!”
7Neitagol olaguetani loo nkeek olkunoni oshoke,
ore oloyutuutisho neitagol oshoke ilo oidong'isho;
ore te nkiruburubare nejo ninche, “Eisidai,”
neitirrish ninye too lmushomaani pee meing'unung'un.
8 Kake ore iyie Israel, osinka lai,
Yakobo lategelua nanu,
ina ishoi e Abraham, olchore lai;
9iyie apa layaua nanu aitung'uaa ineeiting'ie enkop,
naaipotu too neelakua oleng,
aajoki nanu iyie, “Ira iyie osinka lai,
aategelua nanu iyie, nemaanang'aa nanu aiturraa;”
10miureishoyu, amu atii nanu te nebo iyie,
ming'aeng'ae, amu ara nanu Enkai ino;
kaaitagol nanu iyie, kaaretu nanu iyie,
kaaibung nanu iyie te nkaina ai e tatene naata engolon.
11Ng'ura, ore lelo pooki likitagorokinote
naa keitukurruni nemiri;
ore lelo oo ekenya te nkaraki iyie
naa kepuo aaku pesho, neidak.
12Ilo iyie aing'oru lelo likikeshare,
kake midol ninche;
ore lelo likintayunye olarrabal
naa kepuo aaku pesho.
13Amu nanu Olaitoriani Enkai ino,
likimbung enkaina e tatene;
nanu ilo likijoki iyie,
“Miureisho, kaaretu nanu.”
14Miureishoyu Yakobo, hoo niba anaa olkurto,
lo tung'ana le Israel!
Karetu nanu intae, Olaitoriani ojo;
ilo Osinya le Israel ninye okordu intae.
15Ng'ura, kaaitaa nanu iyie entoki nadung'ishoreki,
ng'ejuk, nepi, neeta lala;
naa eilo iyie adung ildoinyo niuroo ninche,
nintotiu iyie oldoinyo anaa suut.
16Naa ilo iyie aipirripir ninche neya osiwuo,
neidapash olkutati ninche.
Nilo iyie ang'ida ti atua Olaitoriani;
ti atua ilo Obo Osinya le Israel ilo iyie ang'ida.
17Te neing'oru lelo aisinak enkare nelau,
netoyu ilng'ejepa lenye te nkure,
nawaliki nanu Olaitoriani ninche,
ore nanu, Enkai e Israel nemaiturraa ninche.
18Kabolu nanu lkejek le nkare too ldoinyo,
o nkonyek oo nkariak ti atua ierat;
kaisho nanu ong'ata metaa olchorro le nkare,
ore enkop natoyio neruko nkariak.
19Kaun nanu to lpurkel iltarakua,
o ltepes, o oloirienito kaitubulu nanu te nkop natoyio,
ilkeek kumok lo supuko,
20pee etum iltung'ana aatodol neyiolou,
nedamu neyiolou te nebo,
nchere enkaina o Laitoriani nataasa ina,
ilo Obo Osinya le Israel oitobira ina.
Eitukuja Olaitoriani nkaitin o nkitanyaanyukot
21Iyau lomon linono, Olaitoriani ojo;
iyau shakenisho ino, Olaiguanani le Yakobo ojo.
22Nchoo ninye meyau, neliki iyiook ina nalotu aaku,
entoliki iyiook mbaa e apa eneikununo
pee kitum iyiook aaiguanare ninche,
pee kitum iyiook aatayioloito enepukoki ninche,
aashu eibalakinye iyiook mbaa naayooki aapuonu.
23Entoliki iyiook mbaa naayooki aapuonu,
pee kiyiolou iyiook nchere irara nkaitin;
entaas esidai anaa entorroni
pee kimputukuny iyiook nikiureishoyu.
24Ng'ura, mira iyie toki,
naa pesho esiaai ino;
naa olminong nikitegelua iyie.
25Atuputuo nanu ilo obo te nkalo e moikuape, neewuo ninye,
eewuo ninye eing'uaa enkilepunoto e nkolong,
naa kelotu ninye aipot enkarna ai;
naa kelotu ninye aituny lelo aitoriak anaa esarng'ab,
anaa enaipurj olaitobirani loo motioo oo nkulupuok e sarng'ab.
26Kaing'ae apa oibalunye te dukuya,
pee kitum iyiook aatayiolo,
nelimu eng'or enkata,
pee kitum iyiook aatejo, “Etisipa ninye”?
Metii apa hoo obo oibalunye ina meetae olotolimuo,
meetae olotoning'o irorei linono.
27Atang'asa apa nanu aibalakinye Sion,
naisho nanu Yerusalem olkilikuai loo lomon supati.
28Kake te naing'orisho nanu metii hoo obo,
ore atua kulo metii olaikooni,
laa te naikilikuanisho newalu.
29Ng'ura, pesho kuna pooki,
naa pesho esiaai enye;
ore nena kitanyaanyukot enye oo nkaitin naatosholuaki naa enkijape e pesho.