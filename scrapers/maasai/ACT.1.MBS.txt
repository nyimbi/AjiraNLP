1 Aigero te embuku naitera, Oloyanyiti Teofilo, mbaa pooki aaitera Yesu aas o naaiteng'enishe, 2o metabaiki ina olong apa nailepieki aaya shumata. Ore eton eitu eilepieki neitanapisho te ngolon e Nkiyang'et Sinyati, aitanap lelo tung'ana apa ootegelua metaa lkipaareta, lenyena. 3Ore te rishata oo nkolong'i artam, etulusoyie enkeeya enye, neitodol kewan ninche nkatitin kumok, too nkoitoi naaitadedeyie aaoru ninche olng'ash nchere keishu; netoduaa ninche ninye, eirorie ninche aimaki mbaa e nkitoria e Nkai. 4 Ore pee etumo ninche te nebo, neitanap Yesu ajoki, “Emipuo aaing'uaa Yerusalem, kake entaanyu enkishorunoto natejo Papa keishoru, anaa enatiaaka intae. 5 Amu te nkare apa eibatisishe Yohana, kake ore too nkuti olong'i, keibatisai intae te Nkiyang'et Sinyati.”
Eilepieki Yesu aaya shumata
6Ore enotote ilkipaareta te nebo neikilikuan Yesu aajoki, “Olaitoriani, ei te na rishata irrinyoki Siraeli enkitoria?” 7Nejoki Yesu ninche, “Ore rishat o nkatitin Papa lai ake openy oitore makewan, nemeishoro intae entayiolo enkata naaku. 8 Kake ing'amumu intae engolon, tene elotu Enkiyang'et Sinyati shumata intae, niaakuku intae lchakenini laainei ti atua Yerusalem, o ti atua Yudea pooki o Samaria, o metabaiki ineeiting'ie enkop.” 9 Ore pee eidip atejo neijia, eing'orita ninche, neilepieki aaya keper neitemoo enkatampoi arishie nkonyek enye. 10Ore eimariri keper eduaaya ninye eloito, ore nabo kata nemaniki ltung'ana aare ooishopito nkilani naaibor eitashe. 11Nejo, “Lo lewa le Galilaya, oo pee intasheshe te ne aaing'or keper? Ore Yesu, ele oilepieki aaitung'uaa intae aaya keper keitu aikununye anaa ina nitoduaaitie elo keper.”
Olotijing'a erishata e Yudas
12Neitoki ninche aashuko Yerusalem aaing'uaa oldoinyo oji Olooloirienito otaaniki Yerusalem oba anaa elototo e nkolong e sabato. 13 Nejing ninche Yerusalem nepuo aailepaki olgilata le shumata le nkaji apa natijing'a: Aa Petero, Yohana, Yakobo o Anterea, Filipo o Tomas, Bartolomayo o Matayo, Yakobo le Alfayo o Simon loo olkirowuai, o Yudas ole Yakobo. 14Neiturrurro pooki anaa ake aasaisho te nebo, netii nkituaak naaisiritore, inaatii Mariamu ng'otonye Yesu o lalashera lenyena.
15Ore tenena olong'i neitashe Petero tiatua ilalashera, oobaya eumata oo ltung'ana oobaya esiana iip o tikitam. 16Nejo, “Ilalashera laainei, meeta kata apake nemeitabari ilkigerot anaa enatejo Enkiyang'et Sinyati, alimunye Daudi, eimaki Yudas, laa ninye otorikuo ltung'ana ooetuo aaibung Yesu. 17Amu ole siana ang apa Yudas neishooki ematua enye te na siaai.”
18 “Neinyiang'ua ele tung'ani enkurma to lerrinyore le nkarrueisho enye, naa ine etanang'a etusulari neng'era adanya neitiakunye enkoshoke pooki. 19Nening iltung'ana pooki oomanya Yerusalem ina, nedung'oki ina kurma enkarna te nkutuk enye aajo Akeldama, (eji ‘Enkurma osarge’). 20 Amu etisiraki te Mbuku e Olkerempe le Nkai aajo,
‘Metomijoono enkaji enye;
nelaii oltung'ani omany.’
Ore sii nchoo, ‘Meisiaaisho likae te rishata enye.’
21Ore naa oltung'ani obo le lelo ooisiritore iyiook te ina kata pooki etii Yesu atua iyiook, 22eiteru te nkibatisare e Yohana, o metabaiki ina olong nailepieki Yesu aaya keper, aaitung'uaa iyiook, meeta kata nemeaku obo le lelo shakenini le mpiunoto te nebo iyiook.”
23Neaku etegelutua ltung'ana aare: Yosef oji Barsabas (neji sii Yustus), o Matias. 24Neomon ninche nejo, “Olaitoriani, iyiolo iyie ltauja loo ltung'ana pooki. Ore te nkaraki ina, Olaitoriani, tuutaki iyiook olitudutayie te kulo pokira aare, 25ojing ena rishata aaku olkipaaret neisiaaisho amu eshomo Yudas ewueji enye apake.” 26Neosh enkukuo aadut nena arn pokira are. Nedoiki enkukuo Matias neikenakini encholiek e lelo kipaareta tomon o obo.