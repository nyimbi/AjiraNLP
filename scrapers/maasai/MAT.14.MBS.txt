1Ore ina kata nening'oo olaiguanani Herode olning'o le Yesu 2nejoki sinkan lenyena, “Yohana Olaibatisani taa ele otopiwuo aing'uaa lootuata, paa ina magilanisho naasisho ti atua ninye.”
3 Amu eibung'a apa Herode Yohana aen apik korokoroni, enkaraki e Herodias enkitok e Filipo olalashe lenye. 4 Amu etiaaka Yohana, “Mikinchoro too nkitanapat ti niaata ninye.” 5Ore pee eyieu near metua, neureyu olorere amu ejo pooki oloiboni le Nkai Yohana.
6Ore pee ebau enkolong e inoto e Herode, neranyisho entito e Herodias te mpolos o lorere, neitiship Herode. 7Nenya olmumai nchere, ore entoki pooki naomon ninye, neisho.
8Neiguan ng'otonye, nejo, “Inchooki tena mbesen elukunya e Yohana Olaibatisani.”
9Neisina Olaiguanani, kake ore enkaraki lmuma lenyena o lelo ooboitare neitanapisho meishori. 10Neirriwaa oltung'ani meshomo adung'u elukunya e Yohana te korokoroni. 11Neyauni elukunya enye te mbesen neishori entito, neyaki ina tito ng'otonye. 12Nepuo ilooiteng'eni lenyena aaya osesen aanukaa, nepuo aainosaki Yesu.
Eitotio Yesu ltung'ana inkalifuni imiet
(Mk 6.30-44; Lk 9.10-17; Yhn 6.1-14)
13Ore pee ening Yesu lelo omon, neinyototo ajing empeut alo ewueji neliyio, ore pee ening olorere, nesuj too nkejek eing'uaa nkang'itie enye. 14Ore pee edou Yesu te mpeut, nedol olorere kitok, neing'urrie neishiunye ltamueyia lenye.
15Ore pee eaku teipa, nepuo ilooiteng'eni lenyena enetii nejoki, “Ore ene nikitii naa ewueji neliyio, netaa teipa tiaaki olorere meshomo kuna ang'itie pee epuo aainyiang'aki ate endaa.”
16Nejoki Yesu, “Meeta tipat napuoyie, enchoo intae endaa.”
17Nejoki, “Mikiaata iyiook toki neme mukateni miet o sinkir aare.”
18Nejoki, “Eyakaki.” 19Nejoki olorere metotona too nkujit, nedumu nena mukateni imiet o sinkir aare, neing'or shumata, nemayian, negil nena mukateni, neisho ilooiteng'eni lenyena, neisho ilooiteng'eni lenyena olorere. 20Nenya pooki neraposho, nesotuni naatelekutua nkikapuni tomon o aare, naabore. 21Ore ilooinosa naa inkalifuni imiet ilewa metii nkituaak o nkera.
Etaporo Yesu enkare too nkejek
(Mk 6.45-52; Yhn 6.15-21)
22Neitanap ina kata ilooiteng'eni lenyena meituruko aapuo te mpeut lido kekun metaba anaa neitanapare olorere. 23Ore pee eidip aitanapare esiamo, neilepaki oldoinyo alo aomon; ore pee eaku teipa neaku ninye ake openy. 24Netalama empeut enkop natoyio, eyukito lopir le nkare amu kenang'are osiwuo.
25Ore pee enyiku esiran, nelotu Yesu enetii ninche elo too nkejek ti oriong enkare. 26Ore pee edol ilooiteng'eni lenyena eloito too nkejek ti oriong enkare neureishoyu nejo, “Oloip doi!” nebuak aaishir te nkuretisho.
27Neirorie taa Yesu nejoki, “Entagoluoto, Nanu doi! Emiureisho.”
28Newaliki Petero ajoki, “Lo Kitok, te naa eiyie, tiaakaki maeu enitii too nkejek ti oriong enkare.”
29Nejoki, “Wou.” Nedou Petero te mpeut nelo too nkejek ti oriong enkare enetii Yesu. 30Ore pee edol osiwuo neureishoyu neiteru aimis, nebuak to ltoilo sapuk ajo, “Lo Kitok, tasaruaki!”
31Neitorioo Yesu enkaina nabo kata aibung nejoki, “Oi iyie oloti enkirukoto, aainyo pee inyaaka aing'ash?”
32Ore pee eilepaki, empeut, negira osiwuo. 33Ore ilootii ina peut neserem ninye nejoki, “Esipa ira iyie Enkerai e Nkai.”
34Ore pee eidip aatalang, nebaiki enkop e Genesaret. 35Ore pee eyiolou iltung'ana le ina kop ninye neirriwaa ilkiliku lubot pooki e ilo kirine neyakini ltamueyia. 36Nesai meiseyie olcholoi lo lkila lenye, ore ilooiseyie pooki neishiu.