1Nelo olaiguanani o Haman ilo sirua te nebo Esta enkitok o laiguanani. 2Ore te nkolong e are, ina kata eokito enaisho oo sabibu, neitoki olaiguanani ajoki Esta, “Kainyoo eomonunoto ino Esta? Eikinchori iyie. Ainyoo eyieunoto ino? Tenaa ninye kolpisiai le nkitoo ai, naa keitabari.” 3Newaliki Esta ajoki, “Tenaa kanoto omom, too nkonyek inono, olaiguanani, naa te neitiship olaiguanani, nchoo maaishori enkishui ai te yieunoto ai, o ltung'ana laainei te nkomono ai. 4Amu etimiraki iyiook, nanu o ltung'ana laainei, pee emuti iyiook neari matuata neimisieki iyiook. Tenaa naaji ketimiraki iyiook aaitaa irindiki, ilewa o nkituaak, anaata atigire, amu meitanyaanyukieki osina lang enkitarruorroto to laiguanani.” 5Nejoki olaiguanani Serser Esta, “Kaing'ae ilo, naa kaji etii, ilo oitieu ataasa ena?” 6Nejoki Esta, “Olaarani naa olmang'atinta ninye; ele arruoni Haman!” Neureishoyu Haman te dukuya olaiguanani o enkitok o laiguanani. 7Neinyototo olaiguanani te ilo sirua te ngoro nelo enkurma e ina aji e nkitoo; neton Haman aomonu enkishui enye te Esta enkitok o laiguanani, amu etoduaa ajo eitobirita olaiguanani entorroni naarie ninye. 8Neshukunye olaiguanani eing'uaa ina kurma e nkaji e nkitoo elotu ewueji duoo neokie enaisho oo sabibu, ore Haman ina kata ebatata aomonu olng'ur, nebatatakino ina rruat natii Esta; nejo olaiguanani, “Keyieu neikony enkitok o laiguanani te dukuya nanu ti atua enkaji ai, Ore pee epuku ilo rorei te nkutuk o laiguanani neimulumuli enkomom e Haman. 9Nejo Harbona obo loo sunaishi oogelema ooisiaai olaiguanani, “Ore ninye ilo shata ogorishoreki ooitobiraka Haman Mordekai, laa ororei lenye oitajeuo olaiguanani, neitasheyieki te nkaji e Haman naa intemat onom enkadoro.” 10Nejo olaiguanani, “Entiik elilio ninye te ilo shata.” Neilili Haman te ilo shata ogorishoreki apa oitobiraka Mordekai neyagaa engoro o laiguanani.