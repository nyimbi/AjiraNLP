Enkitoria e Seriani
1 Kepuku enkaitubului te nkobei e Yese, nebulu olng'osila te nena tona enyena.
2Naa ketonie Enkiyang'et o Laitoriani shumata ninye,
enkiyang'et e ng'eno o enkarriyiano,
enkiyang'et e utaroto o enkidimata,
enkiyang'et e ng'eno o euriata o Laitoriani.
3Ore enchipai enye naa euriata o Laitoriani.
Nemedung ninye enkiguana too naadol nkonyek enyena,
aashu edung too naaning too nkiyiaa enyena;
4 kake too sipat ninye eiguanare laisinak,
neikok ninye te mborron lelo oobor ootii enkop;
naa kear ninye enkop te ng'udi e nkutuk enye,
near ilo arruoni metua te nkiyang'et e nkutuk enye.
5 Esipata ninye naaku enkimeita e mpolos enye,
naa ina kisiligata naisiligayu ninye
naaku enkeene narreten ninye.
6 Neton osuyiani te nebo olkuoo le ker,
neirrag olowuaru keri te nebo olkuoo le kine,
ore olashe o lng'atuny neirrag te nebo
nerikoo enkiti kerai ninche.
7Ore enkiteng olng'arurumi ng'iro nedaa te nebo;
ore lasho lenye neirrag te nebo,
ore olng'atuny neaku nkujit einos anaa olkiteng.
8Neiguran enkerai nanakita te nkutuk e ngumoto o lasurai,
nepik enkerai kiti enkaina enye enkutuk e engumoto e nturbubua.
9 Meiko ninche ae nemeinyal
ti atua ilo doinyo lai pooki sinyati;
amu keiput enkop eyiolounoto o Laitoriani,
anaa enaiputa nkariak enaiposha.
Kerrinyunye iltung'ana apa ootaarayioki
10 Ore kenya te ina olong naa keitashe entonai e Yese anaa enkitoduaaroto too loreren; keaku ninye eing'oru loreren, ore emanyisho enye neaku ewueji e nkitoo.
11Ore kenya te ina naa keitorioo Olaitoriani enkaina enye aigil eni are, pee errinyu ilo pisiai apa otelekua loo ltung'ana lenyena, aitung'uaa Asiria, o Misiri, o Patros, o Etiopia, o Elam, o Shina, o Hamat, neitung'uaa sii olomanaa le naiposha. 12Naa kedumaki ninye nkuapi olmonekie pee eiturrurru lelo apa ooidapashari le Israel, neiturrur lelo ooidapashari le Yuda meetu aaing'uaa ilubot pokira oong'uan e nkop. 13Keiwuang ilo lom le Efraim, ore lelo ooiture Yuda neiwuang'ieki; meigil Efraim aatayie olom Yuda, nemeigil Yuda aiture Efraim. 14Naa keor ninche ebaiki oloililai loo filisti te nkalo o loo ntoluo, neibung'a ninche te nebo aaidaikie iltung'ana lo loosaen. Nepik ninche nkaik enye enkop e Edom o Moab, ore ile Amon neiruk ninche. 15 Naa keishie Olaitoriani katukul olkina le naiposha e Misiri; naa keyuk ninye enkaina enye te shumata olkeju, te ilo kutati lenye opejisho, naa keosh ninye aitaa inong'ot naapishana pee eim iltung'ana anaa enkop natoyio. 16Naa keaku keetae enkoitoi kitok naing'uaa Asiria, te nkaraki ilo pisiai otelekuaki loo ltung'ana lenyena, ina kata apa pee epuonu ninche eing'uaa enkop e Misiri.