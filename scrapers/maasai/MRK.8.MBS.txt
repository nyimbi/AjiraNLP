Eitotio ltung'ana nkalifuni ong'uan
(Mat 15.32-39)
1Ore te nena olong'i, enyaaka olorora kitok asoto, nemeeta entoki nanya, neipotu ilooiteng'eni lenyena nejoki ninche, 2“Kaata olng'ur te le orere, amu nkolong'i uni taata aaisiritore nanu nemeeta entoki nanya. 3Naa te najoki meshomo nkang'itie enye, neiterriaa te nkoitoi; neetuo kulikae eing'uaa enelakua.”
4Newaliki ilooiteng'eni lenyena aajoki, “Kaji eiko oltung'ani te neitoti kulo tung'ana too mukateni te ne ti ong'ata?” 5Neikilikuan ajoki, “Kaja mukateni niatata intae?” Nejoki, “Naapishana.”
6Neitanapisho metotona ltung'ana te nkop, nedumu nena mukateni naapishana, ore pee eishooyo enashe nebelibel neisho ilooiteng'eni lenyena meitarasaki olorere. Neitarasaki ninche ilo orora. 7Neeta sii lkuti sinkir ooti. Ore pee emayian, neitanapisho meitarasari sii ninche lelo aaisho olorere. 8Nenya, neraposho. Nesotuni lmong'oishi ootelekutua, nkikapuni naapishana naabore. 9Nebaya lelo tung'ana nkalifuni ong'uan. 10Neitanap meshomo ang; nejing ninye nabo kata atua empeut te nebo ilooiteng'eni lenyena, nepuo enkalo o Dalmanuta.
Eetuoki aayie olmonekie
(Mat 16.1-4)
11 Nepuonu Ilfarisayo aaishankarrarre ninye, aayie olmonekei oing'uaa keper aatem.
12 Neitadoiyio oltau te nguton, nejo, “Ainyoo pee eing'oru kulo tung'ana le na kata olmonekie oing'uaa shumata? Esipa, ajoki intae, meetae hoo olmonekie oishori ltung'ana le na kata.” 13Neing'uaa Yesu ninche, neitoki ajing empeut nelo olikae kekun.
Enkaisiijoi oo Lfarisayo o ene Herode
(Mat 16.5-12)
14Netorikine ninche eitu eyau mukateni; neaku emukate nabo ake eeta tiatua empeut. 15 Neitanap Yesu ninche ajoki, “Entorrip ate te nkisuijo oo Lfarisayo o te nkisuijo e Herode.” 16Neiguana maate ejo, “Mukateni mikiaata.” 17Neyiolou Yesu ina, nejoki ninche, “Ainyoo pee ijokinono eji miatata mukateni? Keton ake mejing'aa intae naa aimining'ung'u? Kaji etiu pee egol intae ilukuny? 18 Aimidolidolo niatata nkonyek? Niatata nkiyiaa aimining'ishosho? Aimidamumu? 19Amaa pee abel imukateni imiet abelaki ltung'ana nkalifuni imiet, kaja nkikapuni oo lmong'oishi oobore litasotutuo?” Nejoki, “Tomon o aare.” 20“Oo napa naapishana natebelaka nkalifuni ong'uan: kaja nkikapuni naabore oo lmong'oishi litasotutuo?” Nejoki, ‘Naapishana.” 21Nejoki ninche, “Neton ake intae mining'ung'u?”
Olmodooni otaboloki nkonyek te Betsaida
22Nepuonu Betsaida. Nerikokini olmodooni, aaomon meiseyie. 23Nerik ilo modooni aibung enkaina, neipung'ie te ina ang. Ore pee enotaki nkonyek enyena, neiteleiki nkaik, neikilikuan ajoki, “Idol toki?” 24Neshumu nkonyek nejo, “Kadol iltung'ana; kake etiu anaa lkeek, epuoito.” 25Neitoki ake Yesu aiteleiki nkonyek enyena nkaik, neing'orisho ninye oleng neishiu, nedolishoyu abaraki, 26Neisho elo ang, nejoki, “Nimirrinyo ake ajing ena ang.”
Etolimuo Petero Yesu
(Mat 16.13-20; Lk 9.18-21)
27Nelo Yesu o looiteng'eni lenyena, nkang'itie e Kaisarii e Filipi. Ore epuo te nkoitoi neikilikuan Yesu ilooiteng'eni lenyena ajoki, “Kejo iltung'ana kara nanu ng'ae?” 28 Nejoki ninche ninye, “Yohana Olaibatisani, nejo kulikae, Eliya; nejo sii kulikae ira obo loo lapa oibonok le Nkai.” 29 Neikilikuan ajoki, “Kake amaa intae, nijojo kara ng'ae?” Newaliki Petero ajoki, “Ira iyie Kristo.” 30Neitanap ninche pee meliki likae tung'ani.
Etolimuo Yesu enkeeya o empiunoto enye
(Mat 16.21-28; Lk 9.22-27)
31Neiteru aiteng'en ajoki meeta nchere pee meisilisili Enkerai e Tung'ani too mbaa kumok neanyi ilpayiani o lapolosak kituaak o lasirak, neari metua, ore pee elusoo nkolong'i uni neitoki apiu. 32Nelimu ina aibalunye. Nerik Petero ninye neiteru aikok. 33Kake eibelekenye Yesu ore pee edol ilooiteng'eni lenyena, neing'ode Petero, nejoki, “Shomo kurum ai shetani! Amu mitii iyie enkalo e Nkai, kake enoo ltung'ana itii.”
34 Neipotu olorere te nebo ilooiteng'eni lenyena meetu enetii ninye, nejoki ninche, “Te neyieu oltung'ani naasuj nanu, nchoo metanya inaayieu oltau lenye, nedumu osalaba lenye naasuj nanu. 35 Amu ore olojo aitopok enkishui enye neiminie; ore oloiturraa enkishui enye te nkaraki ele rorei supat, neitajeu. 36Amu ainyoo edupore oltung'ani, te netum enkop pooki neiturraa enkishui enye? 37Anaa ainyoo einosie oltung'ani enkishui enye? 38Amu ore olodol isora te naaimaki nanu aashu ororei lai tena ishoi oo ng'ok naloloito nedol sii ninye enkerai e Tung'ani isora eimaki ninye te ina olong elotu te nkitoo e Menye eiriamunore ilmalaika sinyat.”