Etudung'oko Enkai enkiguana e omonoto oo nkaitin nemeishu
1Nepuonu kulikae payiani le Israel enatii, netoni te dukuya nanu. 2Nelotu ororei lo Laitoriani enatii, aajoki: 3“Enkerai e tung'ani ewaita kulo tung'ana inkitanyaanyukot oo inkaitin nemeishu aapik iltauja lenye, nepik entoki narrueshisho oo ntorrok enye dukuya nkomomi enye; kaisho kewan maikilikuanishore tukul ninche? 4Neaku irorie ninche, nijoki ninche, inji ejo Olaitoriani Enkai: Ore pooki tung'ani le nkaji e Israel opik inkitanyaanyukot oo nkaitin enyena nemeishu oltau, nepik entoki narror oo ntorrok dukuya enkomom enye, neitoki ake alotu enetii ilo oiboni le Nkai, kawaliki nanu ninye makewan ara Olaitoriani, te nkaraki olorora loo nkitanyaanyukot oo nkaitin enyena nemeishu, 5peyie atum aibung'a lelo tauja leina aji e Israel, lelo pooki ootapong'ori te nanu too nkitayaanyukot oo nkaitin enye nemeishu.
6“Metaa tiaaki enkaji e Israel, inji ejo Olaitoriani Enkai: Erridutu nimbelekenyunyenye aaing'uaa nkitanyaanyukot oo nkaitin inyi nemeishu; nimbelekenyunyu inkomomi inyi to lminong linyi pooki. 7Amu ore ake ninye pooki ng'ae le nkaji e Israel, arashu olomoni ake pooki tiatua Israel ooroo kewan te nanu, nepik nkitanyaanyukot oo inkaitin nemeishu oltau lenye nepik entoki narror oo ntorrok enyena dukuya enkomom enye, eji neitoki ake alotu enetii oloiboni le Nkai pee elotu aikilikuanu imbaa enyena te nanu, ore nanu makewan Olaitoriani naa kawaliki ninye nanu enkorrok ai; 8naa kaitorioki enkomom ai ilo tung'ani agilunore ninye, ekaitaa ninye olmonekie naitaa olo menuni nadung'oo ninye tiatua iltung'ana laainei; niyiolouu aajo ara nanu Olaitoriani.
9Naa teneleji oloiboni lai neiro ororei, ore nanu, Olaitoriani oteleja ilo oiboni, naa kaitorioo enkaina ai agilunore ninye naidaikie ninye tiatua iltung'ana laainei Isiraeli. 10Naa kenap ninche enkitamioto enye enkitamioto oloiboni naa ketiu neijia enkitamioto e ilo oikilikuanu, 11peyie meitoki aekata enkaji e Israel aapuo aapong'ori aaing'uaa nanu, nemeitoki aaigil aaisarkionie ate too ng'ok enye pooki, kake pee etum aataa iltung'ana laainei, natum ataa nanu Enkai enye, ejo Olaitoriani Enkai.”
12Nelotu ororei lo Laitoriani enatii ejo: 13“Enkerai e tung'ani teneas enkop ing'ok aa nanu egilunore eas ine metii enkirukoto, naitorioki enkaina ai agilunore ninye, nagil ine netumie endaa nairriwaki ninye olameyu, nadung'oo te ninye tung'ani o eng'ues, 14ore ninye naaji te kulo tung'ana okuni, Noa, o Daniel o Yakobo te netii atua, naa keitajeu ake enkishui enye maate te supatisho enye maate, ejo Olaitoriani Enkai.
15“Tenaisho ing'uesi entim meima atua ina kop, neinyal ninye metaa mitil, metaa meetae oltung'ani oidim aima atua te nkaraki nena ng'uesi; 16o tenaa ketii duoo ninye lelo tung'ana pokira okuni atua, ore anaa enaishu, ejo Olaitoriani Enkai meitajeu hoo nkayiok arashu intoyie, ninche ake enkorrok enye eitajeuni, kake keaku enkop mitil. 17Arashu tenayau olalem shumata e ina kop, najo, inchoo olalem eim atua ina kop; nadung'oo te ninye tung'ani o eng'ues, 18ore hoo netii apa kulo tung'ana pokira okuni atua, ore anaa enaishu, ejo Olaitoriani Enkai, meitajeu hoo nkayiok arashu intoyie, kake ninche ake inkorroki enye eitajeuni. 19Arashu tenairriu olmeitai atua ina kop, nabuku engoro ai napi abukoki shumata ninye tenebo osarge, pee adung'oo te ninye tung'ani o eng'ues; 20enyor duoo naa Noa otii, o Daniel o Yob atua ninye, ore anaa enaishu, ejo Olaitoriani Enkai, meitajueu hoo nkayiok arashu intoyie, enkishui enye ake eitajeu te supatisho enye.
21 “Amu neijia ejo Olaitoriani Enkai: Kebaa elang tenairriwaki Yerusalem nena kitamiot aainei ong'uan enkiguana, olalem, olameyu, ing'uesi torrok o lmeitai, pee adung'oo tung'ani o eng'ues tiatua! 22Ore ake eyia, tenelo neing'uari tiatua ilooleku pee erik aaipang'ie ilayiok o ntoyie, tenepuo nepuonu enitii nidol inkoitoi enye o yasat enye, naa aikintagoli iyie teina torrono nayau shumata e Yerusalem, te nena pooki nayaua shumata ninye. 23Naa keitagol ninche intae, tinidolidolo inkoitoi enye o yasat enye; niyiolouu aajo eitu aas ina meeta enataasie pooki nataasa te ninye, ejo Olaitoriani Enkai.