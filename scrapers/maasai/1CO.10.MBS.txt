Entodol ate too nkitanyaanyukot
1 Lalashera laainei, eyieu niyiolouu nena baa naanoto iloo papa. Etoriko lelo pooki enapa atampoi, neima pooki ina Aiposha Nanyokie eserian, 2neibatisaki pooki te ina atampoi o te ina aiposha netushulare Musa. 3 Einosa pooki ina daa apa naisho Enkai, 4 netooko pooki ina are naishoo Enkai; amu etookishote te ilo soit oishoo Enkai metusuja ninche. Ore ilo soit Kristo kewan. 5 Kake ore ake eyia eitu eshipakino Enkai ilkumok lenye neidapashaki impopoki enye ilo kees.
6 Netaa kuna pooki enkikoo te iyiook, pee miking'uar enkarrueisho anaa enataasa ninche. 7 Emiaaku intae iloomon nkitanyaanyukot anaa enaikuna kulikae lenye; anaa enajo Lkigerot, “Etotona Itung'ana aadaa neokisho neinyototo aaranyisho.” 8 Mikirubare iyiook mbaa torrok e nkiborra oo nkonyek, anaa enaikuna ilkulikae lenye, ore te nkolong nabo neye nkalifuni tikitam o okuni.
9 Nimikitem iyiook Olaitoriani, anaa enaikuna apa kulikae lenye, nemut ilasuriaa lelo. 10 Eming'unyung'uny anaa enaikuna kulikae lenye, lelo apa ooidaikie Olmalaika Omutisho. 11Eineputua ninche nena pooki pee eaku enkikoo, netisiraki pee eikoki iyiook aarishie, ilaa te nkata ang eitabayioki nkatitin.
12Neaku ore ilo ojo kenotoko enkitashoto neing'or kewan mebatata. 13Eitu einepu intae ae temata nemetiu anaa noshi ake naatum ilkulikae tung'ana. Keisiligayu Enkai, nemeisho ninye metetemi intae enalang ina nimindimidimi aairisha, kake ore ake entemata nalotu neisho ake intae enkoitoi nipaashieshie pee itumutumu aairisha.
14Ore enkaraki ina, lchoreta laainei, entalam esayiata oo nkitanyaanyukot. 15Airorie intae anaa ltung'ana ooning'u mbaa; eng'uanare intae kuna najo. 16 Amaa oshi kinchooyo enashe te ina kikompe e mayianata, mme osarge le Kristo oshi ilo liking'ar? Naa amaa oshi kibel emukate, mee osesen le Kristo ilo liking'ar? 17Ore amu nabo emukate, ore iyiook hoo nikira kumok nikira osesen obo; amu eng'amu ake oltung'ani embelati e ina mukate nabo. 18 Eng'ura sii intae enkirukoto o lkerreti loo Lyahudi: keitu eaku lelo oonya nena tokitin naapolosi ile nchula e ina Ai natopolosakita lelo asarri? 19Kaa doi ajoito? Katejo doi eji ore endaa natopolosakaki nena kitanyaanyukot naaitaae nkaitin netubula ninye aaku ae toki? Aashu ajo kaae toki ninye ina kitanyaanyukoto? 20 A'a, Kajoito ore lelo asarri oopolos lelo lemeyiolo Enkai loiriruani epolosaki mme Enkai. 21Nimindim iyie atooko ina kikompe o Laitoriani nintoki enoo loiriruani: nimindim ataa olong'ar emesa o Laitoriani ning'arie sii enoo loiriruani. 22 Aikiyieu sa iyiook nikintagor nikipik Olaitoriani olom? Aiyiook oogol te ninye?
23 Ijojo, “Keishoruno ntokitin pooki,” ee, kake mme pooki toki naretisho. Nijojo, “Keishoruno ntokitin pooki,” kake mme pooki toki nashetisho. 24Emincho eaku enaret kewan ake eing'oru oltung'ani, kake enchoo eing'oru oltung'ani enaret olikae. 25Enosa pooki toki namiri te ine nemirieki nkiri, niminkilikuanunu nena baa o ltoilo lo ltau; 26 ore enkop o ntokitin pooki naatii naa no Laitoriani. 27Ti nikintoomon iyie oleitu eiruk niyieu nilo, nosa nena pooki naatii dukuya iyie, niminkilikuanu nena naajo oltoilo lo ltau. 28Kake ti nikijoki oltung'ani ake pooki “Olasar ele le nkaji oo ntaleng'o.” Minya te nkaraki ilo likitolikio o te nkaraki oltoilo lo ltau; 29neme taa olo ltau lino makewan, ajo, kake olo ltau le ilo tung'ani.
Ijojo intae, “Oo paa ore elakunoto” ai naa to ltoilo lo ltau le likae eiguanareki? 30Amaa te nang'arie likae endaa etii enashe, oo pee aaitokini aapik esulare te ntoki naishoorie enashe? 31Naawaliki ajoki, ti nidaa aashu ti niokisho aashu ti nias ai ake bae pooki, taasa nena pooki te nkaraki enkitoo e Nkai. 32Nimiaaku iyie olkob too Lyahudi aashu to Lyunani aashu te sirit e Nkai, 33anaa sii enatiu nanu oloitiship iltung'ana pooki te pooki oitoi, nemaing'oru dupoto ai makewan, kake ene pooki, pee eitajeuni.