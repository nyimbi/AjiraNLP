Enkitanyaanyukoto o launoni
(Mat 13.19; Lk 8.48)
1 Neitoki aiteru aiteng'enisho te mbata e naiposha. Neiturrurrokino olorora kitok oleng, o metijing'a atua empeut aton ti atua te naiposha; neton ilo orora te nkop natoyio te mbata e naiposha. 2Neutaki ninche mbaa kumok too nkitanyaanyukot nejoki,
3“Entoning! Ng'ura, eshomo olaunoni aunisho. 4Ore eunisho nedoiki kulikae anterera embata e nkoitoi, nepuonu ntaritik aanya. 5Nedoiki kulikae enkop oo soito nemetii nkulupuok kumok, nesioki aabulu, naa ore ake pee ebulu amu megut nkulupuok; 6ore pee eilepu enkolong nepej, naa ore amu meeta ntana netoyu. 7Nedoiki kulikae anterera atua lkiku nebulu lelo kiku negor, metaa eitu eiu ilng'anayio. 8Nedoiki kulikae anterera atua nkulupuok sidain nebulu neiu ilng'anayio, neponari aaiu maa tomoni uni, maa ntomoni ile, maa iip.”
9Nejo, “Oloata nkiyiaa naaning'ishore, toning'o.”
Tipat oo nkitanyaanyukot
(Mat 13.10-17; Lk 8.9-10)
10Ore etaa ninye ake, neikilikuan lelo ooboitare te nebo ilooiteng'eni lenyena enajo nena kitanyaanyukot. 11Nejoki, “Eishooki intae entayiolo mbaa nemeibala e nkitoria e Nkai, kake ore te lelo ootii auluo, etiu mbaa pooki anaa nkitanyaanyukot; 12 pee te neing'or, neing'or nemedol, naa te nening, nening nemejing'aa, pee meibelekenyakino ake Enkai, nepalakini.”
Eibalakinye ninche ina kitanyaanyukoto o launoni
(Mat 13.18-23; Lk 8.11-15)
13Nejoki ninye ninche, “Aimining'ung'u ena kitanyaanyukoto? Kaji naa inkoko pee ining'ung'u nkulie kitanyaanyukot pooki?
14“Ore olaunoni, ororei eun. 15Naa kulo ilootii embata e nkoitoi, ine neunieki ororei; ore pee ening; nelotu shetani nabo kata aya ilo rorei otuunoki ti atua ninche. 16Naa inji etiu lelo ootuunoki te nkop oo soito, lelo laa, ore pee ening ororei, neng'amu nabo kata te ng'ida; 17nemeeta ntana ti atua ate, kake ebikie enkiti kata; kake ore pee elotu osina anaa enkisilisilore te nkaraki ilo rorei, nerrorro nabo kata. 18Ore lelo ootunokoki atua lkiku; naa lelo ooning ilo rorei, 19kake ore pee ejing'aki nyamalitin e nkop, o eng'ida oo masaa, o eng'uarrata e kulie tokitin, negor ilo rorei, metaa meisho etum ilng'anayio. 20Kake ore lelo ootuunokoki enkulupuoni sidai, naa lelo ooning ilo rorei neiruk nepik iltauja neiu ilng'anayio maa tomoniuni, maa ntomoni ile, maa iip.”
Oltaa oitoiporo to ltoo
(Lk 8.16-18)
21 Nejoki Yesu ninche, “Keyauni oltaa nepising'ari to ltoo, aashu epiki orunku le erruat? Mme eneiperere epiki? 22 Amu meetae entoki naisudoyioki neme keji ake pee eibalunyeki; nemeetae entoki natunukaki neme keji ake pee eibalayu. 23Oloata nkiyiaa naaning'ishore, toning'o.”
24 Nejoki ninche, “Eng'urai ena nining'itoto; amu ore emborei ninchooyo iyie naa ninye kinchori sii iyie, nikiponikini. 25 Amu keponikini ilo oata aaisho kulie; ore ilo lemeeta, neoruni ina naata.”
Enkitanyaanyukoto e nkantererai ebulu
26Nejo ninye, “Etiu enkitoria e Nkai anaa te neisuaaki oltung'ani lanterera enkop. 27Neirura neinyototo dama o kewarie, nerumishoyu lanterera nebulu, nemeyiolo ninye eneikununye. 28Enkop naitubulu openy, neng'asunye mbenek, neitoki ntapuka neitoki lanterera aajing elukunya. 29 Kake ore pee eku lanterera, neitayu oltung'ani olalem adung'u amu etabawua enkisampuare.”
Enkantererai e karadali
(Mat 13.31-32,34; Lk 13.18-19)
30Nejo ninye, “Ainyoo kintanyaanyukie enkitoria e Nkai anaa kaa kitanyaanyukoto kiaasishore te ninye? 31Etiu anaa empeu e karadali, enaa ore euni te nkop, ninye enkini aisul ilanterera le nkop; 32kake ore pee euni nebulu, aisul inkeek e ntim, neitayu lng'osil, o metaa kepuonu ntaritik e shumata aapik sinkin oloip lenye.”
Enaas inkitanyaanyukot
33Neinosaki ilo rorei aiko neijia too nkitanyaanyukot kumok, anaa enaidima ninche aatoning; 34neitu eirorie metii enkitanyaanyukoto, kake ore pee eaku ninye ake o looiteng'eni lenyena neibalakinye ninche pooki toki.
35Ore ina olong pee eaku teipa, nejoki ninye ninche, “Ematalang aapuo lido kekun.” 36Neing'uaa olorere nerik ninche ninye, etiu anaa duoo ake, te ina peut. Netii kulie peuti ine te nebo ninye.
37Nedumunye olkutati kitok, nedam ilopir le nkare ina peut, o metaa keiput enkare. 38Kake etii ninye siadi empeut, eirura epetita enkirishet e lukunya; neinyeyie ninche ninye nejoki, “Olaiteng'enani, ai mme toki te iyie te nikindaaya?” 39Neinyototo nebuaaki osiwuo, nejoki enaiposha, “Tigirayu! Ntirring'ayu.” Neish osiwuo, negira enkare oleng. 40Nejoki ninche, “Ainyoo pee itureishote?” 41Neiputukuny ninche, nejokino, “Ai ng'ae doi ele? Olaa kening ninye osiwuo o enaiposha?”