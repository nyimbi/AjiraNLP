Nkolong'i e nkiting'oto
1Kake tayiolo ena nchere ore too nkolong'i e nkiting'oto naa kepuonu nkatitin oo sinaitin. 2Amu keaku iltung'ana iloonyor ate, iloonyor mpesai, iloowuasa, ilooilash, iloomorisho, iloogolong'aki ntoiwuo enye, ilemeeta ashe, nemeure Enkai. 3Iloorook oishuaa, ilemesayiayu, nekurrisho, nemeeta esupatisho, ilemeibooyo ate too ntorrok pushunot, ilooiba esupatisho. 4Ilooudoo ilkulenye, neipopong'a to lwuasa, iloonyor esikar alang enanyor Enkai. 5Oitaakuno kenyor Enkai netanyaita engolon enye. Talama iyie iltung'ana ooikununo neijia.
6Amu ore ti atua ninche netii lelo ooruk nkajijik, neibung nena kituaak naamoda naanapita lolan loo ng'ok naarikito ng'uarrat enye oo mpukunot kumok, 7naainining pooki ng'ae nemebaiki aikata eyiolounoto e ina sipata. 8 Anaa Yanes o Yampres ootanyaita enatejo Musa, neijia sii etiu kulo tung'ana ootanyaita esipata, iltung'ana ootarruoitie ndamunot ninche. 9Kake meeta dikai nebaya ilenkirukoto e nkitaakuno amu keibalayu emodai enye te pooki anaa ene lelo tung'ana apa pokira oare.
Nkiteng'enat naabayie
10Kake indipa iyie atoduaa enkiteng'enare ai o rrekie lai o enaipirta te nkishui ai enkirukoto ai, eng'iriata ai, enyorrata ai, o enkitashoto ai, 11 inkisilisilot aainei, sinaitin laainei, nena naaineputua te Antiok, te Ikonio o te Listra, eneba inkisilisilot nating'iria nanu; kake ore te nena pooki naatokordua Olaitoriani. 12Esipa ore lelo pooki ooyieu neibung orrekie le Enkai ti atua Kristo Yesu, nemeeta nchere pee meisilisili; 13ore kuldo tung'ana torrok o lalejak neponari aaku torrok, elejisho neleji sii ninche. 14Kake ore iyie, tobiko te nena nindipa atayiolo aitisip, amu iyiolo iyie ajo aing'ae likinteng'ena ina. 15Naa ore ebaiki keraisho ino itayiolo lelo kigerot sinyat likindim aaiteng'ena te njeunoto naimu enkirukoto ti atua Yesu Kristo. 16Ore ilkigerot pooki naa Enkai naiyiang'ua, neeta dupoto te nkiteng'enare, o te nkisikong'at o ererioto, o te nkitubulunoto ti atua esupatisho, 17paa ore oltung'ani le Enkai neitabari te nkiaas pooki sidai.