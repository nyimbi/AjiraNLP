Enkisisa e Nkaji e Nkai
1Tadamu, Olaitoriani, te nkaraki Daudi,
ilo sina pooki apa onoto ninye;
2einosa ninye olmumai to Laitoriani,
neinos ninye olmumai te ilo magilani le Yakobo,
3“Majing nanu atua enkaji ai nemajing endapash ai;
4maiken nanu nkonyek aainei airura nemaimug aimul nkonyek aainei,
5o metaba anaa naing'uraki Olaitoriani ewueji,
ewueji nebikie ilo magilani le Yakobo.”
6 Ng'ura kitoning'o iyiook te Efrata,
nikitum iyiook too nkong'at e Yaar.
7“Maape iyiook emanyisho enye;
mateserem iyiook ti abori nkejek enyena!”
8Tudumunye, Olaitoriani,
shomo ewueji ino e nkiyeng'iyeng'ata,
iyie o sanduku lino le nkidimata.
9Nchoo meishopokini ilapolosak linono esupatisho,
naa nchoo isinyat linono metabuaku te ng'ida.
10Ore te nkaraki osinka lino Daudi
mimbelekeny enkomom e ilo lino otubukokoki eilata aaput.
11 Einosa Olaitoriani ti alo Daudi olmumai le dede,
nemeitoki ninye aibelekenya te ilo mumai:
“Ore obo loo layiok lo sesen lino
naa kaitotonie nanu olorika lino le nkitoo.
12Te neibung ilayiok linono olning'o lai
o enchakenisho ai nalo nanu aiteng'en ninche,
ore sii ilayiok lenye ntarasi
nepuo aatonie olorika lino le nkitoo.”
13Amu etegelua Olaitoriani Sion;
etonyorra ninye aitaa emanyisho enye:
14“Ewueji ai nayeng'iyeng'are ena ntarasi;
ene nanu abikie amu atonyorra nanu ene.
15Naa kamayian nanu ndaiki enyena oleng;
naitaraposh lelo aisinak lenyena too ndaiki.
16Ore ilapolosak lenyena naishopoki enjeunoto,
ore isinyat lenyena naisho mbuakunot e ng'ida.
17 Ore te ine naisho nanu emowuo e Daudi meishuro;
aitobira nanu oltaa
te nkaraki ilo otubukokoki eilata aaput.
18Ore ilmang'ati lenyena naishopoki enkurruna,
kake ore te dukuya enye
neishopokini enkopiyia e nkitoo naikishiaan.”