ENAITURUK
Ore empalai e Paulo natisiraka ile FILIPI netisiraka esirit naitasheyie Paulo te nkop o Laya, natii olkerenket le nkitoria e Roma te nkop naji Makedonia. Etisiraki ena palai etii olkipaaret Paulo korokoroni, naa erishata apa ena naitanyamala ilkulikae Kristiano ookeshore esiaai e Paulo, netanyamala sii too nkiteng'enat e lejare te sirit natii Filipi. Ore ake eyia, eyau ena buku eng'ida kitok o siligi naa kedoli ake tiatua enkirukoto nagut e Paulo te Yesu Kristo.
Ore entoki sapuk naturrumoko Paulo metisira ena palai naa ene nashe too lairukok le Filipi tenkaraki enkishooroto nairriwakita Ilkritiano Paulo tenkata e nyamali. Ewa ninye ina rishata aitagol ninche pee menyamalu hoo naa sapuk enyamali naata Paulo o enyamali natii atua esirit enye. Etasayia Paulo ninche menoto emborron sapuk te Yesu, alang teneisho ate metorikoi ing'uarrat enye olwuasa. Eitadamua ninche ajoki ore enkirukoto nanoto ninche pee eibung'are Kristo naa enkishooroto e Nkai empiris natang'amutua to rrekie le nkirukoto, neme enatang'amutua te sujata nasuj inkoon oo lkuaaki loo nkitanapat oo Lyahudi. Eibalie asir eneba eng'ida o eseriani naisho Enkai lelo oora nabo o Kristo.
Ore ena palai neibala oleng te nkigilata naigil aibalie irorei le ng'ida, osiligi, o enchula, o eng'iriata te nkirukoto e Kristo o enkishui. Eibalie sii enyorrata sapuk nagut e Paulo tenkaraki esirit e Filipi.
Iorot oo Matuan
Enkiterunoto oo lomon 1.1-11
Enyamali enkorrok e Paulo 1.12-26
Enkishui tiatua Kristo 1.27–2.18
Imbaa naaipirta Timoteo o Epafroditas 2.19-30
Enkikoo naipirta ilmang'ati o batisho 3.1–4.9
Paulo tenebo ilchoreta lenyena le Filipi 4.10-20
Enkikenoto 4.21-23