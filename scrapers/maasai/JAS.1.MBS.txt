1 Yakobo, osinka le Enkai o lo Laitoriani Yesu Kristo, Enkirorokino, too loshon tomon o aare ooisardakino inkuapi pooki.
Enkirukoto o eng'eno nagut
2Ilalashera laainei, enkenai inchere eng'ida, te nitumutumu intemat oo mpukunot kumok, 3amu iyiololo nchere ore entemata natemi enkirukoto inyi eyau eng'iriata. 4Ning'iriri metabaiki enkiting'oto pee iakuku ilooiputakinote nelulung'a neitu eng'oriki toki.
5Naa te netii olinyi otong'orikia eng'eno, inchoo ninye metoomonu te Enkai naisho iltung'ana pooki te leng'on metii enkisikong'akinoto naa keishori sii ninye. 6Kake inchoo ninye eikilikuanu te nkirukoto meeta olng'ash katukul; amu ore oltung'ani oing'ash netiu anaa ilopir le naiposha ooreu osiwuo nekutaa. 7Mincho oltung'ani laaijo ilo edamu ajo ketum toki to Laitoriani, 8oltung'ani oata mbaa are to ltau lemeuno too rrekiei lenyena pooki.
Aisinanisho o karsisisho
9Inchoo olalashe oshal metishipayu te nkaraki nailepieki ninye, 10 ore olalashe karsis inchoo sii ninye metishipayu te nkaraki neitadowuoki, amu etiu anaa intapuka e ntim kelusoo. 11Amu eilepu enkolong eirowua, nepej intapuka nemugut, nedoiyio, nerruoyo empukunoto e sidano enye. Neijia ake etiu oltung'ani karsis, kerruoyo eitoritote mbaa enyena pooki.
Ntemat
12Emayiana oltung'ani ong'iri too ntemat, amu ore pee eidip ating'iria entemata neng'amu ninye enkopiyia e nkitoo e nkishui naisiligie Enkai, lelo oonyor Ninye. 13Emincho ake oltung'ani te netemi, ejo, “Enkai naatetema;” amu metem Enkai too ntorrok, nemetem sii ninye Enkai oltung'ani. 14Kake etemi pooki tung'ani, te nkaraki eng'uarrata enye torrono; neyiataa aitalamaa neitasur. 15Ore pee eidip ina ng'uarrata anoto intona neiu ing'ok. Ore pee ebaya ng'ok, neiu enkeeya.
16Ilalashera laainei lanyor, eminchosho eleji intae. 17Ore entoki pooki sidai o enkishoroto pooki nemeeta entiyoto edou eing'uaa shumata enetii Papa loo wang'aritin, nemeibelekenya Ninye, aashu etii enetii Ninye oloip le nkibelekenyata. 18Te nkaraki eyieunoto enye, etoiwuo Ninye iyiook to rorei loo sipat, pee eaku iyiook ilng'anayio le dukuya loo nkitobirat enyena.
Ening'oto o easata
19Entayiolo ena lalashera laainei lanyor. Inchoo pooki tung'ani metaa olosioki aning, nemesioki airo, nemesioki sii agoro. 20Amu ore engoro o ltung'ani nemeas isipat e Enkai. 21Entalama ate olduruk pooki o enkumoi oo ntorrok, ning'amaa te mborron Ororei otuunokoki atua intae oidim aitajeu iltauja linyi. 22Kake entaa ilaasak lo rorei, mme laning'ok ake ilejileje ate. 23Amu te neaku ake oltung'ani olaning'oni lo rorei, mme olaasani, netiu ninye anaa oltung'ani oing'or enkomom enye te nking'uret. 24Amu eing'or ninye enkomom enye, ore pee elo, nerikino nabo kata enaikununo. 25Kake ore olojur asipu inkitanapat bayarot, inkitanapat e lakunoto, nesheikino, nemetiu anaa elde ake oning nerikino, kake olaasani ooata nkiaasin, ore ilo nemaiyiani ti atua iyasat enyena.
26Te nedamu oltung'ani ajo olaseremani le Enkai, nemeitore olng'ejep lenye, kewan elej ore eseremare enye naa pesho. 27Ore eseremare sidai nemeeta entiyoto te nkomom e Enkai, Papa, naa ena: embaikinoto oo ltung'ana okishin o nkolia, ti atua isinaitin lenye nerrip kewan pee metum entibili te nkop.