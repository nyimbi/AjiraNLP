Imbaa naipirta enkiyama
1Naa ore taata, te nkaraki nena baa nikingerokito: Aisidai te nemeboitare olee nkitok, 2kake ore enkaraki natasapuka oleng enkiborra oo nkonyek, enchoo ake olee eeta enkitok enye, neeta enkitok olpayian lenye. 3Neisho olpayian enkitok ina naaishiaakino; neiko sii ninye enkitok neijia olpayian lenye. 4Meitore enkitok osesen lenye, kake eitore olpayian lenye; nemeitore sii ninye olpayian osesen lenye, kake enkitok naitore. 5Emimitikino naa, meteleku ti nining'okinono te rishata naje pee itumokiki enkomono nintokiki ake aatumo. Emincho ake Sheitani erishata meyaki intae intemat enkaraki nemeidim oltung'ani aitoria kewan. 6Ajo neijia aa intae aiteleliaki, mme kaitoriaki intae. 7Kayieu naaji netiu lewa pooki anaa nanu; kake eeta ake oltung'ani enkishoroto enye naing'uaa Enkai, neisho likae te na oitoi, neisho likae te nda.
8Ajoki lelo leitu eyamisho o nkolia eji, sidai te netoni etiu ninche anaa nanu. 9Kake te nemeidim aaitoria ate, enchoo eyama ninche; enaikash ti niyama alang ti nikipejito ake eyieunoto. 10 Kake aitanap lelo ooyamishote, naa Olaitoriani oitanap mme nanu, pee meorore ake enkitok olpayian lenye, 11nemeiturraa sii ninye olpayian enkitok enye. Naa te neorore enkitok olpayian, neton meyama aashu eshuko aning'ore olpayian lenye.
12Ore te lelo kulikae pooki najo nanu, neme Olaitoriani te neeta olalashe enkitok neitu eiruk, netonyorrayie metotona ninche te nebo, nemeitoki ilo aituraa ina; 13naa te neeta enkitok olpayian leitu eiruk, netonyorrayie metotona te nebo, nemeorore sii ninye olpayian lenye. 14Ore ilo payian leitu eiruk naa ole Nkai te nkaraki ina kitok enye, naa ene Nkai enkitok te nkaraki ilo oiruko. Naa te neme neijia neaku mme ne Nkai nkera inyi; kake ore enatiu, ine Nkai ninche. 15Kake te neyieu ilo leitu eiruk, neorori, ore ilo alashe aashu ina anashe, nelakuno te nena pukunot. Kake eipoto Enkai intae ilooiruko entotoni to sotua. 16Na kitok, ai ti aji iyiolo te naa aiyie naitajeu olpayian lino? Lo payian, ai ti aji iyiolo te naa iyie oitajeu enkitok ino?
Enkipototo naipoto intae Enkai enchiaaki enkishon inyi
17Ore ake etiu neijia, enchoo oltung'ani eunokino enkishon enye te risioroto oo nkishorunot naaisho Olaitoriani o te nkipototo natang'amayie te Nkai. Ena kitanapata aitanap sirito pooki. 18Keipotoki oltung'ani eidipaki aatumurat? Emincho etem ajo aisudoo lmonek le murata. Keipotoki oltung'ani memurata? Emijo metumurati. 19Mme emurata toki, neme toki te nememurata oltung'ani, kake enkitabaroto oo nkitanapat e Nkai naata tipat.
20Enchoo eton pooki tung'ani etiu anaa pee eipoti. 21Ira orrindik pee kimpoti? Mme toki ina. Ti nikitalakuaki taasishore ake iyie ina sinkaisho ino. 22Ore oloipot Olaitoriani aa orrindik netaa ilo ololakuno lo Laitoriani; ore sii ninye ilo oipotoki elakuno netaa orrindik le Kristo. 23Einyang'uaki intae te nkinyang'a. Emiaku rrindiki loo ltung'ana. 24Neaku lalashera laainei, totona ake pooki tung'ani te nebo Enkai te mpukunoto apake niaata pee kimpoti.
Imbaa oo nkituaak nemeyama o nkolia
25Ore too naaipirta lelo leitu eyamisho nemaata nkitanapat naaing'uaa Olaitoriani kake aliki intae enajo nanu anaa ina naaitaa olng'ur lo Laitoriani oloisiligayu. 26Ajo nanu, ore te nkaraki nena baa taata naaitanyamalita intae, sidai te naa keton oltung'ani etiu anaa enatiu ninye. 27Iyamishe aata enkitok? Mijo oi alakuno pee maata. Ira ilo lemeeta enkitok naenikino? Ming'oru naa enkitok. 28Kake ti niyamisho, neitu ias eng'oki. Naa teneyami entito neitu eas eng'oki, kake ore lelo ooyamisho ketum osina te nkop, naa ilo ajo pee arishie intae.
29Ajo nanu nji, lalashera laainei, dorrop enkata; enchoo lelo ooata nkituaak etiu anaa aimeeta, 30ore lelo ooishir netiu anaa ilemeishir, netiu lelo oong'ida anaa lemeng'ida, netiu lelo ooinyang'isho anaa meeta toki, 31ore lelo ooinyang enkop netiu anaa lemeeta eneinyang; amu kelusoo empukunoto ena kop o mbaa enyena pooki.
32Ayieu nimiaatata osina. Ore oltung'ani leitu eyamisho naa mbaa o Laitoriani enyamaliki, neyieu neitiship Olaitoriani. 33Ore oltung'ani oyamishe naa mbaa e nkop enyamaliki, neyieu neitiship enkitok enye, 34naa keoro ndamunot enyena. Ore enkitok nemeyama, anaa enemeyiolo olee naa mbaa o Laitoriani enyamaliki; pee etum ataa sinyati to sesen o to ltau. Kake ore enkitok nayama naa mbaa e nkop enyamaliki; naa olpayian lenye eyieu neitiship. 35Enkaraki intae pee ajoito kuna baa; neme kajo pee aibooyo intae, kake te nkaraki barare nauno o ndamunot naasho naanyor Olaitoriani.
36Te nedol oltung'ani ajo keitanyamalita entito shoruet enye nemeyiolo likae lee, naa te nerrish naleng eyieunoto, nchoo eyama; eitu eas eng'oki. 37Kake te neitashe oltung'ani auno to ltau lenye, nemeeta ae naitirrishita, neidim ninye aitoria enkorrok enye makewan, netaasa esupat te neitu eyam ina tito neisho eton meyama. 38Neaku ore ilo oyam entito shoruet enye netaasa esupat, ore ilo leitu eyamisho, ninye oikash to likae.
39Eteenikiaki enkitok olpayian lenye anaa neishu; kake te neye olpayian lenye nelakuno neidim ayama likae oyieu, kake anaa te neyieu Olaitoriani. 40Kake eshipa neikash te neton etiu neijia. Neijia ajo nanu, naa kajo sii kaata Enkiyang'et e Nkai.