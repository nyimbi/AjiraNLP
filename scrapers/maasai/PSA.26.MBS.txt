Enkomono o ltung'ani supat
1Nguanareki nanu, iyie Olaitoriani,
amu ashomo nanu te supatisho ai,
naaisiliga nanu iyie Olaitoriani metii enking'aing'ai.
2Tujurroki nanu Olaitoriani nikitem;
tetema oltau lai o ndamunot aainei.
3Amu etii ina nyorrata ino nauno dukuya nkonyek aainei,
nalotu nanu te sipata enitii.
4Maton nanu te nebo iltung'ana torrok,
nemashulare nanu isunkuro.
5Kaiba nanu encholiek o laasak loo ntorrok,
nematon nanu te nebo ilarruok.
6Naa kaituku nkaik aainei ajo maata entioto,
nalo aman olasar lino, iyie Olaitoriani,
7abuaku aranyita osinkolio le nashe,
nalimu nkiaasin inono e nking'asia.
8Olaitoriani, kanyor nanu emanyisho e nkaji ino,
o ewueji netii enkitoo ino.
9Mikioroo nanu aiwuang'ie te nebo laing'okok,
teleku enkishui ai te lelo oota enkure o sarge
10iltung'ana laa ore nkaik enye nebore osarge,
ore nkaik enye oo ntateniaa nebore ntokitin e ropare.
11Kake ore nanu naa te supatisho ino alo;
talakuaki nanu niking'urrie nanu.
12Eitashe nkejek aainei te wueji neitoriori;
ore ti atua eumata kitok naisis nanu Olaitoriani.