1Neitoki Elihu ajo:
2“Entoning irorei laainei, intae iltung'ana ng'eni,
nikirrugokiki enkiok, intae ooyiolo;
3 amu etem enkiok irorei,
anaa enkutuk te ndaa.
4Emategelu iyiook ina nasipa;
ematujurru tiatua ate ina sidai.
5Amu etejo Yoab, ‘Maata nanu entioto,
neewa Enkai esipata ai;
6Ore hoo naata esipata aaikenayioki aajo olaimonkoni;
meishiunoyou olbae lai, hoo nemaata entorroni.’
7Kalo tung'ani onyaanyukie Yoab
ook esurdaanyata anaa enkare,
8ilo olo te ncholiek oo laasak loo ntorrok,
neiriamariyie iltung'ana arruok?
9Amu etejo ninye, ‘Meeta toki natum
oltung'ani teneshipakino Enkai.’
10“Metaa, entoning'oki, intae iltung'ana oota ening'unoto,
metalamari ina te Nkai, tenaa keas ninye enkarruoisho,
metalamari to Lmagilani tenaa keas ninye entorroni.
11 Amu ore te risioroto e siaai e tung'ani keitalakuni te ninye,
naa ore te risioroto oo nkoitoi enyena nelaaki ninye.
12Ore te sipata meas Enkai entorroni,
nemeboin Olmagilani esipata.
13Aing'ae oishoo ninye metaa olaitasheikinoni le nkop?
naa aing'ae otipika ninye meitasheiki enkop pooki?
14Tenerriny ninye enkiyang'et enye makewan,
neiturrurroki kewan enkiyang'et enye,
15neidak iseseni pooki tenebo
nerrinyo tung'ani atua enterit.
16“Tiniata eyiolounoto, toning'u ena;
toning'o ina najo nanu.
17Amaa ilo lemenyor esipata, keitoreisho?
Idung'oki iyie enkiguana ilo asipani naa magilani
18ilo ajoki olaiguanani, ‘Miata tipat’
nejoki ilkituaak, ‘Oltung'ani torrono;’
19ilo lemeitodolu oloshomitore too lkituaak,
nemeshilaa ilo karsis aitalang ilo aisinani,
amu ore ninche pooki naa esiaai oo nkaik enyena?
20Ore tenkiti kata neye ninche;
ore te mpolos enkewarie neari metuata
ore lelo magil neyae ninche neme too nkaik e tung'ani.
21“Amu etii nkonyek enyena shumata nkoitoi e tung'ani,
nedol ninye iroruat enyena pooki.
22Metii osina arashu enaimin nagut,
ine neisudoriyie ilaasak loo ntorrok ate.
23Amu eitu eutu enkata te pooki tung'ani
pee elo dukuya Enkai te nkiguana.
24Eiwuang'ie ninye lelo magil eitu eng'as ajurru,
nepik kulikae iwuejitin enye.
25Ore amu eyiolo ninye isinaitin lenye,
eibeleleng'oo ninche te nkewarie,
nepurdi ninche.
26Eosh ninye ninche te nkaraki enkarruoisho enye
edolita pooki tung'ani.
27Amu eibelekenyate ninche aany esuj ninye
nemeikenaa hoo enkoitoi enye nabo,
28pee etum aaishoo olkiyioi le ilo aisinani elotu enetii,
netoning'o ninye enkishirata e ilo oota enyamali.
29Amaa tenegira, aing'ae oidim aiguanare?
Amaa teneisudoo enkomom enye, aing'ae oidim atoduaa ninye,
aa olorere anaa tung'ani?
30Meitoreisho iltung'ana lemeure Enkai,
pee mepik iltung'ana orreshet.
31“Ketii olotiaaka Enkai,
‘Anoto enkitamioto oleng,’
maitoki aekata aitadiak.
32Inteng'enaki nanu ina nemadolita;
tenataasa nanu entorroni, nemaitoki aekata aigil aas?’
33Keitobir ninye ina ninyorraa iyie,
amu itanya iyie ninye?
Amu meeta nchere pee meyie ogelu; neme nanu ogelu
metaa imbalie ina niyiolo.
34Ekaajoki nanu iltung'ana lening'unoto,
ore lelo tung'ana ng'eni laainining'ito nanu nejo,
35‘Ekeiro Yoab meeta eng'eno,
ore irorei lenyena nemetii eng'eno nagut.’
36Enaikash tenetemi Yoab o meiting'o,
amu kewal ninye anaa iltung'ana torrok.
37Amu eponiki ninye enkiseroto ing'ok enyena,
eosh inkaik enyena tiatua iyiook,
neponaa irorei lenyena akeshare Enkai.”