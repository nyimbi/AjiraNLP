Olmang'atinta oing'uaa moikuape
1 Eewuo ele rorei enetii Yeremia oipirta iltung'ana pooki le Yuda, tiatua olari liong'uan le Yehoiakim olayioni le Yosia, olaiguanani le Yuda (ilo apa olari le dukuya le Nebukadnesa olaiguanani le Babilon), 2laa ninye etolikio Yeremia oloiboni le Nkai iltung'ana pooki le Yuda o lelo pooki oomanya Yerusalem: 3“Too larin tikitam oo kuni, ebaiki olari le tomon ookuni le Yosia olayioni le Amon, olaiguanani le Yuda, ometabaiki ena olong, eewuo ororei lo Laitoriani enatii nanu, nairorie nanu intae akurraki, kake eitu intae ining'ining'i. 4Eitu ninye ining'ining'i neitu irugugu nkiyiaa inyi aaning, hoo neirriwaka intae Olaitoriani akurraki sinkan lenyena iloibonok, 5ejo ‘Embelekenyata taata, pooki ng'ae te intae, aing'uaa enkoitoi enye torrono o nkiaasin torrok, nibikibiki ti oriong ina kop apa naishoo Olaitoriani intae ebaiki apa o ntarasi; 6emipuo aasujaa kulie aitin aaisiaai niserememe ninche, aashu kintagorigoro nanu te siaai oo nkaik inyi. Nemaitaas nanu intae entorrono.’ 7Kake ore eyia eitu intae kining'ining'i nanu, Olaitoriani ojo, pee kitumutumu intae aaitagoro nanu teina siaai oo nkaik inyi naar intae.
8“Neaku nji ejo Olaitoriani loo lororani: Ore enkaraki neitu ining'ining'i irorei laainei, 9ng'ura, kairriu nanu lelo oshon pooki le moikuape, Olaitoriani ojo, o Nebukadnesa olaiguanani le Babilon, osinka lai, naa kayau nanu ninche metaarare ena kop o lelo oomanya, o lelo oreren pookioomanita, kaidaikie nanu ninche katukul, naitaa ninche olkirutoto, o enkiputukuny, o enkurruna oo ntarasi. 10 Ore ake sii, kaiwuang'ie te ninche oltoilo le nkuenia o ltoilo le ng'ida, oltoilo lo loyamisho o ltoilo le nayami, enkiyutuyutore oo soito oo yutuyutishoreki o ewang'an o ltaa. 11 Ore ena kop pooki keaku emutata o enkidaata, naa keisiaai kuna kuapi olaiguanani le Babilon ilarin ntomoni naapishana. 12Ore pee elusoo ilarin ntomon naapishana, naitame nanu olaiguanani le Babilon o ina kop oo Kaldayo, tenkaraki entorroni enye, Olaitoriani ojo, aitaa ina kop mitil intarasi. 13Kayau nanu shumata ina kop lelo rorei laainei pooki apa latejo nanu tialo ninche pooki toki naigero tiatua ena buku apa naibonoko Yeremia oloiboni le Nkai nkuapi pooki. 14Amu ore doi ninye nkuapi kumok o laiguanank kituaak naa keitayu rrindiki te ninche; naa kalaaki nanu ninche te risioroto oo nkiaasin enye o siaatin oo nkaik enye.”
Enkiguana e Nkai too loreren
15Nji ejo Olaitoriani, Enkai e Israel: “Aatiaka ninye nanu, Iwa iyie te nkaina ai ena kikompe e naisho e ngoro, nincho nena kuapi pooki naairriwaki iyie metooko. 16Keok ninche nemera nerruoyo lukuny tenkaraki ilo alem lairriwaki nanu atua ninche.” 17Naya nanu ina kikompe te nkaina o Laitoriani, naisho nanu lelo oreren pooki laairriwaka Olaitoriani metooko: 18Yerusalem o nkanas e Yuda, ilaiguanak lenyena o lkituaak lenyena, pee eitaa ninche olmuaate o neitaa mitil o enkiputukuny o ldeket, anaa enatiu ena olong; 19Farao olaiguanani le Misiri, o isinkan lenyena, o lkituaak lenyena, o ltung'ana lenyena pooki, 20o lelo pooki omon ootii atua ninche; laiguanak pooki le nkop e Usi o laiguanak pooki le nkop e Filisti (Ashkelon, o Gasa, o Ekron o ilo pisiai le Ashdod), 21Edom, o Moab o layiok le Amon; 22o ilaiguanak pooki le Turo, o laiguanak pooki le Sidon, o laiguanak lo lomanaa le naiposha; 23o Dedan, Tema, o Busi, o pooki oo dung ilpijat loo lpapit lenye; 24o ilaiguanak pooki le Arabia o laiguanak pooki loo loshon ooshula oomanya olpurkel; 25o ilaiguanak pooki le Simri, ilaiguanak pooki le Elam, o ilaiguanak pooki le Amedi; 26ilaiguanak pooki le moikuape oolakua o lootaana, obo te siadi o likae, o nena kitoriat pooki enkop naatii oriong enkop. Naa ore te siadi ninche neok olaiguanani le Babilon.
27“Nintoki iyie ajoki ninche, ‘Nji ejo Olaitoriani loo lororani, Enkai e Israel: Tooko, temerayu nilopisho, tabatatayu niming'il ae kata adumunye, tenkaraki ilo alem lairriu nanu atua intae.’
28“Naa teneany ninche eng'amu ina kikompe te nkaina ino aaok, nijoki iyie ninche, ‘Nji ejo Olaitoriani, loo lororani: Meeta nchere pee miokioko! 29Amu ng'ura, kaiteru nanu aas entorroni too nkanas naaipotieki enkarna ai, naa eilo iyie mintamio? Milo iyie mintamio, amu aipotoko nanu olalem lelo pooki oomanya enkop, Olaitoriani loo lororani ojo.’
30“Ore naa iyie, shomo imbonisho tigilunore ninche te kulo rorei pooki, nijoki ninche,
‘Keikurrukur Olaitoriani te shumata,
tiatua ina manyisho sinyati neitayu oltoilo lenye;
keikurrukur ninye te ngolon aarare iltung'ana lenyena,
nebuaku, anaa iltung'ana ooitunyoo isabibu,
tenkaraki lelo pooki oomanya enkop.
31Elo enkorui e nkikurrukur ineeiting'ie enkop.
Amu kegilunore Olaitoriani nkuapi;
kejing ninye atua enkiguana tenebo pooki tung'ani
ore ilo torrono nepik ninye enetii ilo alem, Olaitoriani ojo.’
32“Nji ejo Olaitoriani loo lororani:
ng'ura, kelotu entorroni aipang'u to lorere o to lorere,
neyuko osiuo sapuk oing'uaa imatuan naalakua e nkop.
33“Ore lelo ootara Olaitoriani teina olong neponari ebaiki enkiting'oto nabo enkop ometabaiki enkae. Meishirakini ninche, aashu eiturrurrokinoi, aashu enukari; keaku ninche emodiei ti oriong enkop. 34Enteyietu, intae ilairritak loo ntare, ninchirishiri, nimperiperara too nkurruon intae ilaitoriak loo ntare, amu ore nkolong'i eyiang'are inyi o sina linyi neetuo, naa ibatatata intae anaa ilmeregeshi gelunot. 35Meetae esarunoto naitokini aata too luaat oo ntare, aashu eneisudoriyie ilaitoriak loo ntare. 36Entoning, olkiyioi loo lairritak, o eyiolounoto oo laitoriak lo lturrur! Amu einyalita Olaitoriani eneirritishoreki enye, 37ore ilo turrur le seriani neitigiraki tenkaraki ina goro napi o Laitoriani. 38Etung'uayie ninye orrumat linyi anaa olng'atuny, amu etaa enkop enye mitil tenkaraki ilo alem leilo oitorogonyisho, o tenkaraki engoro enye napi.”