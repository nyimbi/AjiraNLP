Irorei oo bayie le Yakobo
1Ina peyie eipotu Yakobo ilayiok lenyena nejoki, “Enturrurroto tenebo, pee atum atoliki intae imbaa naatiu too nkolong'i naapuonu.
2Enturrurroto entoning, intae ilayiok le Yakobo,
nining'ining'i Israel papaai linyi.
3Ruben, ira iyie olkikau lai,
engolon ai, naa olng'anayioi le dukuya lai le ngolon ai.
Oloituruk lo lwuasa naa oloituruk te ngolon.
4Olemeitirring'a anaa enkare,
miaku iyie ololus te pooki,
amu itijing'aka endapash e papaai lino;
ina peyie isarkionie ninye ishomo endapash ai ainyal.
5Ore Simion o Lawi naa ilalashera,
ore imasaa enye olarrabal naa ilalema lenye.
6Oi oltau lai,
milotu ake enkiguana enye;
Oi lotau lai,
mintaa ninche encholiek.
Amu te ngoro enye ear iltung'ana metuata,
naa to lwuasa lenye etudung'o errishet o lkiteng.
7Metedeki engoro enye, amu kepi ninye;
o engoro enye napi, amu ketolo!
Ekaor ninche tiatua Yakobo,
naidapash ninche tiatua Israel.
8Yuda, aikisis iyie ilalashera linono;
Neibung inkaik inono imurto oo lmang'ati linono;
ore ilayiok le papaai lino naa keirrugo te dukuya iyie.
9 Ore Yuda naa ketiu anaa olkuoo lo lng'atuny;
olotu eing'uaa engorore,
enkerai ai ilepa iyie
Itadowuo iyie anaa olng'atuny aibung,
Anaa elipong olng'atuny,
aing'ae oitieu atuputu ninye,
10Meing'uaa eng'udi e nkitoria enkaji e Yuda,
arashu orinka le nkitoria empolos oo nkejek enyena,
ometaba anaa nebaiki ninye olopeny,
neaku enenye enkanyit oo iltung'ana pooki.
11Neeniki osikiria lenye olchani lo sabibu,
ore olkurrarru lenye neeniki ilo sabibu gelunoti,
Neisuj ninye inkilani enyena te naisho oo sabibu,
neisuj inkilani enyena too lng'anayio oonyokie anaa osarge.
12Ekedoru inkonyek enyena te naisho oo sabibu,
Neibor ilala lenyena te okoto e kule,
13Ore Sebulon naa kemany embata enaiposha,
naa keaku ewueji neitasheyie imelin,
Ore olpolosie lenye netii Sidon.
14Ore Isaakar naa osikiria ogol,
neirrag te rishata oo muatat oo ntare;
15Etoduaa ajo ore eneyeng'iyeng'areki naa aisidai,
naa ekeitishipisho enkop,
metaa eirruguo oloililae lenye anap,
neaku orrindik te siaai naarakini.
16Ekeiguanare Dan iltung'ana lenyena,
anaa obo loo loshon le Israel.
17Keaku Dan olasurai te nkoitoi,
enturbubua te nkoitoi,
ina naony intutuny oo mbartan,
ometusulu ilo okedito embarta.
18Ekaanyu enjeunoto ino,
iyie Olaitoriani.
19Kerasaki ilapurrok Gad,
kake eibelekenyakino ninye ninche amir ninche.
20Ore enkop e Asheri naa keiu endaa sapuk,
Naa keitayu ninye endaa nanya olkitok.
21Ore Naftali naa enkolii naipirri etalaayioki,
neitayu ororei sidai.
22Ore Yosef naa olng'osila oiu ilng'anayio,
olng'osila loo lng'anayio te nkong'u enkare;
eibulaa ilng'osil lenyena esuntai.
23Earare ilang'orok loo mbaa ninye te ng'olon,
neng'or ninye, neitagor ninye oleng;
24Nemeing'unung'unieki hoo enkawuo enye,
neitaariyiani inkaik enyena,
inkaik Olmagilani le Yakobo (Te nkarna e ilo Shekut,
Endapidapoi e Israel)
25Te Nkai e papaai lino laa ninye likiret iyie,
Te Nkai Magilani laa ninye likimayian iyie,
Too mayianat e keper e shumata.
Imayianat oo neegut nairrag tiabori,
imayianat oo lki o ene ng'uset.
26Ore Imayianat e papaai lino
naa Magil aalus too mayianat oo ldoinyo loo ntarasi,
Ore nena tokitin sidain naaing'uaa ndoinyo oo ntarasi;
metotonie ninche endukuya e Yosef,
o emaupe eilo apa otoorori too lalashera lenyena.
27Ore Benchamen, naa osuyiani otang'arase,
neyooki enasirie aar eng'ues,
ore teipa neor iyarunot.”
28Ore kulo pooki naa iloshon tomon oare le Israel; naa ina apa eitanapa menye pooki emayian ninye ninche, emayianaki pooki ng'ae emayianata naishiaakino ninye.
Enkirurata o enukaroto e Yakobo
29Ina pee eitanap ninye ninche ejoki ninche, “Ore amu ekalo enetii iltung'ana lainei te keeya; etunukayioki tenebo iloo papa te nkapune natii enkurma e Efron le Hiti. 30 Ina apune natii enkurma e Makpela, oloo saen le Mamre te nkop e Kanaan, nainyiang'ua apa Abraham tenebo ina kurma e Efron lo Lhiti aitaa enenye nanukarie iltung'ana lenyena. 31 Teine apa etunukaitie ninche Abraham o Sara enkitok enye naa te ninye sii etunukayioki Isaak o Rebeka enkitok enye; naa teine sii atunukayie Lea. 32Ore ina kurma tenebo ina apune natii atua neinyang'uaki apa too Lhiti.” 33 Ore pee eidip Yakobo aitanapa ilayiok lenyena, nerriny inkejek enyena endapash, neirurayie ina. Nepiki ninye eneiturrurrorre olorere lenye pooki.