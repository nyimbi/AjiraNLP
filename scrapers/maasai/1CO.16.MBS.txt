Nkishorot naaishori lalashera
1 Ore ti alo esotore naishori isinyat enkona sii intae anaa ina naitanapa isirito e Galatia. 2Ore te nkolong e nkiterata e wiki ninchosho eitengel pooki tung'ani enkiti toki anaa enatudupe; paa te nalotu nemeitokini aata esotore. 3Entegelu kulikae linyi, ore pee abau, nairriwaa ninche naisho mpala mewaita ina kishorunoto inyi Yerusalem. 4Naa te neishiakino nalo sii nanu, nikiriamari.
Mbaa naajo Paulo pee eas
5 Kalotu ina alo atang'asa aimaa Makedonia amu kayieu naimaa Makedonia; 6nebaiki nang'as aton te nebo aashu abik te nebo intae te nkata e enkijape, paa intae likipuonunu aaitobiraa te nene wuejitin pooki nalo. 7Amu mayieu taata neaku kalotu ake aimaa intae, kaisilig ajo kabik te nebo intae te nkata naje, te neishoru Olaitoriani.
8 Kang'as abik te Efeso o metabau Pentekoste; 9aatabolokoki empaash e siaai nadupa, naa kumok ilmang'ati. 10 Ore te nelotu Timoteo, entodol ake pee meaku ketum ae toki naure etii te nebo intae, amu esiaai o Laitoriani easita anaa nanu, 11neaku emincho ake etumi oltung'ani omenaa ninye. Entaretoi meshomo te seriani pee elotu enatii. Amu aanyita nanu neanyita sii lalashera.
12Ore ti alo olalashe lang Apolo, aitirrishaka oleng pee elotu ine nitii te nebo lelo alashera; kake meyieu ninye nelotu te taata, kake kelotu te nkata naatae erishata.
Irorei oobayie
13Entorripoto, entasheito oleng te nkirukoto, nipijuju, entagol. 14Enchoo eaku ore pooki bae niasiasa, entaas te nyorrata.
15 Ilalashera laainei, iyiololo intae enkaji e Stefana ninche naaitera aaibelekenyakino Enkai te Akaia netasheikinote aaisiaai isinyat. 16Aisisaki intae ajoki entonyorrai erikore oo ltung'ana leeijo lelo, o ene pooki ng'ae oisiaaisho te nebo intae, o sinka. 17Atishipe naleng etabawua Stefana, o Fortunatu o Akaika, amu erishata inyi nimitii etijing'a ninche 18amu aayeng'iyeng'ie embaunoto enye ndamunot naa neijia itiuu sii intae. Entayioloito ake tipat oo ltung'ana laaijo kulo.
19 Eiroroki intae sirito e Asia. Ore Akuila o Priska, te nebo esirit natii enkaji enye neirriwaki intae enkirorokino ti atua Olaitoriani. 20Eiroroki intae ilalashera pooki. Erorokinoto te ng'ututata nasinya.
21Nanu Paulo, oirriwaki intae ena kirorokino te nkaina ai makewan. 22Te netii obo lemenyor Olaitoriani inchoo metaa kediaa ilo! Olaitoriani lang, wou! 23Metaa te nebo intae empiris o Laitoriani Yesu. 24Airriwaki intae pooki enyorrata ai ti atua Kristo Yesu.