Enkishirata o sina o sinkolio le nkisisa
1 Enkai ai, Enkai ai,
kainyoo pee kitung'uayie?
Kainyoo pee kitalama nanu eitu kiret,
nilam irorei laainei le nkigoroto?
2Iyie na Ai ai, aaishiraka nanu dama kake eitu iyie kiwaliki;
naaishiraki kewarie, kake eitu nanu atum enkiyeng'iyeng.
3Kake ira iyie sinyati,
niton iyie te nkitoo e nkisisa e Israel.
4Iyie apa eisiliga loo papa;
kisiliga apa ninche, nitokordua iyie ninche.
5Iyie apa eishirakita ninche, neitajeuni;
iyie apa eisiliga ninche,
neitu eitukurruni.
6Kake ara nanu olkurto, mara oltung'ani;
naaikordod iltung'ana, naailap iloreren.
7 Ore pooki laaing'or nanu naakueniyie,
naadasaki nkineji, neipirripir ilukuny;
8 nejo, “Eisiliga ninye Olaitoriani;
nchoo eitajeu ninye,
nchoo ekordu ninye,
amu ninye eshipakino!”
9Ore ake sii,
iyie apa likintayio te nguset e yieyio lai;
kintaseriana iyie nanu atii ilki le yieyio.
10Shumata iyie apa aatanang'akaki ebaiki pee aaini,
ore anaa naaiu yieyio lai ira iyie Enkai ai.
11Mikilam iyie nanu,
amu etataana enyamali nemeeta likae laaretu.
12Aatang'adutua nanu iloing'ok kumok,
aatamana nanu iloing'ok oogol le Bashan;
13naang'aki nanu nkutukie enye,
netiu anaa olng'atuny oikurrukur.
14Aaibukoyioki nanu anaa enkare,
netirishate iloik laainei pooki too rubat;
netotiwuo oltau lai anaa enkapoi,
etoshole oltau lai ti atua olgoo lai;
15etoyio engolon ai anaa oleleo le moti,
neterepa olng'jep lai ntakul aainei;
nikirragie iyie nanu te nterit e keeya.
16Ee, aamanita nanu ildiein;
aatang'adua nanu olturrur loo laasak loo ntorrok,
etaremo ninche ndapi oo nkaik aainei o nkejek -
17kaidim nanu aikena loik laainei pooki -
aaing'orita ninche naashil;
18 neorikino ninche ilkilani laainei maate,
ore to lkila lai neosh ninche enkukuo.
19Kake, ore iyie Olaitoriani, mikilakuaniki!
Iyie la aretoni lai,
tasieku taretoki!
20Tokordu oltau lai to lalem,
nikordu enkishui ai aitung'uaa engolon e ilo dia.
21Ntajeuoki nanu te nkutuk o lng'atuny,
ntajeu ele tau lai oaata osina too mowuarak o olosokuan!
22 Kaibalunye nanu enkarna ino too lalashera laainei,
naaisis iyie te mpolos e umata:
23Esisa Olaitoriani intae ilooure ninye!
Ore intae ilayiok pooki le Yakobo, entaa ninye kitok,
nintasheshe te uriata enye,
intae ilayiok pooki le Israel!
24Amu eitu ninye emenu aashu eiteeng lelo oaata osina;
neitu ninye eisudoo enkomom enye te ninye,
kake etoning'o ninye ina kata pee eishiraki ninye
te nkaraki eretoto.
25Iyie eing'uaa enkisisa ai ti atua eumata kitok;
naa kalak nanu olmumai lai te dukuya lelo ooure ninye.
26Kedaa ilo oata osina neraposho,
ore lelo ooing'oru ninye neisis Olaitoriani!
Metaa keishu iltauja linyi ntarasi!
27Kepuo aadamu ineieting'ie enkop pooki,
neibelekenyakino Olaitoriani;
neserem ilmareita pooki loo loshon te dukuya ninye.
28Amu eno Laitoriani enkitoria,
neitore ninye iloshon.
29Ee, ninye epuo aairrugokino lelo pooki oowuasa lena kop;
te dukuya ninye epuo aairrugo lelo pooki oopuo enkop,
o ilo lemeidim aitopiu oltau lenye.
30Naa kelo eishoi enye aisiaai ninye,
nepuo iltung'ana aaimaki Olaitoriani too ishoritin naapuonu,
31neibalunye enkordunoto enye too ltung'ana leton meino,
nchere ninye otaasa ina.