Etorikoki Yesu enetii Pilato
(Mat 27.1-2,11-14; Mk 15.1-5; Yhn 18.28-38)
1Nedumunye olorora pooki, nerikokini Pilato. 2Neiter aaitang'or ninye, ejo, “Kineputua ele tung'ani eiwushie olorere lang nemitiki iyiook kincho Kaisari kodi, nejo kewan Kristo naa olaiguanani.” 3Neikilikuan Pilato ninye ajoki, “Ai yie doi Olaiguanani lo Lyahudi?” Newaliki ajoki, “Iyie otejo neijia.” 4Nejoki Pilato lapolosak kituaak o lorora, “Eitu atum entiyoto te le tung'ani.” 5Kake eitirrishakita ejo, “Keing'oling'ol olorere, eiteng'enita te Yudea pooki, ebaiki Galilaya o meeu ene.”
Etorikokoki Yesu Herode
6Ore pee ening Pilato ina, neikilikuan te na kole Galilaya. 7Ore pee ening ajo ole nkalo naitore Herode, neirriwaki Herode etii ninye Yerusalem ina kata. 8Ore pee edol Herode Yesu, neshipa oleng, amu keyieu apa nedol te nkata naado, amu ketoning'o imbaa enyena, nejo sii pee edol neas embae e nking'asia. 9Ore te nkaraki ina neikilikuanishore te nkata naado; kake eitu ewaliki. 10Neitashoo lapolosak kituaak o lasirak aaitirrishaki aaitang'or ninye. 11Nesul Herode o sikarini lenyena, neikordod; neitoki neishopoki olkila nerrinyoki Pilato. 12Neaku lchoreta Herode o Pilato ade ina olong, amu ore eton eitu ebau ena, neeta apa ninche mang'atisho pokira.
Etudung'okoki Yesu enkiguana pee eari metua
(Mat 27.15-26; Mk 15.6-15; Yhn 18.39–19.16)
13Neitoki Pilato aipot ilapolosak kituaak o laitoriak lo lorere 14nejoki ninche, “Intae likitorikokito ele tung'ani anaa oloiwushie olorere; naiguanare te dukuya intae, ng'ura, eitu atumie ele tung'ani entiyoto hoo nabo te nitipika; 15eitu sii atumie Herode amu etorrinyoko iyiook. Ng'ura, eitu hoo eas ai nairirikino keeya; 16metaa kaitame naisho elo.” [ 17Nemeeta kata ake nemelaaki Pilato ninche oltung'ani obo te ilo sirua.] 18Kake etabuakutua pooki te nebo ejo, “Iwuang'ie ele tung'ani, naa Barabas talaaki iyiook” 19oltung'ani taa otanang'akaki korokoroni, te nkaraki enkitarrikinoto natijing'a ina anasa, o te nkaraki natarishe. 20Neitoki Pilato airorie, eyieu nelaku Yesu; 21kake nebuaku ninche aajo, “Tasho ninye tasho!” 22Neigilie ene uni ajoki, “Ainyoo kaa torroni eitayio? Eitu atumie nanu ninye entiyoto nairirikino keeya; metaa kaitame nalak.” 23Kake eitirrishakita nekurraki to ltoilo sapuk ejo metashei. Neidimu oltoilo lenye ninye. 24Nedung'oki Pilato enkiguana meitaasi ina nayieu ninche. 25Nelaku ilo tung'ani otanang'akaki korokoroni te nkaraki enkitarrikinoto o te nkaraki natarishe, ilo oipotutuo, kake eishoyie Yesu meitaasi ina nayieu ninche.
Etashoki Yesu
(Mat 27.32-44; Mk 15.21-32; Yhn 19.17-27)
26Ore erikitoi, neibung'i oltung'ani obo oji Simon le Kirene, oewuo eing'uaa nkurman, neitanapa osalaba, metanapa esujita Yesu.
27Nesuj olorora kitok le lelo tung'ana, o nkituaak naaishiraki eoshiosh ilgooitie. 28Kake eibelekenye Yesu aing'or nejoki, “Na toyie e Yerusalem, emikinchiraki nanu, kake ate enchiraki o nkera inyi, 29amu ng'ura, kepuonu nkolong'i naaku keji, ‘Emayiana nkolupeno, nemayiana nkoishuaa neitu eisho, nemayiana ilki leitu enaki!’ 30 Neaku kejokini ldoinyo, ‘Entuurokinoto iyiook,’ nejokini ndoinyo, ‘Entoipoi iyiook.’ 31Amu, pasa taa eikoni nji olchani onyori, kaji eikoni olotoyio?”
32Neriki sii kulikae wushuush aare, metari te nebo ninye.
33Ore pee ebaiki ewueji naji Emborbor, neshe ninye te ine, o lelo maisero, atii obo te tatene netii olikae te kedianye. 34 Nejo Yesu, “Papa, tapalaki ninche, amu ai meyiolo enaasita.” Neosh ninche enkukuo pee etum aatoor nkilani enyena. 35 Neitashoo ltung'ana te ine, aaing'or; kake kesurdaany ilaitoriak, ejo, “Eitajeuo kulikae, nchoo naa eitajeu kewan te naa ai ninye doi Kristo le Nkai, ilo gelunoti lenye.” 36 Nesurdaany sii ninche isikarini, epuonu aayaki enaisho naisuijo 37ejo, “Te naa ira Olaiguanani loo Lyahudi, intajeu kewan!” 38Etisiraki sii olkigeroto te shumata elukunya enye ojo, “Ele Olaiguanani loo Lyahudi.” 39Nemor obo le lelo wushuush ootashoki te nebo ninye, ejo, “Ai mira doi Kristo? Intajeu kewan o iyiook!” 40Neisikong olikae ajoki, “Ai miure iyie Enkai, nidol ajo ina kiguana kitudung'okoki sii iyie? 41Neishiaakino ninche iyiook; amu inikitaasa eitalakitae iyiook; kake meeta hoo ele entorrono nataasa.” 42Nejoki, “Yesu, tadamuaki nanu te nilotu te ngolon ino e nkitoria.” 43Nejoki Yesu ninye, “Esipa aajoki iyie, ejing ade Paradiso te nebo nanu.”
Etua Yesu
(Mat 27.45-56; Mk 15.33-41; Yhn 19.28-30)
44Neaku ina kata enaipirie enkolong, nerip enaimin enkop pooki o metabaiki saa naaudo, 45 neimis ewang'an e nkolong; nepolosa olkarasha orish enkaji e Nkai aaku are. 46 Ore Yesu, nebuaku to ltoilo sapuk, nejo, “Papa, inkaik inono apik enkiyang'et ai!” Ore pee ejo neijia nedung'o tau. 47Ore pee edol olkitok loo sikarini enatotiwuo, neisis Enkai, nejo, “Edede meeta hoo ele tung'ani entiyoto!” 48Ore ilo orora pooki ooetuo enking'urare, pee edol enatotiwuo, nerrinyo nkang'itie enye eoshiosh ilgooitie eisina. 49 Ore ilooyiolore pooki o nkituaak naatusujutua eing'uaa Galilaya neitashe te nelakua aadol kuna baa.
Etunukayioki Yesu
(Mat 27.57-61; Mk 15.42-47; Yhn 19.38-42)
50Netii apa oltung'ani oji Yosef le nkang oo Lyahudi naji Arimatea. Naa obo ninye lo lkiama, naa oltung'ani supat asipani, 51leitu enyorraa ninye ina nayieu o enataasa ninche, amu keanyita enkitoria e Nkai. 52Nelo ilo tung'ani enetii Pilato aomonu osesen le Yesu. 53Neitadou neirin to lkarasha le kitani, neirragie te nkurare naguetuno to soit, neitu ai kata epiki likae. 54Naa enkolong e Nkitobirare, etaa keiteru sabato abau. 55Nesuj nkituaak naairiamunore Yesu eing'uaa Galilaya, nedol enkurare, nedol eneikunakaki; 56 nerrinyo aapuo ang, nepuo aaitobir sonkoyoni o ila narropil. Neyeng'iyeng'a te nkolong e sabato anaa enajo inkitanapat.