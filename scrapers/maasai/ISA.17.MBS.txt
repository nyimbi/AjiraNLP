Keitame Olaitoriani Siria o Israel
1 Olkilikuai oipirta Dameski. Ng'ura, meitoki Dameski aaku enkanasa, naa keaku ninye osototi loo suut. 2Kepuoi aaing'uaa nkanas enyena o akenya; neaku ninche ndaat oo nkerrai, neirragie ninche ine nemeetae entoki naiture. 3Keiwuang'a ina ang nagol aitung'uaa Efraim, neiwuang'a enkitoo aitung'uaa Dameski; ore ilo pisiai oleku le Siria netiu anaa enkitoo oo nkera e Israel, Olaitoriani loo lororani ojo. 4Ore kenya te ina olong neitadouni enkitoo e Yakobo aaitabaiki enkop, ore ina piron o sesen lenye nesasu. 5Naa ketiu ninye anaa te neisampisho olaisampuani, negilu ilng'osil le nkurma, netiu anaa ina kurma naitashe te nesuli ilng'osil lenyena netiu anaa oerata le Refaim. 6Ina natung'uayie olaisampuani ake naleku, anaa te neisampu olaisampuani ilng'anayio neing'uaa oare anaa okuni ootii shumata oleng, aashu oong'uan anaa imiet too lng'osil lo lchani loo lng'anayio, Olaitoriani Enkai e Israel ojo. 7Ore kenya te ina olong neaku keshilaa iltung'ana Ilo oitobira ninche, ore too nkonyek enye neing'or Ilo Sinyati le Israel; 8meitoki ninche aaisilig ilperereni loo lasarri, ina siai oo nkaik lenye, nemeitoki ninche aaing'or ina naitobira ilkimojik lenye, aa Asherim aashu ilperereni le nkorropil.
9Ore kenya te ina olong nena anas enye naagol, nepuo aatiu anaa nene wuejitin neeisikieki oo le Hafi o le Amori, nenen apa neeisikie ninche te nkaraki nkera oo Siraeli. Nepuo aaku ilmuaateni. 10Enkaraki nikitorikine iyie Enkai e njeunoto ino, neitu iyie idamu ina dapidapoi e sarunoto ino; enkaraki ina pee ituno iyie nkaitubulu sidain, nipik iyie ntokitin oo nkaitin omon, 11ore hoo nintubulu iyie ninche ina olong ake nituuno ninche, nincho ninche meitapuka pee ekenyu ake, ore ake eyia, kelo aimin enkisampuare, te ina olong o sina o ina mion nemeishiuni.
Etimiraki lelo oshon loo lmang'ati
12Kuaak, ening'o oltoilo loo ltung'ana kumok, eikurrukur ninche anaa enkikurrukur e naiposha! kuak, enkikurrukur oo loreren kumok eikurrukur ninche anaa e nkikurrukur oo nkariak kumok! 13Keikurrukur iloshon anaa enkikurrukur oo nkariak kumok, kake kelo ninye aisikong ninche, neilanyisho ninche aaisik, nepuo ninche anaa suut too ldoinyio netiu anaa enterit nakutita olkutati. 14Ore teipa, ng'ura, nelotu olkirutoto! Ore eitu eaku tadekenya meekure eetae ninche! Ena ninye erubata e lelo ooibung iyiook aaraya, elaakinoto e lelo ooisim iyiook.