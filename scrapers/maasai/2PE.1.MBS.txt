1Simon Petero osinka naa olkipaaret le Yesu Kristo, enetii lelo oonoto enkirukoto naba anaa enaang, ti atua esupatisho e Enkai ang o eno Laitajeunoni lang Yesu Kristo. 2Metoponari empiris o sotua te intae te yiolounoto e Enkai o Yesu o eno Laitoriani lang.
Etegelua intae Enkai neipot
3Engolon e aisho Nkai naishoo iyiook intokitin pooki naaishiaakino te nkishon o te sinyatisho e Nkai, te yiolounoto enye ilo oipotoko iyiook enkitoo o enkikishiaan enye. 4Naa te na oitoi eishoo iyiook nkisiligat enyena e tipat naa sapuki oleng, pee ore te nkaraki nena nitumutumu aailanya errorroto natii enkop te nkaraki ing'uarrat, niaakuku ilooshulakino esinyatisho e mpukunoto e Enkai. 5Te nkaraki ena entipik enyuaata pooki, entoponiki eyiolounoto; 6ore eyiolounoto inyi niponikiki enkibooroto ate, ore enkibooroto e ate enkitashoto, ore enkitashoto esinyatisho e mpukunoto e Nkai. 7Ore esinyatisho e mpukunoto e Nkai entoponiki enkaripo e nyorrata too lalashera, ore enkaripo enyorrata too lalashera. 8Ore iyatata kuna tokitin te nkumoi nemeisho intae iliarara anaa ilauwu ilng'anayio ti atua eyiolounoto o Laitoriani lang Yesu Kristo. 9Ore pooki ng'ae lemeeta kuna baa naa modooni, nemedol enelakua, netorikine enkisujaroto oo ng'ok enyena musan. 10Te nkaraki ena, ilalashera. entonyok oleng entisipa enkipototo o engelunoto inyi, amu ti niaasiasa ina nimirrorrorro aekata. 11Amu te na oitoi eishori intae esipata te leng'on entijing atua enkitoria oo ntarasi o Laitoriani lang naa Olaitajeunoni Yesu Kristo.
12Ore te nkaraki ena ayieuta oshiaake naitadamu intae kuna baa, hoo ninye te naa aindipa aatayiolo, nintirring'ang'a ti atua isipat naatii atua intae. 13Adol ajo eitoriori, eton atii ele ng'obor te nkop, te nainyeiyie intae te nkoitoi e nkitadamunoto, 14amu ayiolo ajo, asioki airragie osesen lai le nkop, anaa enaitoduaa Olaitoriani lang Yesu Kristo. 15Anyok aas anaa enaidim, paa ore ninye aidipa ashomo, nindimidimi aatadamu kuna baa inkatitin pooki.
Kitoduaa too nkonyek enkitoo e Kristo
16Amu eitu kisuj iyiook inkatinin naaitobiruaki te ng'eno ina kata kintayiolo intae engolon o elotunoto o Laitoriani lang Yesu Kristo, kake kira shakeni ootoduaa too nkonyek enkitoo enye e nkisisa. 17 Amu ore pee eng'amu enchunet e nkisisa e nkitoo eing'uaa Enkai Papa, neewuo oltoilo enetii eing'uaa Enkitoo e nkisisa nalus, nejo, “Oinoti lai ele lanyor, natishipe oleng te ninye.” 18Kitoning'o iyiook ele toilo pee elotu eing'uaa shumata amu kiboitare apa iyiook ninye te ilo doinyo sinyati. 19Amu kiaata iyiook ilo rorei le naibon oitadedeyieki oleng nitaasa intae esidai te ning'amaa ninye anaa oltaa ooilang ewueji nemisimis o metaba naa nekenyu, neilepu olakira too ltauja linyi. 20Ore enaituruk te pooki, entayiolo ena inchere meetae enaibon o sirat nalotu ake to lbae lo ltung'ani makewan, 21amu metii ae kata enaibon naishoruaki te yieunoto o ltung'ani, kake eiroro iltung'ana sinyat ilomon le Enkai anaa enautaki Enkiyang'et Sinyati eing'uaa Enkai.