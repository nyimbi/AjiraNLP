Ewalikinoto natawalikia Olaitoriani Habakuki
1Kaitashe nanu te rishata ai arripisho. Naton nanu to ltalet orripishoreki naing'orisho nanu, pee adol ina naajoki ninye nanu, o ina nawalu nanu tialo enking'unyung'uny ai.
2Naawaliki nanu Olaitoriani ejo, “Ngero ena duaata; ngero mbalie too soito dapashi, pee etum akueta ilo oisum. 3 Amu eton ake eanyu enduaata enkata enye; kesieku ninye alotu erishata enye - nemelejisho ninye. Tenelioo ninye aa yietut, taanyu ninye, esipa kelotu ninye, meimutie ninye. 4 Ng'ura, ore ilo leme sidai oltau lenye, nemetum puan, kake ore ilo asipani eishu te nkirukoto.”
Emutata e lelo arruok
5Ore ake sii enkalejani enaisho; mebikoo ilo tung'ani oitokoos nelala olorok lenye eba anaa enemeneng'a; etiu anaa keeya meraposho ae kata. Eiturrurroki ninye kewan iloshon pooki neiturrur iloreren pooki anaa iltung'ana lenyena makewan. 6Aimeibelekenyakino kulo pooki ninye, neitalaku elap, nesukeny ninye ejo, “Woi ninye ilo osot ntokitin neme nkunenyena - ae te nkata nabaa ilo asotoki kewan elaakinoto oo silen.”
7Aimedumunye lelo lintalak isilen nabo kata, ore lelo oodumunye nikinkirikirie iyie? Nilo iyie aaku oloyaruno te ninche. 8Ore enkaraki nimbung'a araya iloshon kumok, eikimbung iyie aaraya ilo pisiai oleku loo ltung'ana te nkaraki osarge loo ltung'ana o larrabal te nkop, too nkanas e lelo pooki oomanya atua. 9Woi ninye ilo otum tumoto e ntorroni te nkaji enye, ilo oilepunye orreshet lenye, pee medoiki entorroni! 10Mpiraka iyie enkaji ino enkurruna, ore teine niwuang'ie iloreren kumok ninturrayie enkishui ino makewan. 11Amu keishir osoit te suntai, neng'amaa iloom.
12Woi ninye ilo oshetu enkang to sarge, neitayu enkanasa te ntorroni. 13Ng'ura mme Olaitoriani loo lororani eing'uaa, nchere pee easisho iltung'ana te nkaraki enkima, neitanaur ilosho ate te mpesho? 14 Amu keyookini aaiput enkop, te ng'eno e nkitoo o Laitoriani, anaa enaibulua enkare enaiposha. 15Woi ninye ilo oitook ile latia enye, enkikompe e ngoro enye, neitemer ninche, pee etum atishila enkurruna enye! 16Eikipuoi iyie aaishopoki esulare te rishata e nkitoo, tookisho iyie, niesiesari. Ore enkikompe natii enkaina e tatene o Laitoriani, naa keitamanuni aayau enitii, nelotu enkurruna shumata ekitoo ino! 17Ore olarrabal oitayioki te Lebanon naa eikimisie iyie; Ore enkidaata oo ng'uesi naa eikirutie iyie, te nkaraki ilo sarge loo ltung'ana o larrabal te nkop, nejing'aki nkanas o lelo pooki oomanya atua.
18Kaa dupoto eeta enkitanyaanyukoto e nkai, teneidip olaitobirani lenye aitobiru, enkitanyaanyukoto e nkai e sekenkei, olaiteng'enani le lejare? Amu keisilig oloasisho ina kitobirunoto naitobirua ninye, nemeitobiru ninye nkitanyaanyukot nemeiro! 19Woi ninye ilo ojoki enchata, inyo; nejoki osoit lemeiro, tudumunye! Ng'ura etumuraki ninye te sahabu o te nkosholai, kake metii enkiyang'et tukul atua ninye. 20Kake etii Olaitoriani atua enkaji enye Sinyati; nchoo enkop pooki eitirring'a te dukuya ninye.