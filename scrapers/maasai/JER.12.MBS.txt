Eiguane Yeremia te dukuya Olaitoriani
1Ira iyie asipani, Olaitoriani,
tenaaishankarrare nanu iyie;
ore eyia kaitirrish nanu ororei lai te dukuya iyie.
Kainyoo pee edupoyu enkoitoi oo larruok?
Kainyoo pee edupoyu iltung'ana le nkeleekisho?
2Iun iyie ninche,
neibung ninche ntona;
nebulu ninche neiu ilng'anayio;
nitaana iyie too nkutukie enye nilakua too ltauja lenye.
3Kake ore iyie, Olaitoriani, kiyiolo nanu
kidolita iyie nanu, nikitem
endamunoto ai tialo iyie.
Teyietai ninche mpang'ie anaa nkerra naapuoi aayieng,
nirragie ninche aiteng'el aitaany ina olong e yiang'are.
4Keishir akenya enkop o anu,
netoyu nkujit e pooki ong'ata?
Tenkaraki entorroni e lelo oomanya atua
ore ng'uesi o ntaritik nejutori aaishie
enkaraki natejo iltung'ana, “Medol ninye ae kiting'oto ang.”
5“Amaa tenikueta akeshare
ninche too nkejek, nikintanaura ninche
kaji naa inko tenikeshare mbartan?
Naa amaa tenibatata te nkop naserian
kaji naa inko tiatua osero lo lkeju le Yordan?
6Amu ore ninye ilalashera linono
o enkaji e papaai lino,
eji kitakaldaitie sii ninche; niruk ninche,
hoo neiro irorei supati te iyie.”
Osina lo Laitoriani te nkaraki iltung'ana lenyena
7Aiturrayie nanu enkaji ai,
aitaa nanu enjung'ore ai
aishooyie nanu ina nanyor to ltau lai,
apik atua nkaik oo lmang'ati lenyena.
8Etotiwuo enjung'ore ai te nanu
anaa olng'atuny tiatua entim,
eilepunye ninye oltoilo lenye aarare nanu;
neaku kaiba nanu ninye.
9Ketotiwuo enjung'ore ai anaa emotonyi narreshitoi,
kemanita ninye motonyi naareshito too nkaloli pooki?
Shomo inturrurro ing'uesi pooki e ntim
iyau ninche meetu aapolol aainos.
10Einyala ilairritak kumok loo ntare enkurma ai oo sabibu
eitunyokitio ninche enkop erubata ai,
eitaa ninche ewueji ai sidai e ong'ata mitil.
11Eitaa ninche ninye mitil;
naaishiraki nanu ina nataa mitil
eitaaki enkop pooki mitil
kake meetae oltung'ani oshilaa.
12Ore nena kisiajat pooki naaika to lpurkel
neetuo lelo ooidaikie;
amu keinos olalem lo Laitoriani
enchoto nabo enkop o metabaiki enkae;
meetae o loata eseriani.
13Etuuno ninche enkano neisampu ilkiku,
eitanaurita ninche ate kake eitu edupore toki.
Keitukurruni ninche te nkisampuaare enye
tenkaraki engoro O Laitoriani napi.
Enkisiligata o Laitoriani tialo lelo oomanita Israel
14Nji ejo Olaitoriani tialo, kulo le latia ai pooki torrok ooinyal ina jung'ore naishoo nanu iltung'ana laainei Israel metujung'o: “Ng'ura, kadotu nanu ninche aitung'uaa enkop enye, naa kadotu enkaji e Yuda aitung'uaa ninche. 15Ore peyie aidip nanu atadotu ninche, naitoki nanu aing'urrie ninche, naitoki nanu ayau ninche pooki ng'ae enjung'ore enye o pooki ng'ae enkop pooki. 16Naa kelotu aaku teneibung ninche aakurraki nkoitoi oo ltung'ana laainei, pee enya olmumai te nkarna ai, ‘Anaa enaishu Olaitoriani,’ anaa sii apa enaiteng'ena ninche iltung'ana laainei meinosa olmumai te Baal, naa keshetuni ninche tiatua iltung'ana laainei. 17Kake tenetii olosho lemening'isho, naa kadotu nanu tukul naidaikie ninye, Olaitoriani ojo.”