Enkiting'oto o lairrag le nkare
1Kake etadamua Enkai Noa o ng'uesi pooki, o nkishu pooki naaboitare ninye te safina. Neisho Enkai osiwuo meima shumata enkop, nengoroo enkare, 2neiken sii inkonyek oo nkariak e ng'uton o lusien e keper. Neguarra enchan e keper. 3Neiteru enkare te nkop ang'oroo. Ore te nkiting'oto enkolong, e iip o onom, etong'oroyie enkare aaku kiti, 4ore to lapa liopishana, te nkolong e tomon o naapishana o lapa, nedou esafina airrag te nchumata o ldoinyo le Ararat. 5Nengoroo inkariak o metabaiki olapa le tomon. Ore peyie ebau enkiting'oto o lapa le tomon, te nkolong e dukuya olapa, nelioyu inchumat oo ldoinyo.
6Ore peyie eishunye inkolong'i artam, nebol Noa elusie eina safina naitobirua apa. 7Neirriwaa ninye olkurruk, neloolo to loing'ang'e ometoito nkariak eishunye enkare. 8Neitoki airriwaa enturkulu meing'urai tenaa keishunye inkariak ti oriong enkop. 9Kake eitu etum eneroro, nerrinyokino ninye atua e safina, amu eton etii inkariak oriong enkop pooki. Neitorioo ninye enkaina enye aibung ninye neyau ninye atua e safina ine netii; 10Neitoki aanyu kulie olong'i naapishana, neitoki aigil airriwaa enturkulu aitupuku te safina. 11Nerrinyunye enturkulu teipa naa ng'ura eeta embeneyioi nashal te nkutuk enye naitayio to lchani lo loirien. Neyiolou ina kata Noa ajo eishunye enkare te nkop. 12Neitoki Noa aanyu kulie olong'i naapishana, neirriwaa enturkulu kake eitu eigil arrinyokino ninye.
13Ore to lari le iip ile o obo, to lapa le dukuya enkolong e dukuya o lapa, eishunye inkariak tioriong enkop neiwuang'ie Noa enkikenet e Safina, naa ng'ura, nedol ajo etoyio oriong enkop. 14Ore to lapa li are te nkolong e tikitam o naapishana o lapa, netoyio apa enkop. 15Neirorie Enkai Noa ajoki, 16“Tupuku te safina, iyie o enkitok ino, o layiok linono, o nkituaak oo layiok linono, mpungo shomo, 17toshoru tenebo iyie pooki toki naishu natii tenebo iyie e pooki sesen, imotonyi, o ng'uesi, o pooki toki naiserpepiari te nkop, peyie etum aatoisho aatubul aaiputa enkop.” 18Neipung Noa alo, o layiok lenyena, o enkitok enye, o nkituaak oo layiok lenyena. 19Ore pooki ng'ues, o pooki toki naiserpepiari, o pooki motonyi o pooki toki nalo tioriong enkop nepuku pooki anaa impukunot enye aaing'uaa e Safina nepuo.
Eitaikia Noa Enkai olasar
20Ina peyie eshetaki Noa Olaitoriani ewueji olasar, neya pooki ng'ues nemeeta entioto, o pooki motonyi, nemeeta entioto, neitaki Enkai olasar opejori te nchumata olperere lo lasar. 21Ore peyie eing'uaya Olaitoriani esong'ouna narropil, nejo Olaitoriani toltau lenye; “Maitoki aekata adek enkop tenkaraki oltung'ani, amu ore endamunoto oltau lo ltung'ani eiteru te keraisho naa intorrok, nemaitoki aekata aidakie pooki toki naishu anaa enataasa. 22Ore eton eetae enkop, meishunye enkata eunore o enkata enkisampuare oo ndaiki, o enkirobi o enkirowuaj, olodalu, oloirujuruj, o endama o enkewarie.”