1Ore ake pee edol Balaam nchere keitiship Olaitoriani te nemayian ninye Israel, neitu ninye elo, anaa te kulie katitin, aing'oru ntaleng'o, kake eipirie ninye enkomom enye olpurkel. 2Neshumu Balaam nkonyek enyena, nedol Israel etii ilng'oborri, anaa loshon. Nelotu Enkiyang'et e Nkai shumata ninye, 3neraposhoki ninye, nejo,
“Irorei le Balaam olayioni le Beor,
irorei le ilo tung'ani otaboloki nkong'u enye,
4irorei le ilo oning irorei le Nkai,
ilo odol enduata o Laidimani,
otabatate, kake meimulumul nkonyek enyena:
5kebaa enkishiaa oo lng'oborri linono, iyie Yakobo,
o emanyisho ino, iyie Israel!
6Eikununo anaa ierat oopuo eniado,
anaa nkurman naatii embata e wuaso,
enyaanyukie o sugoroi otuno Olaitoriani,
eikununo anaa iltarakua ootii embata e nkare.
7Kedooyo enkare too ltooi lenyena,
ore olantererai lenye neaku nkariak kumok etii,
ore olaiguanani lenye naa ninye olusoo alang Agag,
ore enkitoo enye naa kebul.
8Eyawua Enkai ninye aitupuku te Misiri;
netiu ninye anaa oloata mouarak o losokuan,
kelo ninye aijoo lelo oshon mang'ati lenyena,
negil iloik lenye aitaa mbelibelat,
neng'or ninche too mbaa enyena.
9 Eirraga ninye anaa olng'atuny,
naa amaa, amu eikununo anaa elipong o lng'atuny,
aing'ae olo ainyeyie ninye?
Emayiana pooki ng'ae likimayian iyie,
nediaa pooki ng'ae likidek iyie.”
10Neyupuyup engoro e Balak ti alo Balaam, neosh ninye nkaik, neitoki Balak ajoki Balaam, “Aaipotuo nanu iyie pee ilotu adek ilmang'ati laainei, naa ng'ura, itamayiana iyie ninche kuna katitin pokira uni. 11Ore naa taata isika shomo ewueji ino; atejo apa nanu, ‘Kaanyanyit iyie,’ kake kimboo Olaitoriani amitiki enkanyit.” 12Nejoki Balaam Balak, “Keitu apa nanu ajoki lelo kiliku linono likirriwaka nanu, 13‘Tenaa napaji ninye kaaisho Balak enkaji enye ebore enkosholai o sahabu, nemaidim ake ashomo atapaasha ororei lo Laitoriani, aas esidai aashu entorrono te yieunoto ai makewan, ore ina najo Olaitoriani naa ina nanu airo?’
Enaibon nabayie e Balaam
14Ore naa, ng'ura, kalo nanu enetii iltung'ana laainei; wou, pee aaliki nanu enepuo kulo tung'ana aaitaas iltung'ana linyi, too nkolong'i e siadi.”
15Neitoki ninye araposhoki, nejo,
“Irorei le Balaam olayioni le Beor,
irorei lo ltung'ani otaboloki enkong'u enye,
16irorei le ilo oning irorei le Nkai,
neyiolo eng'eno e Ilo otii shumata Aisul
ilo odol enduata o Laidimani,
ilo obatata, kake eitu eimulumul nkonyek enyena.
17Adolita nanu ninye, kake mme tena kata;
adolita ninye, kake mme taana;
eipang'ua olakira ti atua Yakobo,
naa keilepu eng'udi enkitoo te Israel;
kedany ninye olpura le nkomom le Moab.
negiligil ilayiok pooki le Sheti.
18Kepuoi aaya Edom,
ore Seir, ilmang'ati lenyena naa kepuoi aaya,
eitobirari ninye Israel aisulu,
19Te Yakobo easisho engolon e nkitoo,
ore lelo aishirak too nkanas neidaikieki!”
20Neitoki ninye aing'or Amalek, neraposhoki ajo,
“Amalek apa olayioni le dukuya loo loshon,
kake ore te siadi naa keidaikieki.”
21Neitoki aing'or ile Kain, neraposhoki, nejo,
“Kegol neserian ina manyisho ino,
ore enkaji netipikaki enchumata endapidapoi;
22Kake ore ake eyia, keidaikieki Kain.
Kenkata kenya nabaa kiyaita Ashur aaraya?”
23Neitoki araposhoki ajo,
“Amaa, kaing'ae kenya elekuni te neas Enkai ena?
24Kake kepuonu imelin naaing'uaa Kitim,
naa kepuonu aaisilisil Ashur o Eber;
kake kelo ake sii ninye aidak.”
25Neitoki Balaam adumunye nelo ewueji enye; nelo sii Balak te nkoitoi enye.