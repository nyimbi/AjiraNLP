Enkitobirata oo lkilani loo lapolosak
(Ena 28.1-14)
1Ore too usin pusi o morijo o mpilei neitobir ninche te nkarriyiano ilkilani sidain, pee eisiaaishoreki te wueji sinyati; neitobir ninche lelo kilani oosinya te nkaraki Aron; anaa enaitanapa Olaitoriani Musa. 2Neitobir ninye enkila dorrop e sahabu, too usin pusi o morijo o mpilei, o katani napuyiapui napiyaya. 3Neidong ninche sahabu aaitadapash neboru nkorin ronkeni pee easishoreki aaitobirie ina arasha sidai, o nena tokitin pusi o morijo o mpilei, o katani napuyiapui napiyaya te nkarriyiano. 4Neitobir te nkaraki ina kila dorrop irubat oo ronyi, neitutumieki ninye ilcholo lenyena pokira are. 5Ore ina kimeita narripuno te nkarriyiano neenieki ninye, pee eibung ninye, naa te nena tokitin eripuno o te ina arriyiano, te sahabu o usin pusi o morijo o mpilei, o katani napuyiapui napiyaya nashetuno anaa enaitanapa Olaitoriani Musa.
6Neirragie isoito barrikon ooji oniks neikodi te sahabu, nepiki te nkarriyiano te nebo nkarn oo layiok le Isirael. 7Nepik ninye ninche imatuan pokira are oo ronyi le ina kila dorrop, pee eaku soito oodamishoreki te nkaraki ilayiok le Isirael; anaa enaitanapa Olaitoriani Musa.
Enkitobirata e nkila o lgoo
(Ena 28.15-30)
8Neitobir ninye enkila o lgoo te siaai e nkarriyiano, anaa ina kila dorrop te sahabu o usin pusi o morijo o mpilei, o katani napuyiapui napiyaya. 9Nerisioro apa nkaloli pooki; ore apa ina kila o lgoo naa katitin are, entemata e ndap enkadoro naa entemata e ndap endapasho katitin are. 10Nepik atua ilkererin oong'uan loo soito. Olkereri loo ltoto barrikon, o oltoto sikitok, oltoto oonyori, olkereri le dukuya. 11Ore olkereri liaare naa iltoto oonyori, iltoto pusi ooitiil o ltoto sidain ooji almasi; 12ore olkereri li okuni naa iltoto pilei, osoit oji agate iltoto oowang o ltoto sinteti; 13ore olkereri li ong'uan naa iltoto oonyori, o iltoto barrikon, ooji oniks o ltoto pusi; neripakino apa kuna te sahabu. 14Kulo apa iltoto tomon aare o nkarn enye anaa nkarn oo layiok le Israel; netiu apa anaa ilmishiren, meeta ake olemeguetakino enkarna enye, too loshon pokira tomon aare. 15Neitobir ninche te ina kila o lgoo ilpisia oo ooipila oikununo anaa nkeenta, le sahabu nasila; 16nepik ilkererin aare le sahabu o lgiso aare le sahabu, nepik ilgiso ilpijat pokira aare le ina kila olgoo; 17nepik ninche nena keenta are e sahabu atua lelo giso pokira aare ootii ilpijat pokira aare le ina kila o lgoo. 18Ore nkiting'ot pokira are e nena keenta neibung'ieki lelo kererin pokira aare; neiko neijia aaibung'ie te nkalo e dukuya ooronyi le ina kila dorrop. 19Neitoki ninche aaitobir ilgiso aare le sahabu, nepik ninche ilcholo pokira aare le ina kila o lgoo te nkalo enye e atua te mbata e ina kila dorrop. 20Neitayu ninche ilgiso aare le sahabu, neibung'ie te nkalo e dukuya ti abori ironyi pokira aare le ina kila dorrop. 21Neitutum ina kila o lgoo too lgiso lenyena o lelo giso le nkila dorrop te nkeene pus, metaa kepetita ina kimeita narripuno te nkarriyiano ina kila dorrop, pee melolong'u ake te ina kila dorrop; anaa apa enaitanapa Olaitoriani Musa.
Enkitobirata oo lkulikae kilani loo lapolosak
(Ena 28.31-43)
22Neitoki sii aitobir olkila oodo li atua ina kila dorrop laa eipus emua; 23ore ine neimieki endukuya te ilo kila oodo neikununo anaa enenkila, neeta erripata namanaa pee mepolosa. 24Ore erripata e abori e ilo kila oodo neripakini ilonyek oopurupurana too usin pusi, o morijo ompilei o katani napuyiapui napiyaya. 25Neitoki sii aitobir ntualan e sahabu nasila, nepik nena tualan errishata oo lonyek oopurupurana te ina manaroto e abori erripata o lkila; 26entuala o long'u, o entuala o long'u emanaa te ripata e abori olkila te nkaraki enkisiaayiare; anaa apa enaitanapa Olaitoriani Musa.
27Neitoki sii aaitobir Ilkilani li oriong te nkarasha napiyaya te nkaraki Aron o layiok lenyena, 28o ina arasha naenieki endukuya naitobiruno te katani napuyiapui te nkarasha naripuno sidai, o maupen e katani napuyiapui o nena kilani e atua e katani napuyiapui; 29o enkimeita e katani napuyiapui napiyaya naripa too usin pusi, o morijo, o mpilei naikodo te siaai o ltidu; anaa apa enaitanapa Olaitoriani Musa.
30Neitoki ninche aaitobir enchili e sahabu nasila e ilo marisian sinyati nesiraki ninye enkarna anaa enkarna nataguetakaki to lmishire, “Sinyati to Laitoriani.” 31Neeniki ninche ninye te nkeene pus, aakurraki shumata ina arasha naeniki endukuya; anaa enaitanapa Olaitoriani Musa.
Enkidipata e siai
(Ena 35.10-19)
32Neidipayu esiaai pooki e ilo ng'obor le Nkai; o ilo ng'obor le ntumo, netaasa iltung'ana loo Siraeli anaa nena pooki naaitanapa Olaitoriani Musa; neaku etaasa ninche. 33Neyau ninche ilo ng'obor enetii Musa, ilo ng'obor o ntokitin enyena pooki, o lala lenyena oo lolo, o rubat oo isunta enyena, o loom lenyena, o ng'apeta enyena, o nkitotoneta enyena; 34nena dapan naanota oo lmeregeshi o noo nkineji naaitushurieki o lkarash lo liatua oodung'ieki; 35o sanduku le nchakenisho o nkeek enyena, o lorika lo lng'ur; 36o emesa te nebo imasaa enyena pooki, o emukate e nkitoduaroto; 37o enkibung'et oo ltaai le sahabu nasila o ltaai lenyena te nebo ntukusi oo ltaai o ntokitin enye pooki, o eilata oo ltaai; 38olperere lo lasar le sahabu, o eilata naputishoreki o enkorropil naisonkoyo o lkarasha oisiong'a le kutuk aji o lng'obor, 39ilo perere lo lasar lo suyai o eng'esherrie enye o suyai, o mbokishi o ntokitin enyena pooki; o ilo moti oitukuoreki o enkitotonet enye; 40lelo karash ooisiong'a le ndung'oroto o ng'apeta enyena, o nkitotoneta enyena, o lkarash le kishomi e ndung'oroto, o inkeenta enyena o ncheito enyena; o masaa pooki te nkisiayiare e ilo ng'obor le Nkai; o ilo ng'obor le ntumo; 41lelo kilani ooitobiruno te nkisiayiare e wueji sinyati; lelo kilani oosinya le Aron olapolosani, o Ilkilani loo layiok lenyena pee easisho anaa ilapolosak. 42Anaa nena pooki apa naaitanapa Olaitoriani Musa esiaai pooki, naa ng'ura, etaasa ninche; anaa enaitanapishe Olaitoriani, neaku etaasa ninche ina. Nemayian Musa ninche.