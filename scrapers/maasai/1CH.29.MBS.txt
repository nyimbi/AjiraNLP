Nkishorot Naashetieki Enkaji e Nkai
1 Nejoki olaiguanani Daudi ina umata pooki, “Ore Solomon enkerai ai laa ninye ake etegelua Enkai, naa oltung'ani oti lemeeta enkarriyiano, naa eikitok ena siaai, amu ore ena aji nemeaku ene tung'ani, kake eno Olaitoriani Enkai. 2Neaku aishoru nanu ntokitin naashetieki enkaji e Nkai, ai anaa enaidim. Aishorua sahabu tenkaraki ntokitin e sahabu, o enkosholai tenkaraki ntokitin e nkosholai, o suyai tenkaraki ntokitin o suyai, o esekenkei tenkaraki ntokitin e sekenkei o nkeek tenkaraki ntokitin oo nkeek, ore tenebo nena netii isoito kumok ooji oniks, o soito ooitasheyieki, o soito loo muain kumok, o mpukunot pooki oo soito oogol enkinyiang'a, o ltoto ooibor. 3Ore ake tenebo nena tokitin pooki naishorua nanu tenkaraki ina aji sinyati, naata nanu olchumati lai makewan le sahabu o enkosholai, naa ore tenkaraki enyorrata ai tenkaraki enkaji e Nkai ai, aishoo nanu enkaji e Nkai ai: 4ntalantani nkalifuni uni e sahabu, ina sahabu e Ofir, o ntalantani nkalifuni naapishana e nkosholai nasila, pee emurieki isunta eina aji, 5o tenkaraki ina siaai pooki naas lelo tung'ana arriyiak, o sahabu tenkaraki ntokitin e sahabu, o enkosholai tenkaraki ntokitin e nkosholai. Kaing'ae naa likae oishoru te yieunoto, neitisiny kewan ena olong, neitisinyaki kewan Olaitoriani?”
6Neitoki nena lukuny oo nkajijik o nkajijik oo loo menye aaishoru nena kishorot enye o lpela, anaa ake sii enataasa ilarikok loo loshon, o larikok le njore loo nkalifuni, o loo maa iip, o lelo kituaak ooitasheiki esiaai o laiguanani. 7Neishoru ninche tenkaraki enkisiaayiare e nkaji e Nkai ntalantani nkalifuni imiet e sahabu, o ntalantani nkalifuni tomon e nkosholai, o ntalantani nkalifuni tomon oisiet o suyai, o ntalantani nkalifuni iip nabo e sekenkei. 8Ore pooki ng'ae oata soito oogol enkinyiang'a, nepik ilo shumati le nkaji Olaitoriani, naa Yehiel le Gershon apa olaing'urani. 9Neng'idayu apa iltung'ana enkaraki eitayutuo kulo te nyorrata, amu to ltau pooki eishorutua ninche to lpela aaisho Olaitoriani; neng'idayu sii olaiguanani Daudi oleng.
Eisisa Daudi Enkai
10Neitoki Daudi aisis Olaitoriani te dukuya ina umata pooki; nejo Daudi: “Metaa iyie eisisi, iyie Olaitoriani, Enkai e Israel papa lang, ntarasi o ntarasi. 11 Enino, iyie Olaitoriani enkitoo, o engolon, o enkitoria, o enkisulata, o enkishiaa; amu ore pooki natii shumata o enkop naa nkuninono; enino enkitoria, iyie Olaitoriani, naa iyie eilepieki aaitulusoo te pooki. 12Ore enkarsisisho o enkanyit naa iyie eing'uaa, naa iyie oitoreisho te shumata pooki. Enkaina ino etii engolon o enkidimata; naa enkaina ino; naitaa kitok neisho engolon pooki ng'ae. 13Ore taata nikincho iyie enashe, Enkai ang, nikisis Enkarna ino kitok.
14“Kake kara nanu ng'ae, naa kainyoo olorere lai, eji metaa eikindim aaishoru kuna te yieunoto. Amu iyie eing'uaa ntokitin pooki naa nkuninono kitorrinyokito iyie. 15Amu kira iyiook omon te dukuya iyie, nikira lapuayak anaa apa enatiu loo papa pooki; etiu nkolong'i ang te nkop anaa oloip, nemeetae enebikieki. 16Iyie Olaitoriani Enkai ang, ore ena kumoi e kuna tokitin nikintayutuo pee kishetakinye iyie enkaji tenkaraki enkarna ino sinyati, naa enkaina ino eing'uaa, naa nkuninono pooki. 17Ayiolo nanu, Enkai ai, nchere, ijur oltau, nishipakino enkishui sidai; ore te sidano oltau lino naishorua nanu kuna pooki te nyorrata, natoduaa nanu taata kulikae tung'ana linono, ootoni tene, neishoru te nyorrata o te ng'ida. 18Olaitoriani, Na Ai e Abraham o Isaak o Israel, loo papa, tipika ntarasi kuna yieunot o ndamunot atua iltauja loo ltung'ana linono, niutaa iltauja lenye meetu enitii. 19Nchoo Solomon enkerai ai meibung'a to ltau lenye nkitanapat inono, pooki o enchakenisho ino, o nkikoot inono, neitabaya pooki, neshet ninye ine wueji apa naitobira.”
20Neitoki Daudi ajoki ina umata, “Esisa Olaitoriani Enkai inyi.” Neisis ina umata pooki Olaitoriani, Enkai oo loo menye, neirrug ninche ilukuny enye, neserem Olaitoriani, neisho enkanyit aaitaa Olaiguanani. 21Neisho ninche Olaitoriani ilasarri, ore te nkolong nasuju, neishooyo ilasarri oopejori to Olaitoriani, iloing'ok enkalifu nabo, olmeregeshi enkalifu nabo, o lkuoo le kerra enkalifu nabo tenebo ilasarri lenye ooki, o lasaari kumok oleng te Israel pooki; 22neokisho ninche nedaa te dukuya Olaitoriani ina olong te ng'ida sapuk oleng. Neitaa ninche Solomon ilo ayioni le Daudi olaiguanani te nkata e are, nebukoki ninche ninye eilata aaput aaitaa olkitok te nkaraki Olaitoriani, neitaa Sadok olapolosani.
23 Neton Solomon to lorika le nkitoo lo Laitoriani anaa olaiguanani te rishata e Daudi papaai lenye; nebul ninye, nening Israel pooki ninye. 24Ore ilarikok pooki o lelo tung'ana magil, o layiok sii le Daudi pooki, nelimu aaibalunye enkirukoto enye to laiguanani Solomon. 25Neisho Olaitoriani Solomon metoning'oyu oleng te dukuya Israeli pooki, nepik shumata ninye enkitoo neitu aekata eishori likae aiguanani too Siraeli.
Enkitoria e Daudi te ndorropo
26Neaku eitoreisho apa Daudi olayioni le Yese te Israel pooki. 27 Ore apa enkata naitoria ninye Israel naa ilarin artam; eitoreishe ninye ilarin ile te Hebron, neitoreisho ilarin tomoni uni oo kuni te Yerusalem. 28Neye ninye aa oltung'ani moruo oleng, oiputakinote nkolong'i eeta enkarsisisho o enkanyit kitok; neitoreisho Solomon olayioni lenye te rishata enye. 29Ore apa nkiaasin o laiguanani Daudi, ebaiki enkiterunoto ometabaiki enkiting'oto, neigeroki te mbuku oo nkatinin e Samuel oladuaani, o too nkatinin e Natan ilo oiboni le Nkai, o too nkatinin e Gad oladuaani, 30tenebo mbaa pooki e nkitoria enye, o mbaa pooki e nkitoria enye, o emagilanisho enye, o mbaa pooki naaetuo shumata ninye o shumata Israel, o shumata nkitoriat pooki oo nkuapi.