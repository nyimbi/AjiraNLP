Etegelua Olaitoriani Sairos
1Nji etiaka Olaitoriani ilo otubukoko eilata,
aput, ilo oji Sairos,
ilo laibung'a nanu enkaina enye e tatene,
pee elo ninye aitore iloreren te dukuya ninye
neoru ilaiguanak imasaa enye,
nebol nkutukie oo nkajijik te dukuya ninye
pee meitoki nkutukie oo nkajijik aaikeno:
2“Kalo nanu te dukuya iyie naitorioo ildoinyio,
kagiligil nanu nena shomito o suyai
nagiligil nena shomito e sekenkei,
3kaalo nanu aisho iyie ilo shumati le naimin
o nena naaisudoro,
pee itum iyie atayiolo nchere, ee nanu Olaitoriani,
ina Ai e Israel, nikimpotuo iyie te nkarna ino.
4Ore te nkaraki osinka lai Yakobo o Israel ilo gelunoti lai,
aaipotu nanu te nkarna ino
aaipotu nanu enkarna ino hoo nimikiyiolo iyie.
5Ara nanu Olaitoriani, nemeetae likae,
meetae ae Ai neme nanu;
aarripito nanu hoo nimikiyiolo iyie nanu,
6pee etum lelo tung'ana le nkilepunoto e nkolong,
o lo loo ntoluo aatayiolo nchere meetae ae Ai neme nanu;
nanu Olaitoriani nemeetae likae.
7Aitobirua nanu ewang'an naitayu enaimin,
nanu oyau emayianata o enkidaata,
nanu Olaitoriani oas kuna baa pooki.
8“Tasha iyie shumata, te keper,
naa nchoo shumata eshau esupatisho;
naa nchoo enkop eng'amaa,
pee etum enjeunoto aibulai,
naa nchoo eitubulu esupatisho;
nanu Olaitoriani oitobirua ina.
Olaitoriani oitayio ntokitin pooki naa Olaitoriani otii apake
9 “Woi ninye ilo okeshare oloitayio ninye,
keishankarrare emoti oo nkulupuok ilo oitobira!
Keikilikuan enterit ilo oitobir ajoki,
‘Kainyoo iyie intobirita’?
aashu ejoki, ‘Meeta ena toki ino ineeibung'i’?
10Woi ninye ilo ojoki menye,
‘Kainyoo iyie iiu?’
aashu ilo ojoki enkitok, ‘Kainyoo iyie nikintasaisai?’ ”
11Nji ejo Olaitoriani,
ilo Osinya le Israel, ilo oitayio ninye:
“Eikinkilikuanishore nanu ti alo nkera aainei,
anaa eikisikong nanu ti alo esiaai oo nkaik aainei?
12Aitobira nanu enkop,
naitayu oltung'ani apik oriong enkop;
nkaik aainei apa naaisalaasha shumata,
naitaisheiki nanu lelo ororani lenye pooki.
13Ailepunye nanu ninye te sipata,
naa kaitorioo nanu nkoitoi enyena pooki;
kelo ninye ashet enkanasa ai
ore lelo tung'ana laainei ooena nelaaya meshomo,
neme te nkaraki enkishoroto anaa olerrinyore,”
Olaitoriani loo lororani ojo.
14Nji ejo Olaitoriani:
“Ore ina arsisisho e Misiri o ina kinyang'a e Etiopia,
o lelo tung'ana le Sabean adoru,
naa kepuonu enitii neaku linono,
nikipuo ninche aasujaa iyie;
kepuonu ninche enitii eena too lpisia nikipuonu aairrugokino iyie.
Eikipuo ninche aasai iyie ejo,
‘Etii Enkai te nebo iyie ake,
meetae ae Ai neme ninye ake.’ ”
15Esipa ira iyie Enkai naisudoo kewan,
iyie na Ai e Israel, Olaitajeunoni.
16Eitukurruaki ninche pooki netusulaki,
ore lelo aitobirak loo nkitanyaanyukot oo nkaitin nepuo to lmilo te nebo.
17Kake eitajeuo Olaitoriani Israel,
te njeunoto oo ntarasi;
mikintukurruni iyie nimikisuli o akenya.
18Amu nji ejo Olaitoriani,
ilo oitobira shumata (ninye Enkai!),
ilo oitobirua enkop neitayu (ninye oitotona;
eitu ninye eitobir olmuate,
eitayio ninye pee emanyi!):
“Ara nanu Olaitoriani nemeetae likae.
19Eitu apa nanu airo too nkurrat,
ti atua ewueji e misimisi;
eitu apa nanu ajoki eishoi e Yakobo,
‘Eng'oruaki to lmuate.’
Airo nanu Olaitoriani esipata,
naibalunye ina nasipa.
Olaitoriani le nkop pooki o nkitanyaanyukot oo nkaitin e Babilon
20“Enturrurrunye nipuonunu,
entinyiku wootu te nebo,
intae lo pisai loo loshon! Meyiolo ninche toki lelo oonap
nkitanyaanyukot oo nkaitin enye oo nkeek,
netoni aaomon ina ai nemeidim aitajeusho.
21Iyau lomon linono nimbalunye;
nchoo ninche eiguana te nebo!
Kaing'ae apa otolimuo ena te musano?
kaing'ae apa oibalunye? Aime nanu Olaitoriani?
Nemeetae ae Ai neme nanu,
Enkai nairo too sipat naa Olaitajeunoni;
meetae ae Ai neme nanu.
22“Embelekenyata wootu enatii pee eitajeuni intae;
intae ilubot pooki e nkop!
Amu ara nanu Enkai, nemeetae ae.
23 Ainosa nanu olmumai te kewan ai,
eimua enkutuk ai te sipata ilo rorei lemaaitoki arrinyokino:
‘Ore nanu kaagilakini pooki kung'u,
neinos pooki ng'ejep olmumai.’
24“Tiatua Olaitoriani ake, epuoi aajo tialo nanu,
isipat o eng'olon.
Ore lelo laaiba neitukurruni ninche.
25Ore ti atua Olaitoriani kelo ina ishoi pooki e Israel amirisho
netum enkitoo.”