Entonata oo loshon too lng'oborri
1Nejoki Olaitoriani Musa o Aron, 2“Nchoo iltung'ana le Israel emanyisho tembata e nanka enye, to lmonekie loo nkajijik oo loo menye, nchoo eun ilng'oborri aaipirie ilo ng'obor le ntumo te pooki shoto. 3Ore lelo oomanyisho te nkalo o loo saen - te nkalo e nkilepunoto e nkolong naa keaku enanka o lng'obor le Yuda too lturrurri lenye, aa ore olarikoni lo lturrur le Yuda naa Nahashon olayioni le Aminadab; 4ore esiana o lorora anaa enaikenaki naa nkalifuni ntomoni naapishana o ong'uan o iip ile. 5Ore lelo ooitoki aaun ilng'oborri aatashare ninye naa olosho le Isaakar, ore olarikoni loo ltung'ana le Isaakar naa Natanel olayioni le Suar, 6ore esiana o lorora lenye anaa enaikenaki naa nkalifuni onom o ong'uan o iip ong'uan. 7Nesuju olosho le Sebulon, naa Eliab olayioni le Helon olarikoni loo ltung'ana le Sebulon, 8ore esiana o lorora lenye anaa enaikenaki naa nkalifuni onom o opishana o iip ong'uan. 9Ore esiana nalulung'a e lelo ng'oborri le Yuda, too lturrurri lenye naa nkalifuni iip nabo o ntomoni isiet o ile o iip ong'uan. Ninche oong'as aapuo.
10“Ore te nkalo e kopikop naa enanka oo lng'oborri le Ruben too lturrurri lenye, ore olarikoni loo ltung'ana le Ruben naa Elisur olayioni le Shedeur, 11ore esiana o lorora lenye anaa enaikenaki naa nkalifuni artam o ile o iip imiet. 12Ore lelo ooun ilng'oborri aasujaki ninche naa olosho le Simeon, ore olarikoni loo ltung'ana le Simeon naa Shelumiel olayioni le Surishadai 13ore esiana o lorora lenye anaa enaikenaki naa nkalifuni onom o oudo o iip uni. 14Nesujaki olosho le Gad, ore olarikoni loo ltung'ana le Gad naa Elisaf olayioni le Reuel, 15ore esiana o lorora lenye anaa enaikenaki naa nkalifuni artam o imiet o iip ile o onom. 16Ore esiana pooki oo lng'oborri le Ruben, too lturrurri lenye naa nkalifuni iip o onom o obo o iip ong'uan o onom. Ninche oaku ili are.
17“Neitokini aaitusuj olng'obor le ntumo, nepiki ilo ng'obor loo Lawi empolos oo lng'oborri; ore anaa enamanyisho ninche nchoo eiko neijia, aapik ake olng'obor erishata enye, enanka ake o enanka.
18“Ore te nkalo o loo ntoluo naa enanka oo lng'oborri le Efraim, too lturrurri lenye, ore olarikoni loo ltung'ana le Efraim naa Elishama olayioni le Amihud, 19ore esiana o lorora lenye anaa enaikenaki naa nkalifuni artam o iip imiet. 20Ore olosujaki ninche naa olosho le Manase, ore olarikoni loo ltungana le Manase naa Gamaliel olayioni le Pedasur, 21ore esiana o lorora lenye anaa enaikenaki naa nkalifuni tomoni uni o are o iip are. 22Neitoki asuju olosho le Benchamen, ore olarikoni loo ltung'ana le Benchamen naa Abidan olayioni le Gideon, 23ore esiana o lorora lenye anaa enaikenaki naa nkalifuni tomoni uni o imiet o iip ong'uan. 24Ore esiana pooki oo lng'oborri le Efraim, too lturrurri lenye naa nkalifuni iip nabo o ntomoni isiet o iip nabo. Ninche oaku ili okuni.
25“Ore te nkalo e moikuape naa enkereri oo lng'oborri le Dan too lturrurri lenye, ore olarikoni loo ltung'ana le Dan naa Ahi-eser olayioni le Amishadai, 26ore esiana o lorora lenye anaa enaikenaki naa nkalifuni ntomoni ile o are o iip naapishana. 27Ore lelo oosujaki ninche too lng'oborri naa olosho le Asheri, ore olarikoni loo ltung'ana le Asheri naa Pagiel olayioni le Okran, 28ore esiana o lorora lenye naa nkalifuni artam o obo o iip imiet. 29Neitoki asuju olosho le Naftali, ore olarikoni loo ltung'ana le Naftali naa Ahira olayioni le Enan, 30ore esiana o lorora lenye anaa enaikenaki naa nkalifuni onom o okuni o iip ong'uan. 31Ore esiana pooki oo lng'oborri le Dan naa nkalifuni iip nabo o onom o opishana o iip ile. Ninche oobayie anaa too nankan.”
32Kulo ninche iltung'ana le Israel anaa enaikenaki too nkajijik oo loo menye; ore lelo pooki apa ootii ilng'oborri ooikenaki too lturrurri lenye naa nkalifuni iip ile o okuni o iip imiet o onom. 33Kake eitu apa eikeni ile Lawi te nebo iltung'ana le Israel, anaa apa enaitanapa Olaitoriani Musa.
34Neijia apa eikuna iltung'ana le Israel. Ore te risioroto e ina pooki naitanapa Olaitoriani Musa, neiko ninche neijia aaun ilng'oborri too nkererin, oltung'ani ake to lmarei lenye te risiorotoe nkaji e papaai lenye.