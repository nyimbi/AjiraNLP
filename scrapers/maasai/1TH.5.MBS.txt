Enterretenata te lotunoto o Laitoriani
1Kake ore anaa inkatitin o rishat ilalashera nemeeta tipat pee eigerokini intae ae bae. 2 Amu iyiololo intae maate oleng inchere elotu enkolong o Laitoriani anaa olapurroni te nkewarie. 3Ore ejo olorere, “Eetae eseriani nemeetae embatisho.” Ore nabo kata nelotu erruorroto shumata ninche anaa emion nainepu enkitok nairoshiwuo nemeeta eneilanyaki. 4Kake mitii intae atua enaimin ilalashera metaa keluam intae ina olong anaa olapurroni. 5Amu kira iyiook pooki inkera e wang'an o nkera e ndama, metaa imikira ile nkewarie aashu ile naimin. 6Ore enkaraki ina emikirura naa anaa enairura kulikae, kake matashololoto nikinteng'enuo. 7Amu ore kuldo ooirura naa kewarie eirura ore kuldo oomera naa kewarie emera. 8 Kake ore amu kira ile ndama emaiteng'enuoto nikinchop elong'o oo lgooitie inchere enkirutoto o enyorrata, ore enkopiyia e sekenkei osiligi le njeunoto. 9Amu ime engoro enye eiyieu Enkai nikinting'oki kake pee kitum enjeunoto naimu Olaitoriani lang Yesu Kristo, 10otua te nkaraki iyiook paa te naa aikinchu aashu kirura nikinchu te nebo ninye. 11Neaku entagoloto oshuaa o likae o likae naa enteshet olikae olikae anaa ina niaasitata.
En kiteng'enare nabayie oe nkirorokino
12Kake kisai intae, lalashera, enchoo enkanyit lelo ooasisho ti atua intae, naa ilairukok laikook linyi ti atua Olaitoriani neikok intae. 13Enchoo ninye enkanyit sapuk nalus o enyorrata te nkaraki esiaai enye, enchoo ejing eseriani atua intae maate. 14Nikisai intae ilalashera, enkoo ilturua nipikipiki enyuaata ilootapalari niretutu ilooshal, enting'iria te lelo pooki.
15Entodol pee melaaki oltung'ani olikae entorrono te ntorroni, kake entetem anaake entaasata isidain maate o ltung'ana pooki. 16Entishipata anaake. 17Entoomon pooki kata, 18enchoo enashe te pooki pukunoto, amu ena doi eyieunoto e Enkai te intae ti atua Kristo Yesu. 19Nimisiorogogo Enkiyang'et, 20nimimenaa enaibon e Nkai. 21Kake eneneng'a pooki toki, embung'a entukurraki ina sidai, 22entalam empukunoto pooki e ntorroni. 23Meitisinya intae tukul Enkai e siriani makewan, ore Enkiyang'et inyi o ltau o sesen, metaa biyoto meeta entibili o metaa enkata e lotunoto o Laitoriani lang Yesu Kristo. 24Ore ilo ooipot intae, keisiligayu naa keitabaya ninye.
25Ilalashera entoomonoki iyiook.
26Eroroki ilalashera pooki te ng'ututata sinyati.
27Nasai intae to Laitoriani pe eisomakini ena palai ilalashera pooki.
28Metaa empiris o Laitoriani lang Yesu Kristo tenebo intae.