Eiriamariyie Timoteo Paulo o Sila
1Nelotu sii Derbe o Listra, naa ng'ura, eetae apa oloiteng'eni te ine oji Timoteo, olayioni le nkitok Yahudi nairuko, kake Olyunani menye. 2Neimaki lalashera ninye aarrep ilootii Listra o Ikonio. 3Ninye etegelua Paulo pee eiriamariyie; neibung nemurat te nkaraki lelo Yahudi le ilo kirine; amu keyiolo pooki aajo Olyunani apa menye. 4Ore epuoito te nkoitoi eimaa nkang'itie, neisho napa baa meibung'a, naaitanapishote lkipaareta o lpayiani ootii Yerusalem. 5Metaa nedupayu nena sirito enkirukoto, neponari esiana anaa ake.
Etoduaa Paulo te nkidetidet oltung'ani le Makedonia
6Neimaa olkirine le Frigia o Galatia, etirishie Enkiyang'et Sinyati pee melikioo ilo rorei te Asia. 7Ore pee epuonu aaipirare Misia, netem aajo matijing Bitinia; neitu eisho Enkiyang'et e Yesu meshomo; 8neim embata e Misia nedou aapuonu Troas. 9Neipang'aki Paulo enduaata kewarie, oltung'ani oitashe le Makedonia, osaita ninye ajoki, “Wou talang'u Makedonia, taretu iyiook.” 10Ore pee edol Paulo ina, neiteru nabo kata aing'oru elototo nalo Makedonia, etumuta ajo Enkai naipoto iyiook maape aaliki ninche ele rorei supat.
Eiruko Lidia te Filipi
11Ore pee kijing empeut te Troas, nikipolos aaitoriokino Samotrake, nikiyiooki te ntaaisere aapuo Neapolis; 12nikidumunye te ine aapuo Filipi; enkanasa e Makedonia, naa ninye enkanasa kitok te ilo kerenket, naa abori oo Roma etii: nikibik te ina anasa nkolong'i naaje. 13Ore te nkolong e sabato nikimpang auluo kishomi e ina anasa, te mbata o lkeju, kijo ebaiki neetae ewueji e nkomono te ine; nikitoni, aairorie nkituaak naatoni te nebo. 14Netii enkitok naji Lidia naa enkamirani oo lkarash oodo, naa ene nkanasa naji Tiatira, naserem ninye Enkai, nening iyiook. Nebol Olaitoriani e ltau lenye, metoning'o mbaa naairoro Paulo. 15Ore pee eibatisai ninye o enkaji enye, nesai iyiook, ajoki, “Te nikitoduaa intae aajo kaisiligayu to Laitoriani, wootu entijing enkaji ai, entotoni.” Neidimu iyiook.
Eteenaki Paulo o Sila te Filipi
16Neaku ore kipuoito ine wueji e nkomono, nenang'are iyiook esila naata e nkiyang'et e naibon nadol imbaa, netopokie lkituaak lenyena ninye too masaa naayaki te ina aibon. 17Nesuj ninye Paulo o iyiook nebuaku eishir ajo, “Ore kulo tung'ana ilaisiaayiak le Nkai natii Shumata Aisui te pooki, naa intae eliki enkoitoi e njeunoto.” 18Neiko neijia nkolong'i kumok. Kake ore Paulo, etanyamala oleng neibelekenya nejoki ilo oirirua, “Aaitanapa iyie te nkarna e Yesu Kristo tupuku tung'uai ninye.” Nepuku aing'uaa te ina saa ake.
19Kake ore pee edol ilopeny aajo eshomo osiligi le ina dupoto enye, neibung Paulo o Sila, neikurtutaa aaya enetii laitoriak te nemirishoreki, 20ore pee eyau enetii iladung'ok le nkiguana, nejo, “Ore kulo tung'ana, loo Lyahudi, eitanyamalita naleng ena anasa ang, 21aalimu lkerreti lemeishoruno matang'amai arashu kisuj, kira Iroma.” 22Nedumakino esiamo pooki te nebo nepololoki lkilani lenye aaoru, neitanapisho meidong'i too ng'udisin. 23Ore eitudupaki ninche iwoshot kumok, nenang'akini korokoroni, neitoriakini olarriponi meitirrisha oleng. 24Ore pee eng'amu ilo ina kitanapata, nepik ninche korokoroni e atua, neen nkejek enye akurraki too lgarrameta. 25Kake ore etaa keitorito enkewarie eomonito Paulo o Sila neranyaki Enkai isinkoliotin; neinining'ito ilooena ninche; 26ore nabo kata, neikirikira enkop, neigirigiro lkitamanyunot le ina aji e korokoroni; nebolo nabo kata nkutukie enyena pooki; nelaa lgarrameta loo looena pooki. 27Ore pee einyiototo olarriponi etuputuoki too njo, nedol inkutukie e korokoroni ebolo, neshutu olalem neaku kejo aar kewan, ejo keisika ilooena aapuo. 28Kake etabuaa Paulo to ltoilo sapuk, nejo, “Miar kewan, kitii pooki ene.” 29Neipotu lkilangilang'eta, nengorokino atua, eikirikira te nkuretisho, nebatatakino Paulo o Sila, 30neitupuku, nejoki, “Lo kituaak, kaji aiko pee ajeu?” 31Nejoki ninche, “Iruko Olaitoriani Yesu, pee ijeu iyie o enkaji ino.” 32Neinosaki ninye ororei lo Laitoriani, te nebo lelo pooki ootii enkaji enye. 33Nedumu ninye ninche te ina saa ake e nkewarie, neisuj nena oshot enye, neibatisae ninye nabo kata o lelo lenyena pooki. 34Neriku ninche enkaji enye, neisho endaa, neshipa oleng o enkaji enye pooki, eiruko Enkai.
35Ore pee ekenyu, neirriu iladung'ok le nkiguana lsikarini nejoki, “Enchoo lelo tung'ana epuo.” 36Neyaki olarriponi le korokoroni Paulo ilo rorei, ajoki, “Eirriutua iladung'ok le nkiguana olkilikuai meishori intae enchom, enyeito naa taata naa enchom te seriani.” 37Kake etiaaka Paulo ninche, “Etaara iyiook te dukuya olorere, eitu eiguanareki iyiook, nikira sii ile Roma, netanang'akita iyiook korokoroni; neyieu taata neitupuku iyiook too nkurrat? Mme neijia; kake enchoo epuonu ninche maate aaitupuku iyiook.” 38Nepuo lelo sikarini aainosaki iladung'ok le nkiguana lelo rorei, neureishoyu, etoning'o aajo ile Roma ninche. 39Nepuonu aasai ninche; ore pee eitupuku, neikilikuan te naa kepuo aaing'uaa ina anasa. 40Nepuku ninche te korokoroni, nepuo enkaji e Lidia: ore pee eidip aatodol ilalashera, neilejilej ninche nepuo.