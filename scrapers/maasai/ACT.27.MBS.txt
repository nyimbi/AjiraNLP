Eshomo Paulo Roma te meli
1Ore pee edung'i aajo kiked emeli aapuo Italia, neitarasakini Paulo o kulikae ooteenaki olkitok loo sikarini oji Yulio, lo ltim le Augusto. 2Nikiked emeli e Adramitio nairoto pee edumunye alo nena ang'itie e mbata e naiposha te Asia, nikipuo, neiriamariyie iyiook Aristako Olmakedoniai le Sesalonike. 3Ore te nkolong nasujita ina niking'eliki Sidon; neing'urrie Yulio Paulo, neisho meshomo abaiki lchoreta lenyena meitoomoni. 4Ore te enaiposha neigara iyiook Kipros, amu ketaa keibooyo iyiook olkutati. 5Ore kitalang'a enaiposha naipirare Kilikia o Pamfilia, nikibau Mira, enkanasa e Likia. 6Ore te ine netum ilo sikari kitok emeli e Aleksantria nalang alo Italia neitaked iyiook ina. 7Nikipuo aa kutiti too nkolong'i kumok aa te ngoloto kitabautua enetaaniki Nido; ore amu meisho iyiook olkutati kipuo, nikiporoo kingura Krete o maipirare Salmone. 8Nikipuo te ngoloto kingara ine, o maetu ewueji neji Enkutoto Sidai, nenyikita enkanasa naji Lasea.
9Ore amu eiturrayioki enkata sapuk, netasuro elototo amu eidipa atulusoi enkata e mpukoroto, neiguan Paulo ninche, 10nejoki, “Lo kituaak, kadol ajo keaku kearisho ena lototo e meli neimin intokitin kumok, kake bata sii enkishui ang iyiook maate.” 11Kake etoning'o olkitok le ina meli loo sikarini, o lopeny emeli nening sii olopeny ina meli aitalang ina natejo Paulo. 12Naa ore amu mme sidai ina kutoto oo melin ebikieki te nkata e nkirobi, nejo lkumok lenye ai sidai te neporoo aapuo te ine, ejo te neidimayu nebaya Foinike, naa enkutoto ina oo melin te Krete, naipirta enkalo e nkilepunoto e kopikop o erishata e nkilepunoto e moikuape, peyie ebik te ine te nkata e nkirobi.
Olkutati te naiposha
13Ore pee ekutu maa kutiti olkutati le moikuape, nejo ninche kenoto ina nayieu, nedotu eenet e meli neporoo aashep Krete, enyikita embata e ina kop. 14Kake ore te nkiti kata nelotu osiwuo oji ole rishata e nkilepunoto e kopikop, adoku teina kop; 15ore pee eibung osiwuo ina meli nelaikino emeli aitoriokinore, nikipalaa meterewa iyiook. 16Ore ekuetie yiook kigira aagiroo enkiti lemankale naji Kauda, te ngoloto kinotokito eenata e mpeut; 17ore ina kata pee eyietu, etureita aajo ebaiki nepuoi aaitar isinya le Sirti, neitadou olkarasha kitok oreu emeli, nerei etiu neijia. 18Ore eiposhita iyiook olkutati, neiteru te nkolong nasuju ina aaitadooyo ilolan oonapita emeli. 19Ore te nkolong e uni, neitadooyo ntokitin naagolieki emeli too nkaik enye maate. 20Ore etulusoitie nkolong'i kumok eitu ae kata eliooyu enkolong anaa lakir, neme kiti olkutati opetita iyiook, neish iyiook osiligi nikijo ebaiki ake neitajeuni iyiook.
21Ore amu etupukoitie kata naado, neipang'u Paulo ti atua ninche nejo, “Lo lewa, keishiaakino apa te naa eikitoning'o naa anaata eitu idumunyenye te Krete nipuonunu metobori intae aaiko nji neimina imasaa naaba nji. 22Ajoki naa taata intae, entagoluoto; amu meetae hoo obo oye ti atua intae, kake eye emeli. 23Amu ore duoo te na kewarie neitashe olmalaika le Nkai nara nanu olenye naa ninye aserem, 24nejo, ‘Paulo miureishoyu, amu meeta nchere pee mintashe ake te dukuya Kaisari, naa ng'ura, kinchoo Enkai pooki likiriamariyie te meli.’ 25Metaa, entagoluoto, lo lewa, amu kaata enkirukoto te Nkai nchere ketiu anaa ina ake naatiaakaki. 26Kake keetae ole mankale likikuetiki aaiponyakino.”
27Ore pee ebau enkewarie e tomon oong'uan, Kipuoito ake te naiposha e Adria, o metaa keitorito enkewarie, nemusu lelo tung'ana arewak le meli aajo kitinyikakita ae kop. 28Neitadooyo entemet netum ntemeta tomon o miet. 29Ore pee eureishoyu ejo ebaiki neitooshi iyiook emarti oo soito, neitadooyo ienet oong'uan te dukuya emeli, nesaisho mekenyu. 30Ore eing'oru lelo arewak le meli eneiko pee eluaya aaing'uaa emeli neidipa doi ninye aaitadoiki empeut enaiposha, eitaakuno keeta kulikae eenata ooitadooyo te dukuya e meli, 31nejoki Paulo olkitok loo sikarini o sikarini lenyena, “Te neitu etoni ltung'ana ti atua emeli meitajeuni intae.” 32Nedung'oo sikarini nkeenta e ina peut, neisho meshomie ina.
33Ore etaa kekenyu, nejoki Paulo ninche pooki meinosa endaa, nejoki, “Ene tomon o oong'uan ade taata ena olong isirng'ang'ate miatata endaa, eitu inyanya toki. 34Asayiaki naa intae ajoki enosa endaa; ekeisho intae engolon amu medoyio hoo ninye olpapita le lukunya e likae obo linye.” 35Ore pee ejo neijia nedumu emukate, ore pee eisho Enkai enashe etii pooki, negil neiter anya. 36Negolu pooki oishuaa nenya sii ninche maate endaa. 37(Nikira pooki iltung'ana oobaya iip are o ntomoni naapishana o ile ti atua ina meli.) 38Ore pee edaa aaraposho, neiteneneng emeli, nenang'aki enkano atua enaiposha.
Etara enaiposha emeli
39Ore pee ekenyu, eitu eyiolou ninche ina kop, kake etoduaa enkutoto naata osinyai oisiasha, neiguana te naa keidim aaitabaiki ina meli ina kop natoyio. 40Metaa neiturraa ieneta lenyena nelaku nkeenta naaenita lkurteta ooboinieki emeli; neitoki taa alaaki olkarasha kitok osiwuo neitoriokino ilo sinyai oisiasha. 41Kake neikob likae sinyai oitemoro neing'irtit emeli enkop neuno olkidong'oe le meli metaa meekure edotunoyu, negilita ilopir le naiposha dukuya emeli. 42Neiguanare isikarini pee ear lelo tung'ana ooena metuata, pee mepor ake neisik aapuo; 43kake ore ilo kitok loo sikarini te nkaraki nayieu neitajeu Paulo, nerishie amitiki ninche eas ina nayieu. Neitanap ilooba anaa ilooidim aatapor enkare meituruko aadoyo te meli nepor enkare aapu enkop natoyio, 44ore lkulikae ooleku nepororie lkeek aashu mbelat e ina meli. Metaa neaku etasarutua pooki enkop natoyio.