Enkipototo e seuseu o pooki toki meisisa Enkai
1Meisisi Olaitoriani!
Meisisi Olaitoriani te keper,
meisisi ninye te wueji e shumata!
2Esisa ninye ilmalaika lenyena pooki,
esisa ninye ilororani lenyena pooki!
3Esisa ninye enkolong o lapa,
esisa ninye intae ilakir pooki oowang!
4Isisa ninye iyie keper nalakua,
o intae nkariak naatii shumata keper!
5Nchoo ninche eisis enkarna o Laitoriani!
Amu ninye apa oitanapishe, neitobir ninche.
6Naa ninye oitasheyie ninche ntarasi o ntarasi,
naa ninye oitayio enkitanapata enye nemeibelekenya.
7Meisisi Olaitoriani te nkop,
o iyie enaiposha o ntokitin pooki naatii atua,
8enkima o enchan oo soito, o empaso,
o lkutati lo siwuo oitabaya enkitanapata enye!
9Ildoinyo o ndoinyo pooki,
ilkeek loo lng'anayio o ltarakua!
10Ing'uesi o nkishu pooki,
ntokitin naaiserpepiari te nkop o motonyi naapuo tiaai!
11Ilaiguanak le nkop o ltung'ana pooki,
ilkituaak o laitoriak le nkop pooki!
12Ilbarnot o selenken te nebo,
iltung'ana moruak o nkera te nebo!
13Nchoo ninche eisis enkarna o Laitoriani
amu enkarna enye ake kitok;
etii enkitoo enye shumata keper o enkop.
14Eishoo ninye meishuro emowuo oo ltung'ana lenyena,
esisa te nkaraki isinyat lenyena pooki,
te nkaraki iltung'ana loo Siraeli ootaaniki ninye.
Meisisi Olaitoriani!