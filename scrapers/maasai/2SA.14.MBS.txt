Eitobira Yoab errinyunoto e Absalom
1Ore apa Yoab olayioni le Seruiya nemusu ajo Absalom edamu oltau lo laiguanani. 2Neirriwaa Yoab olkilikuai meshomo Tekoa, meyau te ine enkitok ng'en, nejoki ninye, “Ntaakunoyu ira enkaishirani, nipika ilkilani lo lkiyioi; nimiel kewan te ilata, kake taasa anaa enkitok naishirita too nkolong'i kumok te nkaraki o lotua; 3nilo enetii olaiguanani, niro aiko nji te ninye.” Neaku etipika Yoab irorei enkutuk enye.
4Ore pee elotu ina kitok e Tekoa enetii olaiguanani, nebatata te nkomom enye o metabaiki enkop, nesai, nejo, “Taretuoki, Olaiguanani.” 5Nejoki olaiguanani ninye, “Kainyoo enyamali ino?” Newal ninye ajo, “Ng'ura ara nanu enkoliai; etua olmoruo lai. 6Neeta esinka ino ilayiok oare, neitarrikino ninche maate ti ong'ata; nemetii apa oltung'ani orish ninche, neosh obo olikae near ninye metua. 7Ore taata netudumakine olmarei pooki esinka ino, nejo ninche, ‘Nchoru ilo tung'ani otara olalashe lenye, pee kitum iyiook aataar ninye metua te nkaraki olalashe lenye apa otasesekuana’; neaku keinyal sii ninye olajung'oni. Neiko neijia aar enkukuo ai natung'uayioki, nemeing'ueiki olmoruo lai enkarna arashu olpisiai ti oriong enkop.”
8Nejoki olaiguanani ina kitok, “Shomo enkaji ino, naa kaishoru nanu nkitanapat ti alo iyie.” 9Nejoki ina kitok e Tekoa olaiguanani, “Nchoo eaku shumata nanu etii enkitarruoroto, Olaitoriani lai olaiguanani, o shumata enkaji e papa lai; nchoo olaiguanani o lorika lenye le nkitoo eaku meeta entioto.” 10Nejo olaiguanani, “Ti nikijoki oltung'ani ae toki, iyau ninye enatii nanu, nimikingil ae kata ninye aibung.” 11Nejo ninye, “Aatoomono nchoo olaiguanani eipot Olaitoriani Enkai ino, paa ore ilo oitalaku elap to sarge nemeitoki ae kata asesekuanisho, ore olayioni lai nemeari metua.” Nejo ninye, “Anaaenaishu Olaitoriani, medoiki ninye olpapita obo lo layioni lino enkop.”
12Neitoki ina kitok ajo, “Aatasayia nchoo esinka ino eiro ororei to lkitok lai olaiguanani.” Nejo ninye, “Iroro.” 13Nejo ina kitok, “Kainyoo naa iyie pee intobira embae naaijo ena aarare iltung'ana le Nkai? Amu ore te nkishorunoto ena walata neen olaiguanani kewan, te ina nemeyau olaiguanani ilo lenye oararo nerrinyunye ang. 14Meeta nchere mikiye pooki, kitiu iyiook anaa enkare naisuaakaki enkop, nemeitoki asotunoyu; kake meitayu Enkai enkishui e ilo oing'oru nkoitoi pee mepal ilo lenye oararo metaa oloiturrayioki. 15Aewuo nanu ajo ena to lkitok lai olaiguanani amu aaitaa nanu iltung'ana kuret; nedamu apa esinka ino, ajo, ‘Kairorie nanu olaiguanani; eidimayu pee eas olaiguanani eomonunoto e sinka enye. 16Amu kening olaiguanani, nekordu esinka enye aitung'uaa enkaina o ltung'ani laaidim ainyala nanu o layioni lai te nebo aitung'uaa enjung'ore e Nkai.’ 17 Nedamu esinka ino ajo, ‘Ore ororei lo lkitok lai olaiguanani naa kaayeng'iyeng'ie nanu’; amu ore olkitok lai olaiguanani netiu anaa olmalaika le Nkai te nerish esidai o entorrono. Metaa Olaitoriani Enkai ino te nebo iyie!”
18Neitoki olaiguanani awaliki ina kitok nejo, “Mikisudorie nanu pooki toki naba anaa enaaikilikuan iyie.” Nejo ina kitok, “Nchoo olkitok lai olaiguanani eiro.” 19Nejo olaiguanani, “Ketii enkaina e Yoab te nebo iyie te kuna pooki?” Newal ina kitok nejo, “Esipa ore anaa eninchu iyie, olkitok lai olaiguanani, meidim oltung'ani aibelekenyayu enkaina e tatene arashu enkaina e kedienye te pooki bae natejo olkitok lai olaiguanani. Osinka lino Yoab laaiguanaka nanu; ninye otipika kulo rorei pooki enkutuk e sinka ino. 20Etaasa osinka lino Yoab ena pee etum aibelekenya kuna baa. Kake ore olkitok lai neeta eng'eno anaa olmalaika le Nkai ayiolou mbaa pooki naatii enkop.”
21Nejoki olaiguanani Yoab, “Ng'ura taata, aishorua ena; shomo tushuku ilo barnoti Absalom.” 22Nebatata Yoab te nkomom enye abaiki enkop, nesai, nemayian olaiguanani, nejo Yoab, “Ore taata etayiolo osinka lino nchere anoto omom too nkonyek inono, olkitok lai olaiguanani, te ina naishorua olaiguanani eomonunoto osinka lenye.” 23Neaku etudumunye Yoab nelo Geshur, nelo ariku Absalom Yerusalem. 24Nejo olaiguanani, “Nchoo ninye eton openy ti atua enkaji enye makewan; melotu ninye enatii nanu.” Neaku etotona Absalom openy te enkaji enye makewan, neitu elotu enetii Olaiguanani.
Eitayutuo Absalom osotua o Daudi
25Ore apa ti atua Israel pooki nemetii oltung'ani orrepi te nkishaa enye anaa Absalom; ore ebaiki endap e nkeju enye o metabaiki endukuya enye nemeetae eleyiata te ninye. 26Naa te nedung ninye ilpapit le ndukuya enye (amu kedung apa te nkiting'oto e pooki ari; te neiroshiu oleng te ninye, nedung) neipim ninye ilpapit le ndukuya enye, naa shekeli iip are te ntemata o laiguanani. 27Netoikioki apa Absalom ilayiok okuni o entito nabo naji Tamar; naa enkitok sidai apa ninye.
28Neaku etobiko Absalom ilarin oare oolulung'a te Yerusalem, eitu elotu enetii olaiguanani. 29Neirriwaki Absalom ilkiliku Yoab pee eirriwaa ninye enetii olaiguanani; kake etanya elotu Yoab enetii ninye. Neirriwaa eniare, kake melotu Yoab. 30Nejoki ninye isinkan lenyena, “Eng'ura aajo ore enkurma e Yoab netashare enaai, neeta enkano te ine; enchom entipik enkima.” Neaku eshomo aapej enkurma. 31Nedumunye Yoab nelo enetii Absalom te nkaji enye, nejoki ninye, “Kainyoo pee etapejo isinkan linono enkurma ai?” 32Newaliki Absalom Yoab nejo, “Ng'ura aairriwaka iyie olomoni, ‘Wou ene, pee aatum airriwaki olaiguanani, pee aikilikuan ajoki, “Kainyoo nanu pee aewuo aing'uaa Geshur? Enaikash te nanu te neton atii ine.” Ore naa taata nchooki nanu alo enetii olaiguanani; naa te naata enkitarruoroto, nchoo ninye maatara nanu matua.’ ” 33Kaae nelo Yoab enetii olaiguanani, neliki ninye; neipotu ninye Absalom. Neaku eewuo ninye enetii olaiguanani, neirrug kewan te nkomom enye o metabaiki enkop te dukuya olaiguanani; neng'utut olaiguanani Absalom.