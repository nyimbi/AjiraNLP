EMBUKU E UNI
(Olkerempe le Nkai 73–89)
Esipata e Nkai
1Esipa eisupat Enkai te ilo oitoriori
nkoitoi enyena,
te lelo sidain iltauja.
2Kake ore ti alo nanu eyieu errorro nkejek aainei,
eyieu eideketari nkejek aainei.
3Amu aata nanu olom te lelo ooitokoos,
ina kata pee adol nanu dupoto e lelo arruok.
4Amu meeta ninche emion,
negol naa sidain iseseni lenye.
5Meeta ninche enyamali anaa enaata iltung'ana,
nemeitamei ninche anaa ilkulikae tung'ana.
6Ore enkaraki ina, olwuasa ninye
osaei lenye le murt,
olarrabal oimulumul ninche anaa olkila.
7Etejieita nkonyek enye te mpiron,
netulusoitie mbaa enye aalang iltauja lenye.
8Neikordodisho ninche, neiro mbaa torrok;
ore te nkitokoos neiro mbaa naaitorogonyie
ilkulikae.
9Nebol ninche nkutukie enye aaing'orie shumata,
neidapashaki ilng'ejepa lenye enkop.
10Ore enkaraki ina neibelekenya iltung'ana aaisis ninche;
nemetumie ninche entioto.
11Nejo ninche, “Kaji eiko Enkai te neyiolou?
Keeta eng'eno Ilo otii Shumata Aisul?”
12Ng'ura, iltung'ana torrok kulo;
neisikarra ninche anaake,
neponari ninche te karsisisho.
13Pesho ake nanu aitisinya oltau lai,
naituku nkaik aainei te sinyatisho.
14Amu ore endama pooki naatooshoki nanu,
naaitamei nkakeny pooki.
15Naa te najo nanu, “Kalimu kuna,”
anaata maaku asipani te ishoi oo nkera aainei.
16Naa te nadamu nanu ajo ayiolou kuna,
naa enyamali te nanu.
17Ore ake pee alo atua ewueji sinyati e Nkai,
namusu taa enkiting'oto enye.
18Esipa itipika iyie ninche iwuejitin neeideket;
nchoo iyie ninche metabatatata aaidak.
19Kaji eikunakaki ninche enkidaaroto nabo kata,
eishieki ninche tukul te nkiputukuny.
20Etiu ninche anaa enkidetidet te neinyototo oltung'ani,
te nidumunye iyie, Olaitoriani,
niwuang'ie ina golon enye.
21Te netum oltau lai emion,
te neitagori oltau lai,
22naa kamoda apa nanu mayiolo toki,
natiu apa nanu anaa eng'ues ti alo iyie.
23Ore ake eyia natii nanu te nebo iyie;
kimbung'a iyie enkaina ai e tatene.
24Iyie likitorikoyie nanu te nkiguana ino,
ore te siadi niking'amaa nanu te nkitoo ino.
25Kaing'ae nanu aata te keper leme iyie?
Nemetii ai toki natii oriong enkop nang'uar nanu naadutie.
26Keidim inkiri osesen lai o ltau lai aaishunye,
kake Enkai e ngolon oltau lai naa erubata ai ntarasi.
27Amu ng'ura, ore lelo likilamita iyie naa keidak;
inting'ie iyie lelo arruok ti alo iyie.
28Kake ore nanu eisidai te nataaniki Enkai;
aitaa nanu Olaitoriani Enkai esarunoto ai,
pee atum atolimu isiaaitin inono pooki.