Eishiunyeki Naaman
1 Ore apa Naaman olkitok le njore o laiguanani le Siria, naa oltung'ani kitok to lkitok lenye netum omom oleng', amu te nkaraki ninye apa eishoo Olaitoriani Siria enkisulata. Oltung'ani apa magilani yioloti, kake eeta enkeeya oo lbolot. 2Ore apa iltung'ana le Siria te njore enye nabo, neraya enkiti sila aisiaayiani te nkop oo Siraeli, naa enkitok e Naaman apa eisiaai. 3Nejoki ina sila ina kitok e Naaman, “Tenaa napaji ketumore olkitok lai oloiboni le Nkai otii Samaria anaata eishiunye ninye teina keeya enye oo lbolot.” 4Nelo Naaman atua aji nelo ajoki olkitok lenye, “Nji eiroro ajo ena aisiaayiani naing'uaa enkop oo Siraeli.” 5Nejo, olaiguanani le Siria, “Shomo taata, amu kairriwaki nanu empalai olaiguanani loo Siraeli.”
Neaku eshomo ninye, neshoroo talanta tomon, o shekeli nkalifuni ile e sahabu, o ntukusi tomon oo nkilani. 6Neyaki ina palai olaiguanani loo Siraeli, neigero ajo, “Tenebau ena palai enitii, tayiolo nchere aairriwaka Naaman osinka lai, pee itum aishiunye ninye teina keeya enye oo lbolot.” 7Ore ake pee eisum olaiguanani loo Siraeli ina palai, nepolos nkilani enyena nejo, “Kara nanu Enkai, naar metua neitoki aitopiu, eji metaa kaairriwaki ele tung'ani olkilikuai pee aishiunye oltung'ani oata enkeeya oo lbolot? Tadamu pee idol ajo olarrabal eing'oru te nanu.”
8Ore ake pee ening Elisha, ilo tung'ani le Nkai ajo etopolosa olaiguanani loo Siraeli nkilani, neirriwaki olaiguanani olkilikuai, ejo, “Kainyoo iyie pee itopolosa nkilani inono? Nchoo ninye elotu enatii pee eyiolou ajo etii oloiboni le Nkai Israel.” 9Neaku eewuo Naaman too mbartan enyena, o ngarrin oo mbartan, neitashe te kutuk aji e Nkaji e Elisha. 10Neirriwaki Elisha ninye olkilikuai ejoki, “Shomo intukuoyu to lkeju le Yordan katitin naapishana, pee esidanu osesen lino nilaari aishiu.” 11Kake etagore apa Naaman oleng, nelo ejoito, “Ng'ura, kajo duoo nanu kelotu enatii, neitashe, neipot enkarna o Laitoriani Enkai enye, neyuk enkaina enye te shumata ene wueji naaya, neishiu enkeeya oo lbolot. 12Amaa Abana o Fabar, lelo kejek le Dameski, aimesidan ninche aalang nkariak pooki e Israel? Aimaidim nanu aitukuore nena naishiu?” Neaku eibelekenye ninye alo te ngoro. 13Kake eetuo isinkan lenyena aataaniki nejoki ninye, “Papa lai, amaa tenaa eikintanapa oloiboni le Nkai entoki sapuk, aime anaata itaasa? Kebaa naa elusoo tenetejo ninye, ‘Ntukuoyu pee isidanu?’ ” 14Nedoyio ninye nelo adoiki olkeju le Yordan katitin naapishana, te risioroto o rorei lo ltung'ani le Nkai, neishiu osesen lenye netiu anaa osesen le nkerai kiti nesidanu.
15Neitoki ninye arrinyunye alotu enetii oltung'ani le Nkai nejoki, ninye o encholuek enye pooki, nelotu aitashe te dukuya ninye, nejo ninye, “Ng'ura ayiolo nanu ajo meetae Enkai te nkop pooki meteleku te Israeli. Tang'amai naa taata enkishoroto naing'uaa osinka lino.” 16Kake etejo Elisha, “Ore anaa enaishu Olaitoriani, laa ninye nanu aisiaai, mang'amu nanu hoo toki.” Nesai ninye metang'amu kake etanya. 17Neitoki Naaman ajo, “Teniming'amaa, aatoomono naa, nchoo naa meishori osinka lino inyumpui are naanap ilolan, amu ore ebaiki ena olong', meigil osinka lino aitayu olasar opejori, anaa olasar liae ai meteleku ake Olaitoriani. 18Ore tena bae metapalaki Olaitoriani osinka lino: Tenelo olkitok lai atua enkaji e Rimion aserem teine, naigarakino nanu enkaina ai, nairrugo nanu tiatua enkaji e Rimon, metapalaki Olaitoriani osinka lenye tena bae.” Nejoki Elisha Naaman, “Shomo te seriani.”
19Kake ore eidipa Naaman ashomo atung'uai Elisha te nkiti rishata, 20ore Gehasi ilo sinka le Elisha, nejo, “Dol ajo etapala olkitok lai ele tung'ani oji Naaman le Siria, neitu eng'amaa te nkaina enye nena tokitin naayawua ninye. Ore anaa enaishu Olaitoriani, kasujaa nanu ninye pee atum toki te ninye.” 21Neaku etusujayie Gehasi Naaman. Ore ake pee edol Naaman oltung'ani okuetu osujaa ninye, nedou ninye te ngarri oo mbartan nenang'are ninye. Nejo, “Keseriani ake?” Nejo ninye “Eseriani ake.” 22Nejo Gehasi, “Aairriwua nanu olkitok lai pee ajoki, ‘Eetuo tena kata enatii nanu ilbarnot ooing'uaa enkop oo ldoinyo e Efraim, ilbarnot oare loo layiok loo loibonok le Nkai, aatoomono nchoo ninche entalanta e nkosholai, o ntukusi are oo nkilani.’ ” 23Nejo Naaman, “Tang'amu ntalantani are te nchipai.” Nesai ninye, neineneng nena talantani are e nkosholai too lbenia oare, tenebo ntukusi are oo nkilani, neiteleiki ninche isinkan lenyena oare. Neya ninche aanap te dukuya Gehasi. 24Ore ake pee elotu endoinyo, neya nena tokitin too nkaik enye, nepik ninche atua enkaji enye, neisho lelo tung'ana meshomo, nedumunye ninche aapuo. 25Nejing ninye atua aji nelo aitashe te dukuya olkitok lenye, nejoki Elisha ninye, “Kaji duoo ishomo Gehasi?” Nejo ninye, “Meeta eneshomo osinka lino.” 26Kake etiaaka ninye, “Keitu nanu alo tenebo iyie te nkiyang'et ina kata pee eibelekenya oltung'ani le ngarri enye embarta pee kinang'are? Kenkata ina nang'amarieki mpisai o nkilani o eilata oo loirienito o sabibu, o nkerra, o lmong'i, o sinkan o nkaisiaayiak? 27Ore naa enkeeya oo lbolot e Naaman naa eikimbung iyie, o eishoi ino ntarasi.” Nelo Gehasi teine netii ninye etaa ole nkeeya oo lbolot. Neibor anaa soito le nchan.