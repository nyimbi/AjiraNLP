Enkiyama naatae te nkang naji Kana
1Ore te nkolong e uni neetae apa enkiyama te Kana e Galilaya: netii ng'otonye e Yesu ine. 2Neipotoki sii Yesu o looiteng'eni lenyena te ina kiyama. 3Ore pee emita enaisho oo sabibu nejoki ng'otonye Yesu, “Meetae enaisho o sabibu.” 4Nejoki Yesu, “Na kitok, kaa kiatayie neton eng'or enkata ai?” 5Nejoki ng'otonye laisiaayiak, “Entaas pooki najoki intae.” 6Netii ine iltooi loo soito, naa iloo mboreitin are aashu uni obo, netushumaki te ine to lkerreti le nkitukuore oo Lyahudi. 7Nejoki Yesu ninche, “Emputa iltooi enkare.” Neiput metabaiki nkutukie. 8Neitoki ajoki, “Entooku enkiti, eyaki olaitasheikinoni lele sirua.” Neyaki. 9Ore pee eishamisham olkitok le nkiyama enaduoo are naitaaki enaisho oo sabibu, nemeyiolo eneing'uaa, hoo neyiolo laduoo sinkan ootookokito enkare, neipot olkitok le nkiyama oloyamisho, 10nejoki, “Eng'as oshi ake pooki ng'ae aishoru enaisho oo sabibu sidai ore etookishoteki, neishoru eneme sidai oleng; imboo iyie idia sidai o taata.” 11Atua Kana e Galilaya etaasie Yesu ena anaa enkiterunoto oo nkitoduaat, neitoduaaya enkitoo enye; neiruk ilooiteng'eni lenyena.
12 Ore etulusoyie ina nedoiyio aapuo Kapernaum, ninye o ng'otonye, o lalashera o looiteng'eni lenyena; nebik inkuti olong'i te ine.
Eshomo Yesu enkaji e Nkai
(Mat 21.12-13; Mk 11.15-17; Lk 19.45-46)
13 Netinyikua osirua oji Pasaka loo Lyahudi, neilep Yesu alo Yerusalem. 14Neinepu lamirak loo nkishu o loo nkerra oo loo nturkuluni ti atua enkaji e Nkai, netoni laitawalak loo mpesai. 15Ore pee eitobir elishie oo nkopit, nearaa ntare o nkishu pooki aipangie te enkaji e Nkai, neisuaaya mpesai oo laitawalak, neibeleleng'oo mesai enye. 16Nejoki lamirak loo nturkuluni, “Ewaita kuna tokitin te ne emintaa enkaji e Papa ene biashara.” 17 Nedamu looiteng'eni lenyena enatisiraki nchere, “Kaanya olom le nkaji ino amut.” 18Newaliki Lyahudi aajoki, “Ainyoo enkitoduaata nintodol iyiook, oo pee ias kuna baa?” 19 Newaliki Yesu ajoki, “Entarruoi enkaji e Nkai, ore too nkolong'i uni naitasheyie.” 20Nejoki taa Ilyahudi, “Artam o ile ilarin eshetitai ena aji e Nkai hekalo, eji nijo iyie intasheyie too nkolong'i uni?” 21Kake enkaji e Nkai o lo sesen lenye eimaka ninye. 22Ore pee eitopiuni too lootuata nedamu ilooiteng'eni lenyena inchere etiaaka neijia, neiruk ilkigerot, o rorei oiroro Yesu.
Keyiolo Yesu pooki tung'ani
23Ore etii ninye Yerusalem, to sirua oji Pasaka, neiruk ilkumok enkarna enye etoduaa nkitoduaat naasita. 24Kake eitu eiruk Yesu aisho makewan ninche, amu keyiolo ltung'ana pooki, 25nemeetayie tipat shakenisho te tung'ani amu keyiolo openy naatii atua tung'ani.