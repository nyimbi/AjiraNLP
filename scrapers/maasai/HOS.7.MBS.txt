1Te najo nanu aishiunye Israel, neibalunyeki entorroni e Efraim, o nkiasin torrok e Samaria; amu te ntorroni easisho ninche, egil olapurroni inkajijik, ore laisimak neisimisho ti ong'ata. 2Kake mejo ninche nchere kadamu nanu esiaai enye pooki torrono. Etang'adutua nkiasin enye ninche, etii dukuya enkomom ai. 3Ore te ntorroni enye neiting'ie olaiguanani, o lkitok le lejare enye. 4Keibor onyek ninche pooki; eikununo ninche anaa ewueji nepejieki imukateni nainuaaki, ore ilo oasishore nepal eitu ekut ebaiki ina kata naipurji o metabaiki ina kata naisuijieki. 5Ore teina olong o laiguanani lang etamueita lelo kituaak te mpijan e naisho; neitorioo ninye enkaina enye te nebo lelo torrok. 6Amu ore anaa enatiu ewueji nepejieki imukateni, neijia eikununo iltauja lenye eyupuyup erreshisho; ore kewarie pooki etiu engoro enye anaa olang'at ore tadekenya neyupuyup anaa ilng'ejepa le nkima. 7Ore ninche pooki naa keirowua anaa olkokuet, nemut ninche ilaitoriak lenye. Ore ilaiguanak lenye pooki netabatatate nemeetae hoo obo lenye laaipot nanu.
Israel o loreren
8Eitushulaka Efraim kewan iloreren; ore Efraim naa emukate neitu eibelekenyi. 9Einosa iltung'ana loo loreren eng'olon enye, nemeyiolo ninye; eisuaaki ilpapit ooibor shumata ninye, nemeyiolo ninye. 10Ore olwuasa le Israel neishakenoki te dukuya ninye; ore eyia merrinyokino ninche Olaitoriani Enkai enye, are ake eing'oru ninye te kuna pooki. 11Eikununo Efraim anaa enturkulu namoda nemeeta endamunoto naipotu Misiri, neloito Asiria. 12Naitadou ninche anaa ntaritik o loing'ang'e naitame ninche too nkiasin enye torrok.
13Woi ninche, amu aashomo aaing'uaa nanu! Enkidaata te ninche, amu aatogolong'akitia ninche! Anaata naaji akordu ninche, kake kelejisho ninche tiaalo nanu. 14Maaishiraki ninche nanu too ltauja, kake keyietu ninche aaishir too ndapashi enye; ore te nkaraki enkurma o enaisho nedung ate, naagolong'aki ninche aapaashare nanu. 15Ore hoo naitaarriyiana naitagol nanu inkaik enye, entorroni aaipiraki ninche nanu. 16Eibelekenyakinote ninche Baal; etotiutuo ninche anaa enkawuo nemeisiligayu, ore lelo kituaak lenye, naa kepuo aabatata to lalem te nkaraki ina keilasilas ilng'ejepa lenye. Keaku te ninche ena embae e nakueniyieki te nkop e Misiri.