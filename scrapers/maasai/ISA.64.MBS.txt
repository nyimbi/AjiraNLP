1Oi naaji tenaa eipolos oloing'ang'e alotu enkop, pee etum ildoinyo aaikirikirata te dukuya iyie - 2neikirikira anaa emoti naitokitok pee eibalieki enkarna ino too lmang'ati linono, netum iloreren aikirikirata te dukuya iyie! 3Ore apa pee ias iyie mbaa naaitureisho neitu iyiook king'oru, nidou alotu enkop, neikirikira ildoinyo te dukuya iyie. 4 Ore ebaiki apa moitie meetae oltung'ani otoning'o, aashu olotumusuo te nkiok, nemeetae olotoduaa te nkong'u Enkai nikinyaanyukie, naasisho te nkaraki lelo ooisilig ninye.
5Intoomon iyie ilo oshipakino easata oo supati, lelo likidamu ninche too nkoitoi inono. Ng'ura, itagore apa iyie, nikitaasa iyiook eng'oki; kitobiko iyiook ti atua ng'ok ang te nkata naado, naaamaa, keitajeuni iyiook? 6Kitotiutuo iyiook pooki anaa oltung'ani oiduruk, ore esupatisho ang pooki netotiuo anaa olkila loo lkereu. Kitoito pooki anaa embeneyoi netiu entorroni ang anaa osiuo, nekutaa iyiook aya enelakua. 7Ore enkaraki ina meetae hoo obo oipot enkarna ino, meetae oliking'oru aibung'are, amu isudoyie iyie enkomom ino te iyiook, nitanapua iyie iyiook apik enkaina oo nkitarruorot ang. 8kake ore ake eyia, Olaitoriani ira iyie Papa lang, kira iyiook nkulupuok, nira iyie olaitobirani; kira iyiook pooki esiai oo nkaik inono. 9Migorokino iyie iyiook oleng, Olaitoriani, nimidamu nkitarruorot ang ntarasi. Ng'ura, tadamu nchere kira iyiook pooki iltung'ana linono.
10Etotiutuo nena anas inono sinyat anaa ong'ata, etotiuo Sion anaa ong'ata, etaa Yerusalem olmuate. 11Ore ina aji ang sinyati naa sidai, naa atua ninye apa kisisie loo papa, netapejoioki te nkima, ore nene wuejitin ang pooki sidain neidaa. 12Eimbooyo iyie kewan te kuna baa, Olaitoriani? Eigira iyie nintame iyiook aitulus?