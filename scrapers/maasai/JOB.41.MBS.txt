1 Indim iyie aibung'a aitupuku Lefiatan to rreshet loo sinkir?
Arashu ikurraki olng'ejep lenye nkeene?
2Indim iyie atipika olgosoi enkume enye:
arashu iremoki olboony lenye orreshet oo lolo?
3Aikiyaki ninye esayiata sapuk
aikirorie ninye iyie te mborron?
4Aikining'ore ninye iyie?
Pee iya ninye metaa olaisiaayiani lino ntarasi?
5Inguranie iyie ninye anaa eninguranie emotonyi
arashu intaa entoki naiguranie inkaisiaayiak inono?
6Keimaki ilainyangak enkinyang'a enye?
Keorrioor ninche ninye aaoriki ilainyangak?
7Indim aiputa olchoni lenye iltidii loo sinkir;
arashu ipik elukunya enye entoki naibung'ieki isinkir?
8Imbung'a sii iyie ninye;
tadamu sii olarrabal, mintoki aigil aas!
9Ng'ura ore osiligi le tung'ani naa pesho;
eitadouoki ninye teina duaata enye.
10Meetae hoo olopi oleng oidim atuputu ninye
aing'ae naa doi ilo oidim aitasho te dukuya nanu?
11Aing'ae laishoo nanu, metaa kalaaki nanu ninye?
Ore pooki toki natii abori e keper naa enaai.
12Magirakino nanu eitu alimu irubat oo nkejek enyena,
arashu engolon enye, arashu ilo ning'o lenye.
13Aing'ae oidim aitayu olkila lenye lioriong?
Aing'ae oidim ataremo ina kila enye nagol.
14Aing'ae oidim atabolo iltagiligil lenyena?
Emanita ninye ilala lenyena ooitureisho.
15Ore enkoriong enye neitobiruaki too long'oi naaripakino,
neripakino oleng anaa inaamishirakino.
16Etiripaki ninche aaitinyik oleng,
ometaa meim enkijape erishata enye.
17Eibung'ieki aitutum tenebo;
eibungieki metaa meekure erishayu.
18Ore pee esing ninye neidapashaa ewang'an,
ore nkonyek enyena netiu anaa entadekenya nawang'u.
19Epuku te nkutuk enye ilkilang'ilang'eta le wang'an
neng'orunye iltiil le nkima teine.
20Nepuku too nkumeishin enyena empuruo,
naikununo anaa empuruo oo suut
naayupuyup tiabori emoti.
21Ore enkiyang'et enye neinok inkuk enkima,
nepuku olang'at le nkima te nkutuk enye.
22Etii emurt enye engolon,
eiture ninye pooki odol ninye.
23Ore ngilat o lchoni lo sesen lenye neibung'a tenebo,
ekurrakino pooki ninye metaa meigusugus.
24Egol oltau lenye anaa osoit,
agol anaa osoit oturuno to lodo le nkop.
25Ore tenedumu kewan ailepie neirut lelo magil;
ore te nkaraki enkuretisho enye, nemilo.
26Ore hoo nebaiki ninye olalem nemedung ninye;
arashu eremet, o embae o empere naado,
naji mataarie naaijo eremet.
27Edol ninye esekenkei etiu anaa olkujita,
ore osuyai netiu anaa oltiapurusi.
28Meiture ninye embae meilanyisho;
amu ore isoito oonang'ieki ninye netiu anaa ng'uetat.
29Ore irinkan te ninye netiu anaa olkujita,
ekueniyie ninye engororoto e mpere.
30Ore ilpala lenyena le nkoshoke
netiu anaa mbelibelat e moti oo nkulukuok,
ekur ninye enkop neitaa esarng'ab.
31Eitokitokie ninye eng'uton anaa emoti;
neitotiu enaiposha anaa emoti e ilata.
32Ore etulusoyie ninye neing'uaa ewang'an te nkoitoi,
neibelekeny enaiposha aiborrie anaa olaburra.
33Ore tioriong enkop meeta ninye enanyaanyukie,
ore ninye naa entoki nemeeta enkuretisho.
34Eing'or ninye pooki toki natii shumata;
naa ninye olaiguanani oitore nkera pooki olwuasa.