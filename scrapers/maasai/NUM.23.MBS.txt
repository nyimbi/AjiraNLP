1Neitoki Balaam ajoki Balak, “Teshetakaki nanu ilperereni oopishana lo lasar tene, nikincho nanu iloing'ok oopishana o lmeregeshi oopishana.” 2Neas Balak anaa ina natejo Balaam; ore Balak o Balaam neishoru ake to lperere lo lasar oloing'oni o lmeregesh. 3Neitoki Balaam ajoki Balak, “Ntasho te mbata o lasar lino opejori, mashomo nanu, eidimayu naalotu nanu Olaitoriani atumore; naa ore pooki naba anaa enaaitodol nanu naaliki iyie.” Neilep ninye alo ewueji neisiaja neika. 4Netumore Enkai Balaam; nejoki Balaam ninye, “Aitobira ilperereni lo lasar oopishana, naishorua nanu te nchumata e pooki perere, oloing'oni o lmeregesh.” 5Nepik Olaitoriani ororei enkutuk e Balaam, nejoki ninye, “Torrinyoyu iyie shomo enetii Balak, naa nji shomo tiaki.” 6Nerrinyo ninye alo enetii ninye, naa ng'ura, eitashe ninye te nebo ilkituaak pooki le Moab te mbata e ilo asar lenye opejori. 7Neraposhoki Balaam ajo,
“Te Aram aaipoto nanu Balak,
ilo aiguanani le Moab oing'uaa ildoinyio lo loo saen:
‘Wou tediaa Yakobo enkaraki nanu, naa wou ilepilepaki Israel!’
8Kaji nanu aiko te nadek ilo leitu edek Enkai?
Kaji nanu aiko te nailepilepaki ilo leitu eilepilepaki Enkai?
9Amu ore too nchumat oo ldoinyo nadol nanu ninye,
te nchumata oo ndoinyo aing'or nanu ninye;
ng'ura, olorere ninche ootoni o openy,
nemeitushulaki ninche ate kulikae oreren!
10Kaing'ae naidim aikena nkera e Yakobo naaba anaa enterit,
aashu ematua e ong'uan e Israel?
Ntasho matua nanu keeya o ltung'ani supat,
naa nchoo enkiting'oto ai etiu anaa enenye!”
11Nejoki Balak Balaam, “Kainyoo ena nikintaasa iyie nanu? Aayawua iyie pee ilotu adek ilmang'ati laainei, naa ng'ura, meeta ae nitaasa eitamayiana ake.” 12Newal ninye ajo, “Eimaning nanu nairo ina natipika Olaitoriani atua enkutuk ai?”
Enaibon e are e Balaam
13Nejoki Balak ninye, “Wou te nebo nanu maape dikai wueji, nindimie iyie atodolie ninche; idol iyie emurte nabayie te ninche, kake midol ninche pooki; pee itum iyie atediaa ninche enkaraki nanu te ine.” 14Nerik ninye ong'ata e Sifim, o meitabaiki enchumata e Pisga, neshet ilperereni oopishana lo lasar neishoru ake oloing'oni o lmeregesh to lperere ake pooki lo lasar. 15Nejoki Balaam Balak, “Ntasho tene te mbata o lasar lino opejori, mashomo atumore Olaitoriani te idie.” 16Netumore Olaitoriani Balaam, nepik ororei enkutuk enye, nejo ninye, “Torrinyokinoyu Balak, naa nji shomo tiaki.” 17Nelo enetii ninye, naa ng'ura, eitashe ninye te mbata o lasar lenye opejori, o lkituaak le Moab te nebo ninye. Nejoki Balak ninye, “Kainyoo etejo Olaitoriani?” 18Neitoki Balaam araposhoki, nejo,
“Inyo, Balak, toning'o;
toning'oki nanu ara Sipor:
19Mme oltung'ani Enkai, eji metaa kelejisho,
aashu enkerai e tung'ani eji metaa keirridu.
Amaa, keiro ninye nemeitabaya?
aashu kelimu ninye nemeas?
20Ng'ura, atang'amua nanu enkitanapata pee amayianisho;
etamayianishe ninye, nemalak nanu.
21Eitu ninye eing'or olbuket le Yakobo;
neitu ninye edol entorroni te Israel.
Etii Olaitoriani Enkai enye te nebo ninche,
ore embuakunoto o laiguanani netii te nebo ninche.
22Eyawua Enkai ninche aitung'uaa Misiri,
netiu apa ninche anaa loata imouarak olosokuan.
23Meetae eushei ti alo Yakobo,
metii esakut ti alo Israel;
kepuoi taata aajo ti alo Yakobo o Israel,
‘Kaa etaasa Enkai!’
24Ng'ura, ele orere!
Eilepa anaa elipong o lng'atuny,
edumunye anaa olng'atuny odumunye;
nemeirrag ninye o metaba anaa neinos ina ng'ues narreshito,
neok osarge le ina natasesekuanaki.”
25Nejoki Balak Balaam, “Midek ninche katukul, nimimayian ninche katukul.” 26Kake etawalikia Balaam Balak ajoki, “Keitu nanu aajoki iyie inchere, ‘Ore pooki naajoki Olaitoriani, naa ina ake aas?’ ”
Enaibon e uni e Balaam
27Nejoki Balak Balaam, “Wou taata maatoriko nanu dikai wueji; amu ebaiki neitiship ine Enkai pee idek iyie ninche te nkaraki nanu.” 28Nerik Balak Balaam enchumata o ldoinyo le Peor ine netalita olpurkel. 29Nejoki Balaam Balak, “Teshetakaki nanu tene ilperereni oopishana lo lasar, nikincho nanu tene iloing'ok oopishana o lmeregeshi oopishana.” 30Neas Balak anaa enatiaka Balaam, neishooyo ninye oloing'oni o lmeregesh te pooki perere lo lasar.