Kepuo iltung'ana le Nkai aaku iloo loshon pooki
1Nji ejo Olaitoriani: “Embung'a esipata niasiasa nena sidain, amu kelotu enjeunoto ai asieku, ore enkordunoto ai neibalunyeki. 2Emayiana ilo tung'ani oas ena, o enkerai e tung'ani naibung akurraki, ilo oibung sabato, nemeisarkionie, neibooyo enkaina enye pee meas entorroni ake pooki.” 3Nchoo ilo leeiking'a oeuo aibung'are Olaitoriani ejo, “Esipa kaakepu nanu Olaitoriani too ltung'ana lenyena.” Naa nchoo ake mejo ilo sunash ogelema, “Ng'ura, ara nanu olchani otoyio.” 4Amu nji ejo Olaitoriani: “Ore lelo sunaishi oogelema ooibung sabato ai, lelo oogelu mbaa naaitiship nanu neibung aakurraki olning'o lai lo sotua, 5naa kalo nanu aisho ti atua enkaji ai o ti atua isunta e nkaji ai, entoki nadamunyeki sidai nalang ilayiok o ntoyie; kaisho nanu ninche enkarna oo ntarasi nemeiwuang'ieki ae kata.
6“Ore lelo tung'ana leeiking'a oopuonu aaibung'are Olaitoriani, pee esiaai ninye, pee enyorru enkarna o Laitoriani, pee eaku isinkan lenyena, ore pooki ng'ae ooibung sabato, nemeisarkionie ninye, neibung olning'o lai lo sotua akurraki 7 ore kulo nariku nanu ilo doinyio lai sinyati naisho nanu ninche meting'idata ti atua ina aji ai e nkomono; ore lelo asarri lenye oopejori o nkishorunot enye, naa kepuoi aang'amaa te nchumata ilo perere lai lo lasar; amu kepuoi aajo enkaji ai enkaji enkomono too loreren pooki.
8Nji ejo Olaitoriani Enkai, ilo oiturrur lelo apa ooiturrayioki le Israel, kaigil nanu aiturrur kulikae te nebo lelo ooidipaki aaiturruro.”
etudung'okoki enkiguana ilarikok loo Siraeli
9Na ng'uesi kuna pooki e ong'ata wootu enosa - o intae na ng'uesi e ntim pooki. 10Aimodook ilarripok lenyena naa ilmoda pooki; ildiein oomoda ninche pooki, meidim aatabuak, ooidetidet eirrag oonyor aaimugo. 11Eeta lelo diein enkuli kitok, meraposho ae kata ninche. Ore sii lelo shekuti naa kemoda; eibelekenyakinote pooki nkoitoi enye maate, oltung'ani enkoitoi enye nadupore, neijia eikuna pooki. 12Nejo ninche, “Wootu”, maatook enaisho, maitaraposho ate enaisho napi; ore taisere naa ketiu anaa ena olong, keaku kitok alus.”