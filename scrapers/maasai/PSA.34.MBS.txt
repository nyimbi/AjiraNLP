Enkisisa te nkaraki esupatisho e Nkai
1Kaisis nanu Olaitoriani nkatitin pooki;
etii enkisisa enye enkutuk ai anaake.
2Olaitoriani ninye eng'idare oltau lai,
nchoo ilo oata osina ening neng'ida.
3Embalunye enkitoo o Laitoriani te nebo nanu,
nikirrep enkarna enye te nebo!
4Aing'orua nanu Olaitoriani naawaliki ninye,
naakordu ninye nanu te nkuretisho ai pooki.
5Eng'ura ninye pee iwang'ung'u;
nemeitoki ae kata enkurruna atii nkomomi inyi.
6Eishira ele tung'ani aisinani,
nening Olaitoriani ninye,
neitajeu Olaitoriani ninye
aitung'uaa ingolikinot enyena pooki.
7Keman olmalaika le Nkai aitushur lelo pooki ooure ninye,
nekordu ninche.
8 Wootu enchamishama pee idolidolo aajo eisupat Olaitoriani!
Emayiana ilo tung'ani osaru ninye!
9Entureita Olaitoriani intae isinyat lenyena,
amu ore lelo ooure ninye nemeng'oriki toki!
10Keng'oriki nkiyioitin olng'atuny netum esumash,
kake ore lelo ooing'oru Olaitoriani nemelau ntokitin sidain.
11Wootu, na kera, entoning'oki nanu,
kaiteng'en nanu intae euriata o Laitoriani.
12 Kalo tung'ani te kuldo oyieu enkishui,
neng'uar nkolong'i kumok pee etum atishipakinoyu isupati?
13Ntalama olng'ejep lino entorroni,
nimincho enkutuk ino eiro elejare.
14Talama entorroni nias isupati,
ing'oru eseriani, nisuj ninye.
15Eing'orita nkonyek o Laitoriani lelo supati,
neinining'ito nkiyiaa enyena enkishirata enye.
16Keiba enkomom o Laitoriani lelo oas ntorrok,
neiwuang'ie ninche meitokini aadamu te nkop.
17Te neishir oltung'ani supat te nkaraki eretoto,
nening Olaitoriani,
nekordu ninye ninche
aitayu ti atua enyamali enye pooki.
18Ketaaniki Olaitoriani lelo ootigilate ltauja,
neitajeu ninye lelo ooisha osiligi.
19Eikumok isinaitin le ilo supat,
kake kekordu Olaitoriani ninye
aitung'uaa te pooki.
20 Negolie iloik lenyena pooki;
meisho ninye metigilayu obo.
21Kear entorroni ilo arruoni;
ore lelo ooiba o supat nedung'okini enkiguana.
22Kekordu Olaitoriani enkishui oo sinkan lenyena,
meetae obo le lelo oosaru ninye otum oldeket.