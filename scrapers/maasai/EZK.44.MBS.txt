Tipat e nkishomi o loosaen
1Naaitoki ariku nanu ina kishomi e auluo e ine wueji sinyati, naipirare enkalo oloosaen, naa keikeno apa. 2Naajoki ninye nanu, “Keton ena kishomi eikeno; meboli ninye, nemeeta oltung'ani ojing'u aimu ina kishomi; amu ore Olaitoriani Enkai e Israel, naa ine etijing'unye, neaku keton ninye eikeno.” 3Olkitok ake oton tiatua ninye peyie etum ainosa emukate te dukuya Olaitoriani; naa kejing ninye atua te nkoitoi olgilata le kishomi, neitoki ake aipang teina oitoi.”
Nkitanapat naajingieki enkaji e Nkai
4Naariku ninye nanu aimunye enkalo e kishomi e moikuape omatabaiki enkalo e dukuya e nkaji e Nkai, naing'or naa ng'ura, eiputa enkitoo Olaitoriani e nkaji o Olaitoriani; nabatata te nkomom ai. 5Naajoki Olaitoriani nanu, “Enkerai e tung'ani, tujurru oleng, toduaa too nkonyek inono, nining too nkiyiaa inono nena pooki naaliki iyie naaipirta inkitanapat pooki e nkaji o Laitoriani tenebo nkitanapat enyena pooki; nijurru oleng ayiolou lelo pooki ooishori metijing'a enkaji e Nkai o lelo pooki oodung'ori tewueji sinyati. 6Nijoki ina aji kiserut, ina aji e Israel, Inji ejo Olaitoriani Enkai: Naaji e Israel, incho eish ilo minong lino pooki, 7teine ning'amaa ilomon ile memurata too ltauja o seseni, peyie ejing ewueji ai sinyati, neisarkionie ninye, ina kata nikinchosho nanu endaa ai, nena naapir o ilo sarge. Itigila intae olning'o lai lo sotua, tenebo ilo minong linyi pooki. 8Neitu iramatata intokitin aainei sinyat; kake itipika ilomon meing'ura atua ewueji ai sinyati.
9“Metaa inji ejo Olaitoriani Enkai: Meetae olomoni olememurata oltau o sesen lenye, o pooki omoni lelo ootii atua iltung'ana le Israel, oojing ewueji ai sinyati.
Etudungoyioki Ilawi te mpolosaye
10“Kake ore lelo le Lawi laashomo aalam nanu, ootapong'ori te nanu aasuj nena kitanyaanyukot enye oo nkaitin ina kata peyie epong'ori Israel, naa kenap enkitamioto enye maate. 11Keaku ninche ilaisiaayiak te wueji ai sinyati, neitasheiki too nkishomin e nkaji e Nkai, neisiaaisho te nkaji e Nkai; naa keyieng ninche olasar opejori te nkaraki iltung'ana, naa keramat ninche olorere, eisiaai ninche. 12Amu eisiaayia ninche te dukuya inkaitin enye oo nkitanyaanyukot neaku ninche ilooibooyo ng'ok te nkaji e Israel, neaku ainosa olmumai te ninche, ejo Olaitoriani Enkai, inchere kenap ninche maate enkitamioto enye. 13Maapuonu ninche aanyikaki nanu aaisiai nanu anaa ilapolosak, arashu epuonu aanyikaki intokitin aainei sinyat o ntokitin naa sinyat oleng; kake kenap ninche enkurruna enye, te nkaraki ilo minong otaasa ninche. 14Ore ake sii naa kagelu ninche meitasheiki ina aji e Nkai, peyie atum aas esiaai pooki naasi tiatua ninye.
Ilapolosak
15“Kake ore ilapolosak loo Lawi, lelo ayiok le Sadok, lelo oogolie ewueji ai sinyati, ina kata nashomo iltung'ana le Israel aapong'ori aaing'uaa nanu, kepuonu ninche enatii aanyiku peyie aasiai nanu, naa kaaisiaai nanu aaitaiki nanu nena naapir tenebo ilo sarge, ejo Olaitoriani Enkai; 16naa kejing ninche ewueji ai Sinyati, naa kejing ninche emisa ai, peyie aaisiai nanu, naa keibung ninche enkitanapata ai. 17 Ore peyie ejing ninche atua inchomito o lgoriet liatua, naa keishop ninche inkilani e kitani naapuyiapui; meishop hoo ninche toki naitobiruno too lpapit loo ntare, ina kata aaisiaai too nchomito o lgoriet tiatua aji. 18Naa keishop ninche inkarash e kitani too lukuny enye o surualini e kitani too mpolosi enye; merrotian ninche ae toki naitaar ninche enkima. 19 Naa tenebo eipang aapuo olodung'oro lioriong enetii iltung'ana, naa keitayu nena kilani nena apa naaisiaaishore, neirragie ninche too lgilat sinyat; neishop ninche kulie kilani, pee mepik ake esinyatisho iltung'ana too nkilani enye. 20 Nemebarn ninche ilukuny enye aarashu eisho ilpapit lenye ebulu aadoru, keisor ake ninche ilpapit lenye loo lukuny enye. 21 Meetae olapolosani ook enaisho oo sabibu, ina kata ejing olgoriet liatua. 22 Meyam ninche enkoliai, arashu enkitok natung'uayie o lpayian lenye, kake eselenkei ake o lorere le nkaji e Israel, arashu enkoliai naa enkoliai o lapolosani. 23 Keiteng'en ninche iltung'ana laainei enepaashare ina nasinya o ina nemesinya, neitodol ninche eneiko teneirishu ina naiduruk o enemeiduruk. 24Ore tembae pooki natii enchankar, neaku ninche ilarishak te risioroto oo nkiguanat aainei. Keibung ninche inkitanapat aainei tenebo inkiguanat too siruai laainei pooki gelunot, neitisiny isabatoni aainei. 25 Meisarkionie ninche ate aapuo aanyikaki olmeneng'ani; ore ake eyia, te papaai arashu yieyioo to layioni arashu te ntito, to lalashe arashu teina anashe nemeyama keidim aaisarkionie ate. 26Ore peyie eidip aiduruko, neikenaki kewan nkolong'i naapishana neaku ninye olemeeta olduruk. 27Ore teina olong nalo ninye ine wueji sinyati, atua olgoriet liaatua, peyie aaisiai tiatua ewueji sinyati, naa keitayu ninye olasar lenye le ng'oki ejo, Olaitoriani Enkai,
28 “Meitoki ninche aata enjung'ore; nanu enjung'ore enye; nimincho ninche toki naitaa enenye tiatua Israel; ara nanu entoki enye. 29 Kenya ninche olasar le ntapa, olasar le ng'oki tenebo olasar le ntorroni; ore pooki toki te Israel naiteng'elaki neaku enenye. 30Ore pooki nganayio le dukuya le pooki pukunoto o pooki kishoroto e pooki pukunoto too nkishorot inono pooki, naa keaku inoo lapolosak; nincho sii ninche lelo apolosak olng'anayioi lino le dukuya le mukate, peyie etum emayianata atotona te nkaji ino. 31 Menya ilapolosak pooki toki, aa emotonyi arashu eng'ues, ina natua makewan arashu enataara nkulie.