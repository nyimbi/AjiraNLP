Nkishorot te nkaraki ewueji sinyati
(Ena 35.4-9)
1Nejoki Olaitoriani Musa, 2“Irorie iltung'ana loo Siraeli, pee aaitaiki enkishoroto. Tang'amu enkishoroto te rishata ai te pooki tung'ani otonyorra aishoru to lpela, ning'amu iyie enkishoroto te nkaraki nanu. 3Naa ena enkishoroto ning'amu te ninche: sahabu, o enkosholai, o suyai, 4nkarash pusi o sinteti, o naanyokie, o katani napuyiapui o lpapit loo nkineji, 5ndapan naanota oo lmeregeshi, o ndapan oo nkineji, imbaoi oo lera, 6eilata oo ltaai, o enkorropil o te ilata naaputishoreki o te rropili o lbani, 7o soito barrikon ooji oniks o lkulikae soito oopiki olkila lo lapolosani kitok o ina bene enye o lgoo. 8Nchoo ninche aaitobiraki nanu ewueji nesinya, pee atum atotona ti atua ninche. 9Anaa nena pooki naaitodol iyie naaipirta olchetei to lng'obor lo Laitoriani o masaa enyena pooki, neaku intobir aiko neijia.
Osanduku lo Sotua
(Ena 37.1-9)
10“Naa keitobir ninche osanduku too nkeek o lerai; intemat are o lpisiai enkadoro, entemata nabo o lpisiai endapasho, naa entemata nabo o lpisiai enkilepata. 11Nimur ninye te sahabu nasila, nintoip oriong o atua, nipik enkamanaa e sahabu aitaman ninye. 12Nipik ilgiso oong'uan le sahabu oonapieki, nipik ninche nkejek enyena pokira ong'uan, ilgiso oare te nchoto enye nabo, o lgiso oare te nkae shoto enye. 13Nintayu ing'apeta oo nkeek o lchani oji olerai, nimur ninche te sahabu. 14Nipik nena bokishi atua lelo giso too mbat o sanduku pee enapieki ilo sanduku. 15Netoni nena keek, ti atua lelo giso too mbat o sanduku pee enapieki ilo sanduku; nemeitayuni aaitung'uaa ninye. 16Nipik atua osanduku ina shakenisho naaishoo nanu iyie. 17 Nintoki aitayu olorika lo lng'ur le sahabu nasila; laa intemat are o lpisiai enkadoro naa entemata nabo o lpisiai endapasho. 18Nipik ilmalaika oare ooji ilkerubi le sahabu; te nkidong'ore intobir ninche, too nkaloli pokira are e ilo orika lo lng'ur. 19Intayu olkerubi obo te nkalo nabo nintayu olikae te nkae shoto; te ntoki nabo intobira lelo kerubi o ilo orika lo lng'ur too nkaloli enyena pokira are. 20Nelak lelo kerubi inaipuko enye aaitushur olorika lo lng'ur too naipuko enye, neipira nkomomi enye eing'orita lkerubi ilo sanduku. 21Naa eipik ilo orika lo lng'ur enchumata o sanduku; ore atua ilo sanduku nipik ina shakenisho naaisho nanu. 22Te ine nanu aalotu atumore, naa te shumata olorika lo lng'ur o te rishata e lelo kerubi ootii enchumata o sanduku le nchakenisho, aairorie nanu iyie ti alo nena pooki naaisho nanu iyie too nkitanapat te nkaraki itung'ana loo Siraeli.
Emesa napiki emukate naishori Enkai
(Ena 37.10-16)
23“Naa ntobira emesa oo nkeek olerai ntemat are enkadoro, naa entemata nabo endapasho, naa entemata nabo o lpisiai enkilepata. 24Imulumula te sahabu nasila nipik enkamanaa e sahabu. 25Nipik aitaman enkamanaa e ntemata e ndapasho endap 26naa ntobiraki ilgiso oo ng'uan le sahabu nieniki lelo giso ilpijat pokira oong'uan too nkejek enyena pokira ong'uan. 27Neirrag lelo giso te mbata e nkamanaa pee eimieki nena bokishi naanapieki emesa. 28Nintayuyu mbokishi o lerai nimur te sahabu naa kuna enapieki emesa. 29Naa intobir isaanini enyena e nkorropil o masaa enyena naapikunyeki olasar opikuni te sahabu nasila ntobir ninche. 30 Nipik emukate e Nkitaduaaroto emesa dukuya nanu anaake.
Enkitashet o ltaa
(Ena 37.17-24)
31“Naa intobir enkitashet e sahabu nasila napiki iltaai. Ore entonata o empolos enye neitobiri te siaai e nkidong'ore; ore nkikompeni enyena, o neeigululu enyena, o ntapuka enyena neitaae pooki nabo o enkitashet. 32Nepiki ilng'osil ile ooiipang too nkaloli enyena, ilng'osil okuni te nkibung'et te nkalo nabo o lng'osil okuni te nkibung'et te nkae alo enye; 33netii ake nkikompeni uni naikunuaki anaa intapuka o lgulului, eeta ake nabo eneigululu o entapukai, to lng'osila obo, o nkikompeni uni naikunuaki anaa ntapuka o lgulului, meetae ake ene meeta eneigululu o entapukai, to likae ng'osila, netiu neijia pokira ile ooipang'u te ina kibung'et. 34Ore te nkitashet kewan netii inkikompeni ong'uan naikunuaki anaa ilgululu, eeta ineigululu o ntapuka, 35netii ake eneigululu nabo abori ilng'osil oare o oiriamari te lelo ngosil ile le ina kitashet. 36Ore nena kiyiaa enye oo ntapuka o lng'osil lenye neitaa entoki nabo o ninye; neaku pooki entoki nabo e siaai naidong'uoki te sahabu nasila. 37Nintaiki iltaai oopishana, nepiki iltaai pee eitawang'aki dukuya enye. 38Ore intokitin naarieki iltaai o neeiteleikini naa ile sahabu nasila. 39Te ntalanta nabo e sahabu eitobiri te nebo kuna masaa pooki. 40 Ning'or nchere, intobira te nkitanyaanyukoto enye, apa nikintoduaaki to ldoinyo.