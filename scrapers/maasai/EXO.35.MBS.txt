Inkitanapat naaipirta sabato
1Neiturrurru Musa olorere pooki loo ltung'ana loo Siraeli nejoki ninche, “Kuna ninche ntokitin naaitanapa intae Olaitoriani entaas. 2 Too nkolong'i ile easi esiaai inyi, kake ore te nkolong e naapishana nitumutumu sabato sinyati e nkiyeng'iyeng to Laitoriani; ore pooki ng'ae oas esiaai te ina olong neari metua. 3Minokinoko enkima too nkajijik inyi te nkolong e sabato.”
Inkishorot e ilo ng'obor sinyati
(Ena 25.1-9)
4Nejoki Musa olturrur pooki loo ltung'ana loo Siraeli, “Ena toki ninye eitanapishe Olaitoriani. 5Eyautu ti atua ntae enkishoroto eyaki Olaitoriani; ore pooki ng'ae oata oltau le leng'on nchoo ninye eyaki Olaitoriani enkishooroto; sahabu, o enkosholai o suyai; 6o iusin pusi, o morijo o mpilei o katani napuyiapui napiyaya; o lpapit loo nkineji, 7o ndapan naanota oo lmeregeshi o noo nkineji, o nkeek o lerai, 8o eilata oo ltaai, isonkoyoni te ina ilata naputishoreki, o te nkorropil naisonkoyo, 9oltoto barrikon, o ltoto pee epiki enkila dorrop o embene o lgoo.
Masaa o lng'obor le manyisho o Laitoriani
(Ena 39.32-42)
10“Ninchosho pooki tung'ani oata enkidimata ti atua intae meetu aitobir nena pooki naaitanapishe Olaitoriani: olng'obor le Nkai, 11olng'obor lenye o entoki naitushurieki o enkitushurata enye, o lala oo lolo lenyena, o rubat enyena, o loom lenyena, ing'apeta enyena o neeitotonieki enyena; 12ilo sanduku o nkeek enyena, ilo orika lo lng'ur o ilo liatua lenye, 13o ina mesa o mbokishi enyena o masaa enyena pooki, o ina mukate naitoduari; 14nena kitasheta oo ltaai sii te nkaraki ewang'an te nebo imasaa enyena o ltaai lenyena, o eilata o ltaa; 15olperere le nkorropil te nebo mbokishi enyena, o ina ilata naputishoreki o ina orropil naisonkoyo o ilo odung'oro le kutuk aji te kutuk aji o lng'obor le Nkai; 16ilo perere lo lasar opejori te nebo ina ng'esherrie enye o suyai, imbokishi enyena o ntokitin enyena pooki oilo moti oitukuoreki o eneitotonieki enye; 17o nena kisiong'at endung'oroto, ing'apeta enyena o neeitotonieki enyena o ilo odung'oroto le kishomi e ndung'oroto; 18nena sheito e nkaji e Nkai o nena sheito o olodung'oro, o nkeenta enye; 19nena kilani naaripuno aaitobiruno te nkaraki enkisiaayiare te wueji sinyati, lelo kilani oosinya le Aron ilo apolosani, o lelo kilani loo layiok lenyena, te nkisiayiare enye anaa ilapolosak.
Eyautua olorere nkishorot enye
20Nepuo olorere pooki loo ltung'ana loo Siraeli te ine netii Musa. 21Nepuonu ninche, ore pooki ng'ae otudumua oltau lenye, o pooki otuputuo oltau lenye, neyau enkishoroto o Laitoriani pee easishoreki te ilo ng'obor le ntumo, o te nkisiayiare enye pooki, o te lelo kilani oosinya. 22Nepuonu ninche, ilewa o nkituaak; ore pooki oora ilo ltau le yieunoto neyau ilgameta, o lmiintoni, o lgiso, o mankek (isaen loo murto) o lkataarri, o ntokitin oo mpukunot pooki e sahabu eiteng'elaki ake pooki tung'ani Olaitoriani enkishoroto e sahabu Olaitoriani. 23Ore pooki tung'ani oinepuaki eeta iusin pusi arashu morijo, arashu mpilei arashu katani napuyiapui napiyaya, arashu ilpapit loo nkineji arashu ndapan naanota oo lmeregeshi arashu inoo nkineji, neyau ninche. 24Ore pooki ng'ae oidim aitayu enkishoroto e nkosholai arashu osuyai neyau anaa enkishoroto o Laitoriani; ore pooki tung'ani oinepuni eeta enchata o lerai naata tipat te siaai, neyau ninye. 25Ore nkituaak pooki naata enkidimata napiyayisho too nkaik enye, neyau nena naapiyaya, too usin pusi, o morijo o mpilei o te katani sidai napuyiapui; 26ore nena kituaak pooki naatudumutua iltauja lenye te nkarriyiano nepiyai ilpapit loo nkineji. 27Neyau ilarikok iltoto barrikon ooji oniks o soito pee epiki, te nkaraki enkila dorrop o ina bene o lgoo, 28o sonkoyoni o eilata te nkaraki ewang'an, o ina ilata naputishoreki, o enkorropil naisonkoyo. 29Ore ilewa pooki o nkituaak, lelo tung'ana loo Siraeli, ootupututuo iltauja lenye eyau pooki toki te nkaraki ina siaai naitanapishe Olaitoriani te Musa metaasi neyau nkishorot enye olpela aaisho o Laitoriani.
Ilashetak arriyiak lo lng'obor le manyisho o Laitoriani
(Ena 31.1-11)
30Nejoki Musa iltung'ana loo Siraeli, “Eng'ura, eipoto Olaitoriani te nkarna Besalel olayioni le Uri, olayioni le Huri lo losho le Yuda; 31neiputa Enkai ninye te nkiyang'et e Nkai, te nkidimata, o te nkalamasisho, o te ng'eno, o te nkarriyiano. 32Pee eipiru nkitobirat e nkarriyiano, neasisho te sahabu o te nkosholai o to suyai, 33te ndung'oto oo soito oopiki o te ng'uetata oo nkeek, te siaai e nkarriyiano pooki. 34Nchoo ninye enkidimata enye naiteng'enishore, ninye te nebo o Oholiab olayioni le Ahisamak lo losho le Dan. 35Eiputa ninye ninche te nkidimata metaasa empukunoto e siaai pooki naas laguetak loo soito, o ilasirak, o laripak loo usin pusi, o morijo o mpilei, o katani naapuyiapui napiyaya arashu ilashetak, te pooki pukunoto o laisiaayiani arashu olaipirunoni arriyia.