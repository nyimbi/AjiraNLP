1“Keitu etum oltung'ani esiaai nagol tioriong enkop,
naa amaa inkolong'i enyena,
aimetiu anaa inkolong'i oltung'ani oigero?
2Anaa orrindik oyieu oleng oloip,
anaa etiu anaa oltung'ani oigero oing'oru olekoisiayio lenye?
3Metaa ore too lapaitin pooki maata toki;
naaishooki nanu inkewarieitin o sina.
4Ore tenairrag najo,
‘Kanu doi ade adumunye?’ kake ekeado enkewarie,
naibelibelekenya omekenyu.
5Ore osesen lai naairuja ilkuru o loirerio,
negolu olchoni lo sesen lai, neitoki adanya.
6Elang inkolong'i aainei erisioroto oo naipuko olkurragos,
nepuonu aaiting meeta osiligi.
7“Tadamu ajo ore enkishui ai naa enkiyang'et,
medol ae kata enkong'u ai esidano.
8Ore ina ong'u e ilo laadol maitoki adol ae kata;
ore etii inkonyek inono shumata nanu, naa kaish.
9Anaa enaisardaka enkatampoi neish,
neijia etiu ilo olo enemeneng'a meitoki ailepu;
10meigil ae kata ninye ashukokino enkaji enye
nemeitoki ewueji enye ayiolo ninye ae kata.
11“Metaa maitigir nanu enkutuk ai;
ekairo te nkaraki emion oltau lai.
Ekailepilep te nduaran oltau lai.
12Kara nanu enaiposha arashu enkukuu e naiposha,
metaa intobira iyie olarriponi te shumata nanu?
13Ore tenajo, ‘Ekaaitagol endapash ai,
ekeitololong olorika lai enkilepilep ai’;
14ina pee kinture nanu too nkidetidetat,
nikinture nanu too nduaat.
15Metaa kagelu engoroto
o keeya aitalang iloik laainei.
16Meekure eeta enkishui ai tipat,
meekure abikoo intarasi.
Entung'uayioki nanu amu ore inkolong'i aainei naa enkiyang'et.
17 Ainyoo doi oltung'ani metaa ing'orunye ninye toki,
nipik endamunoto ino aitorioki ninye;
18niparan ninye anaake tadekenya,
nitem ninye pooki kata?
19Kerishata naba aa miwuang'ie enkomom ino te nanu,
anaa kipal nanu matoijoi nkamulak.
20Amaa tenaas eng'oki, kaa aaitaas iyie,
iyie olaing'urani loo ltung'ana?
Ainyoo peyie kitisirua nanu?
Ainyoo peyie ataa olola te iyie?
21Ainyoo peyie mikipalaki inkitarruorrot aainei
niya aitalamaa intorrok aainei?
Amu ore tena kata naa kairrag tiatua enkop;
aiking'oru iyie nanu nematii.