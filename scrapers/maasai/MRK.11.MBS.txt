Etijing'a Yesu Yerusalem te nkisisa
(Mat 21.1-11; Lk 19.28-40; Yhn 12.12-19)
1Ore pee etaaniki ninche embata Yerusalem, aabaiki Betfage o Betania, to ldoinyo loo Loirienito, neirriwaa ilooiteng'eni aare lenyena, 2nejoki, “Enchom enda ang naipirare intae, ore ake pee ijing'ijing'i nitumutumu olkurrarru oena, leitu ae kata eked likae tung'ani. Entalaku entereu ene. 3Ore te nejoki intae oltung'ani, ‘Oo pee inkoko inji?’ Entejo, ‘Olkitok oatayie enkolat naa keshuku ene nabo kata.’ ” 4Nepuo ninche, neinepu olkurrarru eena te kishomi ti auluo enkoitoi nalala e nkanasa, nelaku ninche. 5Nejoki lelo ooitashe te ine, “Kaa iasitata aalak olkurrarru?” 6Neliki ina natiaaka Yesu, neisho ninche meshomo. 7Nerewaki Yesu ilo kurrarru, neirotoki lkilani lenye, neked atonie. 8Neisalaash ilkumok lenye lkilani te nkoitoi naalala, neisalaash kulikae ilng'osil oota mbenek ootudung'utuo too nkurman. 9 Ore lelo ooituruk o loosujita nebuaku aajo, “Hosana! Emayiana ilo olotu te nkarna o Laitoriani! 10Emayiana enkitoria nalotu e papa lang Daudi! Hosana te shumata naisul!”
11Nejing Yerusalem, nelo atua enkaji e Nkai, ore pee eshil pooki toki, nemuto, neipung alo Betania o lelo pokira tomon o aare.
12Ore te nkolong nasujita ina, pee eshukunye te Betania, netir esumash. 13Ore pee edol te nelakua olng'aboli oata mbenek, nelo ejo ebaiki netumie toki. Nejo abaiki, mbenek ake eeta, amu mme enkata oo lng'abolo. 14Nejoki ilo, “Metaa mikingil likae anyayie lng'anayio ntarasi.” Nening ilooiteng'eni lenyena.
Etooro Yesu enkaji e Nkai
(Mat 21.12-17; Lk 19.45-48; Yhn 2.13-22)
15Nepuonu Yerusalem. Nejing enkaji e Nkai neiteru aaraa lelo oomirisho o looinyang'isho te nkaji e Nkai, neibeleleng'oo mesai oo laitawalak loo mpesai o lorikan le lelo omir nturkuluni; 16nemit meitoki oltung'ani anap toki aitudung enkaji e Nkai. 17 Neiteng'enisho, nejoki ninche, “Keitu eigeri aajo, ‘Keaku enkaji ai ene sayiare too loreren pooki’? Kake intaa intae enkapune oo laisimak. 18Nening ilapolosak kituaak o laiteng'enak loo nkitanapat ina neing'oru enkoitoi pee ear ninye; kake etureita ninye, amu eing'asiayie enkikoo enye ilo orora pooki. 19Ore pee ebau enteipa neipung te ina anasa.
Enkiteng'ena o lng'aboli otoyio
(Mat 21.20-22)
20Ore epuo te nkakenya, nedol olang'ole ng'aboli etoyio o metabaiki ntana. 21Nedamu Petero nejoki ninye, “Olaiteng'enani, ng'ura! Etoyio olang'ole ng'aboli litediaa.”
22Newaliki Yesu ajoki, “Eruko Enkai. 23 Esipa ajoki intae, ore ake olojoki ele doinyo, ‘Tadotunye tanang'akinoyu enaiposha’, nemeing'ash to ltau lenye, kake eiruk ina najo nchere keaku, neaku te ninye anaa enatejo. 24Metaa ajoki intae, ore embae ake pooki nisaishosho niomonunu, eruko nchere itumutumu neaku ina. 25 Naa ore nkatitin pooki ni nintasheshe aaomon, entapalakinoto toki; pee epalaki sii ninche intae Papa linyi otii shumata nkitarruorot inyi. 26(Kake ti nimipalakinono, nemepalaki sii ninye Papa linyi otii shumata intae nkitarruorot inyi.)”
Eikilikuanaki enenotie engolon nataasishore
(Mat 21.22-27; Lk 20.1-8)
27Neitoki ake aapuonu Yerusalem. Ore eloolo ninye te nkaji e Nkai, nepuonu aayiaya ninye ilapolosak kituaak o lasirak o lpayiani, 28nejoki ninche ninye, “Kaa golon ena niaasie iyie kuna baa, naa ae ng'ae likinchoo ena golon niasie?” 29Nejoki Yesu ninche, “Kaikilikuan intae embae nabo; entawalikiaki pee, aliki intae engolon naasie kuna baa. 30Amaa apa enkibatisare e Yohana ae keper eing'uaa anaa ei ltung'ana? Entawalikiaki.” 31Neishankarra ejo maate, “Ti nikijo, ‘Keper eing'uaa,’ naa taata nejoki iyiook, ‘Oo naa pee eitu irukuruku?’ 32Kake aikijo, ‘Ltung'ana eing'uaa?’ ” neureyu iltung'ana, amu etonyorraitie pooki inchere oloiboni le Nkai le dede Yohana. 33Neaku etawalikitia Yesu aajoki, “Mikiyiolo.” Nejoki Yesu ninche, “Maliki sii nanu intae enkitoria naasie kuna baa.”