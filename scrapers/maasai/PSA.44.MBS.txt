Enkomono te nkaraki emitunoto
1Kitoning'o iyiook too nkiyiaa ang, iyie Enkai,
etolikitio iyiook iloo papa,
nena kiaasin apa nitaasa iyie too nkolong'i enye, apa moitie:
2iyie makewan oturrumoyie iloshon te nkaina ino,
kake ntubula olorere lino;
nipik iloreren osina,
kake nchoo olorere lino etoni te seriani;
3amu mme to lalem lenye apa eisulie ninche ena kop,
neme enkaina enye maate naishoo ninche metimirisho;
kake enkaina ino e tatene, ee enkaina ino,
o ewang'an e nkomom ino;
amu itishipakine iyie ninche.
4Ira iyie Olaiguanani lai o Enkai ai,
naa iyie oisho Yakobo metimirisho.
5Te iyie iyiook kisulie ilmang'ati lang;
te nkarna ino iyiook kintunyoo lelo oogilunore iyiook.
6Amu mme enkawuo ai nanu aisilig,
nemaaidim olalem lai aitajeu.
7Kake ntajeuo iyie iyiook too lmang'ati lang,
nitipika olmilo lelo ooiba iyiook.
8Enkai kiting'idare iyiook anaake,
naa eikinchooyo enashe
te nkaraki enkarna ino ntarasi.
9Ore ake eyia, nturrayie iyie iyiook nintadou iyiook,
neitu iyie ilo airiamariyie njorin ang.
10Nchoo iyie iyiook maibelekenyata aailany ilmang'ati lang;
ore lelo mang'ati lang neibung aaraya masaa ang.
11Ntotiuo iyie iyiook anaa ntare naayieng'i,
nindapashaka iyiook iloreren.
12Itimira iltung'ana linono neitu inosie toki,
eitu iyie ing'oru enkinyang'a nagol te nkaraki ninche.
13Itipika iyie iyiook elap too lmang'ati lang,
neikoroj neyiet iyiook lelo oomanita iyiook.
14Ntaa iyie iyiook endung'et e rashe ti atua iloreren,
entoki nakueniyieki ti atua iloshon.
15Ore endama pooki netii esulare ai dukuya nanu,
neimulumula enkurruna enkomom ai,
16te nkaraki irorei le ilo oikordodisho nemorisho,
te nkaraki ilo mang'atinta o ilo oitalaku elap.
17Eetuo kuna pooki shumata iyiook,
hoo neitu kipal mikidamu iyie,
neitu kipong'ori to lning'o lino.
18Eitu eibelekenya iltauja lang,
neitu elam iroruat ang enkoitoi ino,
19nitigiligila iyiook ti atua ewueji oo mbariak,
nimulumul iyiook te naimin namisimis.
20Amaa naaji te naa ketorikine iyiook enkarna e Nkai ang,
anaa eikintoriokitio nkaik ang enkai omoni,
21aimeirrash Enkai ena?
Amu eyiolo ninye nkisudorot o ltau.
22 Ee, te nkaraki enkorrok ino pee eari iyiook endama pooki,
neikoni iyiook anaa nkerra naayieng'i.
23Tuputunye! minturraa iyiook ntarasi
Kainyoo pee irura, iyie Olaitoriani?
Tudumunye, minturraa iyiook anangaki enelakua.
24Kainyoo iyie pee isudoo enkomom ino?
Kainyoo iyie pee kitorikine osina lang
o enkitorogonyata ang?
25Eirrugote iltauja lang aabaiki enkop;
eirragita iseseni lang te nkop.
26Tudumunye, wou taretu iyiook!
Tokordu iyiook te nkaraki ina nyorrata ino nauno!