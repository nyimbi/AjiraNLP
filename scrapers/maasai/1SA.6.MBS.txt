Enchukunoto o sanduku lo sotua
1Etii apa ilo sanduku le Nkai enkop oo Lfilisti ilapaitin oopishana. 2Neipotu Ilfilisti ilapolosak o lasakutok nejo, “Kaa kintaas ele sanduku lo Laitoriani? Toliki iyiook entoki nikiyayie ewueji enye.” 3Nejo ninche, “Ti niyaya intae aashuk ilo sanduku le Nkai oo Siraeli, emiyaya ake erok, kake entayiolo ake pee ishorikinyenye ninye olasar le nkitarruorroto pee eishiunyeki intae, neyiolouni te intae aajo kainyoo pee meiuang'ieki enkaina enye te intae.” 4Nejo ninche, “Kainyoo ilo asar le nkitarruorroto likishukoki iyiook ninye?” Newalu ninche aajo, “Iltuduta imiet le sahabu o ndero imiet e sahabu, anaa esiana oo lkituaak loo Lfilisti; amu etii apa shumata intae olmeitai otiu anaa ele o shumata ilkituaak linyi. 5Metaa meeta nchere mintayuyu nkitanyaanyukot oo ltuduta linyi o inkitanyaanyukot oo ndero inyi naainyal enkop, ninchosho enkitoo Enkai oo Siraeli; amu ebaiki neiteneneng' ninye aitung'uaa intae o nkaitin inyi o enkop inyi. 6Kainyoo pee ntagoligolo intae iltauja linyi anaa apa enaitagolo Ilmisiri o Farao iltauja lenye? Amaa pee eidip ninye atekeshare ninche, keitu ninche eisho iltung'ana meshomo, nedumunye ninche aapuo? 7Ore naa taata ewaita nintobiribiri engarri ng'ejuk o nkishu naalepo are neitu ae kata epiki nkeek imurto niyenikiki nena kishu engarri, kake ewaita ilasho lenye ang, aaitalamaa te ine netii ninche. 8Niyaya ilo sanduku le Nkai ninteleikiki ina garri, nepiki atua ilo sanduku enchoto enye nabo nena kitanyaanyukot e sahabu, naa ninche ishukoki ninye anaa olasar le nkitarruorroto. Nireureu ninye, nipalaa meshomo openy. 9Ning'oring'oro; te neilep ninye aibung' enkoitoi nalo enkop enye kewan, alo Bet-shemesh, naa ninye ilo oitaasa iyiook ena taboi; Kake te neme neijia, nikiyiolou iyiook nchere mme enkaina enye natoosho iyiook, ketotiuo ake duoo neijia te iyiook tolbuket.”
10Neiko neijia iltung'ana, neya nkishu are naalepo neeniki ninche ina garri, neikenoo ilasho lenye ti ang. 11Nepik ninche ilo sanduku le Nkai eng'arri, o ilo sanduku te nebo indero e sahabu o inkitanyaanyukot oo ltuduta lenye. 12Nepuo nena kishu aaitoriori enkalo e Bet-shemesh aaibung' enkoitoi naporo neru epoito; nemeibelekenya enkalo aapuo tatene arashu aapuo kedienye; ore ilkituaak loo Lfilisti nesujaa ninche o metabaiki olpolosie le Bet-shemesh. 13Ore ina kata neisamputua iltung'ana le Bet-shemesh enkano to erata; ore ake pee eshumu nkonyek enye nedol osanduku lo Laitoriani neng'idayu pee edol ninye. 14Nelotu ina garri atua enkurma e Yoshua le Bet-shemesh Neitashe te ine. Netii apa osoit sapuk ine, neiper apa ninche nkeek e ina garri neitayu nena kishu anaa olasar opejori to Laitoriani. 15Neitadou Ilawi ilo sanduku lo Laitoriani o ilo sanduku otashare, laa ninye etii atua nena kitanyaanyukot e sahabu, neirragie ninche te nchumata o soit sapuk; ore iltung'ana le Bet-shemesh neitayu ilasarri oopejori nepolosaki ilasarri Olaitoriani ina olong. 16Ore ake pee edol lelo kituaak loo Lfilisti ina, neshuko ninche ina olong aapuo Ekron.
17Kulo ninche lelo tuduta le sahabu ootushukutuo Ilfilisti anaa olasar le nkitarruorroto to Laitoriani: obo le Ashdod, obo le Gasa, obo le Ashkelon, obo le Gas, obo le Ekron; 18ore sii nena dero e sahabu, naa te risioroto oo nkang'itie oo Lfilisti e lelo kituaak pokira imiet, nkang'itie naasheta sunta o inkang'itie kutiti nemeeta sunta. Ore ilo soit sapuk, apa laa ninye eiteleikiaki ilo sanduku lo Laitoriani, naa shakenisho ebaiki ena olong ti atua enkurma e Yoshua olayioni le Bet-shemesh.
19Near ninye metuata embata oo ltung'ana le Bet-shemesh, enkaraki naing'ura ninche atua ilo sanduku lo Laitoriani; near ninye metuata iltung'ana ntomoni naapishana te ninche, neishir iltung'ana enkaraki naitayio Olaitoriani emutata kitok ti atua iltung'ana.
Osanduku lo sotua te Kiriat Yearim
20Nejo iltung'ana le Bet-shemesh, “Kaingae oidim aitasho te dukuya Olaitoriani, ena Ai sinyati? Naa tenetii ng'ae ninye eilep alo aing'uaa iyiook?” 21Neirriwaki ninche ilkiliku lelo oomanya Kiriat-Yearim, ejo, “Etushukutuo Ilfilisti osanduku lo Laitoriani. Entadou wootu ewaita enitii.”