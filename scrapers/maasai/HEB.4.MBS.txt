1Ore enkaraki ina, ore eton eetae enkisiligata najing'ieki nkiyeng'iyeng'ata enye, ematureita pee meiguanareki ake likae linyi neji eturua ebaiki. 2Amu etabaikita iyiook lelo omon supati anaa enatabaikita sii ninche; kake ore ilo kilikuai otoning'o ninche neitu eret, amu eitu einepu enkirukoto ti atua lelo ootoning'o. 3 Amu iyiook ilooiruko oojing ina kiyeng'iyeng'ata, anaa ina natejo ninye eji, “Anaa enainosa olmumai ti atua engoro ai nchere, ‘Mejing aekata ninche enkiyeng'iyeng'ata ai ntarasi.’ ” Hoo neidipate isiaaitin enyena ebaiki apake pee eitamanyu enkop. 4 Amu eimaka enkolong e naapishana te dikae nejo nji, “Neyeng'iyeng'a Enkai te nkolong e naapishana eidipa isiaaitin enyena pooki.” 5 Nenyaaka ake ajo te ine wueji, “Mejing aekata ninche enkiyeng'iyeng'ata ai.”
6Ore naa amu etiooyo pee ejing kulikae ine, ore lelo ootang'amutua lelo omon supati neitu ninche ejing te nkaraki eitu eiruk, 7 enyaaka naa apik ae olong, “Taata” ena olong etejo te Daudi etulusoyie enkata naado, te lelo rorei ooidipaki aairoro, “Ore taata ena olong ti nining'ining'i oltoilo lenye, emintagol iltauja linyi.”
8 Amu te naa keidipa apa Yoshua aishoo ninche enkiyeng'iyeng'ata, anaata eitu eitoki Enkai aimaki ae olong. 9Neaku eton ake eetae enkiyeng'iyeng'ata e sabato oo ltung'ana le Enkai; 10 amu ore pooki ng'ae, ojing enkiyeng'iyeng'ata e Enkai nepal sii ninye isiaaitin enyena anaa enatapala Enkai nkunenyena.
11Ematonyok naa pee kijing ina kiyeng'iyeng'ata, pee mebatata hoo obo te ngolong'u neeijo ina apa enye. 12Amu keishu ororei le Enkai neeta engolon, nepi ninye alang olalem ake pooki opi mbat pokira, neimisho enarish oltau o enkiyang'et, neim irubat o ntolo, neyiolou ndamunot o nkiguanat o ltau. 13Naa ore te dukuya ninye, meetae hoo toki te nena naaitayioki naisudoro kake keibala pooki neboluni te dukuya nkonyek e ilo likiyaki imbaa ang.
Olapolosani kitok Yesu
14Ore naa amu kiaata olapolosani kitok oilepa shumata, Yesu, Oinoti le Enkai, ematukurraki aaibung elimunoto ang. 15Amu mme olapolosani likiaata olemeidim atayiolo enchalan ang, kake ore ilo obo likiata naa oloidipaki apa aatetem anaa enatemitae iyiook kake eitu eas ninye ng'ok. 16Ematinyikaki naa ilo orika le mpiris kintieu, pee king'amu olng'ur nikitum empiris naretu iyiook te nkata e ngoloto.