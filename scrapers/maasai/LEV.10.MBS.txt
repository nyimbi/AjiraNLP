Eng'oki e Nadab o Abihu
1Ore apa Nadab o Abihu, lelo ayiok le Aron, meetae ake oleitu eyau emoti enye e nkima, nepik enkima atua, nepik enkorropil atua, neishooyo ninche enkima nemesinya te dukuya Olaitoriani, amu eitu eitanap Olaitoriani ninche meishooi. 2Nelotu enkima eing'uaa dukuya Olaitoriani nemut ninche, neye ninche te dukuya Olaitoriani. 3Nejoki Musa Aron, “Ena bae etejo Olaitoriani, ‘kaitoduaaya nanu kewan nchere kara sinyati tiatua lekua laataaniki nanu, ore te dukuya iltung'ana pooki naaisisi nanu.’ ” Negira Aron.
4Neipotu Musa Mishael o Elisafan, ilayiok le Usiel olenkapu le Aron, nejoki ninche, “Entinyiku, entanap ilalashera linyi ewuang'ie tiatua ewueji sinyati ewaita auluo ilng'oborri.” 5Nenyiku ninche, nenap ninche too lkilani lenye aaya auluo ilng'oborri anaa enatejo Musa. 6Neitoki Musa ajoki Aron o Eliesa o Itamar, lelo ayiok lenyena, “Emincho ake olpapita loo lukuny inyi eisiong'a, nimipolososo ilkilani linyi, pee miyeye ake, pee melotu engoro shumata ele turrur pooki; kake ore lelo alashera linyi, ina aji pooki e Israel neidim aaishira teina kinosata enkima nainuaa Olaitoriani. 7Nimipuopuo intae boo aaipang te kutukaji ele ng'obor le ntumo, pee miyeye ake; amu ore eilata o Laitoriani naputishoreki netii shumata intae.” Neas ninche te risioroto o rorei le Musa.
Nkitanapat naaipirta ilapolosak
8Neitoki Olaitoriani airorie Aron, ajoki, 9“Miok ake enaisho aashu ae toki naoki napi, iyie aashu lelo ayiok linono ootii tenebo iyie, tenilo atua ilo ng'obor le ntumo, pee miyeye ake; keaku ena enkitanapata ntarasi tiatua iishoritin inyi pooki. 10Pee itumutumu aaitirishu enasinya o enemesinya, e nemeiduruk o enaiduruk; 11ninteng'ening'ene intae iltung'ana le Israel nena kitanapat pooki naairoro Olaitoriani aimunye Musa.”
12 Nejoki Musa Aron o Eliesa o Itamar, lelo ayiok lenyena ootelekutua, “Entayu ilo asar le ntapa otelekua te lelo asarri oopejokini te nkima Olaitoriani, ninosinoso meisuisho te mbata olperere lo lasar, amu eisinyati oleng, 13ninosinoso intae te wueji sinyati, amu erubata ino o erubata oo layiok linono te nena kishorot naapejokini te nkima Olaitoriani; amu ina nanu aaitanapaki. 14 Kake ore ilo oikulu oyukoki oina muro naishoruaki indimidimi aainosa te pooki wueji nemeiduruk, iyie o layiok linono o ntoyie inono tenebo iyie, amu eishoruaki ninche anaa erubata ino o erubata oo layiok linono te lelo asarri le seriani loo ltung'ana le Israel. 15Ore ina muro naishoruaki oilo oikulu oyuki keyau ninche tenebo lelo asarri e nkima oina kurriny, pee eyuki anaa olasar oyuki te dukuya Olaitoriani, naa olino o loo layiok linono tenebo iyie anaa erubata inyi ntarasi, anaa enaitanapishe Olaitoriani.”
16Neikilikuanua apa Musa ajurru ina kine o lasar le ng'oki, naa ng'ura etapejoyioki! Negorokino apa ninye Eliesa o Itamar, lelo ayiok le Aron apa ootelekutua, ejo 17 “Kainyoo intae pee eitu inosinoso olasar le ng'oki tiatua ewueji sinyati naa entoki nasinya ninye oleng nikinchooki apa iyie pee itum atanapa entorroni ele turrur pee intobir olning'o lo sotua tenkaraki ninche te dukuya Olaitoriani? 18Ng'ura, eitu eyauni osarge lenye atua ewueji sinyati esipa eishaakino ninosa iyie tiatua e wueji sinyati, anaa enaitanapishe nanu.” 19Nejoki Aron Musa, “Ng'ura, eishooitie taata ninche olasar lenye le ng'oki o lasar lenye opejori te dukuya Olaitoriani, ore ake eyia aatadoikito nanu mbaa naaikununo nji! Amaa naaji tenaa kainosa nanu olasar le ng'oki taata, kanaata eaku keng'amaroyu te dukuya Olaitoriani?” 20Ore ake pee ening Musa ina neshipa.