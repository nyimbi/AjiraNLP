Yosef o enkitok e Potifa
1Ewaki apa ina kata Yosef Misiri, ore Potifa laa obo loo lkituaak le Farao, olkitok le rripore, naa olmisiri sii, einyiang'ua Potifa ninye too ltung'ana le Ishmael laa ninche ooyautua ninye ina kop. 2 Etii apa Olaitoriani tenebo Yosef, neaku oltung'ani otudupe oleng', netii enkaji olkitok lenye ilo Misiri, 3nedol olkitok lenye ajo etii Olaitoriani tenebo ninye, ore pooki naata neisho Olaitoriani metubula too nkaik enyena. 4Metaa enoto Yosef omom too nkonyek enyena, neisho ninye metaa oloitasheikinoni le nkaji enye pooki neaku ninye oitore pooki toki naata. 5Ore ebaiki ina kata neitaa ninye olaitasheikinoni le nkaji enye o pooki toki naata etamayiana Olaitoriani enkaji e ilo Misiri tenkaraki Yosef, ore emayianata Enkai nejing pooki toki naata, tiaji o te nkurma. 6Metaa etungueikia apa pooki naata metaa Yosef oitasheiki; neaku ore eeta ninye, eitu eitoki anyamaliki ae toki meteleku endaa ake nanya ninye.
Ore apa Yosef naa oltung'ani sidai te nking'urata. 7Ore etulusoyie enkata, nekurraki enkitok olkitok lenye inkonyek enyena ang'uar Yosef, nejoki, “Irraga tenebo nanu.” 8Kake etanya ninye nejoki enkitok olkitok lenye, “Ing'ura, ore atii ene meekure enyamalaki olkitok lai ae toki tena aji, netipika pooki toki naata atua enkaina ai; 9Meekure aa kitok tena aji pee aalang nanu; nemeeta hoo ae toki naatirishie nanu meteleku iyie ake, amu ira iyie enkitok enye; kaji taa pasa aiko peyie aas enkarrueisho naba inji, naas eng'oki te dukuya Enkai?” 10Ore hoo duoo ninye neirorie Yosef anaake neitu ening Yosef ninye, peyie eirrag tenebo ninye, arashu eisiritore ninye.
11Kake ore nabo olong', eshomo Yosef atua enkaji aas esiaai enye nemeetae likae lee otii atua aji, 12neibung enkila enye ejoki, “Irraga tenebo nanu.” Kake etung'uayie ninye enkila enye te nkaina enye, neilanyisho aisik aipang te nkaji. 13Ore peyie edol ina kitok ajo etung'uayie enkila enye te nkaina enye eibung'ita, neisik alo aing'uaa enkaji, 14neipot ilewa le nkaji enye nejoki ninche, “Eng'ura, eyaka ninye iyiook Iheburaniai meeu amor iyiook; aaewuo ajing'aki ajo aboitare, naishir oleng to ltoilo sapuk; 15ore peyie ening ajo ailepie oltoilo lai aishir oleng', neing'uaa enkila enye te nkaina ai neilanyisho aipirri aipung boo.” 16Neirragie ninye ina kila enye tembata enye o meeu olkitok lenye ang'. 17Neliki ninye ina bae ake ajoki, “Ore ilo sinka loo Lhebrania, ilo liyaua atua iyiook, aaewuo ajing'aki amor; 18kake ore ake peyie ailepie oltoilo lai aishir, neing'uaa enkila enye aata neilanyisho aisik apuku te nkaji.”
19Ore peyie ening olkitok lenye lelo rorei o oiroro enkitok enye, “Neijia aaikuna osinka lino.” Neiyupuyup engoro enye. 20Neya olkitok le Yosef ninye apik korokoroni, ine wueji nepiki ilmapuusuni lo laiguanani. Nepiki ninye korokoroni. 21 Kake etii apa Olaitoriani tenebo Yosef neitodol ninye enyorrata nauno, neisho ninye omom too nkonyek olaitasheikinoni le korokoroni. 22Ore ilo aitasheikinoni, nepik Yosef aitaa ninye oitasheiki lelo pooki ooikenoro te korokoroni neaku ore pooki naasi naa ninye oas. 23Ore ilo kitok le korokoroni eitu eitoki aitanyamaluo te pooki toki natipika inkaik e Yosef, amu etii Olaitoriani tenebo ninye; neaku ore pooki nataasa, neisho Olaitoriani meitobirari.