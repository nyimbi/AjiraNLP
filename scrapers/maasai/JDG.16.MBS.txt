Samson te Gasa
1Nelo apa Samson Gasa, nedol ninye emulayoi te ine, nelo enetii ninye. 2Netiaakaki apa lelo le Gasa, “Eeuo Samson ene,” neman ninche ine wueji neirrag aanyu ninye enkewarie pooki te nkishomi e ina anasa. Negira ninche enkewarie pooki, ejo, “Mataanyu iyiook o mekenyu, pee kitum aataar ninye metua.” 3Kake eirure apa Samson o metaa empolos e nkewarie; ore te mpolos e nkewarie nedumunye neya nkikeneta e kishomi e ina anasa o ng'apeta pokira are, nedotu ninche, te nebo osekenkei o pooki toki, neiteleiki ninche oloililai nenap ninche enchumata e ina doinyo apa natii dukuya Hebron.
Samson o Delila
4Ore te siadi ena nenyorru enkitok apa natii oerata le Sorek, naji enkarna enye Delila. 5Nepuonu ilkituaak loo Lfilisti enetii ninye nejoki ninye, “Ilejileja ninye, pee idol enetii engolon enye kitok, naa tiaa oitoi kiindim aaitojoola ninye, pee kitum iyiook aateen ninye nikigilu ninye; nikisilisil; naa eikincho iyiook iyie oltung'ani ake mpisai enkalifu nabo o iip nabo e nkosholai.” 6Nejoki Delila Samson, “Tolikioki sii ake enetii ena golon ino kitok, naa kaji naaji kinkoni ti nikieni, pee kitum oltung'ani atigilu.” 7Nejoki Samson ninye, “Te naaeni nanu too mpi oo nkai ng'ejuko naapishana neton eitu etoyu, nashalu nanu, natiu anaa pooki tung'ani.” 8Neyaki ilkituaak loo Lfilisti ninye mpi oo nkai naapishana ng'ejuko neenie ninye. 9Neeta apa Delila iltung'ana ooisudori ti atua olgilata ti aji. Nejoki Delila Samson, “Kipuonu Lfilisti aaibung, Samson!” Nedung ninye nena pi anaa usin naaibung'a enkima. Neaku meyioloi apa enkisudoroto e ngolon enye.
10Neitoki Delila ajoki Samson, “Ng'ura, kitusukenya nanu, nikiteleja nanu; tolikioki sii ake enikinkoni pee kimbung'i.” 11Nejoki ninye, “Te naaeni nanu too lgoso ng'ejuko leitu ae kata eenishoreki, nashalu nanu natiu anaa pooki tung'ani.” 12Neyau Delila lelo goso ng'ejuko neen ninye te ninche, nejoki ninye, “Kipuonu Ilfilisti aaibung, Samson!” Ore apa iltung'ana ooisudori netii olgilata ti atua aji, nedung lelo goso too nkaik enyena anaa eusi.
13Neitoki Delila ajoki Samson, “Ore o tene kitusukenya nanu, nikilej nanu; tolikioki nanu enikinkoni ti nikimbung'i.” Nejoki Samson ninye, “Ti nishet kuna tukusi aainei naapishana e ndukuya ai te nkarasha nintirrish oleng te ncheitoi, nashalu nanu natiu anaa pooki tung'ani.” 14Neaku ore apa eirura Samson, neitayu Delila nena enat oolpapit pokira naapishana neshetaki enkarasha neitirrish ninche aunoki encheitoi, nejoki ninye, “Kipuonu Ilfilisti aaibung iyie Samson!” Neinyototo ninye too njo enyena nedotu encheitoi neshurta ina arasha nashetakino.
15Nejoki Delila ninye, “Kaji iyie inko ti nijo, ‘Kaanyor nanu iyie,’ te nemetii oltau lino te nebo nanu? Kitusunkenya iyie kuna katitin pokira uni, neitu iyie kiliki enetii engolon ino kitok.” 16Ore ake pee eitirrishaki Delila ninye too rorei lenyena anaake, neitagor ninye, nenauru oltau lenye oleng. 17Neliki ninye mbaa enyena pooki, nejoki Delila, “Eitu ae kata eim olmurunya endukuya ai; amu ataa apa nanu Olnasarayoi te Nkai atii enkoshoke e yieyio. Ore ake naaji pee aabarni, naaing'uaa nanu engolon ai, nashalu nanu natiu anaa pooki tung'ani.”
18Ore ake pee edol Delila ajo etolikio ninye mbaa enyena pooki, neirriwaa olkilikuai aipotu ilkituaak loo Lfilisti pooki, ejo, “Elepu wootu ena kata nabo, amu aatolikio mbaa enyena pooki.” Neilepu ilkituaak loo Lfilisti aapuonu enetii ninye, neyau mpisiai too nkaik enye. 19Neisho ninye meirurayu too nkejek enyena; neipotu ninye oltung'ani, neisho ninye metabarnu nena enat naapishana oo lpapit le ndukuya enye. Neiteru aitanyamal ninye, neing'ua engolon enye ninye. 20Nejo Delila, “Kimbung'ita iyie Ilfilisti, Samson!” Neinyototo ninye too njo, nejo, “Kaipang nanu alo boo anaa oshi ake nkulie katitin, narerio.” Neitu apa eyiolou ninye ajo etung'uayie Olaitoriani ninye. 21Neibung Ilfilisti ninye nekurtu nkonyek enyena neitadou ninye aayau Gasa, neen ninye too lpisia lo suyai; neidong apa ninye enkano etii atua korokoroni. 22Kake enyaakita apa ilpapit le ndukuya enye aabulu ina kata eidipaki aatabarn.
Enkeeya e Samson
23Neiturrurro apa ilkituaak loo Lfilisti pee etum aaitaiki olasar kitok Dagon, enkai enye, neshipa sii, amu etejo apa ninche, “Eishorua enkai ang Samson ilo mang'atinta lang apik atua nkaik ang.” 24Ore ake pee edol iltung'ana ninye neisis enkai enye; amu etejo ninche, “Eishorua enkai ang olmang'atinta lang apik atua enkaina ang, laa ninye apa otumuta enkop ang, netasesekuana ilkumok lang.” 25Ore eting'idate iltauja lenye, nejo ninche, “Empoto Samson pee elotu aitiship iyiook.” Neipotu ninche ninye ti atua korokoroni, pee eitiship ninye ninche. Neisho ninche ninye meitasho te rishata oo ng'apeta are; 26nejoki Samson enkayioni apa naa ninye narik aibung enkaina, “Ntasho sii iyie mairrapirrapa ng'apeta naairishaa ena aji, pee atum aigarakinoyu ninche.” 27Nebore apa ina aji ilewa o nkituaak; netii apa ilkituaak pooki loo Lfilisti ine; ore enchumata enkaji netii apa iltung'ana oobaya nkalifuni uni ilewa o nkituaak, ooing'orisho ina kata eiguran Samson.
28Neipot Samson Olaitoriani ajo, “Olaitoriani Enkai, tadamuaki nanu, nikintagol nanu aatasayia ena kata nabo, Na Ai, pee atum aitalaku too Lfilisti nabo oo nkonyek aainei.” 29Neibung nena ng'apeta pokira are apa naatii empolos enkaji, naa ninche apa naairisha e nkaji, neirishakino te ngolon enye pooki shumata ninche, neibung te nkaina enye e tatene nabo ng'ape neibung tene kedienye enkae. 30Nejo Samson, “Ntasho nanu matua te nebo Ilfilisti.” Neirrugo ninye te ngolon enye pooki; neurokino ina aji lelo kituaak o lelo tung'ana pooki apa ootii atua. Neaku ore iltung'ana apa ootuata te keeya enye naa eikumok aalang lelo apa ootasesekuana ninye eton eishu. 31Nepuonu ilalashera lenyena o lmarei lenye pooki aaya ninye neilepunye ninye aapuonu aanukaa te rishata e Sora o Eshtaol te nkurare e Manoa papaai lenye. Etaa apa ninye olarishani le Israel ilarin tikitam.