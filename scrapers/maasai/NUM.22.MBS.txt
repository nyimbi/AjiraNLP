Eirriwaka olaiguanani le Moab Balaam olkilikuai
1Neitoki iltung'ana le Israel aadumunye, nepuo aaun ilng'oborri te ina kop naisiaja e Moab, te lido kekun le Yordan te mbata Yeriko. 2Netodua apa Balak olayioni le Sipor nena pooki naaitaasa Isiraeli ile Amori. 3Neirut oleng Moab te nkaraki iltung'ana, amu eikumok apa oleng; eidimua apa Moab enkuretisho eure iltung'ana le Israel. 4Nejoki Moab lelo payiani le Midian, “Kemeju taata ele orora pooki toki namanita iyiook, anaa enameju olkiteng nkujit e ong'ata.” Neaku ore apa Balak olayioni le Sipor, laa ninye apa olaiguanani le Moab te ina kata, 5 neirriwaki Balak ilkiliku Balaam olayioni le Beor te Peter, apa aa ninye nataaniki Olkeju, ti atua enkop e Amawa pee eipotu ninye, ajoki, “Ng'ura, eileputua olorere te Misiri; oitoipo oriong olchoni le nkop, naaetuo aatalakinore te manyisho. 6Wou naa taata, tediaa kulo tung'ana enkaraki nanu, amu eimagil ninche te nanu; abaiki namir nanu ninche naidurrie nanu ninche tena kop; amu ayiolo nanu ajo ore ilo limayian iyie nemayiana ore ilo lidek netediaki.”
7Nepuo ilpayiani le Moab o lpayiani le Midian eibung'ita mpisai naalakieki enaibon too nkaik enye; nepuonu ninche enetii Balaam, neisho ninye olkilikuai le Balak. 8Nejoki ninye ninche, “Erraga ene ena kewarie, amu kayaki nanu intae olomoni anaa enaairorie nanu Olaitoriani;” neaku etotoni apa lelo kituaak le Moab te nebo Balaam. 9Nelotu Enkai enetii Balaam nejoki, “Kakua tung'ana kulo ootii te nebo iyie?” 10Nejoki Balaam Enkai, “Balak olayioni le Sipor, olaiguanani le Moab ninye laairriwaka ejo, 11‘Ng'ura eileputua olorere te Misiri neiput oriong olchoni le nkop; wou naa taata tediaa te nkaraki nanu; abaiki naarare nanu ninche naidurrie ninche.’ ” 12Nejoki Enkai Balam, “Milo iyie te nebo ninche; midek iyie kulo tung'ana, amu kemayiana ninche.” 13Neinyototo Balam tadekenya, nejoki lelo kituaak le Balak, “Enchom enkop inyi, amu etanya Olaitoriani alo te nebo intae.” 14Neaku etudumunye lelo kituaak le Moab nepuo enetii Balak, nejoki. “Etanya Balaam elotu te nebo iyiook.”
15Neigil ake Balak airriwaa ilkituaak, iltung'ana kumok neyanyit alang lelo le dukuya. 16Nepuonu ninche enetii Balaam nejoki ninye, “Nji ejo Balak olayioni le Sipor: ‘Mincho kimbooyo ae toki eitu ilotu enatii; 17amu esipa kaaisho nanu iyie enkanyit kitok, ore entoki pooki naba anaa enikijoki iyie naa kaas; wou tediaa ele orere te nkaraki nanu.’ ” 18Kake etawala apa Balaam ajoki lelo sinkan le Balak, “Ore hoo naaji ninye tenaa kaaisho Balak enkaji enye ebore enkosholai o sahabu, maidim nanu ashomo atogiroi enkitanapata o Laitoriani Enkai ai, aitodorropu aasho aitulus. 19Atoomono naa intae, enyaaki erraga ene ena kewarie, pee atum atayiolo enaaitoki Olaitoriani ajoki nanu.” 20Nelotu Enkai enetii Balaam kewarie nejoki ninye, “Tenaa eikietuo lelo tung'ana aaipot iyie, inyo, shomo te nebo ninche; kake ina ake naajoki iyie, ninye taasa.”
Balaam o osikiria enye
21Neaku etudumunye apa Balaam tadekenya, neirot esikiria enye, nelo te nebo lelo kituaak le Moab. 22Kake eyupuyupo engoro e Nkai te nkaraki nashomo ninye; nelo olmalaika lo Laitoriani aitashe te nkoitoi anaa olmangatinta lenye. Nekedito apa Balaam osikiria, netii isinkan lenyena oare te nebo ninye. 23Nedol ilo sikiria olmalaika lo Laitoriani eitashe te nkoitoi eeta enchutati olalem te nkaina enye; neibelekenya ina sikiria apaash enkoitoi, nelo ong'ata; neosh Balaam ina sikiria aboiniki enkoitoi. 24Neitoki ilo malaika lo Laitoriani alo aitashe to lgos le nkoitoi napirik, terishata oo sabibu, netii ake esuntai pooki shoto. 25Ore ake pee edol ina sikiria ilo malaika lo Laitoriani, nelo arepaa esuntai, nepudaki enkeju e Balaam esuntai; neitoki ninye aosh. 26Neitoki ilo malaika lo Laitoriani aigut alo dukuya, nelo aitashe te wueji ronkai te nkoitoi, nemetii ewueji neibelekenyakino te nkalo e tatene aashu te nkalo e kedienye. 27Ore ake pee edol ina sikiria olmalaika lo Laitoriani, neirrag te nkop ti abori Balaam; neyupuyup engoro e Balaam, neosh ninye ina sikiria te ng'udi enye. 28Nebol Olaitoriani enkutuk e ina sikiria, nejoki ninye Balaam, “Kainyoo nanu aaitaasa iyie, pee kitoosho iyie nanu katitin uni?” 29Nejoki Balaam ina sikiria, “Enkaraki nikigira iyie aiguranie nanu. Enyor napaji naa kaata olalem, pee aatum atara iyie tua.” 30Nejoki ina sikiria Balaam, “Emara nanu esikiria ino, naa ninye intakedo te nkishui ino pooki o metabaiki ena olong? Katamoo nanu aaitaas iyie ena?” Nejoki Balaam, “A-a.”
31Nebol Olaitoriani nkonyek e Balaam, nedol ninye ilo malaika lo Laitoriani eitashe te nkoitoi eeta enchutati o lalem te nkaina enye; neirrug Balaam endukuya enye, nebatata te nkomom. 32Nejoki olmalaika lo Laitoriani ninye, “Kainyoo iyie pee itoosho esikiria ino kuna katitin uni? Ng'ura, aewuo nanu pee aaibooyo amu ore enkoitoi ino naa kepaashare enkoitoi ai; 33naatoduaa nanu ena sikiria, naaibelekenya apaash nanu kuna katitin pokira uni. Te neme kaaibelekenye ninye apaash, esipa, anaata aatara iyie tua napal ninye eishu.” 34Neitoki Balaam ajoki ilo malaika lo Laitoriani, “Ataasa nanu eng'oki, amu eitu nanu ayiolou ajo itii enkoitoi pee kimbooyo nanu. Ore naa taata, tenaa embae torrono ena too nkonyek inono, karrinyo nanu alo.” 35Nejoki ilo malaika lo Laitoriani Balaam, “Shomo iyie te nebo kulo tung'ana; kake ilo rorei ake laaliki ninye shomo iroro.” Neaku eshomo apa Balaam te nebo lelo kituaak le Balak.
Eitoomono Balak Balaam
36Ore ake pee ening Balak nchere eewuo Balaam, neipang ninye alo anang'are ninye te nkanasa e Moab, te ilo polosie oitayu olkeju te Arnon, te ilo polosie kewan. 37Nejoki Balak Balaam, “Keitu nanu airriu ilkiliku pee kimpoti iyie? Kainyoo pee eitu iyie ilotu enatii? Eimaaidim nanu ayanyita iyie?” Nejoki Balaam Balak, “Oi, aewuo nanu enitii? 38Keton nanu aata ae golon nairorie ai toki? Ilo rorei opik Enkai enkutuk ai, ninye nanu airo.” 39Nelo Balaam te nebo Balak, nepuonu Kariat-husot. 40Nepolos Balak ilmong'i o ntare, neyaki Balaam o lelo kituaak ootii te nebo ninye.
Enaibon e dukuya e Balaam
41Ore pee ekenyu nerik Balak Balaam o metabaiki Bamotbaal; ore te ine nedol ninye emurte nataaniki oo ltung'ana.