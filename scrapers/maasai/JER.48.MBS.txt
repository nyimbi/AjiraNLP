Enkidaaroto e Moab
1 Ena naipirta Moab.
Nji ejo Olaitoriani loo lororani,
Enkai e Israel: “Woi Nebo, amu eitomijoonoki
Eitukurruaki Kiriataim, ewaki ninye;
eitukurruaki osempewuet negili ninye;
2meekure ening'o Moab.
Tiatua Heshbon eitobira ninche
entorroni tenkaraki ninye:
‘Wou, maiwuang'ie iyiook ninye
meitoki aaku olosho!’
Ore sii intae, lo tung'ana oomoda,
keitigiri intae;
kesujaa intae olalem.
3“Etoning'e olkiyioi te Horonaim
‘Eyararoto o enkidaata sapuk!’
4Eidaikieki Moab;
ening'itoi olkiyioi tenelakua anaa Soar.
5Amu ore eilepaki iltung'ana Luhit
neilepaki eishirita;
amu ore edoiki Horonaim netoning'o
ninche olkiyioi le nkidaata.
6Eisika! Entajeu ate!
kueta anaa oloitiko to lpurkel!
7Amu, ore enkaraki nisiliga intae
engolon inyi o lchumat linyi,
keyae sii ninche intae;
naa kelo Kemosh atua eyararoto,
tenebo ilapolosak lenyena o lkituaak lenyena.
8Kelotu olainyalani shumata pooki anasa,
nemeetae enkanasa naimisho keidak oyarata,
ore enkisiajiata neidaikieki
anaa enairoro Olaitoriani.
9Enchoo Moab inaipuko,
amu kelotu ninye tiaai,
keaku nkanas enyena ilmuateni
meetae olomanya atua ninche.
10Etediaki ilo oas esiaai Olaitoriani
emereriana; netediaaki ilo oibooyo
olalem lenye meibukoo osarge.
Eidaikieki nkanas e Moab
11“Eitirring'a apa Moab ebaiki kitisho enye eitirring'e ninye te mumit enye eitu epikuni te mpirbil aapik ae pirbil, neitu ninye elo atua eyararoto; neaku etii olnyorrie lenye atua ninye, neitu eibelekenya olng'usil lenye.
12Neaku, ng'ura, kepuonu nkolong'i, Olaitoriani ojo, nairriwaki nanu ninye lelo oopiku pee epikuni ninye, neitoroki empirbil enye nebelibel mpirbili enyena aaitaa mbelibelat. 13Nekurru Moab tenkaraki kemosh, anaa apa enatukurrua enkaji e Israel tenkaraki Betel, osiligi lenye.
14“Kaji intae inkoko pee ijojo,
‘Kira iyiook iloing'ok,
iltung'ana ooidipa olarrabal?’
15Ore olainyalani le Moab o nkanas
enyena neilepua alotu,
ore ilbarnot lenyena gelunot nedoyio
aapuo enkidaaroto Olaiguanani ojo laa ore
enkarna enye naa Olaitoriani loo lororani. 16Ore olkiyioi le Moab netataana ore osina lenye nekuetu.
17Enchiraki ninye,
intae pooki oomanita ninye,
o pooki ooyiolo enkarna enye;
entejo, ‘Eng'ura etigile eng'udi nagol, ina ng'udi enkitoo.’
18Wou tadou tung'uai enkitoo ino,
niton te nkop e nkure iyie olomanya Dibon!
Amu eewuo oloidaikie Moab pee kigilunore,
neidaikie ninye isempewueti linono.
19Ntasho te mbata e nkoitoi ing'ura, iyie olomanya Areor!
Nkilikuana ilo oisik oina naluaya; tejo, ‘Kaa nataase?’
20Eitukurruaki Moab, amu etigilaki; teyietu ninchir!
Tolikioi te mbata olkeju le Aron,
nchere eirragita Moab aa olmuaate.
21“Eewuo enkiguana shumata ina kop naitoriori, shumata Holon, o Yahasa, o Mefaat, 22o Dibon, o Nebo, o Bet-diplataini, 23o Kiriataim, o Betagam, o Betmeon, 24o Keriot, o Bosra, o nkanas pooki enkop e Moab, naalakua o naataana. 25Etudung'oyioki esesekuan e Moab, ore enkaina enye netigilaki, Olaitoriani ojo.
Keitoborri nkanas e Moab
26“Ntemera ninye, enkaraki nailepie ninye kewan aitorisioki Olaitoriani; neaku kelo Moab aiperipera tiatua irrugumat enyena, naa keaku sii entoki nakueniyieki. 27Aime entoki apa nakueniyieki Israel te iyie? Keinepuaki apa ninye tiatua ilapurrok, eji peyie aa ore ake pee iimaki nimipirripir elukunya?
28“Entung'uai nkanas nimanyimanya ndapidapo intae iloomanya Moab! Entotiu anaa nturkuluoni naaitobir nkajijik too mbat enkutuk e ngumoto. 29Kitoning'oitie iyiook olwuasa le Moab kewuasa ninye oleng tenkilashilash enye, olwuasa lenye, enkitokoos enye, o emusunoto oltau lenye. 30Ayiolo nanu enkilashilash enye, Olaitoriani ojo: ore enkitoo enye naa elejare, ore nkiaasin enyena naa elejare. 31Neaku kayietu nanu te nkaraki Moab; kaishir nanu te nkaraki Moab pooki; ore te nkaraki iltung'ana le Kiheres naishir nanu. 32Kaaishiraki nanu iyie oleng oleng alang enaishiraki Yaser, lo sabibu le Sibma! elang ilng'osil linono enaiposha, nepuo aabaya Yaser, ore shumata ilng'anayio linono te nkata enkirowuaj etadoikio olainyalani oidaikie. 33Ewaki enchipai o eng'ida aaitung'uaa ina kop naisho oleng e Moab; aishoo nanu enaisho oo sabibu meishunye too nkironyeta; meetae hoo ng'ae oirony ninche too mbuakunot eng'ida; ore ina buakunoto neme embuakunoto e ng'ida.
34“Ening'itoi oltoilo le nkishirata e Heshbon o Eleale te Yahas, eitayutuo iltoiloishi lenye eing'uaa Saor ometabaiki Horonaim o Eglat-shelishia. Amu etomijoono sii nkariak e Nimrim. 35Naa kayau nanu meiting'o te Moab, Olaitoriani ojo, ilo oitayu olasar tiatua ewueji e shumata nepejoki enkorropil enkai enye. 36Neaku keishiraki oltau lai Moab anaa endule, neishir oltau lai anaa endule te nkaraki iltung'ana le Kiheres; neaku ore enkarsisisho apa nanoto ninche neidaayie.
37“Amu etabarnoki pooki lukunya nedung'i pooki munyei; netii nkaik pooki indung'ot ore mpolosi neishopokino ilkuniyiani to sina. 38Ore nchumat oo nkajijik e Moab o tiatua nkoitoi dapashi metii ae toki neme enkishirata, amu atigila nanu Moab anaa emasaai nemeetae oltung'ani oshilaa, Olaitoriani ojo. 39Eng'ura etigile! Eng'ura eyietu! Eibelekenye Moab te nkurruna! Neaku etaa Moab entoki nakueniyieki o enkuretisho te lelo pooki oomanita ninye.”
Meilanyisho Moab aimisho
40Amu nji ejo Olaitoriani: “Ng'ura kelo obo tiaai aipirri anaa olkurragos, neisalaashaki inaipuko enyena shumata Moab; 41keyae nena anas neibung'i lelo sempewueti. Ore oltau loo loing'ok le Moab teina olong netiu anaa oltau le nkitok nasaisai; 42keidaikieki Moab nemeitoki aatii iltung'ana, enkaraki nailepie ninye kewan aitorisioki Olaitoriani. 43Etii enkuretisho, o engumoto o rreshet dukuya intae, iloomanya Moab! Olaitoriani ojo. 44Ore ilo oisik aing'uaa enkuretisho nedoiki atua engumoto, ore eked engumoto ailepu neibung orreshet. Amu kayau nanu kuna baa shumata Moab teilo ari le nkitamioto enye, Olaitoriani ojo. 45Tiatua oloip le Heshbon eitashe ilaisikak meeta engolon; amu eipang'a enkima alo eing'uaa Heshbon, enkiyupuyup naing'uaa enkaji e Sihon: einyala ninye enkomom e Moab, emaupe enkitoo o ruparen e lelo ayiok oonyor olarrabal. 46Oi iyie Moab! Eishieki iltung'ana le Kemosh; amu ewaki ilayiok linyi aaraya ore ntoyie inyi neyae atua eyararoto. 47Ore eyia kashuku nanu dupoto e Moab too nkolong'i naapuonu, Olaitoriani ojo.” Nji eikununo endung'okinoto e nkiguana e Moab.