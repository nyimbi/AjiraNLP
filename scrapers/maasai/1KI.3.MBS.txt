Etoomonuo Solomon engeno
(2 Int 1.3-12)
1Eitobira apa Solomon osotua o Farao olaiguanani le Misiri; neyam ninye entito e Farao, neriku ninye atua enkanasa e Daudi, o metaba anaa neidip atesheta enkaji enye makewan o enkaji o Laitoriani o esuntai naman Yerusalem. 2Too wuejitin neeika apa epolosisho iltung'ana, amu meetae apa enkaji naidipaki aateshet naipotieki Olaitoriani.
3Enyor apa Solomon Olaitoriani, nelo too nkikoot e Daudi papaai lenye. Kake eitayu apa ninye ilasarri nepej enkorropil too wuejitin neeika. 4Nelo apa olaiguanani Gibeon alo apolosisho teine amu ine apa ewueji neika kitok; naa keishooyo apa Solomon ilasarri oopejori enkalifu tenchumata eilo perere lo lasar. 5Ore te Gibeon neipang'aki Olaitoriani Solomon te nkidetidet kewarie, nejo Enkai, “Toomonu entoki niyieu naaisho.” Nejo Solomon, 6“Ntodolua iyie enyorrata kitok nauno to sinka lino Daudi, papa lai, enkaraki nashomo ninye te dukuya iyie te supatisho, o too sipat o to ltau oitoriori tialo iyie, nimbung'a iyie te ninye ena nyorrata kitok nauno, ninchoo ninye olayioni otonie olorika lenye le nkitoo ena olong. 7Ore taata, Olaitoriani Enkai ai, intaa iyie osinka lino olaiguanani te rishata e Daudi papa lai, hoo ninye naa kara nanu enkerai; mayiolo nanu aipang'a nemayiolo atijing'u. 8Netii osinka lino atua iltung'ana linono litegelaka, olorere kitok, lemeidimi aaikena te nkumoi anaa aatayiolo esiana te nkumoi. 9Nchoo naa osinka lino endamunoto e ningunoto pee etum aitoria ltung'ana linono, pee atum atumusu atirishu mbaa sidain o ntorrok, amu kaing'ae oidim aitoria ele orere lino kitok?”
10Etishipakine apa Olaitoriani nchere ena bae etoomono Solomon. 11Nejoki Enkai ninye, “Ore enkaraki ninkilikuanua ena, neitu iomonu enkishui naado tenkaraki enkishui ino, anaa karsisisho, anaa enkishui oo lmang'ati linono, kake itoomonoko kewan pee kinchori eyiolounoto pee imusu esidai, 12ng'ura kaaitaas naa nanu taata te risioto o rorei lino. Ng'ura aaisho nanu iyie endamunoto e ng'eno nimusunye mbaa, metaa meetae olikinyaanyukie otulusoyie nemeetae oloyooki atiu anaa iyie tesiadi iyie. 13Aaisho sii nena neitu iomonu, karsisisho o enkanyit ometaa meetae likae aiguanani likintanyaanyukieki too nkolong'i inono pooki. 14Naa tenilo iyie too nkoitoi aainei, aibung nkitanapat aainei o nkikoot aainei, anaa apa enataasa papaai lino Daudi, naitoodor nkolong'i inono.”
15Neputunye Solomon, naa ng'ura, enkidetidet ake, Neitoki alotu Yerusalem, neitashe te dukuya osanduku lo sotua lo Laitoriani, neishooyo nkishorot o lasarri oopejori, o lasarri le seriani, neitobir osirua tenkaraki isinkan lenyena pooki.
Etudung'o Solomon enkiguana nagol
16Neitoki nkituaak are naibor onyek aapuonu enetii olaiguanani neitashe te dukuya ninye. 17Nejo enkitok nabo e nena, “Oi olkitok lai, ore ena kitok o nanu naa enkaji nabo kimanya; naisho nanu eton kishula teina aji. 18Ore te nkolong e uni aidipa atoisho, neitoki sii ninye ena kitok aisho; naa iyiook ake, metii hoo likae tung'ani tenebo iyiook tiatua aji, iyiook ake pokira are naatii atua aji. 19Ore enkayioni ena kitok neye kewarie amu etepetayie ninye. 20Nedumunye ninye te mpolos e nkewarie neya enkayioni ai te mbata ai ina kata eirura esinka ino, neirragie ninye to lgoo lenye. Neirragie ina kerai enye natua to lgoo lai. 21Ore pee ainyototo tadekenya aaitanak enkerai ai, ng'ura etua; kake ore ake pee aaing'or nanu asipu tadekenya, ng'ura mme enapa kerai natoiuo.” 22Kake etejo ina ae kitok, “A'a enaai ena kerai naishu, naa enino ena natua.” Neitoki enaduoo e dukuya ajo, “A'a, enino ina natua, naa enaai ena kerai naishu.” Neijia eikuna eiro te dukuya olaiguanani.
23Neitoki olaiguanani ajo, “Ejo ake nabo, ‘Enaai ena kerai naishu, netua enkayioni ino’; nejo enkae; ‘A'a; amu enkayioni ino natua naa enkayioni ai ena naishu.’ ” 24Neitoki olaiguanani ajo, “Eyakaki nanu olalem.” Neaku eyauaki olalem dukuya olaiguanani. 25Nejo olaiguanani, “Entoor ina kerai naishu katitin are, nincho ematua nabo enkitok nabo ninchosho enkae rubata enkae kitok.” 26Ore ina kitok apa naishu enkayioni enye nejoki olaiguanani, enkaraki naata ninye enkirimo to ltau te nkaraki enkayioni enye. “Oi olkitok lai, nchoo ninye meewa ina kerai naishu, nimimper ninye.” Kake etejo ina ae kitok, “Nchoo eaku mme enaai neme enino, tasasha ninye matoor.” 27Neitoki olaiguanani awalu ajo, “Enchoo ena kerai naishu enkitok e dukuya, nimisajisasha ake, amu ninye ngotonye.” 28Nening Israel pooki enkiguana natudung'o olaiguanani; neing'asiakino ninche olaiguanani; amu etumusutuo aajo etii engeno e Nkai atua ninye pee inguana too sipat.