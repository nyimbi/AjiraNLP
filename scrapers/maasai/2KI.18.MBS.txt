Olaiguanani Hesekia le Yuda
(2 Int 29.1-2; 31.1)
1Ore to lari liokuni le nkitoria e Hoshea olayioni le Ela, ilo aiguanani le Israel, neiteru Hesekia olayioni le Ahas ilo aiguanani le Yuda aitoreisho. 2Oloo larin tikitam o imiet apa ninye pee eiteru aitoreisho. Neitoreisho ninye ilarin tikitam ooudo te Yerusalem. Ore apa enkarna e ng'otonye naa keji Abi entito e Sekaria. 3Neas ninye mbaa sidain too nkonyek o Laitoriani, te risioroto e nena pooki apa naataasa Daudi papaai lenye. 4 Eiwuang'ie ninye iwuejitin neeika, neuroo ing'apeta, nedung Asherim. Nebel aitaa mbelibelat ilo asurai apa lo suyai oitobira Musa, amu ore ebaiki nena olong'i kepejoo apa iltung'ana le Israel enkorropil teine. Keji apa ine Nehushatan. 5Eisiliga apa ninye Olaitoriani Enkai oo Siraeli; neaku meetae oltung'ani oikununo anaa ninye too laiguanak pooki le Yuda te siadi ninye, anaa te lelo apa ootii te dukuya ninye. 6Eiruko apa ninye Olaitoriani, eitu epaash esujata enye, kake eibung'a nena kitanapat apa naaitanapa Olaitoriani Musa. 7Netii apa Olaitoriani tenebo ninye, ore pooki wueji neshomo, ninye nedupoyu. Etapong'ori ninye olaiguanani le Asiria neany eisiaai ninye. 8Etaara apa ninye Ilfilisti ebaiki Gasa o metabaiki ilpolosien lenyena, o ebaiki oltalet ometabaiki enkanasa nasheta isunta.
9Ore to lari liong'uan le nkitoria e Hesekia, laa ninye olari liopishana le nkitoria e Hosea olayioni le Ela, ilo aiguanani le Israel nelotu Shalamanesa olaiguanani le Asiria agilunore Samaria neman ninye ang'adu. 10Ore te nkiting'oto oo larin okuni neya ninye. Ore to lari le ile le nkitoria e Hesekia laa ninye olioudo le nkitoria e Hoshea, olaiguanani le Israel, neyai Samaria. 11Eewa apa olaiguanani le Asiria Isiraeli eararoto te Asiria, nelo apik ninche atua Hala, nepik embata olkeju le Gosam, o atua nkanas oo Lmedi, 12enkaraki neitu ninche ening oltoilo lo Laitoriani Enkai enye, kake etogolong'akita ilo sotua, o nena sii pooki apa naaitanapishe Musa osinka lo Laitoriani, neitu ening anaa eibung.
Etejo iltung'ana le Asiria pee ear Yerusalem
(2 Int 32.1-19; Isa 36.1-22)
13Ore to lari le tomon oo ong'uan le nkitoria o laiguanani Hesekia, nelotu Senakerib olaiguanani le Asiria agilunore nkanas pooki naasheta isunta e Yuda, neya ninche. 14Neirriwaki Hesekia olaiguanani le Yuda olkilikuai olaiguanani le Asiria te Lakish, ejo, “Ataasa nanu entorroni; tapalaki nanu, naa ore pooki toki nikintelekiki nanu naa kanap.” Ore apa entoki nayieu olaiguanani le Asiria to laiguanani le Yuda naa talanta iip uni e nkosholai, o talanta tomoni uni e sahabu. 15Neisho Hesekia ninye enkosholai pooki apa nanotoki tiatua enkaji o Laitoriani, o tiatua ilchumat le nkaji o laiguanani. 16Ore apa teina kata nekinyu Hesekia sahabu pooki too nkutukie oo nkajijik e nkaji o Laitoriani, o ntaloishin oo nkutukie oo nkajijik apa naatumura Hesekia olaiguanani le Yuda, neisho olaiguanani le Asiria. 17Neirriwaa olaiguanani le Asiria Tatan le Rabsari, o Rabshake eeta enjore kitok, naing'uaa Lakish pee erasaki Hesekia te Yerusalem. Ore ake pee ebau nepuonu aaitashe tembata olchorro le shumata, otii enkoitoi oo laitobirak loo nkilani. 18Ore ake pee eipotu olaiguanani neipang'aki ninche Eliakim olayioni le Hilkia, laa ninye apa oitasheiki enkaji e nkitoo, o Shebna laa ninye apa olasirani, o Yoa olayioni le Asaf ilo aigeroni.
19Nejoki Rabshake ninche, “Entiaaki Hesekia, ‘Nji ejo olaiguanani kitok, ilo aiguanani le Asiria: ‘Kainyoo iyie ingarakino? 20Eijo doi kiaku irorei ake engolon to larrabal? Kaing'ae taata iyie ingarakino, peyie kitogolong'aka nanu? 21Ng'ura ajo Misiri iyie ingarakino, ilo peresi otigile, orem enkaina e pooki tung'ana ooingarakino. Neijia etiu Farao olaiguanani le Misiri te pooki tung'ani oigarakino ninye. 22Kake tenikijoki iyie nanu, “Olaitoriani Enkai ang kingarakino iyiook” aime ilo eiwuang'ie Hesekia iwuejitin enyena neeika, ejoki Yuda, o Yerusalem, “Te dukuya ele perere lo lasar intae enteseremisho te Yerusalem?” 23Wootu taata matoning'oto o lkitok lai olaiguanani le Asiria: Kaaisho nanu iyie mbartan iip are; tenindim iyie te nkalo ino atipika ilakedok shumata ninche. 24Kaji naa iyie inko tenintasheikinore obo ninye le lelo aisiaayiak ooti lo lkitok lai aa Misiri ingarakino too ngarrin oo mbartan o too mbartan? 25Amaa ake sii, aijo ke nkaraki nemetii Olaitoriani pee aewuo nanu agilunore ena kop naidaikie ninye? Aatiaaka nanu Olaitoriani, shomo tigilunore ene wueji, nindaikie.’ ”
26Neitoki Eliakim olayioni le Hilkia, o Shebna o Yoa, aajoki Rabshake, “Kitoomono iyie, irorei isinkan linono te nkutuk e Aramea, amu ninye kiyiolo. Mintoki airorie iyiook te nkutuk e Yuda metoning'o iltung'ana ootii esuntai.” 27Kake etiaaka Rebshake ninche, “Aatiaaka olkitok lai pee aliki kulo rorei olkitok linyi, o ntae, neme lelo tung'ana ootii esuntai, ootaa ore tenebo intae, keinos nkik enye maate neok nkulak enye?”
28Neitoki Rabshake aitashe nebuaku to ltoilo sapuk, te nkutuk e Yuda, ajo, “Entoning irorei lo laiguanani kitok, olaiguanani le Asiria! 29Nji ejo olaiguanani: ‘Emincho Hesekia meteleja intae, amu meidim ninye aitajeu intae te nkaina ai. 30Emincho Hesekia ejoki intae eji pee ingarakinono Olaitoriani ejo, ‘Ekesipa kekordu iyiook Olaitoriani, nemeishoori ena anasa aapik nkaik o laiguanani le Asiria.’ 31Emining intae Hesekia, amu nji ejo olaiguanani le Asiria; ‘Ntobira olning'o o nanu, nilotu enatii; ore pooki ng'ae te intae, neinos enkurma enye oo sabibu, neinos pooki ng'ae ilng'anayio lo lng'aboli lenye; neok pooki ng'ae enkare olchorro lenye; 32ometaba anaa narik entae enkop naikununo anaa enkop inyi, enkop e ntapa o enaisho oo sabibu, enkop oo mukateni o nkurman oo sabibu. Enkop oo loirienito o enaisho, pee ipuopuo aapok, nimiyeye. Nimining'ining'i Hesekia teneitapong'oo intae, ejo, “kekordu iyiook Olaitoriani. 33Keetae aekata enkai oo loreren naitajeuo enkop enye te nkaina o laiguanani le Asiria? 34Koree nkaitin e Hamat o Arpad? Koree nkaitin e Sefarfaim, Hena o Ifaa? Ketokordutua ninche Samaria aaitupuku tiae aina hoo nabo? 35Kaa tiatua nkaitin oo nkuapi, natokordua nkuapi enye aitupuku te nkaina ai, eji metaa kekordu Olaitoriani Yerusalem aitupuku te nkaina ai?’ ”
36Kake etigirate iltung'ana neitu ewaliki ninye olomoni hoo obo; amu ore apa enkitanapata o laiguanani naa, “Kejo emiwaliki ninye.” 37Ore Eliakim olayioni le Hilkia laa ninye apa oitasheiki enkaji e nkitoo, o Shebna, ilo aigeroko, o Yoa olayioni le Asaf ilo asirani, nepuonu enetii Hesekia etopolosa nkilani enye, neliki ninche ninye lelo rorei le Rabshake.