Ilayiok le Aron
1Kuna ninche iishoritin e Aron o Musa teina kata pee eirorie Olaitoriani Musa to ldoinyo le Sinai. 2 Kuna ninche nkarn oo layiok le Aron: Nadab olkikau, o Abihu, o Eleasar o Itamar; 3kuna ninche nkarn oo layiok le Aron, lelo apolosak ootubukokoki eilata aaput, laa ninche etegelua pee eisiaisho anaa lapolosak. 4 Kake ore Nadab o Abihu netuata te dukuya Olaitoriani ina kata apa pee eishoru olasar le nkima nemesinya te dukuya Olaitoriani ti ong'ata e Sinai; nemeeta apa ninche nkera. Neaku Eliesa o Itamar apa ooisiaishote anaa lapolosak te nkata e nkishui e Aron papaai lenye.
Etegeluaki ile Lawi meisiaayia lapolosak
5Neitoki Olaitoriani ajoki Musa, 6“Toriku olosho le Lawi ntinyiku, nipik ninche dukuya Aron ilo apolosani, pee etum ninche aaisiaayia ninye. 7Nchoo ninche eitabaya enkisiaayiare te ninye o to lturrur pooki te dukuya ilo ng'obor le ntumo, anaa enaisiaisho ninche ti atua olng'obor le Nkai; 8nchoo ninche eitaisheiki imasaa pooki e ilo ng'obor le ntumo, nejing enkisiaayiare te nkaraki iltung'ana le Israel anaa te neisiaaisho ninche to lng'obor. 9Ninchooyo iyie ile Lawi aisho Aron o layiok lenyena; eishooki ninche ninye tukul ti atua iltung'ana le Israel. 10Nigelu iyie Aron o layiok lenyena, nejing ninche esiai enye e mpolosare; kake te nelotu likae tung'ani anyiku neari metua.”
11Neitoki Olaitoriani ajoki Musa, 12“Ng'ura, aitayu nanu ile Lawi aitung'uaa atua iltung'ana le Israel te rishata e pooki kikau too ltung'ana le Israel. Keaku ore ile Lawi naa ilaainei, 13 amu ore ilkikaunot pooki naa ilaainei; ore apa ina olong natara nanu metuata ilkikaunot pooki te nkop e Misiri, aitisinyaka nanu kewan ilkikaunot pooki tiatua Israel aa olayioni le tung'ani o le eng'ues; keaku ninche ilaainei: Ara nanu Olaitoriani.”
Enkikena oo le Lawi
14Neitoki Olaitoriani ajoki Musa ti ong'ata e Sinai, 15“Nkena ilayiok le Lawi, anaa too nkajijik oo loo menye o too lmareita; ore pooki lee lo lapa obo neilep nkenai.” 16Neaku eikena apa Musa ninche te risioroto o rorei lo Laitoriani, anaa enaitanapaki. 17Naa kulo apa ilayiok le Lawi anaa too nkarn enye: Gershon o Kohat o Merari. 18Naa kuna ninche nkarn oo layiok le Gershon too lmareita lenye: Libni o Shimei. 19Ore ilayiok le Kohat anaa too lmareita lenye naa: Amram, o Ishar, o Hebron o Usiel. 20Ore ilayiok le Merari anaa too lmareita lenye naa; Mahili o Mushi. Kulo ninche ilmareita loo lawi anaa too nkajijik oo loo menye.
21Ore apa ile Gershon naa olmarei le Libni o lmarei le Shimei; kulo apa ilmareita loo le Gershon. 22Ore esiana enye te risioroto e nkikena oo lewa pooki ebaiki olapa obo neilep naa nkalifuni naapishana o iip imiet. 23Ore ilmareita loo le Gershon neun ilng'oborri ti oriong olng'obor le Nkai te nkalo o loo ntoluo, 24te nebo Eliasaaf, olayioni le Lael aa ninye endukuya e nkaji oo loo menye too le Gershon. 25Ore apa enkitanapata oo layiok le Gershon te ilo ng'obor le ntumo, naa pee eing'or ilo ng'obor le Nkai, olng'obor kewan o enkimulumulata enye o enkikenet e kutuk aji e ilo ng'obor le ntumo o neeikishoreki to lgoriet, 26o enkikenet o lgoriet, ilo omanita olng'obor le Nkai o lperere lo lasar, o nkeenta enyena, o enkisiaayiare pooki naipirta kuna.
27Ore too le Kohat naa olmarei loo le Amram, olmarei loo le Ishart, o lmarei loo le Hebron, o lmarei loo le Usiel; kulo ninche ilmareita loo le Kohat. 28Ore esiana oo lewa pooki ebaiki olapa obo neilep naa nkalifuni isiet o iip ile, lelo ooisiaisho te wueji sinyati. 29Ore ilmareita loo layiok le Kohat neun ilng'oborri lenye te nkalo e kopikop o lng'obor le Nkai, 30te nebo Elisafan olayioni le Usiel, aa ninye endukuya te nkaji oo loo menye too lmareita loo le Kohat. 31Ore enaitanapaki ninche naa pee eing'or osanduku, o emesa, o iketa oo iltaai o lpereren loo lasarri nena masaa e wueji sinyati naa ninche eisiaishore ilapolosak, o lkarasha lo lodung'oro o enkisiaayiare pooki naipirta kuna baa. 32Ore Eliesa olayioni le Aron ilo apolosani neaku ninye olkitok loo larikok loo Lawi neitasheiki lelo aitasheikinok le wueji sinyati.
33Ore too ile Merari naa olmarei loo le Mahili o lmarei loo le Mushi: kulo ninche ilmareita le Merari. 34Ore esiana enye te risioroto e nkikena oo lewa ebaiki olapa obo neilep naa nkalifuni ile o iip are. 35Ore endukuya e nkaji oo loo menye lo lmarei le Merari naa Suriel olayioni le Abihail; neun ninche ilng'oborri lenye te nkalo e moikuape o lng'obor le Nkai. 36Ore esiaai nategeluaki aaitanap ilayiok le Merari naa irubat oo sunta e ilo ng'obor le Nkai, inkeek, o ng'apeta, o nkitotoneta oo ng'apeta o ntokitin naaidikidikore; enkisiaayiare pooki naipirta kuna baa; 37te nebo sii nena ng'apeta o lgoriet naamanaa, o nkitotoneta enye, o ncheito enye o nkeenta.
38Ore ilooun olng'obor lenye te dukuya olng'obor le Nkai te nkalo o loo saen, te dukuya ilo ng'obor le ntumo te nkalo e nkilepunoto e nkolong naa Musa o Aron o layiok lenyena, eitaisheiki mbaa pooki e seremare teine wueji sinyati o pooki naasi, te nkarakii ltung'ana le Israel; naa ore ake oltung'ani onyiku neari metua. 39Ore lelo pooki apa ooikenaki too le Lawi, laa ninche apa eikena Musa o Aron te nkitanapata o Laitoriani, anaa too lmareita, ore ilewa pooki ebaiki olapa obo neilep naa nkalifuni tikitam o are.
Etijing'a ile Lawi erishata oo lkikaunot
40Neitoki Olaitoriani ajoki Musa, “Nkena lewa kikaunot pooki loo ltung'ana le Israel, ebaiki olapa obo neilep, niya esiana enye anaa too nkarn. 41Nincho ile Lawi metaa ilaainei - Ara nanu Olaitoriani, te rishata oo lkikaunot pooki loo ltung'ana le Israel, nkishu oo le Lawi te rishata oo lkikaunot pooki loo nkishu oo ltung'ana le Israel.” 42Neaku eikena apa Musa ilkikaunot pooki ti atua iltung'ana le Israel, anaa enaitanapa Olaitoriani ninye. 43Neiken ilkikaunot pooki lewa, te risioroto e siana oo nkarn, ore ebaiki olapa obo neilep anaa enaikenaki naa nkalifuni tikitam oare o iip are o ntomoni naapishana o okuni.
44Neitoki Olaitoriani ajoki Musa, 45“Iwa ile Lawi te rishata oo lkikaunot pooki ti atua iltung'ana le Israel, o nkishu oo le Lawi te rishata oo nkishu enye; neaku Ilawi ilaainei: Ara nanu Olaitoriani. 46Ore te nkordunoto e lelo kikaunot iip are o ntomoni naapishana o kuni le lelo kikaunot loo ltung'ana le Israel, ootulusoitie aagiroo esiana oo le Lawi, 47ntayu shekeli imiet ake te pooki tungani, neitorisiokini shekeli e wueji sinyati; ina shekeli gera tikitam 48nincho nena pisai e lelo ootuluso esiana enye, oolootalakuaki, nincho Aron o layiok lenyena.” 49Neaku ewa apa Musa nena pisai oo ltung'ana ootuluso, ootalakutua ile Lawi ootalakuaki. 50Ore too lkikaunot loo ltung'ana le Israel neya iropiyiani, shekeli enkalifu nabo o iip uni o ntomoni ile o imiet, naaitorisiokoki shekeli e wueji sinyati; 51neisho Musa nena pisai e lakunoto Aron o layiok lenyena te risioroto ororei lo Laitoriani, anaa enaitanapa Olaitoriani Musa.