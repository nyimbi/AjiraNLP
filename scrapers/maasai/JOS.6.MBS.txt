Embatatata e Yeriko
1Naa keikeno apa Yeriko ti atua o ti oriong te nkaraki iltung'ana le Israel; meetae apa oltung'ani olo boo nemeetae olojing'u. 2Nejoki Olaitoriani Yoshua, “Toduaa, aishorua nanu apik nkaik inono Yeriko, te nebo olaiguanani lenye o ltung'ana magil lo larrabal. 3Tamana iyie ina anasa, ore iltung'ana pooki lo larrabal nepuo aaman enkanasa te nkata nabo. Ninkoko neijia too nkolong'i ile. 4Ore ilapolosak oopishana nenap imouarak naapishana oo lmeregeshi te dukuya ilo sanduku; ore te nkolong e naapishana, nimanimana enkanasa katitin naapishana, ekutita ilapolosak imouarak: 5Naa ore ake pee eitayu ninche eoshoto naado te nena mouarak oo lmeregeshi, ore ake pee ining'ining'i oltoilo le mouo, nebuaku iltung'ana pooki te mbuakunoto kitok; neurunye esuntai e nkanasa abaiki enkop, nepuo iltung'ana dukuya, oltung'ani ake neiulokino dukuya ninye.” 6Neipotu Yoshua olayioni le Nuni ilapolosak nejoki ninche, “Ewaita osanduku lo sotua, ninchosho ilapolosak oopishana enap imouarak naapishana oo lmeregeshi te dukuya ilo sanduku lo Laitoriani.” 7Nejoki ninye iltung'ana, “Enchom dukuya; entaman enkanasa, ninchosho lelo tung'ana oata imasaa o larrabal egiroo aapuo dukuya ilo sanduku lo Laitoriani.”
8Naa ore apa anaa enaitanapa Yoshua iltung'ana, ore lelo apolosak oopishana oonapita imouarak naapishana oo lmeregeshi te dukuya Olaitoriani nepuo dukuya, eoshito imouarak, esujita ninche ilo sanduku lo sotua lo Laitoriani. 9Ore lelo tung'ana apa oata imasaa o larrabal nepuo te dukuya lelo apolosak ooshito imouarak ore lelo ootii siadi nesuju ilo sanduku, eoshito imouarak. 10Kake eitanapa apa Yoshua iltung'ana ajoki, “Mibuakuku ake aashu inchosho oltoilo linyi ening'oyu, nemepuku hoo ororei obo aimu inkutukie inyi, o metabau ina olong najokinye intae entabuaku.” 11Neisho ninye ilo sanduku lo Laitoriani meitamani enkanasa, neman ninye nabo kata; nepuonu ninche ilng'oborri lenye, neirrag ninche ina kewarie ilng'oborri.
12Nedumunye Yoshua tadekenya enasirie, nedumu ilapolosak osanduku lo Laitoriani. 13Ore lelo apolosak apa oonapita nena mouarak naapishana oo lmeregeshi te dukuya ilo sanduku lo Laitoriani neituruk, eoshito mouarak aaigil; ore lelo tung'ana apa oata imasaa o larrabal nepuo tedukuya ninche, ore apa lelo ootii siadi nesuju osanduku lo Laitoriani, ina kata eoshitoi imouarak aaigil. 14Ore te nkolong e are neman ninche enkanasa kata nabo, neshukunye aapuonu ilng'oborri. Neiko ninche neijia too nkolong'i ile.
15Ore te nkolong e naapishana nedumunye ninche enasirie, neman enkanasa anaa oshiake katitin naapishana: naa ina olong ake apa etamana ninche enkanasa katitin naapishana. 16Ore te nkata e naapishana, eidipa ilapolosak aatoosh imouarak, nejoki Yoshua iltung'ana, “Entabuaku; amu eishoo intae Olaitoriani ena anasa. 17Ore ena anasa o pooki natii atua ninye neidaikieki tukul te nkaraki Olaitoriani; Rahabu ina mulayoi ake o lelo pooki ootii te nebo ninye ti atua enkaji enye naapok, enkaraki apa naisudoyie ninye lelo aikitalak likirriwaitie. 18Kake ore intae, entalama ate nena tokitin naaiteng'elakaki enkidaaroto, pee meaku ake ore inteng'ela intae ninche niyaya nabo e nena tokitin naaiteng'elaki nintaa ilng'oborri le Israel entoki e nkidaaroto, niyauu enyamali shumata ninye. 19Kake ore enkosholai pooki o sahabu, o masaa o suyai o esekenkei, naa eisinyat to Laitoriani keyae ninche atua olchumati lo Laitoriani.” 20 Nebuaku iltung'ana neoshi imouarak. Erisio ake etoning'o iltung'ana oltoilo le mouo, neilepie iltung'ana embuakunoto kitok, neurori esuntai abaiki enkop, nejing iltung'ana atua ina anasa, neitoriokino ake oltung'ani dukuya enye, neya ninche ina anasa. 21Neitoki ninche aaidaikie tukul pooki natii atua ina anasa, ilewa o nkituaak, ilooti o lbotoro, o lmong'i o nkerra o sirkon te nepi o lalem.
22Nejoki Yoshua lelo tung'ana oare apa ooikitalana ina kop, “Enchom atua enkaji e ina mulayoi, nimpang'unyenye ti atua ninye ina kitok, o lelo pooki oora ilkulenye, anaa apa eninosakitia ninye olmumai.” 23Neaku ore lelo barnot apa oora ilaikitalak nepuo atua aji, neipang'unye Rahabu, o papaai lenye, o ng'otonye o lalashera o pooki oora ilkulenye; neyau ninche olmarei lenye pooki, nepik ninche auluo ilng'oborri le Israel. 24Nepejoo ninche ina anasa te nkima o pooki naatii atua ninche; enkosholai ake o sahabu, o masaa o suyai o nesekenkei, etipika ninche atua olchumati le nkaji o Laitoriani. 25 Kake ore Rahabu ina mulayoi, o enkaji e papaai lenye o pooki oora ilkulenye, eitajeuo Yoshua metopua; neton ninye ti atua Israel o metabaiki ena olong, enkaraki apa natunuka ilaikitalak ooirriua Yoshua meikitalana Yeriko.
26 Neirragakinye Yoshua ninche olmumai te ina kata, ejo “Ediaa te dukuya Olaitoriani ilo tung'ani odumunye neigil ashet ena anasa e Yeriko; te nkinyang'a o lkikau lenye epik ninye olkitamanyunoto lenye, naa te nkinyang'a o ldung'oret lenye epik ninye nchomito enyena.”
27Neaku etii apa Olaitoriani tenebo Yoshua; ore olning'o lenye neibulu enkop pooki.