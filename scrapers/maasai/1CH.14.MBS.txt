Nkiaasin e Daudi te Yerusalem
(2 Sam 5.11-16)
1Eirriwayie apa Hiram olaiguanani le Turo olkilikuai enetii Daudi, o ltarakua, o laguetak loo soito sii o laguetak loo mbaoi, pee eshetaki enkaji. 2Nemusu Daudi ajo eitasheyie Olaitoriani ninye metaa olaiguanani le Israel, ore enkitoria enye neisisi oleng te nkaraki iltung'ana lenyena Israel.
3Neyam Daudi nkituaak kumok te Yerusalem, netum Daudi ilayiok kumok o ntoyie. 4Kuna ninche nkarn o nena kera naanoto ninye te Yerusalem: Shamua, o Shobab, o Natan, o Solomon, 5o Ibar, o Elishua, o Elpelet, 6o Noga, o Negef, o Yafia, 7o Elishama, o Bediada, o Elifelet.
Emirata oo Lfilisti
(2 Sam 5.17-25)
8Ore ake pee ening Lfilisti etuputoki Daudi aaitaa olaiguanani te Israel pooki, nepuo Lfilisti pooki aaing'oru Daudi; nening Daudi ina nelo agilunore ninche. 9Neetuo apa Lfilisti nerasaki oerata le Refaim.
10Neikilikuanishore Daudi Olaitoriani ejo, “Kalo nanu aarare Lfilisti?” Nchoru iyie ninche apik atua enkaina ai? Newaliki Olaitoriani ninye ejo, “Ilepa shomo, amu kaishoru nanu ninche apik atua enkaina ino.” 11Neilep ninye alo Baalperasim, nemir Daudi ninche teine; nejo Daudi, “Etusulaka Enkai ilmang'ati laainei enkaina ai, anaa oloirrag le nkare.” Ore enkaraki ina naa keji enkarna eine wueji Baalperasim. 12Neing'uaa Lfilisti nkaitin enye teine neitanapisho Daudi pee epejori.
13Neigil ake Lfilisti aarasaki ilo erata. 14Ore ake pee eigil Daudi aikilikuanishore Enkai, nejoki Enkai ninye, “Milo iyie asujaa ninche; tamanai shomo pee ilo arasaki ninche te nkishaakinoto oo lkeek ooji Balsham. 15Ore ake pee ining oltoilo le nkiyukoto te nchumata oo lkeek le basasam, shomo taa tarasaki ninche; amu eshomo Enkai te dukuya iyie pee eosh enjore oo lfilisti.” 16Neas Daudi anaa enaitanapa Enkai, near ninche enjore oo Lfilisti ebaiki Gibeon ometabaiki Geser. 17Nelo olning'o le Daudi aibulaa too nkuapi pooki neyau Olaitoriani euriata enye shumata nkuapi pooki.