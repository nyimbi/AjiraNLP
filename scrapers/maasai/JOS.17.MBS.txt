Oloontoluo le nkop e Manase
1Neitokini aaisho erubata olosho le Manase, amu ninye apa olkikau le Yosef. O Makir olkikau le Manase, menye le Gilead, neorikini ninche Gilead o Bashan, amu oltung'ani apa lo larrabal. 2Neitokini aaoriki irubat lelo kulikae lo losho le Manase, too lmareita lenye, Abiesa, o Helek, o Asriel, o Shekem, o Hafer o Shenuda; kulo apa ilayiok ootoiuo Manase olayioni le Yosef, too lmareita lenye.
3Ore apa Selofehad olayioni le Hefer, olayioni le Gilead, olayioni le Makir, olayioni le Manase, nemeeta apa ilayiok, kake ntoyie apake eeta; naa kuna nkarn e nena toyie enyena: o Mahala, o Noa, o Hogla, o Milka, o Tinsa. 4 Nepuonu ninche dukuya Eliesa olapolosani o Yoshua olayioni le Nuni o larikok, nejo, “Eitanapa apa Olaitoriani Musa pee eisho iyiook enjung'ore te nebo ilalashera lang.” Neaku ore te risioroto e nkitanapata o Laitoriani eishoo ninye ninche enjung'ore te nebo ilalashera le papaai lenye. 5Ina apa pee enoto Manase irubat tomon, metii enkop e Gilead o Bashan, apa naatii lido likae kekun le Yordan; 6enkaraki natang'amutua intoyie e Manase enjung'ore te nebo ilayiok lenyena. Ore enkop e Gilead neorikini lelo kulikae le ishoi e Manase.
7Ore enkop e Manase nelo abaiki Asheri o metabaiki Mikmetat apa naa enkalo o loo saen le Shekem; nelo olpolosie enkalo e moikuape o metabaiki lelo oomanya Entapua. 8Ore apa enkop e Tapua naa ene Manase, kake ore enkang e Tapua apa natii olpolosie le Manase naa enoo layiok le Efraim. 9Nelo ilo polosie adoyio o metabaiki enong'oto e Kana. Ore nkanas tene, te nkalo e moikuape e nong'oto ti atua nkanas e Manase, naa ine Efraim. Nelo apa olpolosie le Manase enkalo e kopikop e ina nong'oto nelo aiting te naiposha; 10ore enkop te nkalo e moikuape naa ene Efraim, ore te nkalo e kopikop naa ene Manase, nelo enaiposha aitayu olpolosie; ore te nkalo e kopikop nebaiki Isaakar. 11Ore ake sii ti atua Isaakar o ti atua Asheri neeta apa Manase Betshean o nkang'itie enyena, o Ibleam o nkang'itie enyena, o lelo oomanya Dori o nkang'itie enyena, o lelo oomanya Endor o nkang'itie enyena, o lelo oomanya Taanak o nkang'itie enyena, o lelo oomanya Megido o nkang'itie enyena, ore ene uni naa Nafat. 12 Ore eyia eitu apa eidimu ilayiok le Manase aaibung'a nena anas; kake eting'iriakinote Ilkanaani aabik te ina kop. 13Kake ore apa pee eponari iltung'ana le Israel aagolu, nepik ninche Ilkanaani enkisiaayiare nagol, neitu earaa ninche tukul aaipang'ie.
Eyieu Efraim o enkalo o loo ntoluo e Manase neponikini enkop
14Neirorie olosho le Yosef Yoshua, ejo, “Kainyoo iyie pee kinchoo nanu erubata nabo o eoroti nabo metaa enjung'ore, hoo nara olosho loo ltung'ana kumok, naatamayiana nanu Olaitoriani aiko nji?” 15Nejoki Yoshua ninche, “Te nirara intae olosho loo ltung'ana kumok, elepa enchom entim, ore te ine, nisiajakinyenye ate enkop te ina kop oo Lperisi o ene Rafaim, amu ore ena kop oo ldoinyo e Efraim naa eironkai te intae.” 16Nejo olosho le Yosef, “Meidip iyiook ena kop oo ldoinyo; ore ake sii kulo Kanaani pooki oomanya enkop naisiaja naa keeta ngarrin oo mbartan oo sekenke, lekua ootii Betshean o nkang'itie enyena o lekua ootii oerata le Yesreel.” 17Neitoki Yoshua ajoki enkaji e Yosef o Efraim o Manase, “Irara intae olosho loo ltung'ana kumok, niatata enkidimata kitok; mintokiki intae aata erubata nabo ake, 18kake keaku eninyi ena kop oo ldoinyo, ore hoo naa entim, isiajayieyie intae niyaya ninye aaitabaiki ilpolosien lenyena oolakua; amu iyookiki intae aaraa aaipang'ie lelo Kanaani, hoo neeta ninche ngarrin oo mbartan oo sekenke, hoo naa kegol.”