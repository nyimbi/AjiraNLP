Enkitamioto e Nkai te lelo ooiser
1 Aanyita nanu maaing'oru lelo apa leitu aaikilikuanu nanu, aanyita nanu maanoto lelo apa leitu aaing'oru nanu, atejo nanu, “Nele nanu, nele nanu,” teilo osho apa leitu eipot enkarna ai. 2 Aitorioko nanu nkaik aainei endama pooki aipotu olorere kiserut, lelo oopuo te nkoitoi nemesidai, esujaa mbaa enye maate; 3iltung'ana laaitagor ninche oas mbususi anaake te dukuya nkonyek aainei, epolosisho ti atua nkurman neinok enkorropil te shumata isoito; 4ilootoni ninche too nkuraren, netoni te nkewarie too lnukat lenye; lelo ooinos nkiri oo lbitiro, ore motori o lminong netii iltooi lenye; 5nejo ninche, “Talamari minyiku, mikinyikaki nanu, amu aaiteng'elaki nanu aaitalam iyie.” Empuruo naimu nkumeishin aainei ena, enkima nayupuyup endama pooki.
6Ng'ura, eigeroki te dukuya nanu aajo, “Magira nanu, kake kaitalaku nanu, ee, kaitalaku nanu too lgooitie lenye, 7te nena kitarruorot enye o too nkitarruorot oo loo menye te nebo, Olaitoriani ojo; enkaraki apa natapejo ninche enkorropil too nchumat oo ndoinyo, naasukeny ninche nanu te nchumata oo ldoinyo, katemaki nanu ilgooitie lenye elaakinoto oo nkitarruorotenye e apa.” 8Nji ejo Olaitoriani: “Ore anaa enatiu enaisho oo sabibu te nkimarrimarrati nejo ninche, Minyal ninye, amu etii emayianata atua ninye’, neijia alo aas te nkaraki osinka lai, nemaidaikie ninche pooki. 9Kayau nanu ina ishoi e Yakobo, o ene Yuda, lelo ajung'ok lo ldoinyo lai; lelo gelunot laainei oopuo aajung ine, nepuo lelo sinkan laainei aabik te ine. 10 kelo Sharon aaku endaata oo nkerra, ore Oerata le Akor neaku ewueji neirragie nchoo, e lelo tung'ana laainei laaing'oru nanu. 11Kake ore intae iloany Olaitoriani, lelo lemedamu oldoinyo lai sinyati, lelo ooirragie emesa oo mbaa oo nkitumusumusot, nimputuputu nkikompeni e naisho naitushula. 12karewaki nanu intae olalem, nipuopuo intae pooki aairrugokino ilo oar intae entuata; amu ore apa pee aipotisho, neitu irukishosho, ore pee airo, neitu ining'ining'i, kake itaasa intae ina torrono too nkonyek aainei, nitegelutua ina nemaaitiship.” 13Ore enkaraki ina nji ejo Olaitoriani Enkai, “Ng'ura, kepuo isinkan laainei aadaa, kake ilo iyie aisumashu; ng'ura, kepuo isinkan laainei aaokisho, kake ketir intae enkure; ng'ura, kepuo isinkan laainei aang'idayu, kake kepuoi aaitukurru intae; 14ng'ura, kepuo isinkan laainei aaranyisho te ng'ida o ltau, kake ipuopuo intae aaishir te mion o ltau, niyietutu aaishir te nkaraki emion o ltau. 15Ning'ueikiki intae enkarna inyi lelo gelunot laainei meitaa oldeket, naa kear intae Olaitoriani Enkai entuata; kake ore lelo sinkan lenyena naa keipot ninye ti ae arna. 16neaku ore ilo omayian kewan tena kop, nemayian kewan te Nkai e sipata, ore ilo oinos olmumai te nkop, neinos te Nkai e dede; amu meekure edamuni inyamalitin e apa, neisudoyioki ninche too nkonyek aainei.
Enkitobirunoto ng'ejuk
17 “Amu ng'ura, kaitobiru nanu oloing'ang'e ng'ejuk o enkop ng'ejuk; nemeitokini aadamu ntokitin e apa musan, nemeitoki aajing ilukuny. 18kake tishipayu ning'idayu ntarasi te nkaraki ina naitobiru; amu ng'ura, kaitobiru nanu Yerusalem natii eng'ida, ore lelo tung'ana lenyena neiput enchipai. 19 kang'idakino nanu Yerusalem, nashipakino iltung'ana laainei; meigili ae kata aaning ti atua ninye oltoilo le nkishirata, anaa olkiyioi lo sina. 20Meigil ae kata nkera kutiti aaye ti atua ninye, nemeitokini aata iltung'ana kituaak lemebikoo, amu keaku keye enkerai etaa enoo larin iip, ore olaing'okoni loo larin iip netum oldeket. 21keaku keshet ninche nkajijik nemany ninche; neun ilkeek loo lng'anayio neinos ilng'anayio lenye. 22Meigil ninche aashetisho nepuonu kulikae aamany; nemeigil ninche aaunisho nepuonu ilkulikae aainos; amu ketiu nkolong'i oo ltung'ana laainei anaa nkolong'i o lchani, naa kepuo lelo gelunot laainei aashipakino te nkata naado ina siai oo nkaik enye. 23mepuo ninche aanauru pesho anaa eiu nkera to sina; amu keaku ninche eishoi e ilo omayiana to Laitoriani, o nkera enye te nebo ninche. 24Ore eton eitu eipotisho ninche nawaliki nanu ninche, ore eton eirorita ninche naning nanu. 25 Naa kelo olkuoo le ker o osuyiani aadaa te nebo, neinos olng'atuny nkujit anaa olkiteng; neaku enterit endaa o lasurai. Nemeitoki ninche aata batisho anaa einyalisho te ilo doinyo lai sinyati, Olaitoriani ojo.”