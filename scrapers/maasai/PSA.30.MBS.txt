Enkomono e nkishooroto e nashe
1Kaaisis nanu iyie, iyie Olaitoriani,
amu kitudumua iyie nanu ailepunye,
neitu ncho ilmang'ati laainei aang'idakino.
2Iyie Olaitoriani Enkai ai,
iyie nanu aishiraka pee kiretu,
nikinchiunye iyie nanu.
3Olaitoriani, ilepunye iyie oltau lai aitupuku te nemeneng'a,
nikirrinyoki nanu enkishui
ti atua lelo ooshomo aadoiki Engumoto.
4Entaranyaki Olaitoriani enkisisa,
intae isinyat lenyena,
ninchosho enkisisa enkarna enye sinyati.
5Amu ore engoro enye naa enkata kiti,
ore omom enye naa ene nkishui pooki.
Eruko ilkiyio te nkewarie,
kake ore tadekenya nelotu eng'ida.
6Ore nanu, atejo apa te nkitumurrunoto ai,
“Maaiwuang'ieki ae kata nanu.”
7Ore enkaraki nanoto nanu omom te iyie,
Olaitoriani,
nikintagolo iyie nanu anaa oldoinyo;
kisudorie iyie nanu enkomom ino,
natum osina.
8Iyie nanu Olaitoriani aishiraka,
naa Olaitoriani ayaka enkomono ai;
9“Kaa retoto eeta keeya ai,
te nadoyio ajing Engumoto?
Eikisis iyie enterit?
Kelimu ninye esupatisho ino?
10Toning'oki, Olaitoriani, niking'urrie nanu!
Olaitoriani, taa iyie Olaretoni lai!”
11Mbelekenya iyie enkishirata ai
aitaa osinkolio le ng'ida;
italaayie iyie ilkuniyiani laainei
nikinchopoki nanu eng'ida,
12pee kitum oltau lai aisisa iyie nemegira.
Olaitoriani Enkai ai, kaaisho nanu iyie enashe ntarasi.