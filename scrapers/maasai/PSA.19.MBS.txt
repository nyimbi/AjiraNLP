Enkitoo o Laitoriani te nkitobirata e nkop
1Eitodolu keper enkitoo o Laitoriani;
ore oloing'ang'e neitodolu esiaai oo nkaik enyena.
2Ore enkolong o enkolong neinosakino lomon,
ore enkewarie o enkewarie neibalunye eng'eno.
3Meetae enkiroroto, nemeetae irorei;
mening'o iltoiloishi lenye;
4 ore ake eyia, nelo oltoilo lenye aim enkop pooki,
ore rorei lenye nebaiki ineeiting'ie enkop.
Ore atua ninche netipika olng'obor le nkolong,
5ina olong nailepu anaa oloyamisho eipang'u te nkaji enye,
o anaa oltung'ani ogol okuet ailanyisho te ng'ida.
6Ore enkilepunoto enye naa ineeiting'ie keper eing'uaa,
ore manarot enyena nelo ineeiting'ie ninche,
nemeetae entoki naisudoyioki te nkirowuaj enye.
Enkitanapata o Laitoriani
7Ore enkitanapata o Laitoriani naa keikishiaan,
neitopiu oltau;
ore enchakenisho o Laitoriani naa kedede,
neiteng'en olmodai;
8ore nkikoot o Laitoriani naa sidain,
neiting'id oltau;
ore nkitanapat o Laitoriani naa kesila,
nepik nkonyek ewang'an;
9ore euriata o Laitoriani nemeiduruk,
nebikoo ntarasi,
ore nkiguanat o Laitoriani nesipa naa supati pooki.
10Neng'uarrayu ninche oleng aalang sahabu,
aalang ninye sahabu sidai,
nemelok sii aalang enaisho
nelang olkenkei le mulug.
11Naa ninche eikokieki osinka lino;
ore te nkibung'ata enye netii olerrinyore kitok.
12Kake kaing'ae omusu nkitarruorot enyena?
Ntisinyaki iyie nanu too nkitarruorot naaisudoro.
13Imbooi iyie osinka lino too ng'ok o lwuasa,
mincho ninche etum engolon ti atua nanu!
Pee atum ataa maata entioto nasinyayu too nkitarruorot sapuki.
14Nchoo irorei le nkutuk ai, o nkibirribirrat o ltau lai,
eng'amaroyu too nkonyek inono,
iyie Olaitoriani, endapidapoi ai, naa olakordunoni lai.