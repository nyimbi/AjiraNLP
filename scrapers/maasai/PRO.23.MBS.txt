-6-
1Tenelo niton anya endaa te nebo oloitoreisho, ing'ura tisipu oleng ina natii dukuya iyie; 2naa tenaa ira oltung'ani le nkului, nipik enkalem olgos lino. 3Ming'uar intokitin enyena naamelook, amu endaa ina nikipikieki olosek.
-7-
4Teng'ena miar kewan amutakino ing'oru enkarsisisho, teng'ena pee imbooyo. 5Ore pee ikurraki inkonyek inono ninye, neimin; amu ketum ninye asioki inaipuko, neilep anaa olkurragos olo te keper.
-8-
6Minya endaa oltung'ani opiak, ming'uar indaiki enyena sidain. 7Amu ore ninye netiu anaa ilo limikiyeu to ltau kijoki ninye, “Inosa doi niok!” Kake metii oltau lenye te nebo iyie. 8Irrugumu nena belat pooki oo mukateni nindipa ainosa, neimin lelo rorei linono oo melook.
-9-
9Miro ake te wueji nening'ie olmodai amu kemenaa irorei le ng'eno o rorei linono.
-10-
10Mintayu ake ina toki musana natii olpolosie, arashu ijing nkurman e lelo lemeeta iloomenye; 11amu ore olalakunoni lenye naa kegol; naa keikilikuanu ninye te iyie.
-11-
12Intorioki endamunoto ino enkiteng'enare, nipik enkiok ino irorei le ng'eno.
-12-
13Mimbooyo enkitamioto ererioroto te nkerai; amu tinindong ninye te ng'udi nemeye. 14Tinindong ninye te ng'udi, naa intajeu enkishui enye te nemeneng'a.
-13-
15Enkerai ai, tenaa aing'en oltau lino, naa keshipa sii ninye oltau lai; 16naa te neiro enkutuk ino inaasipa, naa keshipa oltau lai.
-14-
17Mincho oltau lino eng'uar ilaing'okok kake shomo inkolong'i pooki tiatua euriata o Laitoriani. 18Esipa katukul etii imbaa sidain dukuya iyie, nemedung'ori osiligi lino katukul.
-15-
19Toning'o enkerai ai niaku ng'en, nintorioki endamunoto ino ina oitoi. 20Miaku ilencholiek oo laokok le naisho, arashu ole encholiek olooisepe tenkinosata oo nkiri. 21Amu ore olamerani oloisepe naa keaku aisinak, neaku ore elepori e merai neishopoki oltung'ani mpurdat.
-16-
22Toning'o papaai lino ilo apa likitoiwuo, nimimenaa yieyio lino te neaku moruo. 23Inyang'u esipata nimimir ake, inyang'u eng'eno nagut, e nkiteng'enare; o ening'unoto. 24Ore menye ilo supat naa keshipa oleng; ore ilo otoiwuo olayioni ng'en naa keshipakino ninye. 25Inchoo papaai lino o yieyioo lino eshipa, inchoo ina nikitoiwuo eshipa.
-17-
26Enkerai ai nchooki nanu oltau lino, naa inchoo inkonyek inono eing'or inkoitoi aainei. 27Amu ore enkitok naibor onyek naa engumoto nagut; ore ina tang'oroi naa enchorro napirik. 28Neirrag ninye aanyisho anaa olaisimani, neponaa ilewa kumok aitaa ilemeisiligayu.
-18-
29Aing'ae ilo oishir ajo wooi? Aing'ae ilo oota osomit? Aing'ae ilo oota olarrabal? Aing'ae ilo oing'unyug'uny? Kalo ilo oota ilbaa nemeeta eneyopakaki? Kalo ilo oota endoron to onkonyek enyena? 30Lelo le meirura eok enaisho, lelo oopuaya aatem enaisho naitushula. 31Ming'or enaisho te nyokieni, ina kata eitokitoku te nkikompe, nedoyio aitobirari too lgoso. 32Ore te siadi nikiony anaa olasurai, niking'or anaa enturbubua. 33Ore inkonyek inono nedol intokitin neitu aekata edol, ore indamunot inono neimaki intokitin naaitapong'oo. 34Nitiu anaa oltung'ani oirragita te mpolos e naiposha, anaa ilo oirragita te nchumata e ng'ape e meli. 35Ilo iyie ajo, “Aatoosho ninche nanu, kake eitu aning emion; aaidong'o nanu, neitu aning emion. Kanu doi ade ainyototo? Pee alo aing'oru ae aisho naok.”