1Amaa naa, kaa dupoto eeta Olyahudi? Amaa ainyoo tipat e murata? 2Eeta tipat naleng too rrekiei pooki. Neituruk inchere, Ilyahudi eitanapa Enkai ilkiliku lenyena. 3O etaa meisiligayu kulikae lenye? Keidim ina aibelekenya metaa meisilgayu Enkai? 4 Mme neijia ina katukul! Nchoo eaku Enkai asipani hoo naa aimonkoni pooki tung'ani, anaa enatisiraki nchere, “Kintadedeyieki iyie Enkai too rorei linono, nimirisho ake te nikinguanareki.” 5Kake amaa te naa kenkarruoisho ang naibalie esipata e Nkai, te nkiguana, eikijo aa naa? Eikijo mme asipani Enkai te neyau engoro enye (Kairorita taa doi anaa naajo ltung'ana.) 6Mme neijia! Amu te neaku neijia etiu, kaji naa eitoki Enkai aiko te neaku ninye olaiguanani le nkop?
7Naa amaa te naa kelejare ai naibalie oleng isipat e Nkai, neyaki ninye enchunet nalusoo oleng, oo naa pee aaitokini aaiguanare eji ataasa ng'ok? 8Oo naa pee mikiaas ntorrok pee epuonu isupati? Amu ina doi eiteenikitia kulikae iyiook aajo neijia kijo. Ore endung'okinoto e nkiguanan natum ninche lelo naa keishiaakino.
Meetae hoo obo supat
9Ainyoo naa? kitalang'ie iyiook Ilyahudi ilkulikae? Meeta katukul, amu kindipa iyiook aatejo nchere etii Ilyahudi, naa neijia etiu Ilyunani; abori engolon oo ng'ok. 10 Anaa enatisiraki nchere:
“Meetae hoo oloota esipata, netaa hoo obo Enkai
11nemeetae hoo olojing'aa,
nemeetae hoo obo oing'oru Enkai.
12Etapong'ori pooki, netaa te nebo:
nemeetae obo oas isupati, meetae hoo obo.”
13 “Enkurare nang'a ilgoso lenye,
neasishore ilng'ejepa lenye aalejishore.”
“Esayiet o lasuriaa nanuka too nkutukie enye.”
14 “Nebore nkutukie enye ildeketa o enduaran.”
15 “Neten inkejek enye epuo aaibukoo osarge,
16ore irrekiei lenye naa enkidaaroto o sinaitin,
17nemeiyiolo ninche inkoitoi e seriani.”
18 “Nemetii olturiaki le Nkai dukuya nkonyek enye.”
19Neaku kiyiolo iyiook aajo ore pooki najo nkitanapat naa lelo ejoki ootii abori nena kitanapat, pee eitigiri ake pooki kutuk, neaku Enkai eikenaki enkop pooki imbaa enye. 20 Amu meetae oltung'ani hoo obo oikenakini esupatisho ti alo ninye to lbae loo nkiasin oo nkitanapat, amu nkitanapat eimu eyiolounoto oo ng'ok.
Enkoitoi naitaiki iyiook osotua o Enkai
21Kake eibalunyeki taata esupatisho e Nkai neitu eimu nena kitanapat, hoo neishakenokito inkitanapat o loibonok le Nkai, 22 esupatisho e Nkai to rrekie le nkirukoto ti atua Yesu Kristo, te lelo pooki ooiruk. Amu meeta enepaashare; 23etaasa pooki ng'ok neitong'oro enkitoo e Nkai, 24neikenakini esupatisho te mpiris enye metaa enkishorunoto pesho, te lakunoto natii atua Kristo Yesu, 25ilo oishorua Enkai metaa olkipoket to sarge lenye, ongamaroyu te nkoitoi e nkirukoto. Ore apa ena naa enaitodolu esipata e Nkai, amu ore teng'iriata e Aisho enye, netogiroyie ninye ing'ok naatulusoitie; 26pee etum aitadedeyie makewan neitusupat sii ilo oota enkirukoto ti atua Yesu.
27Kaji naa etii olwuasa lang? Eiwuang'ieki. Ti aa kitanapata? Ai te nkitanapata oo nkiasin? Mme neijia, kake te nkitanapata e nkirukoto. 28Amu kimbung'a iyiook nchere te nkirukoto eitaae oltung'ani supat metii easata oo nkitanapat. 29Ana ketaa Enkai ke Nkai oo Lyahudi ake? Ai mme Enkai ninye oo Loreren sii ninche leme Ilyahudi? Ee pae, enoo Loreren sii ninche. 30 Amu nabo Enkai, naa ninye oitusupat iloomurata te nkitanapata e nkirukoto enye o lelo lememurata te nkirukoto enye. 31Ketaa naa iyiook ooibelekeny nekua kitanapat te na kirukoto? Mme neijia! Ore enatii, nkitanapat kintudupaa.