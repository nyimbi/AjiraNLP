1Ilalashera laainei, ore enayieu oleng oltau lai te ninche naa pee eitajeuni. 2Ara nanu shakeni te ninche nchere keeta olokiyo kitok te Nkai, kake mewang eyiolounoto. 3Amu ore enkaraki nemeyiolo esupatisho naa Enkai eing'uaa, nejo ninche maing'oru enenye naitasheyie, neaku eito eisho meitoria esupatisho naing'uaa Enkai. 4Amu eitabayie Kristo enajo nkitanapat, peyie aa ore pooki ng'ae oata enkirukoto neisho Enkai ninye esipata.
Ene pooki ng'ae enjeunoto
5 Eigero Musa ajo, “Ore oltung'ani oitabaya esupatisho naa nkitanapat eitabari, neishuyie ina supatisho.” 6 Kake inji ejo esupatisho naa enkirukoto eimu, Nimijo to ltau lino, “Ae ng'ae oilep alo keper?” eji, alo aitadou Kristo enkop, 7aashu “Ae ng'ae odoyio alo olodo le nkop?” eji, ailepunye Kristo too lootuata. 8Kake kejo aa? “Kinyikita ilo rorei, enkutuk ino etii, netii oltau lino,” eji, ilo rorei le nkirukoto likilikioo; 9amu ti nimbalunye iyie te nkutuk ino nchere ninye Olaitoriani Yesu niruk sii to ltau nchere eitopiwuo Enkai ninye aitung'uaa ilootuata, nikintajeuni. 10Amu to ltau eiruk oltung'ani neaku te ina eishori sipat, nelimu te nkutuk enye neitajeuni te ina. 11 Ejo Lkigerot, “Meetae hoo oloiruk ninye oitukurruni.” 12Amu meeta enepaashare Ilyahudi o Lgiriki; ilo Aitoriani obo Olaitoriani le pooki naa ninye oitadoiki enkarsisisho enye lelo pooki ooipot ninye. 13 Amu, “Ore pooki ng'ae oipot enkarna o Laitoriani naa neitajeuni.”
14Kake amaa, kaji eiko iltung'ana te neipot ilo leitu eiruk? Naa kaji eiko te neiruk ninye oleitu ae kata elikini metoning'o? Naa kaji eiko te nening meeta olalikioroni? 15 Naa kaji eiko tenelikioo eitu eirriwari, “Kebaa esidano oo nkejek e lelo ooyau lomon supati.” 16 Kake mme pooki ootishilaitie lelo omon supati; amu ejo Isaya, “Olaitoriani, aing'ae oiruko inaatoning'o te iyiook?” 17Neaku nena naaning'i eimu enkirukoto, ore ina naning'i naa elikioroto e Kristo.
18 Kake aikilikuanu nanu ajo, keitu doi ening ninche? Eibala ajo etoning'o; amu, “Eshomo oltoilo lenye enkop pooki, nepuo irorei lenye ineeiting'ie enkop.” 19 Naitoki ake nanu aikilikuanu ajo, keitu pasa ening'u Siraeli? Musa oitera ajo, “Apik intae olom too ltung'ana leme olorere; naitagor intae to lorere omoda.” 20 Nenyaaka Isaya ajo te mpijan, “Aanotito lelo leitu aaing'oru nanu, naitoduaayie kewan te lelo leitu aaikilikuanu nanu.” 21 Kake etejo ninye tialo Siraeli, “Aitorioko nkaik aainei endama pooki ailejileju ltung'ana lemening'isho naatanyaita nanu.”