Enkurma oo lng'anayio e Nabot
(2 Int 18.2-27)
1Neeta apa Nabot le Yesreel enkurma oo lng'anayio te Yesreel, te mbata e nkaji e nkitoo e Ahab olaiguanani le Samaria. 2Ore tesiadi ena nejoki Ahab Nabot, “Nchooki nanu enkurma ino oo lng'anayio pee aitaa olchampa loo mbenek, amu ketaaniki enkaji ai. Naa kaaisho nanu enkurma sidai oo sabibu naa tenidol eishiaakino, naaisho elaakinoto enye too mpisai.”
3Kake etiaka Nabot Ahab, “Too loo papa nanu atujung'o ena kurma, oo lng'anayio. Metomito Olaitoriani tenaa kaaisho nanu iyie.”
4Nelo Ahab enkaji enye eeta osina netagore enkaraki ina natiaka Nabot le Yesreel ninye. Amu etejo ninye, “Maaisho nanu iyie enjung'ore oo loo papa.” Neirrag ninye te ndapash enye, neibelekeny ninye endukuya enye aing'or idia alo neany einos endaa. 5Kake eewuo enkitok enye Yesebel enetii ninye nejoki, “Kainyoo pee eeta oltau lino osina eji neaku minos endaa?” 6Nejoki ninye, ninye, “Enkaraki nairorie nanu Nabot le Yesreel, najoki nanu ninye, ‘Timirakaki nanu enkurma ino oo lng'anayio too ropiyiani, aashu tenidol eishiaakino, nawalu nanu tiae kurma oolng'anayio.’ Newalu ninye ajo, ‘Maaisho nanu enkurma ai oo lng'anayio.’ ”
7Nejoki Yesebel ina kitok enye ninye, “Keton aa iyie oitore Israel? Tudumunye inosa endaa, nincho metishipayu oltau lino; amu kaaisho nanu iyie ina kurma oo lng'anayio e Nabot le Yesreel.”
8Neiger ninye mpala te nkarna e Ahab, nemishir ninche to lmishire lenye, neirriwaki lelo payiani o ltung'ana kituaak ooboitare Nabot teina anasa enye.
9Neiger ninye te nena pala ajo, “Embalie enkolong naeni aapukoo, neishori Nabot enkitoo aaitulusoo too ltung'ana. 10Nipikipiki iltung'ana oare lemeeta tipat, meetu aaitang'or ninye. Naa nchoo ninche eishankarrarre ninye ejo, ‘Itediaa iyie Enkai o laiguanani!’ Nimbung'ubung'u taa ninye aaya auluo, ninang'inang'a too soito metua.”
11Ore iltung'ana leina anasa, ilpayiani, o lkituaak apa oomanya ina anasa, neas anaa enatolikio Yesebel ninche. Anaa enaigeroki te nena pala naaigeroko ninye ninche.
12Neibalunye ninche enkolong naeni aapukoo, neisho Nabot enkitoo aaitulusoo too ltung'ana.
13Ore ilooti tung'ana oare le pesho, nepuonu aaitang'or ninye, nepuonu lelo le pesho aaishankarrare Nabot te dukuya iltung'ana, ejo, “Etediaa Nabot Enkai o laiguanani.” Neya ninche ninye auluo enkanasa nenang ninye metua too soito. 14Neitoki ninche aairriwaki Yesebel olkilikuai ejo, “Etanang'aki Nabot too soito, etua ninye.”
15Ore ake ina kata pee ening Yesebel nchere etanang'aki Nabot ometua too soito, nejoki Yesebel Ahab, “Inyo tudumunye, inyo shomo iwa enkurma oo lng'anayio apa nikitomitikio Nabot too mpisai. Amu meekure eishu Nabot, etua ninye.” 16Ore ake ina kata pee ening Ahab ajo etua Nabot, nedumunye Ahab adoyio alo aya enkurma oo lng'anayio e Nabot le Yesreel, pee eitaa enenye.
17Neitoki ororei lo Laitoriani alotu enetii Elija le Tishibi ejo, 18“Tudumunye shomo tanang'are Ahab olaiguanani loo Siraeli, etii ninye Samaria. Ng'ura etii ninye atua enkurma oo lng'anayio e Nabot, neshomo ninye aya ine aitaa enenye. 19 Shomo iyie tiaaki ninye, ‘Nji ejo Olaitoriani, “Itara iyie oltung'ani metua niya ntokitin enyena?” ’ Nintoki ajoki ninye, ‘Nji ejo Olaitoriani, “Ore ine wueji apa nemejie ildiain osarge le Nabot, teine epuo ildiain aamej osarge lino.” ’ ”
20Nejoki Ahab Elija, “Ekinepua nanu lo mang'atinta lai?” Newaliki ajoki, “Ee aainepua, amu itegelaka iyie kewan pee ias mbaa torrok te dukuya Olaitoriani. 21Ng'ura kayau nanu entorroni shumata iyie, kaaiwuang'ie nanu iyie aishie, naiwuang'ie nanu te Ahab pooki lee, tiatua Israel, oloena o lolakuno. 22Naa kaitotiu nanu enkaji ino anaa enkaji e Yeroboam olayioni le Nebat, o enkaji e Baasha olayioni le Ahija, tenkaraki ena goro nikintagoro nanu. O enkaraki sii nitorikoko Isiraeli metaasa ing'ok. 23 Ore tialo Yesebel neitoki Olaitoriani ajo, ‘Keinos ildiain Yesebel too lpolosien le Yesreel.’ 24Ore pooki ng'ae lolmarei le Ahab oye tiatua enkanasa neinos ildiain; ore pooki ng'ae oye tiong'ata neinos ilmotonyi.”
25Meetae apa oltung'ani otegelaka kewan aas mbaa torrok te dukuya o Laitoriani anaa Ahab oisisayie ninye enkitok enye Yesebel. 26Etaasa ninye ntabo arubare nkitanyaanyukot. Etaasa ninye anaa apa Ilamori, laa ninche eiturrayie Olaitoriani te dukuya iltung'ana loo siraeli.
27Ore ake pee ening Ahab lelo rorei, nepolos nkilani enyena, neishopoki kewan ilkuniyiani, neen ninye apukoo neirrag too lkuniyiani, nelo ninye to sina. 28Neitoki ororei lo Laitoriani alotu enetii Elija le Tishibi, ejo, 29“Itoduaa ajo eitoborro Ahab kewan te dukuya nanu? Ore enkaraki naitoborro ninye kewan te dukuya nanu, mayau nanu entorroni too nkolong'i enyena. Too nkolong'i oo layiok lenyena nanu ayau entorroni shumata enkaji enye.”