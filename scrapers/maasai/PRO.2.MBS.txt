Olerrinyore le ng'eno
1Enkerai ai, tining'amaa irorei laainei, nishum aiteng'el inkitanapat aainei tenebo iyie, 2nincho inkiyiaa inono einining aasipu eng'eno, nirrugu oltau lino aaku oloyiolou; 3ee tininchiru aomonu ening'unoto oo rorei oogut, nidumu oltoilo lino aaku oloning'u. 4Tining'oru ninye anaa enkosholai, nijurru aing'oru ninye oleng anaa enoshi toki e tipat naisudoro. 5Neaku iyiolou iyie euriata o Laitoriani, nitum eng'eno e Nkai. 6Amu Olaitoriani ninye oishoru eng'eno; enkutuk enye epukunye eng'eno o eyiolounoto. 7Eiteng'ela ninye eng'eno sidai te lelo ooitashe too sipat; ninye elong'o e lelo oopuo te mborron. 8Errip inkoitoi oo sipat negolie enkoitoi oo sinyat lenyena.
9Ina pee indimidimi aatayiolo esipata o enkiguana e sipata o emborron, o pooki oitoi sidai. 10Amu kelotu eng'eno atua oltau lino, ore eyiolounoto neaku aisidai tiatua oltau lino. 11Aikirrita iyie eyiolounoto; nikirrip eyiolounoto iyie. 12Nikintajeu iyie aitung'uaa enkoitoi oo ntorrok, aitung'uaa iltung'ana ooiro nkirorot torrok, 13lelo oing'uaa inkoitoi e nkitashoto sidai aaim inkoitoi e naimin. 14Neshipa te neas intorrok, neshipakino ina kiminata e ntorroni, 15iltung'ana laa ore inkoitoi enye naa keriwuo naa inaapaashaa neimin ninche tiatua inkoitoi enye.
16Aikintajeuni iyie te ina kitok naibor onyek, ina kitok nairo te nkutuk enye irorei oo melook. 17Ina kitok apa natung'uayie olpayian lenye le lelero, nerikino ninye osotua le Nkai enye. 18Amu ore enkaji enye naa keimis adoiki keeya, ore inkoitoi enyena nepuo enetii ilootuata. 19Meeta ololo enetii ninye oitoki ashukunye nemeitoki aatum inkoitoi empuaan. 20Metaa ilo iyie te nkoitoi oo ltung'ana supati, nimbung nena oitoi oo lasipak. 21Amu lelo ooitashe too sipat oomany ena kop, ore iltung'ana oobor naa kebikoo tiatua, 22kake kedung'ori ilarruok te ina kop, ore ilaitang'orok nedotuni too ntona.