Osinkolio te nkata naata olosho osina
1Karany nanu osinkolio le ina nyorrata ino nauno,
Olaitoriani, ntarasi;
ore te nkutuk ai, naa kalimu nanu esupatisho ino
ti atua iishoritin pooki.
2Amu ore ina nyorrata ino nauno neitasheyieki ntarasi,
ore esupatisho ino nemeigusugusieki,
etiu anaa keper.
3Itejo iyie,
“Aitobira nanu olning'o lai te nebo ilo lai gelunoti,
ainosie nanu Daudi osinka lai olmumai:
4 ‘Kaitubul nanu eishoi ino ntarasi,
nashetu olorika lino le nkitoo too ishoritin pooki.’ ”
5Nchoo keper meisisa mbaa inono e nking'asia, iyie Olaitoriani,
o esupatisho ino ti atua eumata e lelo sinyat!
6Amu kaing'ae to loing'ang'e eidimi aaitanyaanyukie Olaitoriani?
Kaing'ae ti atua lelo le keper onyaanyukie Olaitoriani.
7Iyie Enkai naurei ti atua enkiguana e lelo sinyat,
kitok neitureisho,
nelusoo ninye te lelo pooki oomanita ninye?
8Iyie Olaitoriani Enkai oo lororani,
kalo olmagilani anaa iyie, Olaitoriani,
nikimanita iyie esupatisho ino?
9Iyie oitore engolon e naiposha,
naa te nedumunye ilopir lenyena,
nintirring'ie ninche.
10Iyie otarrarra Rahabu anaa empopong,
iyie oidapasha ilmang'ati linono te nkaina ino.
11Enino keper naa enino enkop;
o enkop o pooki toki natii atua,
iyie oitobirua ninche.
12Ore moikuape o kopikop iyie oitobirua ninche;
ore Tabori o Hermon neisis enkarna ino te ng'ida.
13Iata iyie enkaina magilani;
kegol enkaina ino, neado enkaina ino e tatene.
14Esupatisho o esipata ninche olkitamanyunoto
lo lorika lino le nkitoo;
nelo esupatisho o enyorrata nauno te dukuya iyie.
15Emayiana lelo tung'ana ooyiolo embuakunoto o sinkolio lo sirua,
lelo, Olaitoriani, oopuo te wang'an e nkomom ino,
16lelo oong'ida te nkaraki enkarna ino endama pooki,
neisis ninche esupatisho ino.
17Amu iyie enkisisa e ngolon enye;
ore te nkaraki omom ino neishur iyiook emouo.
18Amu ore elong'o ang naa eno laitoriani,
ore olaiguanani lang naa oleilo sinyati le Israel.
Enkisiligata e Nkai te Daudi
19Ore tiapa, nirorie iyie te nduaata,
ilo lino oisiligayu nijo,
“Atipika nanu enkopiyia e nkitoo endukuya e obo magilani,
aishoo nanu enkitoo ilo otegelutua iltung'ana.
20 Anoto nanu Daudi osinka lai;
atubukoko nanu ninye eilaata sinyati aput;
21pee etum enkaina ai ataa te nebo ninye,
neitagol sii enkaina ai ninye.
22Memir ae kata ilmang'ati ninye,
nemelo ilo torrono aitore ninye.
23Karrar nanu ilmang'ati lenyena te dukuya ninye,
naosh anang'ie enkop lelo ooiba ninye.
24Ore esupatisho ai o enyorrata ai nauno naa keaku te nebo ninye,
ore te nkarna ai neishur emowuo enye.
25Kalo nanu apik enkaina enye enchumata e naiposha,
napik enkaina enye e tatene shumata ilkejek.
26Kaaishiraki ninye nanu, ejo,
‘Ira iyie Papa, Enkai ai o endapidapoi e njeunoto ai.’
27 Naa kaitaa nanu ninye olkikau lai,
ole shumata too laiguanak le nkop.
28Kaibung nanu ti alo ninye ina nyorrata ai nauno ntarasi,
ore olning'o lai nemeigusugus ti alo ninye.
29Kaitubul nanu eishoi enye ntarasi,
nebikoo olorika lenye le nkitoo anaa inkolong'i e keper.
30Te neany nkera enyena enkitanapata ai,
nemepuo te risioroto oo nkikoot aainei,
31te nepaashare ninche nkikoot aainei,
nemeibung nkitanapat aainei,
32naa kaitame nanu nena kitarruorot enye te ng'udi;
naitame entorroni enye te nkitamioto nairoua;
33kake maiwuang'ie nanu te ninye ina nyorrata ai nauno,
aashu ariat esupatisho ai.
34Magil nanu olning'o lai lo sotua,
anaa aibelekeny ilo rorei otupukuo te nkutuk ai.
35Atimitunye nanu ainos olmumai te sinyatisho ai;
malej nanu Daudi.
36Kebikoo eishoi enye ntarasi,
nebikoo olorika lenye le nkitoo anaa enkolong te dukuya nanu.
37Ketiu anaa olapa, keitasheyieki ntarasi;
keitashe ninye auno anaa enabik oloing'ang'e.”
Enkishirata te mirata o laiguanani
38Kake ore taata inturrayie iyie nimbayie,
kimputa iyie engoro te nkaraki
ilo lino litubukoko eilata aput.
39Itanya iyie olning'o te nebo osinka lino,
nimpurupuro iyie enkopiyia enye e nkitoo te nterit.
40Ituroyie iyie isunta enyena pooki;
intomijoono iyie lelo sempewueti lenyena.
41Ore lelo pooki oogiroo nepur ninye,
etaa ninye entoki nakueniyie ile latia enye.
42Ntagolo iyie enkaina oo lmang'ati lenye;
ntishipa iyie ilmang'ati lenyena pooki.
43Mbelekenya iyie empijan o lalem lenye,
neitu ncho ninye meitasho to larrabal.
44Iwuang'ie iyie eng'udi e nkitoria te nkaina enye,
ninang'aki olorika lenye le nkitoo enkop.
45Ntodorropa iyie nkolong'i enyena e kitisho,
nimulumula ninye te nkurruna.
Enkomono te nkaraki enkordunoto
46Kenkata nabaa, Olaitoriani,
isudoo iyie kewan, ae ntarasi?
Kenkata nabaa eyupuyup engoro ino anaa enkima?
47Tadamu Olaitoriani eneba entemata e nkishui,
ae te nyoo iyie intobira nkera pooki e tung'ana!
48Kalo tung'ani oishu nemedol ae kata keeya?
Kalo oidim atokordu oltau lenye
aitung'uaa engolon e nemeneng'a?
49Olaitoriani, koree enapa nyorrata ino nauno,
enapa ninosie iyie olmumai o Daudi te nkaraki esupatisho ino?
50Tadamu, Olaitoriani,
ina nakueniyie osinka lino;
anapita nanu to lgoo lai imorot e tung'ana,
51nena naamor ilmang'ati,
linono Olaitoriani,
nena naamorie iroruat e ilo lino otubukokoki eilata aaput.
52Meisisi Olaitoriani ntarasi!
Esai, Esai.