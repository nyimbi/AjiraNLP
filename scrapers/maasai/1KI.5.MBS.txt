Eterretene Solomon pee eshet enkaji e Nkai
(2 Int 2.1-18)
1Eirriwaka apa Hiram olaiguanani le Turo Solomon isinkan lenyena etoning'o nchere etuputoki aaitaa olaiguanani te rishata e papaai lenye, amu kenyor apa Hiram Daudi. 2Neirriwaki Solomon Hiram olkilikuai ajoki, 3“Iyiolo ajo eitu apa etumoki papaai lai Daudi atesheta enkaji te nkarna o Laitoriani Enkai te nkaraki olarrabal amu etang'adutua apa ilmang'ati lenyena ninye, ometaba anaa nepik Olaitoriani ninche abori nkejek enyena. 4Kake ore taata aaishoo nanu Olaitoriani Enkai ai enkiyeng'iyeng te pooki shoto. Metii olmang'atinta nemetii enyamali. 5 Neaku atejo kashetu enkaji te nkarna o Laitoriani Enkai, anaa apa enatiaaka Olaitoriani Daudi papaai lai, ‘Ore olayioni lino laa ninye nanu apik olorika lino le nkitoo, te rishata ino, ninye oshetu enkaji tenkaraki enkarna ai.’ 6Ore naa taata ntanapisho pee aadung'okini ltarakua le Lebanon; ore ilaisiaayiak laainei, neibung'are ilaisiaayiak linono naa kalaaki nanu isinkan linono olekoisiaayio anaa enijo; amu iyiolo iyie ajo meetae likae oyiolo atuuroi iltarakua anaa iltung'ana le Sidon.
7Ore ake pee ening Hiram lelo omon le Solomon neshipayu oleng, nejo ninye, “Meisisi Olaitoriani ena olong, oishoo Daudi olayioni ngen oitore ele orere kitok.” 8Neirriwaki Hiram Solomon olkilikuai ejoki, “Atoning'o nanu ilo kilikuai likirriwaka; naa kaas nanu nena pooki ninkilikuanua tialo mbaoi o ltarakua o no lchani onyaanyukie oltarakuai. 9Keitadou ilaisiaayiak laainei lelo keek te Lebanon neyau embata enaiposha, neen ninche tenebo naaitadoiki te naiposha meetu ewueji niyieu naisho ninche meiperi teine, ning'amaa iyie ninche; ore te nkalo ino naa kayieu nincho iltung'ana laainei endaa.” 10Neaku eishoo apa Hiram Solomon mbaoi pooki oltarakuai o lerai naaba anaa inaayieu, 11neisho Solomon Hiram mboreitin e mpirbil nkalifuni tikitam e nkano meitaa endaa enkaji enye, o mboreitin empirbil e ilata nkalifuni tikitam. Neisho Solomon Hiram kuna te pooki ari. 12Neisho Olaitoriani Solomon engeno, anaa apa enaisiligie ninye, neaku ketii apa eseriani erishata e Hiram o Solomon, ore lelo pokira neitobir olning'o.
13Neitayu olaiguanani Solomon iltung'ana oas esiaai te Israel pooki; ore lelo tung'ana naa nkalifuni tomoni uni. 14 Neirriwaa ninche meshomo Lebanon, nepuo ake iltung'ana nkalifuni tomon te nkata nabo to lapa, netii ake iltung'ana Lebanon to lapa obo, netii ang ilapaitin oare. Adoniram apa olkitok le lelo tung'ana oasisho. 15Eeta sii apa Solomon iltung'ana nkalifuni ntomoni naapishana oonapisho o laguetak loo soito nkalifuni ntomoni isiet te nkop oo ldoinyo. 16Ore tenebo lelo etii sii iltung'ana kituaak le Solomon nkalifuni uni o iip uni ooitasheiki esiaai, ninche ooitasheiki lelo tung'ana oonapisho te siai. 17Ore te nkitanapata o laiguanani, nenap ninche isoito sapuki; oogol enkinyiang'a pee etum aatipik olkitamanyunoto le nkaji too soito oogueta. 18Neaku ore apa ilashetak le Solomon o lashetak le Hiraim, oltung'ana le Gebal neas esiaai e nguetare neitobir mbaoi o soito pee eshet enkaji.