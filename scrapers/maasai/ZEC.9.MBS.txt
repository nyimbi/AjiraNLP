Endung'okinoto e nkiguana oo loshon oomanita Israel (Olkilikuai oiroishi)
1 Ore ele naa ororei lo Laitoriani ogilunore ina kop e Hadrak, tenebo ina anasa e Dameski. Amu ino Laitoriani inkanas e Aram anaa enatiu iloshon le Israel; 2neijia sii etiu Hamat natii olpolosie le Hadrak, tenebo Turo o Sidon tenebo enkarriyiano e ng'eno enye. 3Eteshetaka Turo kewan esuntai nagol, netasoto ninye enkosholai naba anaa enterit, tenebo sahabu naba anaa enterit oo nkoitoi. 4Kake ng'ura, ekeya Olaitoriani aiwuang'ie nena pooki naata ninye, nenang'aki enkarsisisho enye atua enaiposha naa kepejori ninye aamut te nkima.
5 Kedol Ashkelon ina neureishoyu; neijia sii etiu Gasa, nemerregela te mion sapuk, neijia sii etiu Ekron, amu keiting osiligi lenye. Ekeidaikieki olaiguanani le Gasa, nepuoi aaisik aaing'uaa Ashkelon memanya. 6Kemany Ashdod iloreren ooshulushula, naa kaiting'ie nanu ilo wuasa le Filistia. 7Meitoki aekata ninche aanya inkiri naatii osarge arashu kulie daiki naaiturujaki. Ore lelo lekunot naa keaku ile nchoto oo ltung'ana laainei, netiu anaa olgilata tiatua olosho le Yuda, neaku sii Ekron ile nchoto oo ltung'ana laainei anaa enataasa Ilyebusi. 8Ekamany nanu enkaji ai arrip, pee metii ololotu nelo; nemetii olaitorogonyani oitoki aitunyoo ninche. Amu ore taata, adolita too nkonyek aainei.
Olaiguanani oyooki alotu
9 Iltung'ana le Sion!
Entabuaku te nchipai sapuk,
intae iltung'ana le Yerusalem!
Eng'ura, elotu olaiguanani linyi atua intae,
elotu eisula etimirishe,
nelotu te mborron ekedito enkurrarru e sikiria.
10 Ejo Olaitoriani,
“Ekaiwuang'ie ing'arrin oo mbartan e njore te Israel;
naa kaiwuang'ie imbartan te Yerusalem;
naa keinyali aaisho enkawuo olarrabal,
naa keitobir olaiguanani lino osotua o iloreren;
ore enkitoo enye neiteru te naiposha o metabaiki enaiposha
neiteru to lkeju te Frati o metabaiki ineeiting'ie enkop.
Enchukunoto oo ltung'ana le Nkai
11 Ejo Olaitoriani,
Ore sii tialo iyie, “Te nkaraki olning'o lo sotua o iyie,
apa otimishiraki to sarge loo lasarri,
kalaku nanu iltung'ana linyi ooena
nepuku teina gumoto nemetii enkare.
12Entorrinyokinoto isempewueti linyi,
intae ilooena oota osiligi.
Aibalunye nanu ena olong nchere
karrinyoki intae eseriani.
13Atoriwuo nanu Yuda aitaa enkawuo ai.
Naitotiu Efraim anaa mbaa enyena.
Naa kaasishore ilewa le Sion anaa olalem,
pee earare ilayiok loo Lyunani.
14Ekeliooyu Olaitoriani te shumata iltung'ana lenyena;
naa kengoroo ninye imbaa enyena anaa enkiwuang'ata,
Olaitoriani Enkai ninye oosh entarumpeta;
naa kelotu te ngolon tiatua osiwuo ogol oing'uaa kopikop.
15Olaitoriani loo lororani omitu ninche,
naa kemut ninche neitunyoki enkop ilmang'ati lenye.
Naa keok ninche osarge lenye anaa enaisho oo sabibu,
neiputayu anaa olbakuli;
nedooyo anaa too lpijat lo lperere lo lasar.
16Ore tenebau ina olong,
naa keitajeu Olaitoriani iltung'ana lenyena.
Amu ore ninche naa intare oo ltung'ana lenyena.
Naa kewang'u ninche te nkop enye
anaa enawang isoito ooripakino enkopiyia.
17Kebaa esidano natum ina kop!
Ore lelo barnot naa kabul tenkaraki entapa enye
tenebo enaisho o sabibu.