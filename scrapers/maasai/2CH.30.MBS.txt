Nkitobirat o sirua le pasaka
1Neirriwaa Hesekia olkilikuai te Israel pooki o Yuda, neigeroki sii Efraim impala, o Manase, pee epuonu ninche enkaji o Laitoriani te Yerusalem, pee epuonu aaibung pasaka o Laitoriani Enkai e Israel. 2 Amu eibung'a olaiguanani, o ltung'ana pooki kituaak, o eumata pooki natii Yerusalem enkiguana, pee eibung pasaka to lapa liare. 3Amu metumoki apa ninche aaibung'a te rishata enye amu eitu eitisiny ilapolosak ate, te siana naishiaakino, neitu sii eiturrurro iltung'ana te Yerusalem. 4Nedol olaiguanani aa sidai ina kitobirata, nedol sii ina umata aajo aisidai. 5Nelikio ninche aaibalunye te Israel pooki ebaiki Beer-sheba o metabaiki Dan, nchere pee epuonu iltung'ana aaibung sabato tenkaraki Olaitoriani Enkai e Israel, te Yerusalem, amu eitu aikata eibung te nkumoi anaa apa enatolimuoki. 6Nepuo ilkipaareta enkop e Israel pooki o Yuda eeta mpala naaing'uaa olaiguanani o ltung'ana lenyena kituaak, anaa enaitanapishe olaiguanani, ejo, “Lo tung'ana le Israel, entorrinyokinoto Olaitoriani, Enkai e Abraham, o Isaak, o Israel, pee eitoki sii ninye arrinyokino ilo pisiai linyi, apa otelekua too nkaik oo laiguanak le Asiria. 7Emitiuu intae anaa loo papaai linyi anaa ilalashera linyi, apa lemeisiligayu to Laitoriani Enkai oo loo menye, ore enkaraki ina neitaaki ninche olmuate, anaa enidolitata. 8Emiaku naa taata iloosho murto anaa apa enatiu iloo papaai linyi, kake embelekenyakinoto Olaitoriani, nipuonunu ewueji enye sinyati, apa naitisinya ninye ntarasi, nisiayiayia Olaitoriani Enkai inyi, pee etum ina goro enye napi aibelekenyayu atapaasha intae. 9Amu tenimbelekenyakinono intae Olaitoriani, ore ilalashera linyi o nkera inyi netum olng'ur te lelo apa ootaraitie ninche, nerrinyunye ninche aapuonu ena kop. Amu ore Olaitoriani Enkai inyi naa kenana oshoke neeta olng'ur, nemeboin enkomom enye aitapaash intae, te nimbelekenyakinono ninye.”
10Nepuo lelo kipaareta aaimaa nkanas pooki, te nkop e Efraim pooki o Manase, nepuo o metabaiki Sebulon, kake etakueniyie iltung'ana ninche nesurdaany, neikordod ninche. 11Ilkuti tung'ana ake le Asheri o le Manase o le Sebulon ooitoborruote nepuonu Yerusalem. 12Etii sii apa enkaina o Laitoriani shumata Yuda, pee eisho ninche oltau obo oasie nena naaitanapishe olaiguanani o lkituaak lenyena, tialo ororei lo Laitoriani.
Etaraposhokoki osirua le Pasaka
13Nepuonu iltung'ana kumok aaiturrurro tenebo aaibung osirua loo mukateni neitu eisuijieki; to lapa liare, eumata sapuk oleng. 14Neasisho ninche, neiwuang'ie ilperereni loo lasarri apa ootii Yerusalem, o lperereni loo lasarri oopejorieki enkorropil, neya ninche nepuo aanang'aki oerata le Kidron. 15Neyieng ninche ilkuoo le kerra le pasaka, te nkolong e tomon oo ng'uan o lapa liare. Ore ilapolosak o Lawi nekurru, nepuo ninche aaitisiny ate, neyau ilasarri oopejori atua enkaji o Laitoriani. 16Nejing ninche irishat enye terisioroto enkitanapata e Musa, ilo tung'ani le Nkai. Neisuaya ilapolosak ilo sarge otang'amutua too nkaik oo Lawi. 17Amu etii apa ilkumok teina umata leitu eitisiny ate. Ore enkaraki ina eteyiang'a Ilawi ilkuoo le kera te pooki ng'ae leitu eitisinyi, pee eitaae sinyati to Laitoriani. 18Ore teilo orora lo lorere naa Efraim eing'uaa ilkumok lenye, o Manase, o Isaakar, o Sebulon, neitu eitisiny ate, eji neinosa ake pasaka kake mme te nkoitoi natolimuoki. Amu etoomonoko Hesekia ninche ejo, “Metapalaki Olaitoriani supat pooki tung'ani, 19oing'oru to ltau lenye Enkai, Olaitoriani Enkai oo loo menye, hoo duoo teneme too nkitanapat e wueji sinyati e nkitukuore.” 20Nening Olaitoriani Hesekia, neishiunye iltung'ana. 21Ore iltung'ana le Israel apa ootii Yerusalem neibung osirua loo mukateni neitu eisuijieki nkolong'i naapishana, te nchipai sapuk oleng. Ore Ilawi o lapolosak neisis Olaitoriani anaake. Neranyaki te nkidimata enye pooki Olaitoriani. 22Neirorie Hesekia aitagol lelo Lawi apa ooitodolutua enkarriyiano te nkisiayiare o Laitoriani. Neinos iltung'ana ina daa o sirua nkolong'i naapishana. Neitayu ilasarri leseriani, neisho enashe Olaitoriani Enkai oo loo menye.
Eraposhokinoto e are
23Neitoki eumata pooki aaning'okino tenebo pee eibung osirua nkulie olong'i naapishana. Neaku eibung'a ninche nkulie olong'i naapishana, te nchipai. 24Amu eishoo apa Hesekia, ilo aiguanani le Yuda eumata ilmong'i enkalifu nabo, o nkerra nkalifuni naapishana tenkaraki olasar. Ore ilkituaak neisho ina umata ilmong'i enkalifu nabo o nkerra nkalifuni tomon. Ore ilapolosak neitisiny ate te nkumoi oleng. 25Ore ina umata pooki e Yuda, oina umata pooki naing'uaa enkop e Israel, o lelo oomanya Yuda, neshipayu. 26Neaku sapuk oleng enchipai te Yerusalem, amu ore ebaiki enkata e Solomon olayioni le Daudi olaiguanani le Israel, eitu aekata etumi entoki naaijo ena te Yerusalem. 27Neinyototo ilapolosak o Lawi aamayian olorere, nening'i oltoilo lenye, nelotu enkomono enye ine wueji enye sinyati te keper.