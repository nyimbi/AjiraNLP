Enalo apukoki Yerusalem
1Woi ninye Ariel, Ariel, ina anasa apa natamanya Daudi Toponai ake to lari to lari; nchoo siruai emanikino. 2Kapik nanu Ariel osina, nelo aaku olkiyioi o enkishirata, nelo ninye atiu te nanu anaa Ariel. 3Naa kaalo nanu aman ang'adu too nkaloli pooki, naang'adu nanu too ltaleta naaitaman nanu iyie enkang. 4Neaku te negut te nkop ilo iyie airo, abori enterit eimu irorei linono; enkop eimu oltoilo lino anaa oltoilo, neing'oming'om oltoilo lino eimu enterit. 5Nebayu ilmang'ati linono anaa enterit napuyiapui, ore olorora loo larruok nebayu anaa suut. Naa keluamisho ninche too nkaitin, 6eikimutan iyie Olaitoriani loo lororani te ndarata, o te nkikirikirata e nkop, o to ltoilo kitok, o to siuo o to lkutati o te nkima nanyaisho. 7Ore ilo orora loo loshon pooki, oitayunye Ariel olarrabal, lelo pooki oarare ninye o wuejitin enyena neesheta, nepik ninye osina, nepuo aatiu anaa enkidetidet, enduaata e kewarie. 8Anaa te neidetidetu oltung'ani oata esumash einosita endaa, neinyototo te sumash enye eitu eraposho, aashu anaa te neidetidetu oltung'ani oata enkure eokito enkare neinyototo ninye te nkure enye eitu eok enkare, neaku neijia epuo aatiu ilororani loo loshon, lelo oarare oldoinyo le Sion.
Nkikoot neitu eshilari
9Entaa ate ilmoda, ninyanya kutukie, entaa ate ilemedolisho nimodokuku! Entaa lamerak, neme te naisho; eyukuyukori neme enaisho napi itooko! 10 Amu etubukoko intae Olaitoriani oltau loo njio naairoishi, neikeno ninye nkonyek inyi intae iloibonok, neikeno lukuny inyi lelo aduaak. 11Ore enduaata ena pooki netotiwuo te iyie anaa irorei le mbuku natimishiraki aaiken neishooyo oltung'ani meisuma ilo oyiolo aisuma, ejo, “Isuma ena,” nejo ninye, “Maidim nanu, amu etimishiraki aaiken.” 12Naa te neisho ninche embuku oltung'ani lemeyiolo aisuma nejo, “Isuma ena,” nejo ninye, “Mayiolo aisumayu.” 13 Neitoki Olaitoriani ajo, “Ore enkaraki naanyikaki naanyor nanu kulo tung'ana too nkutukie naayanyit ninche nanu too nkutukie, aalamita iltauja lenye, ore euriata enye te nanu naa enkitanapata oo ltung'ana nayiolo ake too lukuny; 14 Ore enkaraki ina, ng'ura kaigil nanu aitaas mbaa e nking'asia kulo tung'ana, mbaa e nking'asia sapuki; ore ina ng'eno oo lang'eni lenye neish, ore ina musunoto e lelo amusok lenye neishieki.”
Osiligi too nkolong'i naapuonu
15Woi ninche lelo ooturoki enkop aaisudoriyie Olaitoriani mbaa enye, lelo ootii mbaa enye enaimin, lelo oojo, “Kaing'ae nadol iyiook? Kaing'ae nayiolo iyiook?” 16 Imbelekenyenye intae mbaa e atua aayau oriong! Amaa olaitobirani loo motioo oo nkulukuok, keitanyaanyukieki nkulukuok; eji metaa kejoki entoki naitayioki ilo oitayu, “Eitu ninye aitayu nanu,” aashu ejoki entoki naitobiraki ilo oitobira, “Meeta ninye ening'unoto”? 17Aime enkiti rishata nang'or pee eitaa Lebanon enkurma naleng, ore ina kurma naleng neibelekenyi aaitaa entim? 18Ore kenya te ina olong naa kelo ilo ming'ani aning irorei le mbuku, ore te misimisi o enaimin nedolishoyu nkonyek e ilo modooni. 19Ore ilo obor neng'amu ninye eng'ida ng'ejuk naing'uaa Olaitoriani, ore olaisinani aisul iltung'ana nelo ashipakino ilo sinyati le Israel. 20Amu, ore ilo le meeta olng'ur naa keishieki neiting'ieki ilo oitokoos, ore lelo pooki ooing'or pee eas entorroni nedung'ori aaiwuang'ie, 21lelo ooitapong'oo iltung'ana too rorei aaitasur, nepikaki orreshet ilo oisikong'isho te kishomi, ore to sayia le pesho neibelekeny arriny ilo asipani.
22Ore naa nji ejo Olaitoriani, laa ninye apa otokordua Abraham ti alo enkaji e Yakobo: “Meigil ae kata Yakobo adol enkurruna, nemeigil ae kata enkomom enye aipusu. 23Amu te neing'or ninye nkera enyena, ina siaai oo nkaik aainei ti atua ninye, neitisiny ninche enkarna ai; neitisiny ninche ilo Osinya le Israel. 24Ore lelo oopong'ori too ltauja nepuonu aayiolou, ore lelo ooing'unyung'uny neng'amaa nkitanapat.”