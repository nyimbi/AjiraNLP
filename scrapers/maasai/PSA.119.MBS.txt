Enkitanapata o Laitoriani
1Emayiana lelo lemeeta ileyiat too nkoitoi enye,
lelo oopuo too nkitanapat o Laitoriani!
2Emayiana lelo ooibung enchakenisho enye,
lelo ooing'oru ninye too ltauja lenye pooki,
3lelo lemeas entorroni,
kake nkoitoi enyena epuoyie!
4Ntanapishe iyie too nkitanapat inono
pee eibung'i ninche aakurraki.
5Oi naaji te neitashe nkoitoi aainei
te nkibung'ata oo nkitanapat inono!
6Nemaaitukurruni naa nanu,
amu aipirakinye nkoitoi aainei nkitanapat inono.
7Kaaisis nanu iyie to ltau sidai
te nayiolou nkiguanat inono naasipa.
8Kasuj nanu nkitanapat inono;
mikinturraa nanu tukul!
Enkibung'ata e nkitanapata o Laitoriani
9Kaji eiko olbarnoti pee eitisidan nkoitoi enyena?
Tenegolie ninye te risioroto o rorei lino.
10To ltau lai pooki nanu aaing'oru iyie;
mikincho nanu matalamari aing'uaa nkitanapat inono!
11Atushuma nanu ororei lino to ltau lai,
pee maas ake eng'oki ti alo iyie.
12Mikisisi iyie Olaitoriani;
nteng'enaki nanu nkitanapat inono!
13Te nkutuk ai nanu aibalunye nkiguanat pooki
naaing'uaa enkutuk ino.
14Too nkoitoi e nchakenisho ino nanu ashipa
anaa te neshipakinoi karsisisho sapuk.
15Kaibirribir nanu nkiguanat inono,
naipirakinye nkonyek aainei nkoitoi inono.
16Kashipakino nanu nkitanapat inono;
maarikino nanu ororei lino.
Enchipai ti alo enkitanapata o Laitoriani
17Ntaasa mbaa supati osinka lino,
pee atum nanu ataa kaishu, nasuj
ororei lino.
18Taboloki nkonyek aainei pee atum atoduaa mbaa
e nking'asia naaing'uaa
enkitanapata ino.
19Ara nanu olomoni te nkop,
mikisudoriyie nanu nkitanapat inono.
20Etalepori oltau lai te yieunoto
oo nkiguanat inono nkatitin pooki.
21Iyie oisikong'a iloowuasa, lelo oodiaa,
lelo oolimana aaing'uaa nkitanapat inono;
22iwuang'ie te nanu elap enye o lmena lenye,
amu aibung'a nanu enchakenisho ino.
23Ore sii eirragita ilkituaak aarreshito nanu,
nkiguanat inono ninche eibirribir osinka lino.
24Enchakenisho ino naaitiship nanu,
ninche naaiguen nanu aautaa.
Enyuaata e nkibung'ata oo nkitanapat o Laitoriani
25Eirruge oltau lai abaiki enkop;
ntopiuoki nanu te risioroto o rorei lino!
26Te nairo nanu aimaki nkoitoi aainei,
nikiwaliki iyie nanu;
nteng'enaki nanu nkiteng'enat inono!
27Nchooki nanu matayiolo asipu nkitanapat inono,
naa kaibirribir nanu isiaaitin inono e nking'asia.
28Etalepori oltau lai te nkaraki osina;
ntagoloki nanu te risioroto o rorei lino!
29Ntalamaki nanu nkoitoi e lejare;
ore te mpiris ino nteng'enaki nanu nkitanapat inono!
30Ategelua nanu enkoitoi oo sipat,
atipika nanu nkiguanat inono dukuya nanu.
31Aigarakine nanu shakenisho ino, Olaitoriani;
mikincho nanu maaitukurruni!
32Kalo nanu aipirri te nkoitoi oo nkitanapat inono
ti nikintalalaki nanu eyiolounoto ai!
Enkomono te nkaraki eyiolounoto
33Nteng'enaki nanu, Olaitoriani,
enkoitoi oo nkitanapat inono;
naa kaibung nanu o metabaiki enkiting'oto.
34Nchooki nanu eyiolounoto,
pee atum aibung'a enkitanapata ino,
nasipu to ltau lai pooki.
35Torikoyioki nanu te nkoitoi oo nkitanapat inono,
amu ninye ashipakino.
36Ntonyorra oltau lai enchakenisho ino,
nimintonyor dupoto.
37Mbelekenya nkonyek aainei pee meing'or mbaa e pesho,
nikincho nanu enkishui too nkoitoi inono.
38Ntudupa to sinka lino enkisiligata ino,
naa ninye ene lelo likiure iyie.
39Mbelekenya ntung'uayioki ina sulare naure,
amu eisupati nkitanapat inono.
40Ng'ura, nkitanapat inono nanu aanyita;
ore te supatisho ino nchooki nanu enkishui!
Enkisiligata e nkitanapata o Laitoriani
41Nchoo ina nyorrata ino nauno
elotu enatii nanu, Olaitoriani,
nchoo enjeunoto ino
elotu te risioroto e nkisiligata ino;
42pee atum taa enawalata te lelo laaikordod,
amu ororei lino nanu aisilig.
43Nimiwuang'ie ororei le sipata te nkutuk ai,
amu ore osiligi lai netii atua nkiguanat inono.
44Kaibung nanu nkitanapat inono anaake,
ntarasi o ntarasi;
45naa kalo nanu te lakunoto,
amu aing'orua nanu nkitanapat inono.
46kalo sii airo enchakenisho ino te dukuya ilaiguanak,
nemaaitukurruni nanu;
47amu too nkitanapat inono nanu atum enchipai,
amu ninche nanu anyor.
48Kayanyit nanu nkitanapat inono,
amu ninche anyor,
naa kaibirribir nanu nkitanapat inono.
Enkitashoto te nkitanapata o Laitoriani
49Tadamu ororei lino to sinka lino,
laa ninye nanu kinchoo maisiliga.
50Ena ninye enkitagoloto ai te nkata o sina,
nchere kaaisho nanu enkisiligata ino enkishui.
51Aasukenyita nanu oleng lelo lemeure Enkai,
kake maibelekenya nanu aing'uaa enkitanapata ino.
52Te nadamu nanu nkiguanat inono ebaiki apa moitie,
naitagoluo nanu, Olaitoriani.
53Aaibung'a nanu emion oleng te nkaraki lelo arruok,
lelo ootanyaita nkitanapat inono.
54Nkitanapat inono naataa isinkolioitin laainei
ti atua enkaji ai e omonisho.
55Adamu nanu enkarna ino kewarie, Olaitoriani,
naibung nkitanapat inono.
56Aatadoikio nanu ena mayianata,
nchere aibung'a nanu nkitanapat inono.
Enkibung'ata nalulung'a oo nkitanapat o Laitoriani
57Olaitoriani ninye erubata ai;
atonyorrayie nanu nchere kaibung nkitanapat inono.
58Ore to ltau lai pooki atonyuaa nanu aing'oru omom ino;
ng'urrieki nanu te risioroto e nkisiligata ino.
59Te nadamu nanu inkoitoi inono,
naibelekeny nkejek aainei aipirie enchakenisho ino;
60naisarrisar nanu eitu aimutie aibung nkitanapat inono.
61Ore ninye te naarresh nkeenta e ilo torrono,
maarikino nanu enkitanapata ino.
62Ore te mpolos e nkewarie naainyototo nanu aisis iyie,
te nkaraki inkitanapat inono naasipa.
63Ara nanu ole ncholuek e lelo likiure iyie,
ole lelo ooibung nkitanapat inono.
64Ore enkop pooki, Olaitoriani,
ebore enyorrata ino nauno;
nteng'enaki nanu nkikuanat inono!
Tipat e nkitanapata o Laitoriani
65Ntaasa iyie osinka lino isupati,
Olaitoriani, te risioroto o rorei lino.
66Nteng'enaki nanu enkiguana sidai o eng'eno,
amu airuko nanu nkitanapat inono.
67Ore apa eton eitu aaitamei natapong'ori nanu;
kake aibung'a taata ororei lino.
68Ira iyie supat nias isupati,
nteng'enaki nanu nkoitoi inono.
69Ore lelo lemeure Enkai naaiteenikitia ninche elejare,
kake aibung'a nanu to ltau lai pooki nkitanapat inono;
70meeta kulo tung'ana ening'unoto
kake ashipakino nanu nkitanapat inono.
71Eisidai apa te naaitamioki nanu,
pee atum atayiolo nkitanapat inono.
72Ore enkitanapata naing'uaa enkutuk ino naa eisidai alang
nkalifuni e sahabu o enkosholai.
Esipata e nkitanapata o Laitoriani
73Nkaik inono naaitayutuo nanu naaitobiru;
nchooki nanu eyiolounoto
pee atum aiteng'enuo too nkitanapat inono.
74Ore lelo likiure iyie naadol nanu neng'idayu,
enkaraki naisiliga nanu ororei lino.
75Ayiolo nanu, Olaitoriani,
nchere nkiguanat inono naasipa,
nayiolo nchere te sipata iyie kintamio nanu.
76Nchoo enyorrata ino nauno etaanu pee aaitagol nanu,
te risioroto e nkisiligata nisiligie osinka lino.
77Nchoo olng'ur lino elotu enatii,
pee atum nanu ataa kaishu,
amu nkitanapat inono naaitiship nanu.
78Nchoo meitukurruni lelo lemeure Enkai,
amu aaiteenikitia ninche elejare;
ore nanu, naa nkitanapat inono ninche aibirribir.
79Nchoo lelo likiure iyie aaibelekenyakino nanu,
pee etum aatayiolo enchakenisho ino.
80Metaa meeta oltau lai entioto too nkitanapat inono,
pee maaitukurruni nanu.
Enkomono te nkaraki enkordunoto
81Etalepori oltau lai eyieu enjeunoto ino;
ororei lino nanu aisiligita.
82Eiliilaitie nkonyek aainei aanyita enkisiligata ino;
naikilikuanu ajo, “Kanu kenya kintagol nanu?”
83Atotiuo nanu anaa olbene le naisho oo sabibu otii atua empuruo,
kake eitu ake aarikino nkitanapat inono.
84Kenkata nabaa engiri eanyisho osinka lino?
Kanu iyie inguanare lelo laaisilisil nanu?
85Aatuturokitio lelo lemeure Enkai ngumot,
lelo tung'ana lemeibung nkitanapat inono.
86Ore nkitanapat inono pooki naa kesipa,
naaisilisil nanu iltung'ana te lejare;
taretuoki nanu!
87Enkiti wueji pee eitu aaishie nanu te nkop;
kake eitu nanu aiturraa nkitanapat inono.
88Ore te ina nyorrata ino nauno telekuaki nanu
pee atum aibung'a enchakenisho e nkutuk ino.
Enkirukoto ti atua nkitanapat o Laitoriani
89Ebikoo ororei lino, Olaitoriani,
ntarasi te keper.
90Ore esupatisho ino nebaiki iishoritin pooki;
iyie oitayio enkop nintasheyie ninye.
91Ore te nkitanapata ino neitashe ntokitin pooki
o metabaiki ena olong;
amu ore ntokitin pooki naa iyie eisiaai.
92Te neme apa nkitanapat inono naaitiship nanu,
anaata nanu aidaaiyie te nkitamioto ai.
93Maarikino ae kata nanu nkitanapat inono;
amu te ninche nanu kinchoo iyie enkishui.
94Ara nanu olino, ntajeuoki;
amu aing'orua nanu nkiteng'enat inono.
95Eirragita ilarruok pee aaidaikie nanu;
kake atadamua nanu shakenisho ino.
96Atoduaa nanu engorikinoto oo ntokitin pooki sidain,
kake meeta inkitanapat inono eng'orikinoto.
Enyorrata e nkitanapata o Laitoriani
97Ebaa enyorrata nanyor nanu nkitanapat inono!
Ninye nanu aibirribir endama pooki.
98Enkiteng'enata ino naaiteng'en nanu
matalang'a ilmang'ati laainei,
amu etii te nebo nanu nkatitin pooki.
99Aata nanu eyiolounoto alang ilaiteng'enak laainei pooki,
amu enchakenisho ino ninye nanu aibirribir.
100Ayiolo nanu mbaa oleng alang oltung'ani moruo,
amu aibung'ita nanu nkitanapat inono.
101Narishie nanu nkejek aainei pooki oitoi torrono,
pee atum aibung'a ororei lino.
102Maibelekenya nanu apaash nkitanapat inono,
amu kinteng'ena iyie nanu.
103Kemelok oleng irorei linono te nainyorrinyor,
kemelok aalang enaisho te nkutuk ai!
104Ore too nkitanapat inono natum nanu eyiolounoto;
ore enkaraki ina kaiba nanu pooki oitoi torrono.
Ewang'an naing'uaa enkitanapata o Laitoriani
105Ore ororei lino naa oltaa loo nkejek aainei
naa ewang'an te nkoitoi ai.
106Ainosa nanu olmumai naitadedeyie
pee atum atisipu inkitanapat inono naasipa.
107Anoto nanu osina kitok;
nchooki nanu enkishui, Olaitoriani,
te risioroto o rorei lino!
108Tang'amu nkishorot aainei e nkisisa,
Olaitoriani,
nikinteng'en nanu inkitanapat inono.
109Aibung'ita nanu enkishui ai te nkaina ai anaake,
kake eitu nanu aarikino nkitanapat inono.
110Aatipikaka nanu oltorrono orreshet,
kake mapaashari nanu alam nkitanapat inono.
111Enchakenisho ino ninye enjung'ore ai ntarasi;
ee, ninche eng'ida o ltau lai.
112Aibelekenya nanu oltau lai aipirie nkitanapat inono,
ntarasi o metabaiki enkiting'oto.
Eseriani ti atua enkitanapata o Laitoriani
113Aiba nanu iltung'ana ooing'ashing'ash,
kake anyor nanu nkitanapat inono.
114Ira iyie enkisudoroto ai o elong'o ai;
ororei lino nanu aisiliga.
115Entalamaki nanu intae ilarruok,
pee atum aibung'a nkitanapat e Nkai ai.
116Mbung'aki nanu te risioroto e nkisiligata ino,
pee aton aishu,
nimikincho nanu manoto enkurruna to siligi lai!
117Mbung'aki nanu ilepieki, pee atum ataseriana,
natum atishilai nkitanapat inono nkolong'i pooki!
118Itanya iyie lelo oopaash nkitanapat inono;
ee, ore enkeleekisho enye naa pesho.
119Ore ilarruok pooki le nkop niwuang'ie anaa isuut;
ore enkaraki ina anyor nanu shakenisho ino.
120Eikirikira osesen lai kiure iyie,
naure nanu nkiguanat inono.
Enkibung'ata e nkitanapata o Laitoriani
121Ataasa nanu embae nasipa naishiaakino;
mikipalaki nanu ilaitorogonyak laainei.
122Taa iyie olaitaishekinoni lo sinka
lino te nkaraki isupati;
mincho lelo lemeure Enkai aaibooki enkop.
123Eiliilaitie nkonyek aainei
aing'orita enjeunoto ino,
naing'or enkitabaroto enkisiligata ino supat.
124Ntaasa osinka lino te risioroto e nyorrata ino nauno,
nikinteng'en nanu inkitanapat inono.
125Ara nanu osinka lino; nchooki nanu eyiolounoto,
pee atum atayiolo shakenisho ino!
126Etaa enkata naasisho Olaitoriani,
amu etigilaki inkitanapat inono.
127Anyor nanu inkitanapat inono,
aitalang sahabu, aitalang sahabu nasila.
128Ore enkaraki ina aiturubare nanu iroruat aainei
nkiguanat inono pooki;
aiba nanu pooki oitoi torrono.
Eyieunoto e sujata oo inkitanapat o Laitoriani
129Ene nking'asia enchakenisho ino;
ore enkaraki ina neibung oltau lai ninche.
130Ore embolokinoto o rorei lino neyau ewang'an,
neitaarriyian ilo lemeeta eng'eno.
131Aipang'ipang nanu ang'aita enkutuk,
amu aanyita inkitanapat inono.
132Mbelekenyayu ing'uraki,
niking'urrie nanu,
anaa oshi ake enintaas lelo oonyor enkarna ino.
133Ntirring'ie iroruat aainei
te risioroto e nkisiligata ino,
nimincho entorroni maaitoria nanu.
134Talakuaki nanu too ltung'ana laaibooki enkop,
pee atum aibung'a nkitanapat inono.
135Nchoo meitawang'aki enkomom ino osinka lino,
nikinteng'en nanu nkitanapat inono.
136Eturukote nchorroi oo lkiyio too nkonyek aainei,
enkaraki nemeibung iltung'ana enkitanapata.
Esipata oo nkitanapat o Laitoriani
137Ira iyie asipani, Olaitoriani,
nesipa nkiguanat inono.
138Itegelua iyie enchakenisho ino
too sipat o te supatisho pooki.
139Aainosita nanu olom,
enkaraki narikino ilmang'ati laainei irorei linono.
140Ore enkisiligata ino netetemaki oleng,
nenyor osinka lino ninye.
141Ara nanu oti naatemenaki,
kake maarikino nanu inkitanapat inono.
142Ore esipata ino nesipa ntarasi,
ore inkitanapat inono nesipa.
143Eeuo enyamali o sina shumata nanu,
kake inkitanapat inono naaitiship nanu.
144Esipa enchakenisho ino ntarasi;
nchooki nanu eyiolounoto pee aton aishu.
Enkomono te nkaraki enkordunoto
145Aishirita nanu to ltau lai pooki;
tawalikiaki nanu Olaitoriani!
Kaibung nanu inkitanapat inono.
146Aaishiraka nanu iyie; ntajeuoki nanu;
pee atum atisipu enchakenisho ino.
147Adumunye nanu aishir enamanarie enkakenya,
naishir te nkaraki eretoto;
naisilig nanu irorei linono.
148Maiken nanu nkonyek enkewarie pooki,
pee atum aibirribirra enkisiligata ino.
149Toning'o oltoilo lai te nkaraki enyorrata ino nauno;
Olaitoriani, ore te nkaraki isipat inono
tagolie enkishui ai.
150Etinyikutua lelo laaisilisil nanu too ntorrok;
elakuaniki ninche nkitanapat inono.
151Kake itaana iyie, Olaitoriani,
nesipa nkitanapat inono pooki.
152Atayiolo apa nanu moitie te nchakenisho ino nchere
ntobira apa ninche ntarasi.
Esayiata te nkaraki eretoto
153Ing'ura iyie osina lai, nikikordu nanu,
amu maarikino nanu enkitanapata ino.
154Taa iyie liking'or nikilaku nanu;
nchooki nanu enkishui te risioroto e nkisiligata ino!
155Elakuaniki enjeunoto ilarruok,
amu meing'oru ninche inkiguanat inono.
156Eikitok olng'ur lino, Olaitoriani;
nchooki nanu enkishui te risioroto oo sipat inono.
157Kumok ilaisilisilok laainei o lmang'ati laainei;
kake malimana nanu apaash enchakenisho ino.
158Aaing'or nanu lelo lemeisiligayu te ngoro,
amu meibung ninche inkitanapat inono.
159Toduaa eneba enyorrata nanyor nanu inkiguanat inono!
Tagolie enkishui ai te risioroto e nyorrata ino nauno.
160Ore esiana o rorei lino naa esipata,
ore pooki ng'ae loo sipat oo inkiguanat inono nebikoo ntarasi.
Enkiteng'elata te nkaraki inkitanapat o Laitoriani
161Aaisilisil nanu ilkituaak metii emporeet,
kake eitashe oltau lai eanyit irorei linono.
162Ashipakino nanu ororei lino,
anaa oltung'ani otum imasaa kumok.
163Aiba nanu namen entorroni,
kake anyor inkitanapat inono.
164Katitin naapishana nanu aaisis iyie te nkolong
te nkaraki inkiguanat inono naasipa.
165Eeta eseriani kitok lelo oonyor enkitanapata ino;
meetae entoki narror ninye.
166Aisiligita nanu enjeunoto ino, Olaitoriani,
naas nanu inkitanapat inono.
167Eibung oltau lai enchakenisho ino;
nanyor nanu enchakenisho ino oleng.
168Aibung nanu inkiguanat inono o enchakenisho ino,
amu etii nkoitoi aainei pooki dukuya iyie.
Enkomono te nkaraki eretoto
169Nchoo enkishirata ai elotu dukuya iyie,
Olaitoriani;
nchooki nanu ening'unoto te risioroto o rorei lino.
170Nchoo enkomono ai elotu dukuya iyie;
tokorduaki nanu te risioroto o rorei lino.
171Elimu enkutuk ai enkisisa ino
amu kinteng'en nanu nkiteng'enat inono.
172Erany olng'ejep lai irorei linono,
amu ore inkitanapat inono pooki nesipa.
173Nchoo enkaina ino etaanu pee aaret nanu,
amu ategelua nanu nkiguanat inono.
174Aanyita nanu enjeunoto ino, Olaitoriani,
naa nkitanapat inono naaitiship.
175Nchooki nanu aishu, pee aatum aisisa,
naa nchoo nkiguanat inono aaret nanu.
176Ashomo nanu apong'ori anaa enker naimina;
ing'oru osinka lino,
amu maarikino nanu inkitanapat inono.