Etua Sara neinyang'u Abraham ewueji e nkurare
1Eishua apa Sara ilarin iip o tikitam o naapishana, lelo apa larin le nkishui e Sara. 2Neye Sara te Keriath-arba (aa ninye Hebron), te nkop e Kanaan. Nelotu Abraham aishiraki to sina Sara, neishir oleng. 3Neinyototo Abraham te dukuya ina tang'atang'a enye, nejoki lelo Hiti, 4 “Ara olomoni o lalotoni tiatua intae, enchooki ewueji tiatua intae metaa ewueji enkurare pee atum atuturoi entang'atang'a ai aiwuang'ie too nkonyek aainei.” 5Newaliki Ilhiti Abraham aajoki, 6“Toning'o iyiook olkitok lai, ira iyie olkitok magilani tiatua iyiook. Tuturoi entang'atang'a ino te nkurare naba anaa enigelu too nkuraren ang', meetae hoo obo lang Likimitiki enkurare enye anaa kimitiki iturorie entang'atang'a ino.” 7Neinyototo Abraham neirrugo te dukuya lelo Hiti oopeny enkop. 8Nejoki ninche, “Tiniyieuu nanukaa entang'atang'a ai aiwuang'ie too nkonyek aainei, entoning enajo, entoomonokoki te Efron olayioni le Sohar, 9peyie aaisho enkapune e Makpela naata to lpijata lo lokeri lenye. Inchoo maaishoo te nkinyang'a enye pooki idolitata metaa ewueji ai oo nkuraren.” 10Neton sii apa ninye Efron tiatua Lhiti. Newaliki Efron ilo Hiti Abraham ening'ito ilhiti o pooki oim kishomi e nkanasa, ajo: 11“A-a, olkitok lai, toning'o enajo, ekaisho olokeri tenebo enkapune natii atua, te dukuya ilayiok pooki lo lorere lai, aaishoo iyie tunukarie entang'atang'a ino.” 12Neirugo Abraham te dukuya olorere le ina kop. 13Nejoki Efron ening'ito olorere le ina kop, “Kake tenaa aikining', aatasayia inchooki matalaa iropiani olokeri, tang'amai elaata te nanu peyie atum atuturoi entang'atang'a ai te ine.” 14Newaliki Efron Abraham ajoki, 15“Olkitok lai, toning'oki: amaa eoroti e nkop neimu shekeli iip ong'uan e nkosholai, ainyoo ina te rishata ai o iyie? Tuturoi entang'atang'a ino.” 16Nening'okino Abraham o Efron ina laata. Neikenaki Abraham Efron inkoshola naaipotuo ening'ito Lhiti, shekeli iip ong'uan e nkosholai anaa enkinyiang'a oo lamirak.
17Metaa ore olokeri le Efron otii Makpela natii oloosaen le Mamre olokeri oota enkapune tiatua o lkeek ootii olokeri, enkop pooki, 18eishooki Abraham metaa enenye te dukuya Ilhiti, o lelo pooki ooim enkishomi ejing enkanasa. 19Ore peyie eidipayu ina neturoo Abraham Sara enkitok enye te nkapune olokeri le Makpela natii oloo saen le Mamre (aa ninye Hebron) te nkop oo Lkanaan. 20Ore olokeri tenebo enkapune natii atua eishooitie Lhiti aaisho Abraham metaa ewueji e nkurare oo ltung'ana lenyena.