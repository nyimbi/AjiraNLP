Midung'oki olalashe lino enkiguana
1 Ore ilo tung'ani omena enkirukoto, entang'amu, kake mme pee eishankarrareki too ltau lenye. 2Eiruk likae ajo keidim ainosa pooki toki, ore olomena naa mbenek ake enya ninye. 3Toduaa olonya mimen olemenya, nimidung'oki olemenya enkiguana olonya; amu etang'amua Enkai ninye. 4Ira ng'ae olodung'oki enkiguana osinka le likae? To lkitok lenye makewan eitashe aashu ebatata. Naa keitasheyieki, amu Olkitok lenye eitasheyie ninye.
5Eitirrish likae tung'ani enkolong nabo aitulusoo te nkae, neitirrish likae nkolong'i pooki aitoris. Enchoo pooki tung'ani metonyorrai te ndamunoto enye makewan. 6Ore oloitirrish enkolong nabo neitirrish aa Olaitoriani eyanyit. Ore sii ilo onya nenya aa Olaitoriani eyanyit; amu Enkai eisho enashe; naa ore sii ilo lemenya, nemenya te nkaraki naa Olaitoriani eyanyit neisho Enkai enashe. 7Meetae hoo obo lang laa kewan ake eishuyie, nemeetae olalang laa kewan ake enang. 8Ti nikinchu, Olaitoriani kinchuyie, naa ti nikiye Olaitoriani kinang metaa ti nikinchu aashu te nikiye kira ake ilo Laitoriani. 9Amu enkaraki e ina pee etua Kristo neitoki aishu, pee etum ataa Olaitoriani loo lootuata o looishu.
10 Oo doi pee idung'oki olalashe lino enkiguana? Oo, pee imen olalashe lino? Amu kintashe ake pooki te dukuya olorika le Nkai le nkiguana; 11 amu etisiraki aajo,
“Ore anaa pee aishu nanu, Olaitoriani ojo,
‘Aayooki pooki ng'ae agilaki kung,
neyooki pooki ng'ejep aisis Enkai.’ ”
12Neaku kiyooki pooki ng'ae aaikenaki Enkai imbaa ang maate.
Mibatat olalashe lino
13Emikintoki naa aadung'okino enkiguana ae kata olikae o likae, kake ematumut aajo mikipikaki aekata iyiook likae alashe entoki narror anaa ae bae narruesh ninye. 14Ayiolo nanu naaitijing'ayioki sii ti atua Olaitoriani Yesu nchere meetae entoki naiduruk te kewan enye; kake eiduruk entoki te pooki ng'ae ojo eiduruk. 15Te naa keitarru olalashe lino entoki ninosita iyie, nemeekure ilotie iyie enyorrata. Mincho ake ina toki ninya eaku ninye nabatat obo otanang'a Kristo. 16Neaku mincho esupat te iyie eimakini aajo torrono. 17Amu ore enkitoria e Nkai mme endaata o eokore kake esupatisho o eseriani o eng'ida naaing'uaa Enkiyang'et Sinyati. 18Ore ilo oisiaai Kristo aiko neijia neng'amunoyu te Nkai nenyorrarri sii too ltung'ana. 19Ematusuj naa ina nayau eseriani o enchetunoto nashetu olikae olikae. 20Emintarruoo esiaai e Nkai te nkaraki endaa. Kesinya pooki toki, kake torrono te neaku kebatat oltung'ani ilkulikae te ntoki nanya; 21enaikash te nemenya oltung'ani nkiri aashu eok enaisho oo sabibu aashu ae ake bae nabatat likae alashe. 22Ore enkirukoto niata, tagolie te kewan o te Nkai. Emayiana ilo lemeeta ai naiguanare te kewan te nena naatonyorrayie ninye. 23Kake ore ilo oata ilng'ashi eidipaki aatudung'oki enkiguana, te nenya, amu mme te nkirukoto etaasa ina; amu ore pooki neme enkirukoto eing'uaa naa eng'oki.