Eyieunoto o Laitoriani te Yeremia
1Eewuo ororei lo Laitoriani enatii ejo: 2“Miyamisho aashu iiu ilayiok aashu ntoyie tene wueji. 3Amu nji ejo Olaitoriani tialo ilayiok o ntoyie naaini tene wueji, o tiaalo ntomonok naatoiwutuo ninche o lpayian ooiu ninche tiatua ena kop: 4keye ninche too nkeyaitin torrok. Meishirakini ninche, aashu enukari; ketiu ninche anaa emodiei ti oriong enkop, keidak ninche to lalem o to lameyu, ore mpopoki enye neaku endaa too lmotonyi lo loing'ang'e, o too lowuarak le ntim.
5“Amu nji ejo Olaitoriani: Mijing enkaji naishirieki, aashu ilo aishir, aashu aishiraki ninche, amu aiwuang'ie nanu eseriani ai te kulo tung'ana, Olaitoriani ojo, enyorrata ai nauno o lng'ur. 6Ore pooki, lkituaak o looti naa kepuo aaye tiatua ena kop; nemenukari ninche, nemeetae hoo obo oishiraki ninche aashu edung'udung kewan aashu ebarn kewan tenkaraki ninche. 7Nemeetae hoo obo onya emukate eilo oishir, pee eitigir teilo otua; aashu eetae hoo oloisho ninye enkikompe enkitagoloto metooko tenkaraki menye lenye aashu ng'otonye. 8Milo iyie atua enkaji osirua aton tenebo ninche; adaa niokisho. 9 Amu nji ejo Olaitoriani loo lororani, Enkai e Israel: ng'ura kaisho nanu meishunye tene wueji, te dukuya nkonyek inyi o too nkolong'i inyi, oltoilo le ng'ida, oltoilo le nchipai, oltoilo lo loyamisho oltoilo le nayami.
10“Naa tiniliki iyie kulo tung'ana kulo omon, nikijoki ninche iyie, ‘Kainyoo pee etudung'oko iyiook Olaitoriani ena torroni kitok? Kainyoo entorroni ang? Kainyoo eng'oki nikitaasa iyiook to laitoriani Enkai ang?’ 11Nijoki iyie ninche: ‘Enkaraki naatung'uaitie iloo papaai linyi nanu Olaitoriani ojo, nepuo aasujaa kulie aitin neisiayia neserem ninche, naaing'uaa nanu neitu eibung enkitanapata ai, 12naa ore enkaraki nitaasa intae entorroni nalang enoo loo papaai linyi, amu ng'ura, etusuja ake pooki ng'ae te intae engolong'u enye torrono, eany aaning nanu; 13metaa kanangaa nanu intae aitung'uaa ena kop apik atua enkop nimiyiololo nemeyiolo apa loo papaai linyi, ore teine nitum taa aisiaayia kulie aitin dama o kewarie, amu maaisho nanu iyie omom!
Errinyunoto te yararoto
14“Metaa, ng'ura, kepuonu nkolong'i Olaitoriani ojo, nemeitokini aajo, ‘Anaa enaishu Olaitoriani laa ninye oyaua ailepunye iltung'ana le Israel aitung'uaa enkop e Misiri.’ 15Kake ‘Anaa enaishu Olaitoriani laa ninye oyawua iltung'ana loo Siraeli aitung'uaa enkop e moikuape o nkuapi apa pooki naaterewa ninche.’ Amu kayau nanu ninche ashuku meetu enkop enye ate apa naishoo loo papaai lenye.
Enkitamioto nalotu
16“Ng'ura kairriwu nanu ilarreshok kumok loo sinkir, Olaitoriani ojo naa kerresh ninche; ore te siadi nairriu ilang'orok kumok loo ng'uesi, naa keng'or ninche te pooki doinyo o te pooki oigululu, o too nchumat oo ndapidapo. 17Amu etii nkonyek aainei shumata nkoitoi enye pooki, meisudoo ninche te nanu, nemeisudoro entorroni enye too nkonyek aainei. 18Naa kaitalaku nanu katitin are entorroni enye o eng'oki enye enkaraki naituruja enkop ai too mpopoki oo nkitaanyaanyukot, neiputa ninche enjung'ore ai nena o lminong lenye.”
Enkomono e Yeremia e nkitieunoto tiatua Olaitoriani
19Olaitoriani, engolon ai naa osempewuet, naa esarunoto ai te nkolong e nyamali enitii iyie epuonu iloreren. Eing'uaa ineeiting'ie enkop nepuonu aajo: “Eitu ejung loo papaai toki neme elejare, o ntokitin e pesho nemeeta dupoto. 20Keidim oltung'ani aitobiraki kewan nkaitin? Ore kuna mme nkaitin!” 21“Metaa, ng'ura, kaisho nanu ninche metayiolo, ore ena kata nabo kaisho ninche metayioloito engolon ai o enkidimata ai, naa keyiolou ninche aajo ore enkarna ai naa Olaitoriani.”