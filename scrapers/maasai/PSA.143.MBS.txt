Enkomono te nkaraki eretoto
1Toning'o enkomono ai, Olaitoriani;
nchoo metoning'o nkiyiaa inono eomonokinoto ai!
Ore te nkaraki isipat inono
tawalikiaki nanu ti atua esupatisho ino!
2 Minguenare iyie osinka lino,
amu meetae oltung'ani hoo obo oishu oata esipata te dukuya iyie.
3Amu aatimira nanu olmang'atinta;
negiligil enkishui ai aoshie enkop;
naaisho ninye matotona te naimin anaa lootuata.
4Ore enkaraki ina neiterre oltau lai ti atua nanu;
ore oltau lai ti atua nanu neiputukunyo.
5Adamu nanu nkolong'i e apa,
naibirribir nanu nena apa nitaasa;
naing'asia te siaai oo nkaik inono.
6Naaitorioki nanu nkaik aainei;
nikiatayie oltau lai enkure anaa enkop natoyio.
7Tasioki tawalikiaki nanu, Olaitoriani!
Amu eiterria oltau lai!
Mikisudorie nanu enkomom ino,
matiu ake anaa lelo oopuo aajing engumoto.
8Nchooki nanu matoning'o tadekenya ina nyorrata ino nauno,
amu iyie nanu atipika osiligi lai.
Nteng'enaki nanu enkoitoi naaim,
amu iyie nanu ailepakinye oltau lai.
9Tokorduaki nanu, Olaitoriani, too lmang'ati laainei!
Iyie nanu akuetikia asaru!
10Nteng'enaki nanu mataasa eyieunoto ino,
amu ira iyie Enkai ai!
Nchoo oltau lino supat maatorikoi nanu te nkoitoi naitoriori!
11Ore te nkaraki enkarna ino, Olaitoriani,
tagolie enkishui ai!
Ore te supatisho ino ntayioki nanu ti atua enyamali!
12Naa ore te nyorrata ino nauno iwuang'ie ilmang'ati laainei,
nindaikie ilmang'ati laainei pooki,
amu ara nanu osinka lino.