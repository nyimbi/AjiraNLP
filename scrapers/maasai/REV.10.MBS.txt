Olmalaika olpiyayati oti
1Naitoki adol likae malaika edou aing'uaa shumata, eimulumula te nkatampoi, netii olokirrai shumata endukuya enye, netiu enkomom enye anaa enkolong, neikununo nkejek enyena anaa ng'apeta e nkima. 2Neeta te nkaina enye enkiti piyayati e mbuku nabolo. Neroro te nkeju enye e tatene enaiposha, neroro te ne kedianye enkop natoyio. 3Neipotisho abuaku to ltoilo sapuk, anaa olo lng'atuny oipur. Ore ake pee eipotisho nedaru nena kikurrukurrot naapishana. 4Ore pee edar nena kikurrukurrot naapishana, najo aigerisho kake, naning oltoilo oing'uaa shumata ejo, “timishira nena naatejo ndarat naapishana, niminger ake.” 5 Ore ilo malaika latoduaa eitashe te naiposha o te nkop natoyio, neilepie enkaina enye e tatene keper. 6Neinos ninye olmumai te ilo oishu ntarasi o ntarasi, laa ninye oitaa keper o pooki naatii atua, o enkop o pooki natii atua, o enaiposha oo pooki naatii atua pee meitoki atii enkimutioto. 7Kake pee ore ti atua nkolong'i naaoshi ina tarumpeta, naosh kenya ilo malaika li oopishana, o enkisudoroto neitabari enkisudoroto e Enkai anaa apa enatolikio ninye, sinkan lenyena lelo oibonok naa eitabari.
8 Ore ilo toilo duoo latoning'o eing'uaa shumata, naaitoki airorie, nejo, “Shomo tudumu ilo piyayati le mbuku obolo, otii enkaina e ilo malaika oitashe te naiposha o te nkop natoyio.” 9Neaku ashomo enetii olmalaika najoki ninye maaishoo nanu ilo piyayati le mbuku. Naajoki ninye nanu, “Tudumu naa inosa. Kelo aduaru te nkoshoke kake kemelok anaa enaisho oo lotorok te nkutuk ino!” 10Nadumu ilo piyayati le mbuku te nkaina e ilo lmalaika, nanya. Naa kemelok anaa enaisho te nkutuk ai, kake ore ake pee aidip ainosa neitaduar enkoshoke ai. 11Naajokini, “Meeta nchere pee mintoki aibonisho too ltung'ana kumok, o too lng'ejepa o laiguanak.”