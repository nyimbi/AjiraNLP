Nkishorot e anaake
(Ena 29.38-46)
1Nejoki Olaitoriani Musa, 2“Ntanapa iltung'ana le Israel, tiaaki ninche, ‘Ore olasar lai, endaa ai too lasarri laainei le nkima, esong'ouna ai narropil, embung'a pee kintarasakiki nanu te rishata enye.’ 3Naa tiaaki iyie ninche, Olasar le nkima ele linchosho intae Olaitoriani: isitiman oare le kerra lo lari obo, lemeeta entibili, anaake, pee eaku olasar loo nkolong'i pooki. 4Ore olkuo obo nipolososo tadekenya, ore olikae kuo nipolososo teipa; 5ore ematua e tomon e efa e ntapa napuyiapui nintayuyu pee eaku olasar le ntapa, naipurjaki te matua e ong'uan e hini e ilata naidong'oki. 6Olasar ele opejori anaake, apa oitanapishoteki to ldoinyo le Sinai, te nkaraki esong'ouna narropil, olasar le nkima oishori Olaitoriani. 7Ore olasar ooki naa erubata nabo e ong'uan e hini to sitima ake obo; te ine wueji sinyati shomo tipika ilo asar ooki oirrusha nchoo Olaitoriani. 8Ore olikae kuoo shomo topolosa teipa, anaa ilo asar le ntapa le tadekenya, o anaa ilo asar ooki, shomo nchooi anaa olasar le nkima, esong'ouna nerropil te nkaraki Olaitoriani.
Enkishoroto e sabato
9“Ore te nkolong e sabato naa isitiman oare le kerra lo lari obo lemeeta entioto, o ematua e are e tomon e Efa e ntapa napuyiapui pee eaku olasar le ntapa, eipurjaki te ilata o ilo asar lenye ooki: 10ele ninye olasar opejori le pooki olong e sabato, te nebo ilo asar opejori le anaake o ilo asar ooki.
Enkishoroto e nkolong e dukuya o lapa
11“Ore too nkiterunot oo lapaitin linyi ninchooyoyo olasar opejori aaisho Olaitoriani: iloing'ok oare ooti, o lmeregesh obo, o sitiman oopishana le kerra lo lari obo lemeeta entioto; 12o matuan uni e tomon e efa e ntapa napuyiapui pee eaku olasar le ntapa, naipurjaki te ilata, te pooki oing'oni, o matuan are e tomon e ntapa napuyiapui naipurja te ilata to lmeregesh obo; 13o ematua nabo e tomon e ntapa napuyiapui naipurjaki te ilata anaa olasar le ntapa to lkuoo ake obo le ker; pee eaku olasar opejori le song'ouna narropil; olasar le nkima oishori Olaitoriani. 14Ore olasar lenye ooki naa keaku olpisiai le hini le naisho oo sabibu to loing'oni ake obo o entemata e uni e hini to lmeregesh, naa entemata e uni e ong'uan e hini to lkuoo le ker; ele ninye olasar opejori te pooki apa too lapaitin pooki lo lari 15o sitima obo sii le kine te nkaraki olasar le ng'oki oishori Olaitoriani; keitayuni ninye te nebo ilo asar opejori le anaake o ilo asar lenye ooki.
Inkishorot o sirua loo mukateni neitu eisuishieki
(Ilaw 23.5-14)
16 “Ore te nkolong e tomon o ong'uan olapa le dukuya naa pasaka o Laitoriani. 17 Naa ore te nkolong e tomon o imiet ele apa naa o sirua; nkolong'i naapishana einosi imukateni neitu eisuishieki. 18Ore te nkolong e dukuya naa keaku eumata sinyati: mias esiaai e sinkaisho, 19kake enchooi olasar le nkima, olasar opejori te nkaraki Olaitoriani: iloing'ok oare ooti, olmeregesh obo, o sitiman oopishana le kerra lo lari obo; toduaa nchere meeta entioto; 20o lasarri sii lenye le ntapa napuyiapui naipurja te ilata; imatuan uni e efa te tomon nchooi to loingoni obo, o matuan are e tomon to lmeregesh; 21nchooi ematua nabo e tomon te pooki meregesh le lelo oopishana; 22o sitima obo le kine pee eaku olasar le ng'oki pee eitayunyeki olning'o lo sotua tenkaraki iyie. 23Nchooi iyie kuna te nebo olasar opejori le tadekenya, laa olasar le mpejoroto le anaake. 24Naa te ina oitoi ake inchooi anaake, too nkolong'i naapishana, ina daa o lasar opejori te nkima, esong'ouna narropil to Laitoriani; keitarasari ninye te nebo ilo asar le anaake o ilo asar lenye ooki. 25Naa ore te nkolong e naapishana nimbung'ubung'u eumata nasinya; nimiasiasa esiaai nagol.
Nkishorot o sirua le nkisampuare
(Ilaw 23.15-22)
26 “Ore te nkolong oo lng'anayio le dukuya, ti ninchooyo iyie olasar le ntapa te nkaraki entapa ng'ejuk naishori Olaitoriani, te ilo sirua linyi loo wikii, ninturrurrorro aaibung eumata sinyati; nimiasiasa esiaai nagol, 27kake entarasai olasar opejori, esong'ouna narropil to Laitoriani: iloing'ok oare ooti, o lmeregesh obo, isitiman oopishana le kerra lo lari obo; 28o lasar le ntapa napuyiapui, naipurja te ilata, o matuan uni e tomon e efa to loing'oni ake obo, o matuan are e tomon e efa to lmeregesh, 29o ematua nabo e tomon te pooki ake ninye sitima le ker le lelo oopishana; 30te nebo o sitima obo le kine, pee eitobir osotua lo lning'o te nkaraki intae. 31Ore te nebo ilo asar opejori le anaake, o lasar lenye le ntapa, ntarasai iyie ninche te nebo o ilo asar lenye ooki. Todua nchere meeta ninche entioto.