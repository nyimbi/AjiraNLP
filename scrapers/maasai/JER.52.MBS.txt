Embatatata e Yerusalem
(2 Ilai 24.18â€“25.7)
1Ilarin tikitam oo obo apa eeta Sedekia pee eiteru aitoreisho; neitoreisho ninye ilarin tomon oobo te Yerusalem. Ore apa enkarna e ng'otonye naa keji Hamutal entito e Yeremia le Libna. 2Neas apa ninye entorroni te dukuya Olaitoriani, te risioroto eina pooki nataasa Yehoiakim. 3Esipa ore tenkaraki engoro o Laitoriani eetuo mbaa aaikunakino neijia Yerusalem o Yuda neaku etanang'ayie ninye ninche aitung'uaa kewan. netogolong'ua Sedekia apong'ore olaiguanani le Babilon. 4 Ore to lari lioudo le nkitoria enye, to lapa le tomon, te nkolong e tomon olapa, nelotu Nebukadresa olaiguanani le Babilon tenebo enjore enye pooki agilunore Yerusalem, nemuat aman ninye neshetu esuntai tiauluo aaitaman enkang. 5Neaku etamuataki apa aaman ina anasa ometabaiki olari le tomon oobo le nkitoria o laiguanani Sedekia. 6Ore te nkolong e naaudo o lapa liong'uan nerasu olameyu tiatua ina anasa, nchere meetae apa endaa too ltung'ana leina kop. 7 Neitayuni elusie te suntai eina anasa kewarie, ore iltung'ana pooki lo larrabal neipang aaisik teina anasa kewarie, aaim enkoitoi natii erishata oo sunta are te mbata enkurma o laiguanani. Ore ina kata nemanita ilkaldayo enkanasa. Neim lelo tung'ana le Sedekia enkalo e Araba. 8Kake etusujaitie enjore oo Lkaldayo olaiguanani, neinepu ninche Sedekia te nkisiajata e Yeriko; ore enjore enye pooki neidapasha aaing'uaa ninye. 9Neibung ninche olaiguanani, neyau ninye enetii olaiguanani le Babilon te Ribla tiatua enkop e Hamat, nedung'oki ilo aiguanani le Babilon ninye enkiguana. 10Near olaiguanani le Babilon ilayiok le Sedekia metuata te dukuya ninye neitoki sii aar metuata ilkituaak pooki le Yuda te Ribla. 11 Nekurtu ninye nkonyek e Sedekia neen ninye too lpisia, neya olaiguanani le Babilon ninye Babilon, nepik ninye korokoroni ometabaiki enkolong enkeeya enye.
Enkidaata e nkaji e Nkai
(2 Ilai 25.8-17)
12Ore to lapa le imiet, te nkolong e tomon o lapa aa olari apa le tomon ooudo le nkitoria o laiguanani Nebukadresa olaiguanani le Babilon ore Nebusaradan ilo kitok le rripore apa oisiaai olaiguanani le Babilon, nejing Yerusalem. 13 Nepejoo ninye enkaji o Laitoriani, o enkaji o laiguanani, o nkajijik pooki e Yerusalem; ore pooki aji kitok nepejoo ninye. 14Ore ina jore pooki oo Lkaldayo apa natii tenebo ilo kitok le rripore negil isunta pooki naamanita Yerusalem. 15Neya Nebusaradan ilo kitok le rripore araya embata oo ltung'ana aisinak o kulikae tung'ana pooki apa ootung'uayioki teina anasa o lelo apa ooisikakitia olaiguanani le Babilon, tenebo lelo aisiaayiak arriyiak. 16Kake etung'uayie apa Nebusaradan ilo kitok le rripore embata oo ltung'ana aisinak oleng pee eing'or isabibu neturisho. 17 Ore apa ing'apeta o suyai naatii atua enkaji o Laitoriani o nkitotoneta e ilo moti le nkare lo suyai apa otii atua enkaji o Laitoriani, nebel Ilkaldayo aaitaa mbelibelat, nenap osuyai pooki aaya Babilon. 18Neya ninche imotioo, o nchempei o ntokitin o ltaa o ngirran, o masaa naapejieki enkorropil o masaa pooki osuyai apa naasishoreki te nkisiaayiare e nkaji e Nkai. 19Ewaki sii ngirran kutiti, o ntokitin nainokieki enkima, o ngirran sapuki o motio, o iketa oo ltaai o ntokitin naapejieki enkorropil o lbakulini ooitukuoreki. Ore apa ina nara sahabu neya ilo kitok le rripore anaa sahabu, ore enapa nara enkosholai, neya anaa enkosholai. 20Ore apa nena ng'apeta are, o ilo moti obo le nkare o lelo oing'ok tomon oare lo suyai apa otii abori ilo moti le nkare, o nena kitasheta apa naaitobira Solomon olaiguanani tenkaraki enkaji o Laitoriani, ore osuyai le kuna tokitin pooki nemeipimoyu te nkiroishi. 21Ore ing'apeta enkadoro eng'ape nabo naa ntemat tomon o isiet e nkaina ore ne emanaroto enye naa ntemat tomon oare, ore enkirrushai enye naa ntemat oo lkimojik oong'uan naa keudo empolos. 22Ore enchumata enye netii osuyai, ore enkadori e nchumata nabo naa ntemat imiet e nkaina, neikodo too lgululu oopurupurana, naa ilo suyai pooki netii enchumata enye aaman. Ore enkae ng'ape naaneijia eikununo, eeta ilgululu oopurupurana. 23Etii apa ilgululu oopurupurana ntomoni naaudo o ile mbat enye, ore lelo gululu oopurupurana naa iip nabo neikodokino te manarato.
Eewaki iltung'ana le Yuda Babilon
(2 Ilai 25.18-21,27-30)
24Neya ilo kitok le rripore Seraia ilo apolosani kitok, o Sefania ilo apolosani osujita ninye te nkitoo, o lelo arripok kituaak okuni le kishomi; 25ore te nkanasa neya olkitok apa laa ninye oitasheiki enjore, o ltung'ana oopishana le nkiguana o laiguanani, ooinepuaki tiatua enkanasa, o laigeroni lo lkitok le njore laa ninye apa oiger iltung'ana leina kop, o ltung'ana ntomoni ile loo ltung'ana leina kop ooinepuaki te mpolos eina anasa. 26Neya ninche Nebusaradan ilo kitok le rripore ayaki olaiguanani le Babilon te Ribla. 27Near olaiguanani le Babilon ninche metuata te Ribla tiatua enkop e Hamat. Neaku eibung'aki Yuda aaraya neitung'uari enkop enye.
28Ena esiana oo ltung'ana oowa Nebukadresa eyararoto: ore to lari liopishana, naa Ilyahudi nkalifuni uni o tikitam oo kuni. 29Ore to lari le tomon oisiet le Nebukadresa neya ninye araya aitung'uaa Yerusalem iltung'ana iip isiet o tomoni uni o are. 30Ore to lari le tikitam oo kuni le Nebukadresa, neya Nebusaradan ilo kitok le rripore araya Ilyahudi iip naapishana o artam o imiet; era esiana oo ltung'ana pooki nkalifuni ong'uan o iip ile.
31Naa ore to lari le tomoni uni oopishana le yararoto e Yohoiakim olaiguanani le Yuda, to lapa le tomon o are, te nkolong e tikitam o imiet o lapa, ore teilo ari otaarayie Efi-Merodak olaiguanani le Babilon, neitopok ninye Yehoiakim ilo aiguanani le Yuda, neitayu ninye aitung'uaa korokoroni; 32neirorie ninye te supatisho, neisho ninye olorika olang ilorikan loo laiguanak apa ootii tenebo ninye te Babilon. 33Neitayu Yehoiakim nena kilani enyena apa e korokoroni. Ore nkolong'i pooki te nkishui enye nedaa ninye anaake te misa o laiguanani; 34ore tialo nkolati enyena, keisho apa ninye olaiguanani enkishooroto anaake te risioroto eyieunoto enye, ometabaiki enkolong e keeya enye, anaa ake duoo neishu.