Olkilikuai oyaka Petero esirit te Yerusalem
1Neaku etoning'o apa ilkipaareta o lalashera ootii Yudea nchere etang'amutua sii ninche loreren ororei le Enkai. 2Ore pee eilepu Petero alotu Yerusalem, neishankarrarre lelo le muratare ninye, 3aajoki, “Ishomo iyie ajing enetii Lmemurata, nilo ang'arie endaa.” 4Kake eiterua Petero aibalakinye ina bae osupatei, ajoki, 5“Enkanasa naji Yopa apa atii naomonito: naainepu enduaata, e ntoki natiu anaa olkarasha oing'uaa shumata oitadouni too lcholo pokira oong'uan, nelotu enatii. 6Neaku ore pee akurraki nkonyek aing'or, nadol ajo, ng'uesi e nkop oo nkejek maa ong'uan, o ng'uesi e ong'ata, o ntokitin naaikurtutari o motonyi e shumata. 7Naning sii oltoilo laajoki, ‘Inyo, Petero, teyiang'a naa nosa.’ 8Kake atejo, ‘Olaitoriani, Mme neijia, amu eitu ae kata eim enkutuk ai entoki e nturuj anaa enemesinya.’ 9Kake aatawalikia ilo toilo ajoki te nkata e are eing'uaa keper, ‘Ore entoki naitisinya Enkai, nimintaa iyie enturuj.’ 10Neikoni neijia katitin uni, neitokini aainyaaya pooki keper. 11Naa ng'ura, eitashe ina kata ltung'ana okuni ti auluo ina aji nikitii, eirriwuaki eing'uaa Kaisaria pee epuonu enatii. 12Naajoki Enkiyang'et maturubare, nemapik olng'ash. Naairiamariyie kulo alashera pokira ile; nikijing enkaji e ilo tung'ani. 13Neliki ninye iyiook olmalaika otoduaa te nkaji enye, nejoki, ‘Irriwai ltung'ana Yopa, mpoto Simon oji Petero; 14pee kilotu aliki irorei lijeunye, iyie o enkaji ino pooki.’ 15Neaku ore pee aiter airo nedoiki ninche Enkiyang'et Sinyati, anaa apa enatadoikio iyiook te nkiterunoto. 16 Nadamu ororei lo Laitoriani, otejo apa, te nkare eibatisishe Yohana, kake keibatisae intae te Nkiyang'et Sinyati. 17Amaa naa te neishoo Enkai ninche enkishorunoto neeijo enapa naishoo ninye iyiook pee kiruk Olaitoriani Yesu Kristo kara nanu ng'ae oibooyo Enkai?” 18Ore pee ening ninche nena baa negira neisis Enkai nejo, “Eishoo naa Enkai sii ninche Loreren enkirridunoto nayau puaan.”
Esirit e Antiokia
19 Neaku ore lelo ooisardakieki to lapa sina otupukuo te nkaraki Stefano nepuo o metabaiki Foenike o Kupro o Antiokia, naa Lyahudi ake einosakita ilo rorei. 20Kake etii kulikae lenye, ltung'ana ooing'uaa Kupro o Kirene, laa ore pee ebaya Antiokia neinosaki sii ninche Ilyunani, nelikioo Olaitoriani Yesu. 21Neiriamariyie engolon o Laitoriani ninche; ore lkumok ooiruko neibelekenyakino Olaitoriani. 22Nebaiki ina nataasa ninche nkiyiaa e ina sirit natii Yerusalem: neirriwaa ninche Barnaba meshomo Antiokia. 23Ore pee ebaya, nedol enkiaas e mpiris e Nkai, neng'ida, neisisaki pooki nejoki metaa ilooisiligayu to Laitoriani te nkitashoto nauno oo ltauja. 24Amu oltung'ani supat ninye obore Enkiyang'et Sinyati o enkirukoto. Neponikino Olaitoriani olturrur sapuk. 25Neaku eshomo Barnaba Tarso aing'oru Saulo. 26Ore pee etum, neriku Antiokia. Neya olari olulung'a etumore ake ina sirit, neiteng'en esiamo kitok e ilo orere; naa te Antiokia eiteraki aajo ilooiteng'eni Ilkristiano.
27Ore te nena olong'i nepuonu loibonok le Nkai ooing'uaa Yerusalem aapuo Antiokia. 28 Ore obo lenye oji Agabus neinyototo aibonu te Nkiyang'et ajo kelotu olameyu kitok e nkop pooki; (neewuo ina aaku too nkolong'i e Klaudius). 29Nedung ilooiteng'eni anaa ake enaidima oltung'ani, aajo keirriwaki eretoto ilalashera oomanya Yudea. 30Neiko neijia, neyaki lpayiani too nkaik e Barnaba o Saulo.