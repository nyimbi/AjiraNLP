1Oi napaji tenaa iaku olalashe lai,
ilo otanaa ilki le yieyio!
Tenaainepu nanu iyie te boo,
naa kaang'utut,
nemeetae hoo obo laamenaa nanu.
2Ekaarik nanu iyie o maaitijing'a enkaji e yieyio,
olgilata le ina apa naatoiwuo nanu,
Naaisho nanu iyie enaisho oo sabibu natii enkorropil tooko,
ina are oo lng'anayio le kukumanka.
3Oi naaji tenaa ketii enkaina enye
e kedienye abori endukuya ai,
naamuataki enkaina enye e tatene!
4Enosa olmumai intae na toyie e Yerusalem,
inchere mipututu enyorrata ai,
o metaba anaa nenyorru openy.
Osinkolio le ile
Enkitok
5Aing'ae lido olotu to lpurkel,
eirishakino olanyor lenye?
Tiabori olchani onyaanyukie olamai aatuputuo iyie.
Te ine apa earita ng'utunyi enkop kiini iyie,
te ine apa earita enkop ina nikitoiwuo.
6Intaaki nanu matotiwuo anaa olmishire tiatua oltau lino,
anaa olmishire otii enkaina ino;
amu ore enyorrata naa kegol anaa keeya,
ore olom netolo anaa enkurare.
Ore inkiwuang'at enyena naa nkiwuang'at e nkima,
enkima napejisho oleng to lang'at.
7Mear inkariak kumok enyorrata
nemeidim olairrag le nkare aawa ninye.
Teneitayu oltung'ani enyorrata,
too masaa pooki e nkaji enye,
naa kemenari tukul.
8Kiaata enkiti anashe,
nemeeta ninye ilki.
Kaa kintaas enkanashe ang,
teina olong nasai ninye?
9Tenaa kesuntai ninye,
naa aikishetaki te shumata ninye oltalet le nkosholai,
kake tenaa aikutukaji ninye,
nikiripaa ninye too mbaoi o ltarakuai.
10Ara apa nanu esuntai,
netiu apa ilki laainei anaa iltaleta;
neaku atii atua nkonyek enyena,
anaa ilo oyau eseriani.
11Eeta apa Solomon enkurma oo sabibu te Baalhamon;
neishooyo enkurma oo sabibu aisilenoki ilaramatak;
ore ake pooki lenye te lelo ng'anayio mpisai enkalifu nabo enkosholai.
12Ore enkurma ai oo sabibu,
ina naa enaai ake, naa enaai makewan,
ore iyie Solomon indim aawa ina alifu nabo,
ore ilaramatak loo lng'anayioi netum iip are.
13Oi intae oomanya atua nena kurman,
einining'ito ilencholuek ai oltoilo lino;
nchooki matoning'o ninye.
Enkitok
14Tasioki isarisara olanyor lai,
totiuo anaa enkolii
arashu oloti oing'oni le nkolii,
otii oldoinyo loo sonkoyoni.