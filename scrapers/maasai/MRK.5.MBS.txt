Eishiunye Yesu oltung'ani oata iloiriruani ooiduruk
(Mat 8.28-34; Lk 8.26-39)
1Nebaiki ninche olikae kekun le naiposha, nebaiki enkop oo Lgerasene. 2Ore pee edou te mpeut, nenang'are nabo kata oltung'ani otamanya nkuraren, eeta oloirirua oiduruk: 3nemeetae oltung'ani oidima ateena ninye too lpisia. 4Amu eteenaki katitin kumok too lgoteta; nemeeta hoo obo oidimua aitoborro. 5Naa kebuakita ake dama o kewarie too nkuraren o to o ldoinyo, near kewan too soito.
6Ore pee edol Yesu te nelakua, nekuet aserem ninye. 7Nebuaku to ltoilo sapuk, ejo, “Ainyoo kiatayie nanu, Yesu, Enkerai e Enkai natii Shumata Aisul? Aatasayia te Nkai, mikisilisil.” 8Amu ketiaaka, “Tupuku tung'uai ilo tung'ani, lo oirirua oiduruk!” 9Neikilikuan Yesu ajoki, “Aikiji ng'ae?” Newaliki ajoki, “Kaaji empuoto; amu aikira kumok.” 10Nesai ninche ninye oleng pee mearaa teina kop.
11Netii eluaata oo lbitiro nadaa te ine te mbata o ldoinyo; 12nesai iloiriruani Yesu aajoki, “Irriwai iyiook maape aajing kuldo bitiro, nchoo iyiook matijing.” 13Neisho ninche meshomo. Nepuku lelo oiriruani ooiduruk nejing lelo bitiro; ore ina luaata, nabaya nkalifuni are, neipirri aadoyio to loshong'ishong'i nengorokino enaiposha, neimis te naiposha. 14Neisik ilchekuti lenye, nepuo aalikioo te ina anasa o te ina kop. Nepuonu ltung'ana aadol enatotiwuo. 15Nepuonu enetii Yesu, nedol oladuoo oata oloirrirua eton te ine, eishopo naa biyoto enkorrok enye, oladuoo otang'asa aata empuoto loo loiriruani: neureishoyu ninche. 16Ore lelo ootoduaa ina nelikioo nena naatotiutuo te ilo apa otang'asa aata iloiriruani o too lbitiro. 17Neiteru aaomon Yesu metung'uai ina latia enye.
18Ore ejing'ita empeut, neomon ilo apa otang'asa aata iloiriruani eji pee eisiritore. 19Kake etanya Yesu nejoki, “Shomo ang enetii ilchoreta linono, toliki ninche eneba enikintaasa Olaitoriani, o eneikuna pee king'urrie.” 20Nelo neiteru alikioo te Dekapoli nena naaitaasa Yesu ninye; neing'asia ltung'ana pooki.
Enkerai e Yairo o enkitok naiseyie olcholoi le nkila e Yesu
(Mat 9.18-26; Lk 8.40-56)
21Ore pee eitoki Yesu alang'aki olikae kekun, neiturrurrokino olorora kitok; etii ninye embata e naiposha. 22Nelotu ina kata obo le lelo ooitore enkaji e ntumo, oji enkarna Yairo; ore pee edol ninye, nebatata too nkejek enyena. 23Nesai, ajoki, “Etaa keye entito ai kiti. Wou inteleiki nkaik, pee eishiu, nepok.” 24Neiriamariyie ninye. Nesuj esiamo kitok, neiding'akino.
25Netii enkitok naturuke larin tomon o aare, 26netanyamala oleng eruk ilabaak kumok, netumuta ntokitin pooki apa naata, nepal enaikashu, neponari arrishu. 27Netoning'o eimakini Yesu, neimu te siadi ti atua olorere neiseyie olkila lenye. 28Amu etejo, “Te naiseyie ninye olkila lenye, naishiu.” 29Negem nabo kata erukoto enye, nening to sesen lenye nchere eishiunyeki emueyian enye. 30Ore Yesu, etayiolo ajo Eshomo engolon aing'uaa ninye, neibelekenya nabo kata ti atua olorere, nejo, “Ai ng'ae naaiseyie lkilani laainei?” 31Nejoki ilooiteng'eni lenyena, “Idolita esiamo kinding'akino, nintoki ajo, ‘Ai ng'ae laaiseyie?’ ”
32Neing'orisho ninye pee edol olotaasa ina. 33Kake eishoo ina kitok pee edol enaitaasaki, nelotu te nkuretisho eikirikira, nebatata te dukuya ninye, neliki sipat pooki. 34Nejoki Yesu ninye, “Na kerai, kinchiunye enkirukoto ino; shomo te seriani, ninchiu emuoyian ino.”
35Ore eton eirorita, nepuonu ilooing'uaa enkaji e ilo oitore enkaji e ntumo nejo, “Etua entito ino. Oo pee intoki aitanyamal Olaiteng'enani?” 36Kake eitu eshilaa Yesu ina natejoki, nejoki oloitore enkaji e ntumo, “Miureishoyu, iruko ake iyie.” 37Neitu eisho likae tung'ani metusuja ninye leme Petero ake o Yakobo o Yohana olalashe Yakobo. 38Ore pee abaiki ninche enkaji e ilo oitore enkaji e ntumo, nedol olorere o ltung'ana ooishirita oobuaku aaishir oleng. 39Ore pee ejing atua, nejoki ninche, “Ainyoo pee nchirishiri aabuakita? Eitu eye enkerai keirura.”
40Nekueniyie ninche ninye. Kake eitupukuo ninye lelo pooki boo, nerik menye enkerai o ng'otonye o lelo ooiriamunore, nejing ine netii enkerai. 41Neibung enkaina nejoki, “Talita kumi;” eji, “Entito kinyi, aajoki inyo.” 42Neinyototo nabo kata entito aitashe nelo, amu enoo larin tomon o aare embotoro enye. Ore nabo kata nenum ninche enking'asia. 43Nereiki aitore ajoki meliki hoo likae tung'ani ena bae nejoki ninche meishoo ninye endaa nanya.