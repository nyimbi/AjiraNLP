Etalang'a iltung'ana le Israel olkeju le Yordan
1Ore tadekenya enasirie nedumunye Yoshua nelo ninye Shitimu, te nebo iltung'ana pooki le Israel; nepuonu Yordan, neirrag ninche ine eton eitu elang. 2Ore te siadi nkolong'i uni neim ilkituaak atua ilng'oborri pooki 3neitanap iltung'ana aajo, “Ti nidolidolo intae osanduku lo sotua lo Laitoriani Enkai inyi enapita ilapolosak le Lawi, nipuopuo aaing'uaa iwuejitin inyi aasuj ninye, 4pee itumutumu aatayiolo enkoitoi niimiimi, amu eitu ae kata iimiimi ena oitoi. Kake enchoo ejing erishata intae o ilo sanduku, erishata naba anaa intemat e nkaina inkalifuni are; emipuonunu intae aanyikaki ninye.” 5Neitoki Yoshua ajoki iltung'ana, “Entisinya ate; amu ore taisere naa keas Olaitoriani inenking'asia ti atua intae.” 6Nejoki Yoshua ilapolosak, “Entudumu osanduku lo sotua enchom dukuya iltung'ana.” Nedumu ninche ilo sanduku lo sotua nepuo dukuya iltung'ana.
7Neitoki Olaitoriani ajoki Yoshua, “Ore ena olong kaang'as nanu ailepie iyie too nkonyek e Israel pooki, pee etum ninche aatayiolo nchere, ore apa anaa enatii nanu te nebo Musa, kaaku sii te nebo iyie. 8Naa intanapa iyie lelo apolosak oonapita osanduku lo sotua, nchere, ‘Ore pee ipuonunu aabaiki emurt e nkare e Yordan nintasheshe intae aaitirring'a te Yordan.’ ” 9Nejoki Yoshua iltung'ana le Israel, “Wootu ene, entoning irorei lo Laitoriani Enkai inyi.” 10Neitoki Yoshua ajo, “Tena intae iyiolouu nchere etii Enkai naishu atua intae, naa nchere meitadiak ninye eitu earaa te dukuya intae Ilkanaani, o Ilhiti, o Ilhifi, o Ilperesi, o Ilgilgashi, o Lamori o Ilyebusi. 11Ng'ura, ore osanduku lo sotua lo Laitoriani le nkop pooki naa kegiroo intae alo Yordan. 12Ore naa taata ewaita iltung'ana tomon oare too loshon le Israel, to losho ake oltung'ani. 13Naa ore ake pee eroro ndapi oo nkejek e lelo apolosak oo napita osanduku lo sotua lo Laitoriani le nkop pooki nkariak e Yordan, neitasheyieki nkariak e Yordan meitoki aaruko, ore nena ariak naadou eing'uaa shumata neitashe aarupa to lturrur obo.”
14Neaku ore ake pee edumunye iltung'ana too lng'oborri lenye ejo pee elang Yordan to nebo lelo apolosak oonapita osanduku lo sotua te dukuya iltung'ana, 15ore ake pee epuonu lelo oonapita osanduku lo sotua Yordan, nedoiki nkejek e lelo apolosak oonapita osanduku atua enkare (naa kenang'ari apa Yordan aim ingilat te nkata pooki e nkisampuare), 16ore nkariak naadou eing'uaa shumata neitashe aaku orupati olo enelakua abaiki Adam, ina anasa apa natii embata e Saretani, ore nena ariak naanang'ari aadoyio aapuo enaiposha e Araba, ina Enaiposha e Munyan, nedung'o katukul; nelang iltung'ana aaim enkishaakinoto e Yeriko. 17Ore apa ina kata eimita Israel pooki enkop natoyio, ore lelo apolosak oonapita osanduku lo sotua lo Laitoriani neitashe te nkop natoyio te mpolos o lkeju le Yordan, o metaba anaa neidip olosho pooki atalang'a Yordan.