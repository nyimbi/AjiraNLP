Einoto e Yesu
(Mat 1.18-25)
1Ore te nena olong'i nepuku enkitanapata naing'uaa olaiguanani kitok Kaisari Augustus inchere kesiri iltung'ana pooki inkarn. 2Naa ena enkigerore oo nkarn e nkiterata naigeroki te nkata e Kirinius olbalusui le Siria. 3Nelo ake oltung'ani enkang enye meigeri.
4Nelo sii Yosef te Galilaya aing'uaa enkang e Nasaret, ailep alo enkang e Daudi naji Betlehem amu ole nkaji e Daudi te ntalipa, 5pee eigeri te nebo enkitok enye, Mariamu, natasayia aa entuaa. 6Ore ebikito te ine, nebaya inkolong'i pee eisho. 7Neiu enkerai enye kikau, neishopoki nkilani e keraisho, neirragie ninye te mpeut oo nkishu, amu eitu etum enejing te nkaji oo lomon.
Eipang'akita lmalaika lchekuti
8Naa ore te ina kop etii ilchekuti ootoni aarrip intare kewarie. 9Neipang'aki olmalaika lo Laitoriani, neimerlelu esikar o Laitoriani too nkaloli pooki, neureishoyu ninche oleng. 10Nejoki olmalaika ninche, “Emiureishoyu amu ilomon supati le ng'ida kitok ayau naaku too ltung'ana pooki, 11amu ore te nkang e Daudi, etoiwuoki Olaitajeunoni, te nkaraki intae, laa ninye Kristo, Olaitoriani. 12Naa ele olmonekie te intae: itumutumu elooyo naishopokino nkilani e keraisho, neirragita te mpeut oo nkishu.” 13Neboitare ilo malaika, olorora kitok le shumata oisis Enkai ejo, 14“Meisisi Enkai te shumata naisul te pooki, neaku osotua te nkop, too ltung'ana pooki laa ninche eshipakino ninye!”
15Ore pee epuo lelo malaika shumata aaing'uaa ninche, nejokino ilchekuti, “Enyeito emaape aabaya Betlehem, aadol ena bae nataase naitayiolo iyiook Olaitoriani.” 16Neisarrisar aapuo neinepu Mariamu o Yosef, neirrag elooyo te mpeut. 17Ore pee edol neinosu ninche lomon ootiaakaki te nkaraki ina looyo. 18Ore lelo pooki ootoning'o nena naatolimutuo ilchekuti neing'asia. 19Kake eiteng'ela Mariamu nena baa pooki edamu to ltau lenye. 20Neshuko lelo shekuti eisho Enkai enkitoo neisis too mbaa pooki naatoning'o o naatoduaa anaa enatiaakaki ninche.
21 Ore pee eaku enkiting'oto e nkolong e isiet, nemurati neipoti aajo Yesu, ina arna apa natudung'oko olmalaika eton eitu enutaini.
Ewaki Yesu enkaji e Nkai
22 Ore pee ebaya nkolong'i e nkata e nkipooto anaa enatiu too nkitanapat e Musa, neriku ninye Yerusalem pee eitarasakini Olaitoriani, 23 anaa enatisiraki too nkitanapat o Laitoriani nchere, “Ore pooki lee kikau pooki, neipoti aajo sinyati to Laitoriani.” 24Ejo sii pee eishooyo olasar anaa enajo nkitanapat o Laitoriani, aa, “Nturkuluni are, aashu nkera are e nturkulu.” 25Naa ng'ura etii apa Yerusalem oltung'ani oji Simeon, naa oltung'ani supat nenyor Enkai, oanyita ninye meitajeu Enkai Siraeli, netii Enkiyang'et Sinyati atua ninye. 26Neitayiolo Enkiyang'et Sinyati ninye nchere meye eitu edol Kristo lo Laitoriani. 27Nelotu enkaji e Nkai, erikito Enkiyang'et Sinyati ninye: ore pee eyaki intoiwuo enkerai Yesu meitaasa anaa entipat oo nkitanapat e Musa, 28neng'amu ninye Yesu too nkaik enyena, neisis Enkai nejo,
29“Olaitoriani,
inchoo taata osinka lino meshomo te seriani, anaa enitejo.
30Amu etoduaa nkonyek aainei enjeunoto ino
31nintobira meibalayu too loreren pooki:
32 ewang'an naboloki loreren enkoitoi ino,
neaku errepet oo Siraeli linono.”
33Neingasia menye o ng'otonye te nena naairoroki te nkaraki ninye. 34Nemayian Simeon ninche nejoki Mariamu, ng'otonye, “Ng'ura, eitaaki ena kerai olobatatare naa olodumunore sii ilkumok ootii Siraeli. Neaku olmonekie oirori aasukeny, 35naa aikiim olalem oltau lino iyie, pee eibalunyeki indamunot oo ltauja kumok.”
36Netii enkoiboni naji Ana ene Fanuel, o losho le Asheri: naa entasat moruo, naa larin oopishana ake etotona eeta, olmoruo. 37Na enkoliai oo larin ntomoni isiet o oong'uan. Nemepuku ti atua enkaji e Nkai, neen kewan aitupukoo. 38Nelotu ninye te ina kata, neisho Enkai enashe, neimaki ina kerai aliki lelo pooki ooanyita metalaku Enkai Yerusalem.
Enyaaitie Nasaret
39 Ore pee eidip aaitabai inaaitanapishoteki pooki, too nkitanapat o Laitoriani, nerrinyo aapuo Galilaya, enkang enye te Nasaret. 40Nebulu ina kerai negolu, neiput eng'eno nagut, netii enkirotetisho e Nkai shumata ninye.
Eshomo Yesu enkaji e Nkai aa enkayioni
41 Nepuo apake ntoiwuo enyena Yerusalem to lari ake pooki pee emanu osirua le Pasaka. 42Ore pee eaku oloo larin tomon o aare neilep aapuo anaa entipat e ilo sirua. 43Ore pee ebaya nkolong'i naashukore, neing'uari enkayioni Yesu te Yerusalem. Nemeiyiolo intoiwuo enyena. 44Kake ore ejo ninche etii ake atua encholiek enye, nepuo endama nalulung'a, neing'oru te lelo lo lgilata lenye, o too le latia enye. 45Ore pee elau ninye, neshuko Yerusalem aapuo aaing'oru. 46Ore etulusoitie nkolong'i uni, netum te nkaji e Nkai, eton te rishata ilaiteng'enak, einining'ito neikilikuanishore. 47Ore ilooinining'ito pooki, neing'asia te ng'eno enye o too naawalu. 48Ore pee edol intoiwuo neing'asia. Nejoki ng'otonye, “Na kerai; aainyo pee inkuna iyiook inji? King'orutua iyie, nanu o papaai lino te nkirutoto o to sina.” 49Nejoki, “Ainyoo pee king'oruru? Aimiyiololo aajo eishiaakino tenatii enkaji e Papa?” 50Neitu ejing'aa ele rorei otiaaka.
51Nedou Yesu airiamunore ninche nebau Nazaret, nening ninye ninche. Neshum ng'otonye nena baa pooki to ltau lenye.
52 Neponari Yesu eng'eno, nebulu, neitiship Enkai o ltung'ana.