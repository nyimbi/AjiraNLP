Einoto e Isaak
1Nemutan Olaitoriani Sara anaa apa enatejo, neitaas ninye anaa enaisiligie. 2 Nenutayu Sara neiki Abraham enkayioni te nkata e moruao enye, te nkata erishata natiaka ninye Enkai. 3Neipot Abraham enkarna enkayioni enye natoikio ninye Sara ajo Isaak. 4 Nemurat Abraham enkayioni enye Isaak etaa oloo nkolong'i isiet, te inoto, anaa enaitanapa Enkai ninye. 5Etaa Abraham oloo larin iip peyie eikini ninye enkayioni enye Isaak. 6Nejo Sara, “Aaitobiraka nanu Enkai enkuenia; ore pooki ng'ae oning, naa kaakueniyie nanu.” 7Nejo ninye, “Aing'ae aikata oidima atiaaki Abraham inchere keitanak Sara inkera? Ore ake eyia, natoikio ninye enkayioni te nkata emoruao enye.”
8Nebulu ina kerai, neoruni ilki, neitobir Abraham osirua sapuk ina olong naoruni Isaak ilki.
Etaarayioki Haga o Ishmael
9Nedol Sara enkayioni e Hagar olmisiri, natoikio ninye Abraham eiguran o enkayioni enye Isaak. 10 Nejoki ninye Abraham, “Taarai impang'ie ena kitok rrindik tenebo enkayioni enye, amu meaku enkayioni ena kitok rrindik olajung'oni tenebo olayioni lai Isaak.” 11Neaku torrono oleng ina bae te dukuya Abraham te nkaraki enkayioni enye. 12 Kake etiaka Enkai Abraham, “Mincho kintagor ororei le nkerai o tenkaraki enkitok ino rrindik, ore pooki nikijoki Sara, taasa ina. Amu Isaak eipotieki eishoi ino. 13Naa kaitayu sii olosho tiatua enkayioni enkitok rrindik, amu ole ishoi ino sii ninye.” 14Neinyototo Abraham tadekenya enasirie, neya endaa o lbene lolchoni le nkare; neisho Hagar meiteleiki oloililai lenye tenebo ina kerai neisho ninche meshomo. Nedumunye alo nelimana ti ong'ota e Beer-sheba.
15Ore peyie emita enkare natii olbene lolchoni neing'uaa enkerai te ntonata osanag. 16Nelo aing'uaa aton tenelamita te wueji neba anaa engororoto e mbae. Amu etejo, “Mincho aduaaki keeya enkerai ai.” Ore eton tenelamita ninye, neilepie enkerai oltoilo aishir. 17Nening Enkai oltoilo leina ayioni, neipot olmalaika le Nkai Hagar eing'uaa keper nejoki ninye, “Ainyoo nikigira aitanyamal iyie Hagar? Miureishoyu, amu etoning'o Enkai oltoilo le nkishirata leina ayioni te ine netii. 18Inyo tudumu enkerai imbung'a tukurraki nkaik inono, amu kaitaa ninye olosho kitok.” 19Nebol Enkai inkonyek e Haga nedol enchorro enkare, nelo aiput ilo bene lenye lo lchoni enkare neisho ina ayioni metooko. 20Netii Enkai tenebo enkayioni nebulu ninye nebik tiong'ota, neaku olang'oroni padan le nkawuo. 21Nebik tiong'ata e paran, neyamaki ng'otonye enkitok naitung'uaa enkop e Misiri.
Olningo le Abraham o Abimelek
22 Ore apa ina kata, etiaakita Abimelek tenebo Fiko aa olkitok le njore, Abraham, 23“Etii Enkai tenebo iyie too siaaitin pooki nias, ore naa taata, ayieu ninos olmumai te nanu ajo te Nkai mikintaas emonkoi, anaa intaas enkerai ai, anaa intaas eishoi ai. Kake ore anaa ina supatisho naaitaasa, ninye sii nanu intaasaki te ina kop nitaayie omoni.” 24Nejo Abraham, “Kanya olmumai.” 25Neing'unyung'unyaki Abraham Abimelek tenkaraki enchorro natoorutuo isinkan le Abimelek. 26Nejo Abimelek, “Mayiolo ajo aing'ae otaasa ena bae, eitu sii kiliki, neitu aekata aning ometabaiki ena olong.” 27Neyau Abraham nkerra o lmong'i neisho ninche Abimelek, neitayu pokira olning'o. 28Negelu Abraham isupeni naapishana e kerra too ntare meitasho oopeny. 29Nejoki Abimeleki Abraham, “Ainyoo eitodolu kuna supeni naapishana e kerra nitegelua meitasho oopeny.” 30Nejo, “Ore kuna supeni naapishana e kerra ining'amaa too nkaik aainei metaa iyaku iyie olchakeni lai inchere atuturo ena shorro.” 31Ore te nkaraki ina, neji ine Beer-sheba, amu te ine einosa pokira oare olmumai. 32Metaa eitaituo ninche olning'o te Beer-sheba. Nerrinyo Abimelek tenebo Fiko olkitok lenye le njore enkop oo Lfilisti. 33Neun Abraham enchani nanyaanyukie oloilei te Beer-sheba, neipot ninye te ine enkarna o Laitoriani, Enkai oo ntarasi. 34Nebik Abraham te nkop oo Lfilisti inkolong'i kumok.