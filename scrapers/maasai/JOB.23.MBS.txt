Ewalata e Yoab
1Neitoki Yoab awal ajo,
2â€œOre sii taata ena olong naa keme enking'unyung'uny ai,
ekeiroshi enkaina enye hoo naigorito nanu.
3Ore naaji tenaa kayiolo ewueji natumie ninye,
pee elotu doi ninye olorika lenye!
4Nairragie enkiguana ai te dukuya ninye,
naiput enkutuk ai inchankarri.
5Nayiolou ina naawaliki ninye nanu,
naning'u ina naajoki ninye nanu.
6Kaagilunore ninye nanu te nkitoo engolon enye?
A-a, ekaaning ninye nanu.
7Ore oltung'ani oitashe too sipat neirorie ninye,
naalaku olarishani lai intarasi.
8Ng'ura, alotito dukuya, kake metii ninye ine;
nashuko siadi, kake mamusu nanu ninye;
9ore te nkaina e kedienye naing'oru ninye
kake madol ninye; naibelekenyakino enkalo e tatene,
kake madol nanu ninye.
10Kake eyiolo ninye enkoitoi nalo aim;
ore peyie aaidip atetema nanu,
nalotu apuku atotiuo anaa sahabu.
11Etuunokinote nkejek aainei iroruat enyena;
aibung'a enkoitoi enye neitu apaash.
12Eitu aing'uaa nkitanapat e nkutuk enye;
atushuma tiatua oltau lai irorei le nkutuk enye.
13Kake meibelekenya ninye,
naa aing'ae oidim aibelekenya ninye?
Ore ina nayieu ninye naa ina eas.
14Amu keitabaya ninye ina naategelaka nanu;
ore intokitin kumok naaijo nena netii endamunoto.
Netii atua endamunoto enye mbaa neeijo nena.
15Metaa airuto nanu te dukuya ninye,
ore peyie adamu, naa kaure ninye.
16Eiterreyie Enkai oltau lai;
aaituria Olmagilani nanu;
17amu aatiripakine enaimin,
neitemoyie enaimin nairrusha enkomom ai.