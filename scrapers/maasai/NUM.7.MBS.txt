Ilasarri loo lkituaak
1Ore apa te ina olong pee eidip Musa atuuno olng'obor le Nkai, nebukoki eilata neitisiny ninye te nebo imasaa enyena nebukoki eilata neitisiny olperere lo lasar, te nebo imasaa pooki, 2ore larikok le Israel, ilukuny oo nkajijik oo loo menye ilarikok loo loshon otii shumata lelo apa ooikenaki, 3neishoru neyau nkishorot enye dukuya Olaitoriani, ngarrin ile naaimulumula, o lmong'i tomon o are, ore ake engarri netii larikok oare ore ake olarikoni neeta olkiteng, nepolos ninche te dukuya ilo ng'obor le Nkai. 4Neitoki Olaitoriani ajoki Musa, 5“Tang'amai kuna naaing'uaa ninche, pee etumi aataasishore ninche, pee etumi aataasishore ninche te nkisiayiare e ilo ng'obor le ntumo, nincho ninche lelo le Lawi, oltung'ani ake te risioroto e nkisiayiare enye.” 6Neaku etang'amayie apa Musa nena garrin o lelo mong'i neisho ninye ile Lawi. 7Ore ngarrin are o lmong'i oong'uan neisho ilayiok le Gershon te risioroto e nkisiayiare enye. 8Ore ngarrin ong'uan o lmong'i isiet neisho ilayiok le Merari, te risioroto e nkisiayiare enye erikoo Itamar olayioni le Aron ilo apolosani. 9Kake ore too layiok le Kohat neitu eishori ninche toki, enkaraki naitanapaki apa ninche meing'ura nena tokitin naasinya naanapi too loilila. 10Ore larikok neishooyo lasarri te nkaraki enkitisinyata o lperere lo lasar te ina olong apa natubukokoki eilata aaitisiny, neishooyo lelo arikok ilasarri lenye te dukuya olperere lo lasar. 11Nejoki Olaitoriani Musa, “Keishori ninche ilasarri lenye, olarikoni ake te nkolong enye, te nkaraki enkitisinyata o lperere lo lasar.”
12Ore apa ilo otang'asa aitayu olasar lenye te nkolon e dukuya naa Nashon olayioni le Aminadab, lo losho le Yuda; 13ore olasar lenye naa esaani e nkosholai naa shekeli iip nabo o tomoni uni enkiroishi enye, o engirra nabo e nkosholai e shekeli ntomoni naapishana te risioroto e shekeli e nkaji e Nkai, ebore pokira are entapa napuyiapui naipurjaki te ilata aaitaa olasar le ntapa; 14o enkijiko nabo e sahabu e shekeli tomon nabore enkorropil, 15o loing'oni obo oti, o lmeregesh obo, o lkuo obo le ker sitima le ker lo lari obo te nkaraki olasar opejori; 16olkine obo oaku olasar loo ngok. 17Naa ore to lasar loo nkishorot le seriani, naa ilmong'i oare, o lmeregeshi imiet, o lkineji imiet o lkerra imiet lo lari obo. Ele apa olasar le Nashon olayioni le Aminadab.
18Ore te nkolong e are neitayu olasar Natanel olayioni le Suar, ilo arikoni le Isaakar; 19neitayu ninye to lasar lenye e saani nabo e nkosholai naa ore enkiroishi enye naa shekeli iip o tomoni uni, o engirra nabo e nkosholai e shekeli ntomoni naapishana, te risioroto e shekeli e nkaji e Nkai, nebore pokira entapa napuyiapui naipurja te ilata pee eaku olasar le ntapa. 20O enkijiko nabo e sahabu e shekeli nabore enkorropil; 21o loing'oni obo oti, o lmeregesh obo, o lker obo lo lari obo oaku olasar opejori; 22olkine obo oaku olasar loo ngok; 23ore to lasar le seriani naa ilmong'i oare, o lmeregeshi imiet, o lkineji imiet, o sitiman le kerra imiet lo lari obo. Ele ninye olasar le Natanel olayioni le Suar.
24Ore te nkolong e uni naa Eliabu olayioni le Helon, ilo arikoni loo ltung'ana le Sebulon: 25ore olasar lenye naa esaani nabo e nkosholai, naa shekeli iip nabo o tomoni uni e nkosholai, naa ore enkiroishi enye naa shekeli iip nabo o tomoni uni, o eng'irra nabo e nkosholai e shekeli ntomoni naapishana, te risioroto e shekeli e nkaji e Nkai nebore pokira are entapa napuyiapui naipurjaki te ilata metaa olasar le ntapa; 26o enkijiko nabo e sahabu e shekeli tomon nabore enkorropil; 27o loing'oni obo oti, o lmeregesh obo, ositima le ker lo lari obo, oaku olasar opejori, 28o sitima obo le kine oaku olasar le ngoki, 29naa ore to lasar le seriani naa ilmong'i oare, o lmeregeshi imiet, isitiman imiet le kineji o sitiman imiet le kerra lo lari obo. Ele apa ninye olasar le Eliab olayioni le Helon.
30Ore te nkolong e ong'uan naa Elisuri olayioni le Shedeur, olarikoni loo ltung'ana le Ruben. 31Ore olasar lenye naa esaani nabo enkosholai naa ore enkiroishi enye naa shekeli iip nabo o tomoni uni, o eng'irra nabo e nkosholai e shekeli ntomoni naapishana, te risioroto e shekeli e nkaji e Nkai nebore pokira entapa napuyiapui naipurjaki te ilata pee eaku olasar le ntapa; 32o enkijiko e sahabu e shekeli tomon, nabore nkorropil; 33o loti oing'oni obo, o lmeregesh obo, o sitima le ker lo lari obo oaku olasar opejori; 34o sitima obo le kine oaku olasar le ng'oki; 35ore to lasar le seriani, naa ilmong'i oare, o lmeregeshi imiet, o sitiman imiet le kineji, o sitiman imiet le kerra lo lari obo. Ele ninye olasar le Elisuri olayioni le Shedeur.
36Ore te nkolong e imiet naa Shelumiel olayioni le Surishadai, olarikoni loo ltung'ana le Simeon: 37ore olasar lenye naa esaani nabo enkosholai, naa ore enkiroishi enye naa shekeli iip nabo o tomoni uni, o eng'irra nabo e nkosholai e shekeli ntomoni naapishana, te risioroto e shekeli e nkaji e Nkai, nebore pokira are entapa napuyiapui naipurjaki te ilata pee eaku olasar le ntapa; 38o enkijiko nabo e sahabu e shekeli tomon, nabore enkorropil, 39o loti oing'oni obo, o lmeregesh obo, o sitima obo le ker lo lari obo te nkaraki olasar opejori; 40o sitima obo le kine te nkaraki olasar le ngoki; 41ore to lasar le seriani naa ilmong'i oare, o lmeregeshi imiet, o sitiman le kineji imiet, o sitiman imiet le kerra lo lari obo. Ele apa ninye olasar le Shelumiel olayioni le Surishadai.
42Ore te nkolong e ile naa Eliasaf olayioni le Deuel olarikoni loo ltung'ana le Gad: 43ore olasar lenye naa esaani nabo e nkosholai, ore enkiroishi enye naa shekeli iip nabo o tomoni uni, o engirra nabo e nkosholai e shekeli ntomoni naapishana, te risioroto e shekeli e nkaji e Nkai, nebore pokira entapa napuyiapui naipurjaki te ilata pee eaku olasar le ntapa; 44o enkijiko nabo e sahabu e shekeli tomon nabore enkorropil; 45o loti oing'oni obo o lmeregesh obo, o sitima obo le ker lo lari obo oaku olasar opejori; 46o sitima obo le kine oaku olasar le ngoki; 47ore olasar le seriani naa ilmong'i oare, o lmeregeshi imiet, o sitiman imiet le kineji, o sitiman imiet le kerra lo lari obo. Ele apa ninye olasar le Eliasaf olayioni le Deuel.
48Ore te nkolong e naapishana naa Elishama olayioni le Amihud ninye olarikoni loo ltung'ana le Efraim: 49ore olasar lenye naa esaani nabo e nkosholai naa ore enkiroishi enye naa shekeli iip nabo o tomoni uni; o eng'irra nabo e nkosholai e shekeli ntomoni naapishana, te risioroto e shekeli e nkaji e Nkai, nebore pokira are entapa napuyiapui naipurjaki te ilata pee eaku olasar le ntapa; 50o enkijiko nabo e sahabu e shekeli tomon nabore enkorropil; 51o loti oing'oni obo, o lmeregesh obo, o sitima obo le ker lo lari obo oaku olasar opejori; 52o sitima obo le kine oaku olasar le ngoki; 53ore olasar le seriani naa ilmong'i oare, o lmeregeshi imiet, o sitiman imiet le kineji, o sitiman imiet le kerra lo lari obo. Ele apa ninye olasar le Elishama olayioni le Amihud.
54Ore te nkolong e isiet naa Gamaliel olayioni le Pedasur, ninye olarikoni loo ltung'ana le Manase: 55ore olasar lenye naa esaani nabo e nkosholai, naa ore enkiroishi enye naa shekeli iip nabo o tomoni uni, o eng'irra nabo e shekeli ntomoni naapishana, te risioroto e shekeli e nkaji e Nkai, nebore pokira entapa napuyiapui naipurjaki te ilata pee eaku olasar le ntapa; 56o enkijiko nabo e sahabu e shekeli tomon, nabore enkorropil; 57o loti oing'oni obo, o lmeregesh obo, o sitima obo le ker lo lari obo, oaku olasar opejori; 58o sitima obo le kine oaku olasar le ngoki; 59ore olasar le seriani naa, ilmong'i oare, o lmeregeshi imiet, o sitiman imiet le kineji, o sitiman imiet le kerra lo lari obo. Ele apa ninye olasar le Gamaliel olayioni le Pedasur.
60Ore te nkolong e naaudo naa Abidan olayioni le Gideon olarikoni loo ltung'ana le Benchamen: 61ore olasar lenye naa esaani e nkosholai naa ore enkiroishi enye naa shekeli ntomoni naapishana, te risioroto e shekeli e nkaji e Nkai, nebore pokira entapa napuyiapui naipurjaki te ilata pee eaku olasar le ntapa; 62o enkijiko nabo e sahabu e shekeli tomon nabore enkorropil; 63o loti oing'oni obo, o lmeregesh obo, o sitima obo le ker lo lari obo, oaku olasar opejori; 64o sitima obo le kine oaku olasar le ngoki; 65ore olasar le seriani naa ilmong'i oare, o lmeregeshi imiet, o sitiman imiet le kineji, o sitiman imiet le kerra lo lari obo. Ele apa ninye olasar le Abidan olayioni le Gideon.
66Ore te nkolong e tomon naa Ahieser olayioni le Amishadai ninye olarikoni loo ltung'ana le Dan: 67ore olasar lenye, naa esaani nabo e nkosholai, naa ore enkiroishi enye naa shekeli iip o tomoni uni, o eng'irra e nkosholai e shekeli ntomoni naapishana, te risioroto e shekeli e nkaji e Nkai, nebore pokira entapa napuyiapui naipurja te ilata pee eaku olasar le ntapa; 68o enkijiko nabo e sahabu e shekeli tomon nabore enkorropil, 69o loti oing'oni obo, o lmeregesh obo, o sitima obo le ker lo lari obo, oaku olasar opejori, 70o sitima obo le kine oaku olasar loo ngok, 71ore olasar le seriani naa ilmong'i oare, o lmeregeshi imiet, o lkineji imiet le kerra lo lari obo. Ele apa ninye olasar le Ahieser olayioni le Amishadai.
72Ore te nkolong e tomon o obo naa Pagiel olayioni le Okran, ninye olarikoni loo ltung'ana le Asheri: 73ore olasar lenye naa esaani nabo e nkosholai, naa ore enkiroishi enye naa shekeli ntomoni naapishana te risioroto e shekeli e nkaji e Nkai, nebore pokira are entapa napuyiapui naipurjaki te ilata pee eaku olasar le ntapa; 74o enkijiko nabo e sahabu e shekeli tomon nabore enkorropil; 75o loti oing'oni obo, o lmeregesh obo, o sitima obo le ker lo lari obo, oaku olasar opejori; 76o sitima obo le kine oaku olasar le ngoki; 77ore olasar le seriani naa ilmong'i oare, o lmeregeshi imiet, o sitiman imiet le kineji, o sitiman imiet le kerra lo lari obo. Ele apa ninye olasar le Pagiel olayioni le Okran.
78Ore te nkolong e tomon o are naa Ahira olayioni le Enan, ninye olarikoni loo ltung'ana le Naftali: 79ore olasar lenye naa esaani nabo e nkosholai, naa ore enkiroishi enye naa shekeli iip o tomoni uni, o eng'irra nabo e nkosholai e shekeli ntomoni naapishana, te risioroto e shekeli e nkaji e Nkai, nebore pokira are entapa napuyiapui naipurja te ilata pee eaku olasar le ntapa; 80o enkijiko nabo e sahabu e shekeli tomon nabore enkorropil; 81o loti oing'oni obo, o lmeregesh obo, o sitima obo le ker lo lari obo oaku olasar opejori, 82o sitima obo le kine oaku olasar loo ngok; 83ore olasar le seriani naa, ilmong'i, oare, o lmeregeshi imiet, o sitiman imiet le kineji o sitiman imiet le kerra lo lari obo. Ele apa ninye olasar le Ahira olayioni le Enan.
84Ele apa olasar le nkitisinyata te nkaraki olperere lo lasar, te ina olong apa natubukokoki eilata aaitisiny, oing'uaa ilarikok le Israel: isaanini tomon o are e nkosholai, o ngirran tomon o are e nkosholai, o nkijikoni tomon o are e sahabu, 85ore ake esaani e nkosholai nabo te ninche naa shekeli ntomoni naapishana, ore enkosholai pooki e kuna masaa naa shekeli nkalifuni are o iip ong'uan te risioroto e shekeli e nkaji e Nkai, 86ore nena kijikoni tomon o are e sahabu naabore enkorropil, eeta ake nabo enkiroishi e shekeli tomon, te risioroto e shekeli e nkaji e Nkai ore sahabu pooki e nena kijikoni naa shekeli iip o tikitam. 87Ore nkishu pooki o lasar opejori naa iloingok tomon o are, o lmeregeshi tomon oare, o sitiman tomon o are le kerra lo lari obo te nebo olasar lenye le ntapa; o sitiman tomon o are le kineji lo lasar le ngoki. 88Ore nkishu pooki o lasar le seriani naa iloingok tikitam o ng'uan, o lmeregeshi ntomoni ile, o sitiman le kineji ntomoni ile, ore sitiman le kerra lo lari obo naa ntomoni ile. Ele apa ninye olasar le nkitisinyata lo lperere lo lasar eidipaki aatubukoki eilata aaitisinya.
89Ore apa pee elo Musa atua ilo ng'obor le ntumo airorie Olaitoriani, nening ninye oltoilo eirorie ninye eing'uaa shumata ilo orika lo lng'ur apa otii shumata osanduku le nchakenisho, eimu erishata e lelo kerubi pokira oare; neirorie ninye.