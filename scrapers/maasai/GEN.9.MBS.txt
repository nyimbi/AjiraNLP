Osotua le Nkai o Noa
1 Nemayian Enkai Noa o layiok lenyena, nejoki ninche: “Entoisho entubul entoponari, emputa enkop. 2Keureyuni intae neponari sii oloputukunyi te pooki ng'ues natii enkop, o pooki motonyi oloing'ang'e o pooki toki naiserpepiari te nkop, o pooki sinkirri le naiposha, keaku inkaik inyi etii. 3Ore pooki toki naishu nalo keaku endaa te intae anaa enaishoo intae endiati nanyori, aaishoo intae pooki toki. 4 Minyanya ake inkiri naata enkishui enye, aa inchere osarge lenye. 5Amu ore to sarge le nkishui naa kaitalaku te nkitalukunoto; kaitalaku nanu te pooki ng'ues o te tung'ani; ore te pooki alashe lo ltung'ani naitalaku te nkishui oltung'ani. 6 Ore oloba anaa oloibukoo osarge lo ltung'ani, naa oltung'ani oibukoo osarge lenye, amu eitayio Enkai oltung'ani te nkitanyaanyukoto enye makewan. 7 Ore intae, entubul entoponari entaa kumok emputa enkop.”
8Nejoki Enkai Noa o te nebo ilayiok lenyena ooboitare: 9“Ing'ura ajo, kaitasheyie osotua lo lning'o o iyie o tenebo eishoi nikisuju, 10o pooki toki naishu nikiboitare, o imotonyi, o inkishu, o pooki ng'ues enkop nikiboitare, o pooki ake ninye natupukuo tiatua e safina. 11Naa kaitasheyie osotua lai o ntae, laa inchere maitoki aekata amut iseseni pooki to loirrag le nkare, nemeitoki aekata enkop amuta te nkare.” 12Nejo Enkai: “Ele ninye olmonekie lo sotua lo lning'o laitayu te rishata ai intae, o pooki toki naishu natii tenebo intae o too lporori oosuju. 13Atipika olokirrai lai atua enkatampoi naa keaku olmonekie lo sotua lai o enkop. 14Teneyau inkatampo te shumata enkop, nedoli olokirrai te nkatampoi, 15Naa kadamu nanu osotua lolning'o lai otii erishata ai o intae, o pooki toki naishu e pooki sesen, nemeitoki aekata nkariak aaku olairrag sapuk omut iseseni pooki. 16Ore etii olokirrai atua inkatampo, naa kaing'or ninye nadamu osotua lai lo lning'o ntarasi otii erishata Enkai o pooki toki naishu natii oriong enkop.” 17Nejoki Enkai Noa: “Ele ninye olmonekie lo sotua laitasheyie te rishata ai o pooki sesen otii oriong enkop.”
Noa o layiok lenyena
18Metaa ore ilayiok le Noa ootupukutuo te safina naa Shem, o Ham, o Yafet. Naa Ham apa menye le Kanaan. 19Ore kulo pokira okuni naa ilayiok le Noa, naa ninche ooibulaitie enkop pooki.
20Noa apa olaturoni le dukuya le nkop etuuno ninye enkurma oo sabibu. 21Neok Noa enaisho oo lsabibu nemera oleng neirrag to lng'obor lenye meishopo. 22Nedol Ham laa ninye menye le Kanaan emasipaisho e menye. Neliki ilalashera lenyena aare te boo. 23Ina peyie eyau Shem o Yafet olkila eiteleikino iloilila lenye, nepuo te siadi, neitoip emasipaisho e Papaai lenye; ore inkomomi enye neingorie dikae, neitu ninche edol emasipaisho e papaai lenye. 24Ore peyie einyototo Noa te merai e naisho, neyiolou enaitaasa olayioni lenye oti ninye, 25nejo ninye,
“Metedeki Kanaan,
keaku ninye orrindik loo rrindiki
too ilalashera lenyena.”
26Nejo ake sii: “Metamayiana Olaitoriani
Enkai ai Shem, naa inchoo Kanaan metaa orrindik lenye.
27Meitubulu Enkai Yafet
naa inchoo metotona to lng'obor le Shem,
neaku Kanaan osinka lenye.”
28Ore peyie eishunye olairrag le nkare, enyaaka Noa abik ilarin iip uni o onom. 29Ore inkolong'i pooki e Noa naa ilarin iip naaudo o onom neye ninye.