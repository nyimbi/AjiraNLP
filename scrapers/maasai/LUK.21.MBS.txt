Enkishorunoto e nkoliai
(Mk 12.41-44)
1Neshumu Yesu nkonyek nedol ilkarsisi eitadoiki nkishorot enye osanduku oshumishoreki; 2nedol sii enkoliai aisinani eitadoiki ielai are naanyokie. 3Nejo, “Edede ajoki intae, ena oliai aisinani natipika aisul too lkulikae pooki; 4amu eishorutua pooki te nkumoi oo naata, kake eishorua ninye to sina lenye pooki toki naata.”
Eibonuo Yesu ajo keyookini aar ina aji e Nkai
(Mat 24.1-2; Mk 13.1-2)
5Ore eimaki kulikae enkaji e Nkai, eneikunaki teneikodi too soito sidain o too nkishorunot, nejoki, 6“Ore anaa kuna tokitin nidolitata, kepuonu nkolong'i nemeitokini aata osoit obo oiteleikino olikae lemesulakini enkop.”
Enyamali o sinaitin
(Mat 24.3-14; Mk 13.3-13)
7Neikilikuan aajoki, “Olaiteng'enani, kanu eaku kuna baa, naa ainyoo olmonekie outu ajo etaa ebau?” 8Nejo, “Entodol meitapong'ori intae; amu kepuonu lkumok te nkarna ai, ejo, ‘Nanu ilo? Etinyikua enkata!’ Emisuj intae ninche. 9Naa ore pee ining'ining'i njorin o long'oling'oli, emiureisho, amu eituruku ake nena aatiu neijia, kake melotu enkiting'oto e nkop nabo kata.”
10Nejoki ninche, “Kedumakino olosho likae osho, nedumakino enkitoria enkae kitoria; 11nelotu olokirikiri le nkop too wuejitin kumok, nelotu olameyu o olmeitai too wuejitin kumok, naa kepuonu ntabo naaitureisho o lmonek ooing'uaa shumata, 12kake ore eton eitu ebau nena pooki keibung'i intae, neinyali, neitarasakini intae nkajijik e ntumo e korokoroni, nerikokini intae laiguanak o lbalusuni te nkaraki enkarna ai. 13Neaku te intae enkata nimbalielie enkirukoto inyi. 14 Entumut ena nabo too ltauja linyi nchere, emidamu eitu ebau enkata aajo kaa kiwal; 15amu nanu oisho intae enkutuk o eng'eno, nemeetae hoo obo le lelo mang'ati linyi oidim airisha aashu ewal. 16Keitarasaa intae intoiwuo o lalashera o ltung'ana lo lmarei o lchoreta, naa keari kulikae linyi metuata; 17neibayu intae pooki te nkaraki enkarna ai. 18Kake meimin ninye olpapita obo loo lukuny inyi. 19Kake te ng'iriata inyi itumutumu enkishui.
Etolimuo Yesu ajo keidak Yerusalem
(Mat 24.15-21; Mk 13.14-19)
20“Kake ore pee idolidolo Yerusalem etamana mpuot, entayiolo aajo etinyikua emutata enye. 21Ore ina kata lootii Yudea esikaki ldoinyo, ore lelo ootii atua ina anasa nepuku aapuo, nemejing'u lelo ootioyo ti ong'ata; 22 amu nkolong'i e nkitamioto kuna, naabaya mbaa pooki naatisiraki. 23Woi nena naanuta o naaitanakisho te nena olong'i! Amu keaku kitok osina o engoro e Nkai nadoiki kulo tung'ana; 24kedung'ori aauroo too lalema, neriki atua loreren pooki meshomo sinkaisho; neitiamie Yerusalem Iloreren, o metaba anaa neitabari nkatitin oo Loreren.
Elotunoto e Nkerai e Tung'ani
(Mat 24.29-31; Mk 13.24-27)
25 “Naa kepuku ntabo e nkolong o lapa o lakir, ore te nkop neinepu osina loreren o enking'aing'ai neikurrukur enaiposha o lopir le nkare, 26neiterriaa ltung'ana te nkiputukuny 3 nena baa naapuonu enkop; amu keigirigiro engolon pooki e shumata. 27 Ore te ina kata nedoluni Enkerai e Tung'ani elotu te ngolon te nkatampoi o te nkisisa kitok. 28Ore taa pee eng'as aabau kuna baa eng'ura shumata entushumu lukuny inyi, amu etinyikua esarunoto inyi.”
Enkiteng'enare naipirta olng'aboli
(Mat 24.32-35; Mk 13.28-31)
29Neliki enkitanyaanyukoto ajoki. “Eng'ura olng'aboli o lkeek pooki; 30ore ake pee eiteru aaitayu mbenek, niduaakiki ate nchere etinyikua olodalu. 31Neijia naa etiu, ore pee idolidolo eaku kuna baa, entayiolo entejo etinyikua enkitoria e Nkai. 32Edede, ajoki intae, meishari ena ishoi eitu eitabari nena pooki. 33Keish shumata o enkop, kake meish ororei lai hoo obo.
Eishiaakinoi neshololoi
34“Kake eng'ura ate pee meaku ltauja linyi biitia o emerai o nkolati e na kop, neirrashu intae ina olong neluam intae anaa orreshet; 35amu neijia etiu kedoiki lelo pooki, oomanya enkop pooki. 36Kake enchololoto intae inkatitin pooki, niomonunu meishori intae engolon nipaashieshie nena naapuonu, pee intasheshe te dukuya Enkerai e Tung'ani.”
37 Neiteng'enisho dama nkolong'i pooki te nkaji e Nkai, kake ore kewarie neipang alo airrag oldoinyo oji oloo Loirienito. 38Ore enasirie neyooki ltung'ana pooki aapuo aainining ninye te nkaji e Nkai.