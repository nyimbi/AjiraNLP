Enkiroroto e Sofa
1Neitoki Sofa le Naamat awal, ajo:
2“Keishori irorei kumok meshomo eitu ewali,
neishori oltung'ani oiro oleng esipata?
3Ijo doi keitigir enkiratirat ino iltung'ana,
naa tininya kutuk ajo miata entioto,
aimeeta obo likintukurru iyie?
4Amu ijoito, ‘Ore enkiteng'enare ai naa kesila,
nara sinyati te dukuya nkonyek e Nkai.’
5Kake ore duoo tenaa keiro Enkai,
nikiboloki ninye enkutuk enye,
6naa aikiliki ninye iyie inkisudorot eng'eno nagut!
Amu kitok ening'unoto enye.
Tayiolo nchere aikiririki Enkai nkuti
nemeba anaa nkitarruorot inono.
7“Indim atayiolo intokitin naagut naaipirta Enkai?
Indim atayiolo ineebaiki Olmagilani?
8Ekeilep oleng aalang keper,
kainyoo indim ataasa?
Egut alang enemeneng'a, kainyoo indim atayiolo?
9Ore entemet enye neado alang enkop,
nelala alang enaiposha.
10Amaa teneimaa ninye enkop, neenaa olorere,
neipotu adung'oki enkiguana
aing'ae oidim aibooi ninye?
11Amu eyiolo Enkai lelo tung'ana lemeeta tipat;
amaa tenedol ninye entorroni,
aimeshilaa ninye?
12Kake ore oltung'ani omoda naa ketum ening'unoto;
oo teneini olkurrarru le ntim aa tung'ani.
13Tenintorioki oltau lino esipata,
nilak nkaik inono aitorioki ninye.
14Tenetii entorroni enkaina ino, iwuang'ie intalamai,
nimincho intorrok emany atua ilng'oborri linono.
15Nesipayu katukul ina kata
nchere idumu enkomom ino metii entioto;
iyaku oloserian, nimiureishoyu.
16Naa aikirikino osina lino;
idamu ninye anaa inkariak naatulusoitie.
17Ore enkishon ino newang'u alang enaiwulie enkolong;
ore enaimin enye netiu anaa entadekenya.
18Naa aitum empijan amu etii osiligi;
naa aikirripi nilo ayeng'iyeng'a te seriani.
19Irraga airura, nemeeta likae likipik enkuretisho;
eomonu ilkumok omom ino.
20Kake ore inkonyek oltorrono nemeitoki aadolisho.
Ore enkoitoi pooki naaisikie naa keimin te ninche,
ore osiligi lenye neyang enabayie.