Enkiroroto e Bildad
1Neitoki Bildad le Shushi awal ajo:
2“Kerishata naba aa ijo kuna baa,
ore irorei le nkutuk ino netiu anaa osiwuo kitok?
3Amaa, kemerregel Enkai esipata?
Amaa kemerregel Olmagilani enasipa.
4Amaa tenetaasa inkera inono eng'oki aaitaas ninye,
eitarasayie ninye ninche apik engolon oo ntorrok enye.
5Tening'oru iyie Enkai,
nisai iyie ilo Magilani;
6tenaa aira sinyati nintashe too sipat,
nesipa katukul inchere ekedumunye ninye te nkaraki iyie;
nikilaaki ninye iyie te wueji neishaakino tinimany.
7Neaku ore hoo duoo naa kiti apa enkiterunoto ino,
keaku inkolong'i inono naapuonu sapuki oleng.
8“Amu inkilikuanu, aatoomono too lporori ooshomo,
nijurru ayiolou nena naanoto iloo papa;
9amu ore iyiook nikira ile ng'ole,
nimikiyiolo pito,
amu ore inkolong'i ang tioriong enkop naa oloip.
10“Aimikinteng'en ninche iyie, nikiliki iyie,
nelimu irorei tening'unoto enye?
11Keidim enarau atubulu te wueji nemetii olkishakual?
Keidim oseyiai atubulu tewueji nemetii enkare?
12Ore eton aa entapukai eitu edung'i,
netoyu ninche engor ae aitubului ake.
13Neijia etiu inkoitoi e lelo pooki oorikino Enkai
amu ore osiligi le lelo tung'ana lemeeta Enkai naa keidak.
14Ore enkirukoto osiligi lenye negila ina kata
naa neijia etiu osiligi lenye le nkaji olkedi.
15Eirishakino ninye enkaji enye nemeitashe ina aji;
eibung ninye ina aji enye, kake meitashe.
16Ebulu iltung'ana torrok anaa entiati natii ewueji netii enkolong,
neibulaa ilukuny aaidapashakino enkurma enye.
17Ore intona enye neman aaen isoito,
neton ninye tiatua lelo soito akurrakino.
18Naa teneari aamut ninye te wueji enye,
naa kemiki ninye, ejoki ‘Eitu ae kata aadol.’
19Ing'ura, ena enchipai enkoitoi enye;
nepuku tiatua enkop kulie aabulu.
20“Ing'ura, meany Enkai oltung'ani lemeeta entioto,
nemeng'amaa enkaina oo laasak loo ntorrok.
21Aikintoki ninye aigil aiput enkutuk ino enkuenia
nepik enkutuk ino embuakunoto.
22Ore lelo likimba iyie naa keishopokini ninche enkurruna,
ore ilo ng'obor loo ltorrok, nemeitokini aata.”