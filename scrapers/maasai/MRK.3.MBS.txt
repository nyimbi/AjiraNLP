Oltung'ani oikaolo enkeeya enkaina
(Mat 12.9-14; Lk 6.6-11)
1Neitoki Yesu ajing enkaji e ntumo, netii ine oltung'ani oikaolo enkeeya enkaina. 2Neing'or ninche te naa keishiunye ilo te nkolong e sabato, pee etum aaitang'oro ninye. 3Nejoki ninye ilo tung'ani oikaole enkaina “Wou ene.” 4Nejoki ninye ninche, “Kaa naishoruno too nkitanapat mataas te nkolong e sabato, metaasi isupati anaa metaasi intorrok, meitopoki ana metaari metua?” Kake etigirate ninche. 5Nekurraki ninche pooki nkonyek te ngoro, eisinanuo te nkaraki narook oishuaa, nejoki ilo tung'ani “Intorioi enkaina ino!” Neitorioo, neishiu, enkaina. 6Neipang Ilfarisayo, nepuo nabo kata aainos enkiguana eboitare esirit oo le Herode, pee egilunore ninye eing'oru olosek oarie ninye metua.
Eshomo Yesu tenebo ilooiteng'eni lenyena embata enaiposha
7Nerrinyo Yesu te ine te nebo looiteng'eni lenyena aapuo enaiposha, nesuj olorora kitok oing'uaa Galilaya; o looing'uaa Yudea 8o Yerusalem o Ldumea o lido kekun le Yordan o lorora kitok oing'uaa Turo o Sidon; etoning'o nena pooki naataasa, nepuonu enetii ninye. 9 Nejoki ilooiteng'eni lenyena meitobirakini empeut te nkaraki olorere, pee merratanyi ninye; 10amu eidipa aishiunye lkumok, metaa keiding'akino lelo pooki oomueiaa ejo maiseyie. 11Naa ore ake pee emaniki iloiriruani ooiduruk, nerriaa te dukuya ninye ebuaku aajo, “Ira iyie Enkerai e Nkai!” 12Nekurraki areiki ajoki pee melikioo.
Etegelua tomon o aare
13Neilepaki ninye oldoinyo, neipotu lelo ooyieu ninye openy nepuonu enetii ninye. 14Negelu tomon o aare, ooisiritore ninye, pee etum airriwai metolikioi ororei le Nkai; 15neaku eeta enkitoria naararie iloiriruani; 16Neisho Simon enkarna ajo Petero; 17Yakobo le Sebedayo, o Yohana olalashe Yakobo, neisho lelo enkarna ajo Boanerge, aa keji Ilenkikurrukur: 18Andrea, o Filipo, o Bartolomayo, o Matayo, o Tomas, o Yakobo le Alfayo o Tadayo, o Simon olkanaani, 19o Yudas Iskariot, laa ninye otakaldayie. Nelo ang.
Yesu o Beelsebul
(Mat 12.22-32; Lk 11.14-23, 12.10)
20Neitoki ake esiamo aasoto, metaa metumoki ninche aainosa endaa. 21Ore pee ening iltung'ana lenyena le sotua, nepuo pee epuo aaibung, amu kejo, “Etarruoyie elukunya.” 22 Nejo laiteng'enak loo nkitanapat ootadoutuo eing'uaa Yerusalem, “Beelsebul eeta, naa oloitore loiriruani eararie loiriruani.” 23Neipotu enetii ninye, nejoki too nkitanyaanyukot, “Kaji eiko pee eidim shetani ataarai shetani? 24Te neoro enkitoria ti atua, nemeidim ina kitoria aitasho. 25Naa te neoro enkaji ti atua kewan, nemeidim ina aji aitasho. 26Naa te netudumakine shetani kewan aoro, meitashe, kake keiting. 27Meetae oltung'ani oidim atijing'a enkaji o ltung'ani ogol nearaa masaa enyena, eitu eng'as aen ilo ogol, pee etumoki taa ataara enkaji enye. 28Esipa ajoki intae, epalakini ltung'ana ng'ok pooki, o emorore pooki namorisho ake; 29 kake ore oloba anaa olomor Enkiyang'et sinyati, meeta empalakinoto aikata, kake etaa eng'oki ntarasi.” 30Amu ketejo ninche, “Oloirirua oiduruk eeta ninye.”
31Nelotu ng'otonye o lalashera lenyena; ore eeitashe ninche te boo neirriwaa enkutuk meipoti. 32Netoni esiamo aamanita ninye; nejokini, “Etii ng'utunyi o lalashera linono boo kinkilikuanu.” 33Newaliki ajoki, “Ai ng'ae yieyio o lalashera laainei?” 34Ore pee eitaman inkonyek lelo oomanita ninye, nejo, “Noolo yieyio o lalashera laainei! 35Ore pooki ng'ae oas enayieu Enkai, ninye olalashe lai, o enkanashe ai o yieyio.”