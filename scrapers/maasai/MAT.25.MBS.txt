Enkitanyaanyukoto oo ntoyie tomon
1 “Etiu enkitoria e keper anaa ntoyie tomon, naatudumutua ltaai lenye aapuo aanang'are oloyamisho. 2Ore imiet nemoda, ore inkulie imiet naa ng'eni. 3Amu ore nekua naamoda ewaita iltaai lenye neitu eya eilata 4Ore nekua ng'eni, neya eilata too ltuleta lenye te nebo iltaai. 5Ore pee eimutie oloyamisho, neimug pooki neirura. 6Ore te mpolos e nkewarrie, nebuaki aajo, ‘Neilo oloyamisho, entupuku entanang'are.’ 7Neinyototo ina kata nena toyie aaitobir iltaai lenye. 8Nejoki naamoda kunda ng'eni, ‘Enchoo iyiook enkiti ilata inyi; amu keye iltaai lang.’ 9Kake newaliki ng'eni nejoki, ‘Aa mebaiki iyiook o intae; neikash ti nipuopuo enetii loomir aainyang'aki ate.’ 10Ore pee einyototo aapuo aainyiang'u, nebau olayamisho, nejing nena naaterretenate tenebo oloyamisho atua osirua le nkiyama; neikeni kutuk aji. 11 Neitoki te siadi aapuonu nekua toyie aajo, ‘Lo kitok, Lo, kitok, tabolu iyiook.’ 12Newaliki ajoki, ‘Esipa ajoki, intae, mayiolo intae.’ 13Entorripisho, naa, amu miyiololo intae ina olong aashu esaa.
Enkitanyaanyukoto oo laisiaayiak okuni
(Lk 19.11-27)
14 “Amu etiu anaa te neyieu oltung'ani nelo enkop nalakua neipot isinkan lenyena neitaaki ntokitin enyena. 15Neitaaki obo talanta imiet, neitaaki olikae are neitaaki likae nabo; aisho pooki tung'ani anaa enkidimata enye; nelo. 16Ore lido oitaakaki talanta imiet nelo nabo kata aasishore netum kulie talanta imiet. 17Netumie sii elde oitaakaki are kulie are. 18Kake ore elde oitaakaki nabo, nelo aturoo aisudoo empesai o lkitok lenye. 19Ore etulusoyie enkata naado nelotu olkitok le lelo sinkan, neyieu esiana oo ntokitin enyena. 20Neng'asunye oloitaakaki talanta imiet ayau kulie talanta imiet; nejoki, ‘Lo Kitok kinchoo talanta imiet; ng'ura anoto kulie imiet.’ 21Nejoki olkitok lenye, ‘Ee osinka supat laisilig, itaa oloisiligayu too nkuti, kaaisho intoria kumok; tijing'a eng'ida o lkitok lino.’ 22Nelotu oloitaakaki talanta are nejoki, ‘Lo Kitok, kintaaka talanta are, ing'ora, anotie kulie are.’ 23Nejoki olkitok lenye, ‘Ai sidai enitaasa iyie osinka supat oisiligayu; tijing'a eng'ida o lkitok lino.’ 24Nelotu sii elde oitaakaki talanta nabo nejo, ‘Lo Kitok, ayiolo ajo ira iyie oltung'ani ogol odung ineitu iun, ninturrur ineitu isuaaya. 25Neaku atureishe nanu nalo aturoo aisudoo ina talanta ino ti atua enkop, ing'ura, nena enino inko.’ 26Neng'amaa olkitok lenye ajoki, ‘Lo sinka torrono oshal, itayiolo ajo adung ineitu aun, nasotu ineitu aisuaaya; 27anaata naa inchoo ina pesai ai lelo ooasishore pee te alotu natum enaai o kulie. 28Entooru naa ina talanta enchoo ilo oata talanta tomon. 29 Amu ore pooki ota neponikini pee eaku naata kumok, kake ore olemeeta, ore ninye enda naata neoruni. 30 Entanang'aki ilo sinka le meeta tipat enaimin e auluo; neaku enkishirata o eonyoto oo lala.’
Enkiguana nabayie naiguanareki loreren
31 “Ore te nelotu Enkerai e Tung'ani te nkitoo enye, eboitare ilmalaika pookin, neton ina kata to lorika lenye le nkitoo. 32Neiturrurrukino loreren pooki dukuya ninye negel ninche anaa olchekut ogelu nkerra arishie nkineji. 33Nepik nkerra enkaina enye e tatene, nepik inkineji ene kedianye. 34Naa kejoki ina kata olaiguanani lelo ootii enkaina enye e tatene, ‘Wootu intae ilootamayiana Papa lai, entujung enkitoria naitobirakaki apa intae apa ebaiki enkiterunoto e nkop. 35Amu aata apa esumash nikinchosho endaa; naata enkure nikinchosho enaok; nara omoni nikirikiriki ang; 36nemaishopo nikinchopishopo; namuei nikirumurumu, naena nikibaikiki.’ 37Neng'amaa ina kata ltung'ana le Nkai aajoki, ‘Lo kitok, kanu kitaduaa iyie iata esumash nikintoti iyie? Aashu iata enkure nikintook iyie? 38Ana kanu kitaduaa iyie ira omoni nikirik iyie ang? Anaa minchopo nikinchop iyie? 39Ana kanu kitaduaa iyie imuei anaa iena nikibaiki iyie? 40Naa keng'amaa olaiguanani ajoki, ‘Esipa, ajoki intae, ore anaa enintaasa lelo alashera laainei ooti, nanu intaasa.’ 41Neitoki Yesu ina kata ajoki ilootii enkaina enye e kedienye, ‘Enyeito intae entung'uayioki iloodiaa, enchom enkima oo ntarasi naitobirakaki shetani o lmalaika lenyena. 42Amu aata apa esumash neitu kintotiti; naata enkure neitu kinchosho enaok. 43Nara omoni neitu kirikiriki ang; nemaishopo neitu kinchopishopo; namuei, naena neitu kibaikiki.’ 44Neng'amaa sii ninche aajoki, ‘Kanu kitaduaa iyie iata esumash, anaa enkure, anaa ira omoni, anaa minchopo, anaa imuei anaa iena neitu kisiai iyie?’ 45Naa keng'amaa ajoki, ‘Esipa ajoki intae, ore anaa eneitu intaasiasa obo le kulo ooti, nanu eitu intaasiasa.’ 46 Naa kepuo ninche enkitamioto oo ntarasi; nejing iltung'ana le Nkai enkishui nemeish.”