Musa o Aron te dukuya olaiguanani le Misiri
1Ore te siadi ina nelo Musa o Aron enetii Farao nejoki, “Nji ejo Olaitoriani, Enkai oo Siraeli, ‘Nchoo iltung'ana laainei epuo, pee aatum aaitaiki osirua ti ong'ata.’ ” 2Kake etejo Farao, “Kaing'ae Olaitoriani, laidim nanu atoning'o oltoilo lenye naisho Isiraeli epuo.” 3Nejo ninche, “Enotore iyiook Enkai oo Lhebrania; nchoo iyiook maape, kitoomono iyie, maape elototo oo nkolong'i uni ti ong'ata pee kipolosaki Olaitoriani Enkai, mear ake iyiook to lmeitai aashu to lalem.” 4Nejoki ninche olaiguanani le Misiri, “Musa o Aron, kainyoo pee iyaya iltung'ana aaitung'uaa esiaai enye? Entorrinyoto enchom isiaaitin inyi.” 5Neitoki Farao ajo, “Ng'ura, ajo aikumok taata kulo tung'ana tena kop niyeng'iyeng'ie iyie ninche too siaitin enye!” 6Ore te ina olong ake neitanap Farao ilaitasheikinok le siaai o lkituaak le siai, 7“Mintokiki ae kata aaisho iltung'ana olkujita oitayunye ilmatofali anaa oshi eninkoko; enchoo ninche epuo aasotu olkujita maate. 8Ore esiana oo lmatofali apa naitayu enchoo eaku lelo ake, emintong'oriki ninche, amu aiturua ninche; neaku keishir, ‘Nchoo iyiook maape aaitaiki Enkai ang olasar.’ 9Nchoo esiaai nagol oleng eiteeki iltung'ana, pee etum aataasisho nemeitoki aainining lelo rorei le lejare.”
10Neaku eshomo lelo aitasheikinok o ilkituaak le siaai nejoki iltung'ana, “Ejo Farao nji, ‘Maisho nanu ntae olkujita. 11Enchom maate, eyau olkujita linyi te wueji neba anaa enitumiemie; kake ore esiaai meitong'ori hoo ninye peno.’ ” 12Neidapashakino iltung'ana enkop pooki e Misiri aasotu suut aaitaa olkujita. 13Netem apa lelo aitasheikinok aarrumoki ninche esiaai, ejoki, “Entabai esiaai inyi, e anaake, anaa apa eetae olkujita.” 14Ore ilkituaak loo ltung'ana loo Siraeli, laa ninche etipika ilaitasheikinok le Farao meitasheiki ninche, neari, neikilikuani aajoki, “Kainyoo pee eitu iasiasa esiaai inyi aaitobir ilmatofali taata anaa apa?”
15Nepuonu lelo kituaak loo ltung'ana loo Siraeli aaishiraki Farao, “Kainyoo pee intaas iyiook, isinkan linono, ena? 16Meetae olkujita ooishooki isinkan linono, ore ake eyia, nejoki ninche iyiook, ‘Entobira ilmatofali!’ Naa ng'ura earitae isinkan linono, kake ore enkitarruoroto netii atua iltung'ana linono ake.” 17Nejo ninye, “Irara turua, irara turua, neaku ijojo, ‘Nchoo iyiook maape aapolosaki Olaitoriani.’ 18Enchom taata, naa entaasisho; amu meetae olkujita oishori intae, ore ake eyia, niyauu enoshi ake siana oo lmatofali.” 19Nedol ilkituaak loo ltung'ana loo Siraeli aajo etii ninche erishata torrono, ina kata pee ejo ninche, “Meitong'ori hoo ninye peno esiana oo lmatofali linyi lintayuyu anaake.”
20Netumore ninche Musa o Aron, eanyita apa ninche, epuku aaing'ua enetii Farao. 21Nejoki ninche, “Nchoo eing'or ntae Olaitoriani neiguanare, amu intaa ntae iyiook ilarruok te dukuya Farao o laisiaayiak lenyena, nitipika olalem enkaina enye pee ear iyiook matuata.”
Eing'unyung'unyaka Musa Olaitoriani
22Neitoki Musa aibelekenyakino Olaitoriani nejo, “Olaitoriani, kainyoo pee kintasima airriu nanu? 23Amu ore anaa nalotu enetii Farao airo te nkarna ino, neitaasa ninye ntorrok kulo tung'ana, neitu iyie intajeu iltung'ana linono tukul.