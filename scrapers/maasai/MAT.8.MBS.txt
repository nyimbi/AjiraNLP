Etisika Yesu ltung'ana le nkeeya oo lbolot
(Mk 1.40-45; Lk 5.12-16)
1Ore pee edou ninye to ldoinyo, neirukurukore siamon kituaak. 2Naa ng'ura, nelotu enetii oloata enkeeya oo lbolot, negil kung aserem, nejoki, “Lo kitok, ti niyieu kindim atisika.”
3Neitorioo enkaina enye neiseyie nejo, “Ayieu; tisikayu.” Nesikari nabo kata enkeeya enye. 4 Nejoki Yesu ninye, “Ng'ura, miliki oltung'ani; kake shomo intoduaa kewan olapolosani, nintayu enkishoroto naitanapishe Musa, metaa shakenisho te ninche.”
Eishiunyeki osinka lo lkitok loo sikarini
(Lk 7.1-10)
5Ore pee ejing ninye Kapernaum, nelotu olkitok le sikari enetii asai ninye, 6ejo, “Lo kitok, eirrag olaisiaayiani lai ti aji, etaa olmaima, neitabayie oleng.”
7Nejoki Yesu, “Kalotu aishiunye.”
8Newaliki ilo kitok le sikari ajoki, “Lo kitok, kaamakua nanu ti nijing'u enkaji ai, kake tejo ake ororei, naa keishiu olaisiaayiani lai. 9Amu ara sii nanu oltung'ani otii abori enkitoo, naata nanu sikarini laatii ti abori, te najoki obo, ‘Shomo,’ nelo; najoki likae, ‘Wou,’ nelotu; naa te najoki osinka lai, ‘Taasa ena, neas.’ ”
10Ore pee ening Yesu nena, neing'asia nejoki lelo oosujita, “Esipa ajoki intae, eitu ae kata adolie likae ti atua Siraeli enkirukoto sapok naba inji. 11 Najoki nanu intae, epuonu ilkumok ooing'uaa oloo saen o loontoluo aatoni te nebo Abraham o Isaak o Yakobo ti atua enkitoria e shumata; 12 kake ore lelo laa ninche naaji ile ina kitoria nenang'akini atua enaimin e auluo; neaku enkishirata o eonyoto oo lala.” 13Nejoki Yesu ilo kitok loo sikarini, “Shomo ang; metotiwuo te iyie anaa ina niruko.”
Neishiunyeki olaisiaayiani lenye te ina kata ake.
Eishiunyeki iltung'ana kumok
(Mk 1.29-34; Lk 4.38-41)
14Ore pee ejing Yesu enkaji e Petero, nedol enkaputani enye eirrag emuei oloirobi. 15Neiseyie enkaina enye neing'ueki oloirobi, neinyototo aisiaai ninye.
16Ore pee eaku teipa, neyakini ilkumok ooata iloiriruani nearaa iloiriruani to rorei, neishiunye lelo pooki oomuei. 17 Pee etum atabai enairoroki to loiboni le Nkai oji Isaya pee ejo, “Ewa ninye openy imuoyiaritin ang, netanapa inkeyaitin ang.”
Ilooitaakuno keyieu nesuj Yesu
(Lk 9.57-62)
18Ore pee edol Yesu esiamo kitok emanita, neitanap metalang'a aapuo lido kekun. 19Nelotu olaiteng'enani loo nkitanapat nejoki, “Lo Aiteng'enani, kaasuj pooki weuji nilo.”
20Nejoki Yesu, “Eeta imbariak ingumot, neeta intaritik o loing'ang'e sinkin kake meeta Enkerai e Tung'ani eneiteleiki endukuya enye.”
21Nejoki likai loo looiteng'eni lenye, “Lo kitok, inchooki matang'asa alo anukaa papa.”
22Kake etiaaka Yesu ninye, “Tusujuaki; inchoo ilmeneng'a metunukai ilmeneng'a lenye.”
23Ore pee ejing Yesu empeut, nesuj ilooiteng'eni lenyena. 24Ng'ura, neinyototo olkutati kitok te naiposha, metaa keimisie ilopir le nkare empeut; kake keirura ninye. 25Nepuo enetii ilooiteng'eni lenyena, neinyeyie, nejoki, “Intajeu iyiook, Lo Kitok, amu kindaaitie.”
26Nejoki, “Aainyo pee iureishoyuyu intae ilooti enkirukoto?” Neinyototo neisikong olkutati o enaiposha; nelotu enkitirring'ata kitok.
27Neing'asia lelo tung'ana nejo, “Kaa pukunoto o ltung'ani ele oning olkutati o enaiposha?”
Etaarayie Yesu loiriruani to iltung'ana loo Lgadaren
(Mk 5.1-20; Lk 8.26-39)
28Ore pee ebaiki lido kekun le nkop oo Lgadaren, nenang'are iltung'ana oare oaata iloiriruani oopi oleng ooing'uaa inkuraren o metaa meidim oltung'ani aima ina oitoi. 29Naa ng'ura, nebuak ninche aajo, “Ainyoo iatakinore iyie iyiook Enkerai e Nkai? Amaa iewuo iyie aitame iyiook eton eng'or enkata?”
30Netii eluaata oo lbitiro nalakuaniki ninche nadaa. 31Nesai lelo oiriruani aajoki, “Te naa iaraa iyiook aipung'ie, inchoo iyiook maape aajing enda boo oo lbitiro.”
32Nejoki, “Enchom.” Ore pee eipung ninche, nepuo aajing ilbitiro; naa ng'ura! nekuet emboo pooki, nesulari te marti aajing enaiposha, neye ti atua enkare.
33Neilanyisho ilchekuti aapuo inkang'itie enye nelikioo imbaa pooki o nena naatotiwuo te lelo ooata iloiriruani. 34Naa ng'ura! nepuku enkanasa pooki aapuo aanang'are Yesu; ore pee edol nesai metung'uai ilo kirine lenye.