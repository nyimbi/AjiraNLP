Enkai ninye nadung'oki pooki ng'ae enkiguana
1Olaitoriani, ira iyie Enkai e lap,
Iyie Enkai e lap, tawang'a!
2Tudumunye, lo adung'oni le nkiguana le nkop,
nchoo lelo oouasa inaairirikino ninche!
3Iyie Olaitoriani, o anu kenya kulo torrok,
o anu kenya eisulie kulo torrok.
4Neruku ninche irorei lenye le pesho,
neitokoos ninche te ntorroni pooki.
5Nerratany ninche iltungana linono, Olaitoriani,
neisilisil enjung'ore ino.
6Near ninche metua enkoliai o ilo tung'ani omoni,
nesesekuan ilo okishi;
7nejo ninche, “Medol Olaitoriani;
memusu Enkai e Yakobo.”
8Tayiolo, ele omoda aisul!
Lo moda, kanu akenya ingenunu?
9Amaa, ilo oitobira enkiok,
ae mening'isho ninye?
Amaa, ilo oitibira enkong'u,
ae medolisho ninye?
10Amaa, ilo oitame iloshon,
ae meitameisho ninye?
Ilo oiteng'en iltung'ana te ng'eno,
11 eyiolo Olaitoriani ndamunot oo ltung'ana
nchere enkijape ake.
12Emayiana ilo tung'ani lintame iyie, Olaitoriani,
ilo linteng'en iyie too nkitanapat inono
13pee incho ninye enkiyeng'iyeng'ata te nkata e nyamali,
o metaba anaa neturokini ilo torrono engumoto.
14Amu meituraa Olaitoriani iltung'ana lenyena;
meing'uaa ninye enjung'ore enye;
15amu kelotu esipata enetii lelo supati,
ore lelo pooki sidain iltauja, nesuj.
16Kalo odumunye te nkaraki nanu agilunore ilo torrono?
Kalo oitashe te rishata ai agilunore ilaasak loo ntorrok?
17Te neme Olaitoriani otaa eretoto ai,
anaata etobiko enkishui ai te nkop e ngira.
18Te nadamisho nanu, “Neideketari enkeju ai,”
enyorrata ino nauno, Olaitoriani, ninye naaibung'ita.
19Ore te nkumoi oo ndamunot aainei,
naa enkitagoloto ino naaitagol oshoke.
20Keidim ilarikok arruok aaibung'ata o iyie,
lelo ooitobiru ntabo te nkoitoi oo nkitanapat?
21Keiturrurro ninche te nebo aagilunore ilo supat,
nedung'oki ilo asipani enkiguana e keeya.
22Kake etaa Olaitoriani osempewuet lai,
etaa Enkai ai endapidapoi e sarunoto ai.
23Kerrinyoki ninye ninche ntorrok enye,
nejut ninche aiwuang'ie te nkaraki enkarrueisho enye;
kejutoo Olaitoriani Enkai ang ninche aiwuang'ie.