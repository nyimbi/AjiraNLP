Nkishorot oo laakinot
1Ena ninye enkitanapata o lasar le nkitarruorroto. Eisinyati ninye oleng; 2ore teine wueji neyieng'ieki ilasarri oopejori teine eyieng' ninche olasar le nkitarruorroto, ore osarge lenye neisuaakini enchumata olperere lo lasar aaitaman. 3Ore enkurriny enye pooki neishoori, ina eilata olkidong'oe, oina kurriny pooki naimulumulita enkoshoke, 4o lairakuj pokira oare oina kurriny naimulumulita ninche, oilo kina lemoinyua oya ninye tenebo ilairakuj; 5nepejoo olapolosani ninche te nchumata olperere lo lasar anaa nkishorot naapejokini te nkima Olaitoriani; olasar le nkitarruorroto ninye. 6Eidim pooki lee tiatua ilapolosak ainosa, nenyae tiatua ewueji sinyati, eisinyati ninye oleng. 7Ore olasar le nkitarruroroto, neikununo anaa olasar le ng'oki, nabo enkitanapata e pokira; ore ilo apolosani oitayu olning'o lo sotua te ninye neya ninye. 8Neya ilo apolosani oitayu olasar opejori lo ltung'ani ake ninye olchoni leilo asar opejori oitayio ninye. 9Ore pooki kishoroto e ntapa natapejoki tiatua ewueji napejishoreki o pooki toki naitobiraki te ngirra aashu teneyierishoreki naa eneilo apolosani oitarasayie aishooyo. 10Ore pooki kishoroto e ntapa, naipurjakaki teilata aashu enatoyio, neaku enoo layiok pooki le Aron, neishori pooki aaitorisioki.
Nkishorot e nchula
11“Naa ena enkitanapata o lasar le seriani oidim oltung'ani aishoo Olaitoriani. 12Teneishooyo ninye te nashe, neishooyo ninye imukateni neitu eisuishieki naaipurjaki te ilata, o nkaukau neitu eisuishieki o emukate e ntapa naelieki eilata napuyiapui naaipurjaki te eilata aaitobiraki. 13Ore tenebo ilo asar lenye le seriani le nkishoroto e nashe neyau ninye enkishoroto enye tenebo imukateni naaisuishieki. 14Ore te kuna neishooyo ninye emukate nabo te pooki kishoroto, anaa enkishoroto to Laitoriani, neaku ena kishoroto eneilo apolosani oisuaki ilo sarge lo lasar le seriani. 15Ore nkiri eilo asar lenye le seriani le nkishoroto e nashe nenyae teina olong olasar lenye; meisho ninye ae eleku o mekenyu. 16Kake tenaa ore olasar le nkishoroto enye naa enkitabaroto aashu enkishoroto olpela neinosi teina olong naishorua ninye olasar lenye, ore taisere entoki natelekua neinosi, 17kake ore entoki naleku too nkiri eilo asar te nkolong e uni nepejori te nkima. 18Teneinosi pooki toki oo nkiri eilo asar lenye le seriani te nkolong e uni, ore ilo oishorua ilo asar nemeng'amuni, nemeikenakini ninye ilo asar; neaku ilo asar olminong ore ilo oinos nenap ninye enkitarruorroto enye.
19“Ore nkiri naaiseyie pooki toki nemesinya nemeinosi; nepejori te nkima. Ore lelo pooki lemeiduruk neidim aainosa nkiri, 20kake ore ilo tung'ani onya nkiri eilo asar lo Laitoriani le seriani eata ninye olduruk, nedung'ori ilo tung'ani aaitung'uaa iltung'ana lenyena. 21Naa teneiseyie oltung'ani ake ninye entoki naiduruk nemesinya, tenaa olduruk te tung'ani aashu eng'ues nemesinya aashu ae toki naiduruk o lminong paa keitoki ainos nkiri olasar lo Laitoriani le seriani, neiwuang'ieki ilo tung'ani tiatua iltung'ana lenyena.” 22Nejoki Olaitoriani Musa, 23“Tiaaki iltung'ana le Israel, minyanya intae eilata, olkiteng, aashu enker, aashu enkine. 24Ore eilata e ng'ues natua openy, o eilata eina natara ilowuarak, neidimi aataasishore tiae oitoi, kake meeta nchere pee inosa intae. 25Amu ore pooki tung'ani oinos eilata e ng'ues naa ninye eishorieki Olaitoriani olasar te nkima neiwuang'ieki too ltung'ana lenyena. 26 Niminosinoso sii osarge tukul, aa olemotonyi aashu aa oleng'ues, te pooki wueji nimanyimanya. 27Ore oloba anaa oloinos pooki sarge, neiwuang'ieki ilo tung'ani too ltung'ana lenyena.”
28Nejoki Olaitoriani Musa, 29“Tiaaki iltung'ana le Israel, ore ilo oishoru olasar le seriani loo nkishorot enyena aisho Olaitoriani neyaki ninye ina kishoroto enye Olaitoriani; teilo asar loo nkishorunot enyena e seriani. 30Neyau ninye too nkaik enyena makewan nena kishorunot naapejorieki te nkima olasar lo laitoriani; neyau ninye ina ilata tenebo oloikulu, pee etumi aayuko ilo oikulu olasar oyuki te dukuya Olaitoriani. 31Nepejoo olapolosani eilata te nchumata olperere lo lasar, kake ore oloikulu neaku ole Aron o layiok lenyena. 32Ore emuro e tatene nincho olapolosani anaa enkishoroto naing'uaa olasar lino loo nkishorot inono e seriani. 33Ore ilo tiatua ilayiok le Aron oishooyo osarge lo lasar le seriani o eilata neishori emuro enkalo e tatene metaa erubata enye. 34Amu ore ilo oikulu oyuki oina muro naishoori aawa nanu too ltung'ana loo Siraeli, aitayu tiatua ilasarri lenye loo nkishorot e seriani, naisho nanu ninche Aron ilo apolosani o layiok lenyena, anaa erubata e anaake naitayu iltung'ana le Israel. 35Ena ninye erubata e Aron o layiok lenyena naing'ua nena kishorot naapejorieki te nkima olasar lo laitoriani, naiteng'elakaki ninche ina olong apa naitarasayioki ninche pee eisiaisho anaa lapolosak lo Laitoriani; 36eitanapishe Olaitoriani ena pee eishori ninche iltung'ana le Israel, ina olong apa natubukokoki ninche eilata aaput; erubata enye anaake tiatua iishoritin enye pooki.”
37Ena ninye enkitanapata o lasar opejori, olasar le ntapa, olasar le ng'oki, o lasar le nkitarruorroto, o le nkitisinyata o lasarri le seriani, 38apa naitanapa Olaitoriani Musa te nchumata oldoinyo le Sinai, ina olong apa naitanapa ninye iltung'ana le Israel pee eyaki nkishorot enye Olaitoriani to lpurkel le Sinai.