Emayianata Enkai te Israel
1“Ore iyie enkerai e tung'ani imbonoki lelo doinyo le Israel, nijoki, intae ildoinyo le Israel, entoning ororei lo Laitoriani. 2Inji ejo Olaitoriani Enkai; ore amu etejo ilo mang'atinda te iyie ‘Aha! Ore iwuejitin e apa neeika netaa enaang,’ 3neaku imbonoki nijoki, Inji ejo Olaitoriani Enkai: Ore enkaraki, ee, ore enkaraki naitaa ninche intae mitili nepurd intae too nkaloli pooki, metaa itaa intae entoki e kulie kuapi, nitaa intae enkiroroto o entorroni olmarenke loo ltung'ana; 4metaa, oi intae ildoinyo le Israel, entoning ororei lo Laitoriani Enkai: Inji ejoki Olaitoriani Enkai lelo doinyo o ndoinyo, o lashepak o nenen neeidurrieki o nkanas naaidurraki aaing'uaa, nena naataa entoki nainos pooki toki netaa enameni iloreren pooki oomanita; 5metaa inji ejo Olaitoriani Enkai: Ekairo nanu to lom lai oirowua aarare ilkulikae oreren, naarare Edom pooki, lelo ooishoo enkop ai ate metaa enenye te nchipai oltau neimaki inolmena, pee etum aawaita ninye te ngolon. 6Metaa imbonoki ina kop e Israel, nijoki lelo doinyo o nena doinyo, lelo ashepak o yarat, tiaki: Inji ejo Olaitoriani Enkai, Ing'ura ajo, ekairo nanu to lom le ngoro ai, amu itaa intae iloonoto enkurruna too loshon; 7metaa inji ejo Olaitoriani Enkai, ainos olmumai ajo ore iloshon oomanita intae naa ketum ninche enkurruna.
8“Kake ore intae ildoinyo le Israel, naa keitubulu ninche ilng'osil lenye, neiki ilng'anayio linyi iltung'ana laainei Israel; amu kepuonu ninche aasieku ang. 9Amu, ing'ura, ara nanu olinyi, naa kaaibelekenyakino iyie naa aikituri nikiuni; 10naa kaponaa iltung'ana te iyie, enkaji pooki e Israel, ninye pooki; ore nena anas naa kemanyi ore iwuejitin mijoonto nesheti; 11naa kaponaa te iyie iltung'ana o ng'uesi; naa keponari ninche neisho oleng; naa kaaitaa iyie enamanyae anaa apa inkolong'i naatulusoitie, naa kaaitaas iyie esidai eneitu apa ae kata aaitaas. Ina peyie iyiolouu aajo ara nanu Olaitoriani. 12Ee, ekaisho iltung'ana meshomo tiatua iyie, o ltung'ana laainei Israel; naa keya ninche intae, iyakuku intae enjung'ore enye, nemeitoki ae kata inkera ang aatum osina. 13Inji ejo Olaitoriani Enkai: Ore amu ejoki intae iltung'ana, ‘Inyanya intae iltung'ana, nioruru olosho linyi inkera,’ 14neaku mintokiki ae kata aanya iltung'ana nimintokiki aaoru olosho linyi inkera, ejo Olaitoriani Enkai; 15nimintokiki intae aainining ae kata enkurruna e lelo oreren, nimintokiki ae kata aanap esulare oo ltung'ana nimintoki aaisho olorere linyi metorrorroto, ejo Olaitoriani Enkai.”
Enkishui ng'ejuk e Israel
16Nelotu ororei lo Laitoriani enatii naajoki: 17“Enkerai e tung'ani, ore peyie emany enkaji e Israel enkop enye, neisarkionie ninye too nkoitoi enye o too nkiaasin enye; ore olkuaak lenye te dukuya nanu netiu anaa oloirerio le nkitok te nkata enkiduruk enye. 18Metaa atubukoko nanu engoro ai shumata ninche te nkaraki osarge oibukoitie ninche te nkop, te nkaraki nena aitin nemeishu naisarkionie ninche. 19Aidapasha ninche tiatua iloreren, neidapashari ninche tiatua inkuapi, te risioroto oo lkuaaki lenye ore too siaitin enye naiguanare nanu ninche. 20Kake tenepuonu ninche iloreren ore pooki wueji neetuo ninche, neisarkionie ninche enkarna ai sinyati, ore teina nejo iltung'ana tenkaraki ninche, ‘Ore kulo tung'ana naa iltung'ana lo Laitoriani, naa kepuku ake aapuo aing'uaa enkop enye.’ 21Kake kaata endamunoto te nkaraki enkarna ai sinyati, ina naitaa enkaji e Israel enaisarkionieki tiatua iloreren laa ninche eing'uaa.
22“Metaa tiaaki ina aji e Israel, Inji ejo Olaitoriani Enkai: Ime te nkaraki intae, na aji e Israel, peyie ataa kaas embae, kake te nkaraki enkarna ai sinyati ina nisarkionie intae tiatua lelo oshon lietuo. 23Naa kaibalie esinyatisho enkarna ai kitok, ina apa naisarkionieki tiatua iloreren, naa intae oo isarkionie intae tiatua ninche; neyiolou iloreren ina kata aajo ara nanu Olaitoriani, ejo Olaitoriani Enkai ina kata naibalie esinyatisho ai aimaa intae te dukuya nkonyek enye. 24Amu kaitupuku nanu intae aitung'uaa iloreren, naiturrurru intae too nkuapi pooki nayau intae atua enkop inyi maate. 25Kaisuaaki nanu intae enkare nasila niakuku sidain too ntorrok inyi pooki, o too nkitanyaanyukot oo nkaitin inyi pooki ekaisuj nanu intae. 26 Naisho nanu intae oltau ng'ejuk, naisho intae enkiyang'et ng'ejuk napik atua intae; naitayu aitung'uaa iseseni linyi ilo tau lo soit, naisho intae oltau le nkirring'o, 27naa kapik enkiyang'et ai atua intae, naitaa intae iloopuo too nkiguanat aainei nijurrurru oleng aaing'or nkikoot aainei. 28Imanyimanya ina kop naishoo iloo papaai linyi; niakuku intae iltung'ana laainei, naaku nanu Enkai inyi. 29Naa kaitajeu intae too loirerioni linyi pooki; naitanap entapa naitaa sapuk nemaitoki aiteleiki intae olameyu. 30Naa kaponaa ilng'anayio naitubul enkurma ino peyie mintokiki ae kata aatum enkurruna o lameyu tiatua iloreren. 31Ina peyie idamumu inkoitoi inyi torrok; o siatin inyi neme sidain; nimbayuyu ate te nkaraki ing'ok inyi, o lminong linyi litaasa. 32Ime tenkaraki iyie peyie aas ina, ejo Olaitoriani Enkai; inchoo ina eyiolounoyu te iyie. Tukurru nimilo too nkoitoi inono, iyie na aji e Israel.
33“Inji ejo Olaitoriani Enkai: Ore teina olong naaituku iyie too ntorrok inono pooki, naa kaisho inkanas inono metamanyi, ore iwuejitin nememanya nesheti. 34Ore ina kop apa nememanyae neturi, alang enaitoki aaku mitil te lelo pooki oogiroo ninye. 35Naa kejo ninche, ‘Ore apa ena kop mitil netotiwuo anaa ina kurma e Eden; ore nenen mijoonto naa mitil nememanya o nkanas naaidaitie, nemanya taata nesheta osempewuet. 36Ore ina kata dol lelo oreren ootung'uayioki oomanita iyie neyiolou aajo nanu, Olaitoriani, otesheta nenen wuejitin apa neeidaitie, naun ine apa netung'uayioki aa olmuaate; Nanu, Olaitoriani oiroro, naa kaas ina.
37“Inji ejo Olaitoriani Enkai: Ore sii ena naa kaisho ina aji e Israel maaikilikuana nanu maitaasa ninche; peyie aponaa ilewa lenye anaa inkerrai. 38Anaa inkerrai naaitainyieki ilasarri anaa nena kerrai e Yerusalem te lelo siruai lenye gelunot, metaa keaku keiputayu nena anas apa mijoonto too ntukusi oo ltung'ana. Ina peyie eyiolou aajo ara nanu Olaitoriani.”