Kulie kikoot
1Enkerai ai, tinitonyorrayie te nkutuk ino aitasheiki ole latia ino te sile enye, ninosa olmumai te nkaraki olomoni; 2tinitarresho kewan to rorei lintayio te nkutuk ino, tinikimbung'a ororei le nkutuk ino, 3neaku taasa naa ena, enkerai ai pee intajeu kewan, amu itijing'a inkaik ole latia ino; shomo tasioi tasayia ninye pee kilaku. 4Mincho inkonyek inono meirurata, nimincho nkonyek inono meimugo; 5intajeu kewan anaa enkolii nailanya olang'oroni, anaa emotonyi natunuta olotarresho.
6Shomo enetii enkalaoni, iyie lo tashalai; ing'ura inkoitoi enyena, nitum eng'eno. 7Inemeeta olaiguanani lenye, o laitasheikinoni arashu oloitore, 8eshum ninche endaa enye te nkata enkirowuaj neiturrurru endaa enye te nkata enkisampuare. 9Kenkata nabaa iton iyie airrag te ine? Kanu kenya inyototo too njo inono? 10 “Ekaitoki airura penyo, kaimug penyo,” ejo ninye “Ekashuk inkaik aainei ayeng'iyeng'a penyo.” 11Ore eirura nebaiki ninye aisinanisho anaa olkirikoi, o esumash anaa oltung'ani otanape.
12Ore oltung'ani le meeta tipat naa oltung'ani arruoni, neloolo einosaa ilomon le lejare. 13Nerojisho too nkonyek enyena, neirorie oltung'ani too nkejek, neutisho too lkimojik lenyena. 14Ore to lwuasa lo ltau lenye neun intorrok, eunito anaake ninye empeu emang'atisho. 15Neaku kepulusokino ninye eng'olikinoto aluam; ore te nkiti kata naa kegila enemeishiunoyu.
16Etii intokitin ile naaiba Olaitoriani, mbaa naapishana naa olminong te ninye: 17Inkonyek olwuasa, o olng'ejep olejisho, o inkaik naaibukoo osarge le meeta entioto, 18oltau oipiru indamunot torrok, inkejek naasioyo aakuetiki enetii entorroni. 19Olchakeni le lejare olimu te nkutuk elejare, oltung'ani oun empeu engogong'i tiatua ilalashera.
20Enkerai ai, imbung'a inkitanapat e papaai lino, niming'uaa enkiteng'enare e yieyioo lino. 21Teeniki ninche oltau anaake; teeniki ninche emurt ino. 22Ore tinilo te nkoitoi, naa aikirikoo ninche iyie; naa tinirrag airura, naa aikirrip ninche iyie, ore tininyototo neiro ninche tenebo iyie. 23Amu ore enkitanapata naa oltaa ore iutarot naa ewang'an, naa ore inkitamiot oo utarot naa ninche enkoitoi e nkishui. 24Pee kirrip te ina kitok torrono, teilo ng'ejep opuyiapui le ina tang'oroi. 25Ming'uar enkishiaa enye to ltau lino, nimincho ninye kimbung too nkonyek enyena. 26Amu eidimi ainyiang'u enkitok naibor onyek te mukate nabo, kake eishu enkitok naloloito entonata e nkishui o lee.
27Keidim olee atanapa enkima to lgoo lenye, nemepejoo inkilani enyena? 28Anaa keidim oltung'ani ashomo aitunyoi inkuk naaishu, aimenya indapi enyena enkima? 29Metaa neijia sii etiu ilo olo aloloitore enkitok olelatia enye meetae hoo obo oibung ninye olo eitu eitamei. 30Aimeiba iltung'ana olapurroni te nepurrisho, pee eitaraposh enkoshoke enye eeta esumash? 31Naa te neibung'i, kelak katitin naapishana; ekeishooyo imasaa pooki e nkaji enye. 32Ore ilo ololoito nemeeta elukunya sidai; ore ilo oas ina neidaikie kewan. 33Etum ilbaa torrok netum sii enkarna torrono nemejutoyu enkurruna enye tukul. 34Amu eitaa olom oltung'ani oloarisho, nemepalaki te nelo neitalakisho elap. 35Meng'amaa ninye elaata ake ninye pooki; meetae enkumoi oo nkishorot naidim aitoborro ninye.