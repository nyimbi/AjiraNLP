Etubukokoki Yehu eilata aaput metaa olaiguanani le Israel
1Neitoki Elisha aipotu obo loo layiok loo loibonok le Nkai nejoki ninye, “Terretena empolos ino, niya ele tulet le ilata, nilo Ramot-Gilead. 2Ore ake pee ibaya, ning'oru Yehu olayioni le Yehoshafat olayioni le Nimshi; nijing'aki ninye, nirik ninye aitung'uaa ilchoreta lenyena, nirik ninye enkilepata to lgilata liatua. 3Nintoki adumu ilo tulet le ilata, nibukoki eilata endukuya enye, nijo, ‘Nji ejo Olaitoriani, aatubukoko nanu eilata aput aitaa olaiguanani le Israel.’ Nintoki abol kutukaji nisik, mintoki aton teine.”
4Neaku eshomo ilo barnoti oiboni Ramot-Gilead. 5Ore ake pee elotu ng'ura, etii ilarikok le njore enkiguana, nejo ninye, “Aata olkilikuai lino lo kitok le njore.” Nejoki, Yehu, “Kalo obo te iyiook pooki.” Nejoki ninye, “Iyie lo kitok.” 6 Nedumunye ninye nelo atua aji, nelotu ilo barnoti abukoki eilata endukuya enye, nejoki ninye, “Nji ejo Olaitoriani Enkai oo Siraeli, aatubukoko nanu eilata aaput aitaa olaiguanani loo ltung'ana lo Laitoriani, Isiraeli. 7Naa ilo iyie aosh enkaji e Ahab olkitok lino, pee atum nanu aitalaku elap te Yesebel, ilo sarge loo sinkan laainei, lelo oibonok le Nkai, o sarge le lelo sinkan pooki lo Laitoriani. 8Amu ore ina aji pooki e Ahab naa keidaaya; naa kaiwuang'ie nanu olee pooki aishie, o rrindik o lolakuno tiatua Israel. 9Naa kaitotiu nanu enkaji e Ahab anaa enkaji e Yeroboam olayioni le Nabat, naitotiu anaa enkaji e Baasha olayioni le Ahija. 10 Naa kepuo ildiain aainos Yesebel to lpolosie le Yesreel, nemeetae oltung'ani onukaa ninye.” Nebol ilo barnoti kutukaji neisik.
11Ore ake pee eipang'u Yehu alotu enetii isinkan lo lkitok lenye, nejoki ninche ninye, “Aisidain mbaa? Kainyoo pee eewuo ele tung'ani omoda enitii?” Nejoki ninye ninche, “Iyiololo intae ele tung'ani o enkiroroto enye.” 12Nejo ninche, “Mesipa ina; toliki iyiook.” Nejo ninye, “Nji o inji aatiaka ninye nanu, nejo, ‘Nji ejo Olaitoriani, Kaabukoki eilata aput aitaa olaiguanani loo Siraeli.’ ” 13Ore nabo kata neya pooki ng'ae nkilani enyena neirragie tiabori nkejek e Yehu, neosh ntarumpetani, neibalunye aajo, “Olaiguanani Yehu.”
Etaaraki metua Yoram olaiguanani le Israel
14Etarresho apa Yehu olayioni le Yehoshafat olayioni le Nimshi pee ear Yoram metua. Ore apa Yoram o Siraeli pooki, nerripisho ninche te Ramot-Gilead te nkaraki Hasael olaiguanani le Siria; 15kake etorrinyunye apa olaiguanani Yoram metabaki te Yesreel te nkaraki ilbaa apa ootipika ninye iltung'ana le Siria, ina kata apa pee earare Hasael olaiguanani le Siria. Neaku etejo Yehu, “Tenaa ena endamunoto ino, mincho naa oltung'ani hoo obo eipang te nkanasa alo ainosaa ilomon te Yesreel.” 16Neirot Yehu ngarrin enyena oo mbartan, nelo Yesreel, amu teine apa eirragita Yoram. Neewuo apa Ahasia olaiguanani le Yuda amutan Yoram.
17Ore apa olarriponi negira aitashe to ltalet te Yesreel, neikeern encholuek e Yehu egira alotu, nejo, “Adolita olturrur,” Nejo Yoram, “Iwa olakedoni le mbarta pee elo anang'are ninche, naa nchoo ninye ejo, ‘Keseriani ake?’ ” 18Neaku eshomo oltung'ani okedito embarta anang'are ninye, nejoki, “Nji ejo olaiguanani, ‘Keseriani ake.’ ” Nejoki Yehu, “Kaa iyie intaasa eseriani? mbelekenyayu tusujuaki.” Nelikioo olarriponi ina ejo, “Etabaikia olkilikuai ninche, kake merrinyunye ninye.” 19Neitoki Yoram airriwaa likae kilikuai oewuo ine netii ninche, nejoki, “Nji ejo olaiguanani, ‘Keseriani ake,’ ” neitoki Yehu ajoki, “Kenenyoo eseriani? Mbelekenyayu tusujuaki.” 20Neitoki ake olarriponi alikioo ajo, “Etabaikia ninye ninche, kake megira ninye arrinyunye. Ore elotunoto neikununo anaa elotunoto e Yehu olayioni le Nimshi amu kekuetu te ngolon oleng.”
21Nejo Yoram, “Entobira engarri ai oo mbartan.” Neipang'u Yoram olaiguanani loo Siraeli o Ahasia olaiguanani le Yuda, meetae ake olemetii engarri enye oo mbartan, nepuo aanang'are Yehu, nepuo aanang'aa te wueji e Nabot le Yesreel. 22Ore ake pee edol Yoram Yehu, nejoki ninye, “Ke seriani ake Yehu?” Newaliki ajoki, “Kaa seriani etumi, eba nji enkiborra oo nkonyek o esakutore e ng'utunyi Yesebel te nkumoi?” 23Neibelekenya Yoram ailanyisho, ejoki Ahasia “Olosek Ahasia!” 24Neyietu Yehu enkawuo enye te ngolon enye pooki, neng'or Yoram erishata oo ronyi, nelo embae ang'or oltau lenye, neimis ninye tiatua engarri oo mbartan. 25Nejoki Yehu Bidkar olaretoni lenye, “Ilepie ninye nilo aiturraa te wueji e Nabot le Yesreel. Amu idamu iyie enapa kata kiriamari kikedito mbartan te siadi Ahab papaai lenye, nchere eiroro Olaitoriani ena kitanapata tialo ninye: 26 ‘Ore te sipata, anaa enatoduaa ngole osarge le Nabot, o sarge loo layiok lenyena Olaitoriani ojo kaitalaku nanu te iyie tene wueji.’ Ore naa taata iwa iyie ninye nilo anang'aa ninye teine wueji te risioroto o rorei lo Laitoriani.”
Etaraki Ahasia olaiguanani le Yuda metua
27Ore ake pee edol Ahasia olaiguanani le Yuda ena, neisik alo enkalo e Bet-hagan. Nesujaa sii Yehu ninye, nejo, “Entang'or sii ninye.” Neng'or ninche ninye etii atua engarri oo mbartan te nkilepata e Guur, te mbata e Iblem. Neisikaki ninye Megido nelo aye teine. 28Nenap isinkan lenyena te ngarri oo mbartan neya Yerusalem, nepuo aanukaa ninye te nkurare enye, tenebo loo menye tiatua enkanasa e Daudi.
29Ore to lari le tomon oobo le nkitoria e Yoram olayioni le Ahab neiteru Ahasia aitoreisho te Yuda.
Etaaraki enkaiguanani Yesebel metua
30Ore apa pee elotu Yehu Yesreel, nening Yesebel ina; nesir nkonyek enyena, neitobir akus endukuya enye, nerumisho te lusie. 31Ore eimu Yehu kishomi, nejo ninye, “Keseriani ake iyie Simri, oloata iloikop lo lkitok lenye?” 32Neshumu Yehu nkonyek enyena aing'or elusie, nejo, “Kalo ilo otii embata ai? Kalo?” Ore iltung'ana oare okuni naa sunaishi oogelema neing'or ninye. 33Nejoki ninche, “Entusulaki ninye enkop.” Nesulaki ninche ninye enkop; ore embata o sarge lenye neisuakino esuntai, o mbartan, neitunyoo mbartan ninye. 34Neitoki ninye ajing atua aji nedaa neokisho; nejo, “Entodol ena kitok nadiaa, enchom entunukai ninye; amu entito o laiguanani ninye.” 35Kake ore ake pee epuo ninche aanukaa ninye, neitu edol toki meteleku ake endukuya o nkejek, o ndapi oo nkaik. 36 Ore ake pee errinyunye ninche aaliki ninye, nejo ninye, “Ororei lo Laitoriani ele, apa oiroro aimunye osinka lenye Elisha le Tishbi, ejo, ‘Ore to lpolosie le Yesreel naa keinos ildiain nkiri o sesen le Yesebel; 37naa ketiu empopok e Yesebel anaa emodioi eirrag tioriong enkop, to lpolosie le Yesreel, ometaa meetae oltung'ani ojo, Yesebel ena.’ ”