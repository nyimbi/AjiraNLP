Eisuja Yesu nkejek oo looiteng'eni lenyena
1Ore eton engor enkolong osirua oji le Pasaka, etayiolo Yesu ajo etabawua esaa enye nalotie aing'uaa ena kop, alo enetii Papa. Netonyorra lelo lenyena ootii enkop, netonyorra ninche metabaiki enkiting'oto. 2Ore einosita endaa, neidipa oloirirua atijing'a oltau le Yudas Iskariot, enkerai e Simon, nchere pee ekaldaa. 3Neyiolou Yesu ajo eishoo Papa enkaina enye pooki toki, neyiolo ajo enetii Enkai eing'uaa naa enetii Enkai eito. 4Neinyototo aing'uaa endaa, neirragie nkilani enyena, nerrapu enkarasha arreten kewan. 5Nebukoki enkare embesen neiteru aisuj inkejek oo looiteng'eni nejut te nkarasha narretenare. 6Nelotu enetii Simon Petero. Nejoki ninye, “Lo Kitok, aa inkejek aainei intuku?” 7Neng'amaa Yesu ajoki ninye, “Ore enaasita nimiyiolo iyie taata kake iyooki ayiolou te siadi.” 8Nejoki Petero ninye, “Mikintuku nkejek aainei ai kata!” Newaliki Yesu ajoki ninye, “Te neitu aaisuj iyie, nimira ole nkalo ai.” 9Nejoki Simon Petero ninye, “Lo Kitok, mme naa nkejek aainei ake, kake o nkaik o endukuya ai.” 10Newaliki Yesu ninye, “Ore oloidipa aitukuoyu meitoki ayieu enkitukuo meteleku nkejek enyena, tuan pooki wueji enye, nirara intae tuani, kake mme intae pooki;” 11amu keyiolo apa olokaldaa. Ina pee etejo, “Mirara tuani intae pooki.”
12 Ore pee eidip aitukuo nkejek enye neishopo nkilani neitoki aton, nejoki ninche, “Aiyiololo enaitaasa intae? 13Kijojo intae nanu, ‘Lo Aiteng'enani’, o ‘Lo Kitok’ nitisipa amu kara. 14Omaa te naituku nanu intae Olkitok, nara Olaiteng'enani nkejek inyi, keishiaakino sii ninche intae neituku olikae olikae nkejek. 15Aishoo intae enkitanyaanyukoto, paa ore ena naitaasa intae, nintaasasa sii intae, 16 esipa, esipa, ajoki intae, mme kitok orrindik to lkitok lenye, neme kitok oloipaayioki to loipaayie. 17Ti niyiololo kuna baa, imayianana ti niaasiasa. 18 Mme intae pooki aimaki. Ayiolo ilo lategelua; kake nchoo eitabari lkigerot oojo, ‘Ore ilo oinosa emukate ai aatudumaka entutunyo enye aagilunore nanu.’ 19Ore ebaiki taata, aliki intae eton eitu eaku, pee te neaku, nirukuruku nchere, Ara nanu. 20 Esipa, esipa, ajoki intae, ore olong'amu pooki ng'ae lairriwaa, nanu eng'amu, ore olaang'amu naa ilo laairriwua eng'amu.”
Etolimuo Yesu ajo kekaldari
(Mat 26.20-25; Mk 14.17-21; Lk 22.21-23)
21Ore pee eidip Yesu atejo neijia, nenyamalu to ltau nejo, “Esipa, esipa, ajoki intae, kaakaldaa obo linyi nanu.” 22Neing'urung'ura ilooiteng'eni maate amu meyiolo aajo kalo eimaki. 23Neirishakino olgoo le Yesu, obo loo looiteng'eni onyor Yesu. 24Neyuk Simon Petero te nkaina nejoki, “Nkilikuana tiaaki ai ng'ae eimaki.” 25Neirishakino olgoo le Yesu nejoki ninye, “Lo Kitok, aing'ae?” 26Newaliki Yesu ajoki, “Ilo laisho endung'oti aidipa aitadoiki.” Ore pee eidip aitadoiki, neitayu neisho Yudas Iskariot olayioni le Simon. 27Ore pee eidip Yudas atang'amai endung'oti nejing Shetani atua ninye. Neaku etiaka Yesu ninye, “Tasioki taasa eniaas.” 28Nemetii te lelo ooinosita endaa, oloyiolo ajo aainyo pee etiaka neijia. 29Nejo kulikae, amu Yudas apa onap olbene loo mpesai, eji ketiaaka Yesu, “Inyang'u ntokitin nikiyieu to sirua,” aashu etiaka meishoo laisinak toki. 30Ore pee eng'amaa ninye endung'oti neipang nabo kata; naa kewarie.
Enkitanapata ng'ejuk
31Ore pee eidip Yudas aipung'o boo nejo Yesu, “Eitaaki taa kitok Enkerai e Tung'ani, neitaaki Enkai kitok ti atua ninye. 32Te neitaaki Enkai kitok ti atua ninye, keitaa sii ninye Enkai ninye kitok ti atua kewan, naa taata inji eitaa ninye kitok. 33 Nkera aainei, eng'or enkiti kata eton aboitare intae. Eikiyookiki aaing'oru nanu, naa ore anaa enatiaaka Lyahudi, ‘Ore ine nalo mindimidimi aaetu,’ neijia sii ajoki intae taata. 34 Aisho intae enkitanapata ng'ejuk, entonyorrata anaa enatonyorra nanu intae. 35Te ina eyiolou pooki aajo, irara looiteng'eni laainei, ti niatata enyorrata olikae o likae.”
Etolimuo Yesu ajo kemiki Petero
(Mat 26.31-35; Mk 14.27-31; Lk 22.31-34)
36Nejoki Simon Petero ninye, “Lo Kitok, kaji ilo?” Newaliki Yesu ajoki, “Ore enalo, nimikindim atusuju taata, kake eikisuju te siadi.” 37Nejoki Petero ninye, “Lo Kitok, Aainyo pee maaidim atusuju taata? Ekaitayu enkishui ai te nkaraki iyie.” 38Newaliki Yesu nejoki ninye, “Eji intayu enkishui ino te nkaraki nanu? Esipa, esipa, aajoki, meru olkuku eitu kimiki iyie katitin uni.