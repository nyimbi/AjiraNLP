Paulo o Barnaba te Ikonio
1Neaku ore te Ikonio, nejing enkaji e ntumo oo Lyahudi te nebo, neiro, o meiruko esiamo kitok oo Lyahudi o enoo Ilyunani. 2Kake eing'oling'ola lelo Yahudi leitu eiruk iltung'ana loo Loreren, neitagogong iltauja ti alo lalashera. 3Neaku etobiko naleng te ine eshirraki aairo ti atua Olaitoriani, neitadedeyie ninye ilo rorei le mpiris enye, neishoru metaasi ilmonek o mbaa e nking'asia too nkaik enye. 4Kake etoorote olorere le ina anasa neibung'are kulikae Ilyahudi, neibung'are kulikae lkipaareta. 5Ore pee edumakino ndung'ot pokira, Iloreren o Lyahudi o laitoriak lenye pee esuli ninche aaitukurru, nenang'i too soito, 6neirrash ninche ina, neisikaki Listra o Derbe nena anas e Likonia o lelo kirinen oomanita: 7nelikioo ororei le Nkai te nene wuejitin.
Paulo o Barnaba te Listra o Derbe
8Ore apa te Listra netii oltung'ani otonita otuata nkejek, olaa olmaima pee eini, leitu ai kata elo too nkejek. 9Nening ilo Paulo eiro, ore Paulo, nekurraki nkonyek nedol ajo keeta enkirukoto pee eishiunyeki, 10nejo to ltoilo sapuk, “Ntasho ntoriori too nkejek inono!” Neitiamu aitashe nelo. 11Ore pee edol esiamo ina nataasa Paulo, neilepie ltoiloishi, ejo te nkutuk oo Likonia, “Etadoutuo nkaitin naatiu anaa ltung'ana!” 12Nejo Barnaba Seu; nejo Paulo Herme, amu ninye oljartan to rorei. 13Nereu olapolosani le Seu otii olkitaret lenye auluo ina ang ilmong'i neyau lmarisiani kishomi, naa anaata etopolosishote te nebo o nena siamon. 14Kake ore pee ening ilkipaareta ina, Barnaba o Paulo, nepolos ilkilani lenye, neipangu te siamo, ebuakita neishir, 15 nejo, “Lo kituaak! Ainyoo pee nkoko nji? Kira sii yiook iltung'ana ake leeijo intae, naa lomon supati kiyaki intae, pee imbelekenyanya, aaing'uaa kuna nemeeta tipat aaing'or Enkai naishu, naitobira shumata o enkop o naaiposha, o nena naatii pooki: 16olaa ninye oishoo loreren pooki too lajijik ooishari meshomo loshon too nkoitoi enye maate. 17Kake eitu sii epal kewan meeta ake shakeni enye, amu etaasa supati, neisho intae enchan eing'uaa shumata neisho intae larin oosinyunye, neitaraposh iltauja linyi te ndaa o te ng'ida.” 18Naa te mpesho ade te kulo rorei etomitikio Paulo nena siamon epolosaki ninche.
19Kake eetuo Lyahudi ine ooing'uaa Antiokia o Ikonio: ore pee eitoosh isiamon, nenang Paulo too soito neikurtutaa auluo ina anasa, ejo ninche ketua. 20Kake ore eitashe ilooiteng'eni aamanita, neinyototo, nejing ina anasa: ore pee ekenyu nepuku o Barnaba aapuo Derbe.
Etorrinyote aapuo Antiokia e Siria
21Ore pee elikioo ororei supat te ina anasa, neitaa lkumok ilooiteng'eni, nerrinyo aapuo Listra, o Ikonio o Antiokia, 22eitagol ilooiteng'eni ltauja, nekurraki metobiko tiatua enkirukoto, amu kumok isinaitin likiimaa kijing enkitoria e Nkai. 23Ore pee egelaki ninche lpayiani te sirit ake pooki, neomon eitupukoo ate, neomonoki ninche Olaitoriani, ilo laa ninye eiruko ninche. 24Neimaa Pisidia, nepuonu Pamfilia. 25Ore pee einosaa ilo rorei te Perga, nedoyio aapuo Italia; 26nejing empeut e ine aapuo Antiokia, enapa wueji neisiligieki ninche empiris e Nkai te nkaraki ina siaai naitabaitie. 27Ore pee epuonu, neiturrur esirit te nebo, neinosaki nena pooki naataasishore Enkai ninche, ina nataboloko loreren enkoitoi e nkirukoto. 28Neme kuti nkolong'i naatobiko ninche te nebo lelo ooiteng'eni.