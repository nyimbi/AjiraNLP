Eyieunoto e lototo e Nkaji e Nkai
1Kebaa esidano e nkaji ino,
Olaitoriani loo lororani!
2Keyieu oltau lai, ee,
naa keiterriakino enkaji o Laitoriani;
neranyaki te ng'ida oltau lai o sesen lai Enkai naishu.
3Enoto sii ninye entiitiit ewueji,
netum enkomerei enkaji,
ewueji neirragakinyie nkera enyena,
too lpereren linono loo lasarri,
iyie Olaitoriani loo lororani,
Olaitoriani lai naa Enkai ai.
4Emayiana iloobik ti atua enkaji ino,
nebik aarany enkisisa ino!
5Emayiana lelo tung'ana
laa atua iyie etii engolon enye,
lelo oata too ltauja lenye,
nena oitoi kituaak naapuo Sion.
6Ore epuoito ninche aaim oerata le Baka,
neitotiu ninche ine anaa nkonyek oo nkariak;
ore ilkisirat le dukuya le nchan neiput ine ilchorroi.
7nepuo ninche eponari engolon enye
ore ina Ai oo nkaitin nepuoi aadol te Sion.
8Iyie Olaitoriani Enkai, iyie Enkai oo lororani,
toning'o enkomono ai;
irrugu enkiok, iyie Enkai e Yakobo!
9Toduaa iyie Enkai, na long'o ang,
ing'ura enkomom e ilo lino litubukoko eilata aput!
10Amu enkolong nabo ti atua enkaji ino
naikash alang nkolong'i enkalifu nabo te dikae.
Enaikash nanu te naaku olarriponi te kutuk aji e nkaji e Nkai ai,
alang te nabik too lng'oborri le nkarruoisho.
11Amu ore Olaitoriani Enkai naa enkolong naa elong'o;
naa keishoru ninye omom o enkitoo.
Meetae entoki sidai namit Olaitoriani
te lelo oopuo too ltauja sidain.
12Olaitoriani loo lororani,
emayiana ilo tung'ani likisilig iyie.