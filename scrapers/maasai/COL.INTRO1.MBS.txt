ENAITURUK
Ore empalai e Paulo natisiraka esirit natii ILKOLOSAI, naa enkanasa nabo e Asia natii enkalo oloosaen oo le Efeso. Ore ena sirit neme Paulo oiterua, kake etii ninye atua olkerenket loo sirito apa naaitasheiki olkipaaret Paulo. Eirriwayie ninye ilaisiaayiak te Efeso aa ninye apa enkanasa kitok enkitoria oo Roma to lkerenket le Asia. Eewuo Paulo ayiolou ajo etii ilaiteng'enak le lejare ooti esirit oo Lkolosai ooiteng'enita olorere aajoki pooki ake pee etum enjeunoto nabore te Kristo, neishiaakino neserem “ilarikok loo mbaa oo ltauja ooitoreisho o nkitoriat.” Ore ake sii, ejo kulo aiteng'enak le lejare, eishaakino neng'amu oltung'ani imbaa naauno olkuaak anaa enemuratare, nejurru sii nkoon naagol naaipirta ndaiki o kulie baa.
Etisira Paulo ena palai aibooyo nena kiteng'enat eibalie esipata e nkirukoto nadede te Kristo. Ore entonata ewalata enye naa kejo, Kristo Yesu ninye ake oidim aishoo tung'ani enjeunoto nabore nadede, kake ore nena kulie koon oo lkuaaki neitalamaa iltung'ana aaitung'uaa Kristo. Tiatua Kristo Yesu eitobirua Enkai enkop naa tiatua ninye eshukokino enkop Enkai. Te nchula ake e Kristo eetae osiligi le njeunoto te nkop pooki. Neibalie Paulo enautu ena kiteng'enata kitok tiatua enkishui o lairukok.
Ore olowa ena palai e Paulo ayaki Ilkolosai naa Tikikos eiriamariyie Onesimus laa orrindik, laa te ninye etisiraka Paulo Filemon empalai.
Iorot oo Matuan
Enkiterunoto oo lomon 1.1-8
Enaikununo o esiaai e Kristo 1.9–2.19
Enkishui ng'ejuk tiatua Kristo 2.20–4.6
Enkikenoto 4.7-8