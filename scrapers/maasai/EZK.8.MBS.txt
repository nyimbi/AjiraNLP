ENDUATA E ARE E ESEKIEL E NKAI
Eomonoto oo nkitanyaanyukot oo nkaitin nemeishu te Yerusalem
1Ore to lari le ile, to lapa le ile, te nkolong e miet o lapa, ore atonita te nkaji ai, tenebo ilpayiani le Yuda etoni te dukuya nanu, ore enkaina o Laitoriani Enkai naaiteleikino nanu. 2 Ina peyie adol naa ng'ura, enkitanyaanyukoto natiu anaa eno ltung'ani; ore tiabori enye ine netiu anaa empolos enye naa enkima, ore te shumata empolos enye netiu anaa enkitanyaanyukoto naitiil oleng, anaa osuyai oitiil otisikaki. 3Neitorioo enkitanyaanyukoto neeijo enkaina, naaya nanu adumu aibung ilpapit le ndukuya ai; naadumu nanu Enkiyang'et ailepie aya erishata e nkop o keper, naayau nanu too nduaat Enkai Yerusalem, naapik kishomi najing'ieki endung'oroto e atua ina naipirare moikuape, ine apa netii olorika le nkitanyaanyukoto o lom, ina naipiru aaku olom. 4 Naa ng'ura, etii enkitoo e Nkai e Israel ine anaa apa enduaata natoduaa te nkisiajata. 5Naajoki ninye nanu, “Enkerai e tung'ani, taraposhu nkonyek inono shumata ing'ura enkalo e moikuape.” Metaa ataraposhuo nkonyek aainei aitorioki moikuape, naa ng'ura, ore te moikuape e kishomi olperere lo lasar, teine nejing'ieki, netii apa enkitanyaanyukoto olom.
6Naajoki ninye nanu, “Enkerai e tung'ani, idolita enaasita ninche, olminong kitok oasita enkaji e Israel tene, aaraa nanu aitalam ewueji ai sinyati? Kake eton ake intoki adol likae minong sapuk.”
7Naayau nanu kutuk aji e ilo odung'oro; ore peyie aing'or, ng'ura etii enaudoto natii esuntai. 8Naajoki ninye nanu, “Enkerai e tung'ani, tuturo atua esuntai”, ore peyie atur esuntai, ng'ura netii kutuk aji. 9Naajoki ninye nanu, “Shomo atua, nidol intabo olminong naasita ninche tene.” 10Metaa nalo atua nadol; ore teine, etisiraki te suntai aaitaman ing'uesi pooki naaiserpepiari, o ng'uesi pooki torrok o nkitanyaanyukot oo nkaitin pooki nemeishu enkaji e Israel. 11Neitashe te dukuya ninche iltung'ana ntomoni naapishana loo lpayiani le nkaji e Israel, tenebo Yaasania olayioni le Shafan eitashe tenebo ninche. Neeta ake pooki ng'ae lenye entoki napejieki enkorropil te nkaina enye, neilep empuruo enkorropil shumata. 12Ina pee aajoki ninye nanu, “Enkerai e tung'ani, itodua enaasita ilpayiani le nkaji e Israel tenaimin, pooki tung'ani ake tiatua olgilata lenye too mpishai? Amu ejo ninche, ‘Medol iyiook Olaitoriani, eibayie Olaitoriani enkop.’ ” 13Naaitoki ake ajoki nanu, “Intoki ake adol kulie tabo olminong naasita ninche.” 14Ina peyie aariku nanu kishomi enkalo e moikuape enkaji o Laitoriani; naa ng'ura, etoni inkituaak teine naaishiraki enkai enye naji Tammus.
15Ina pee aajoki ninye nanu, “Itodua iyie ena, iyie nakerai e tung'ani? Intoki ake adol intabo olminong sapuki naalang kuna.” 16Naayau ninye nanu olgilata liatua le nkaji o Laitoriani: naa ng'ura ore te kutukaji e nkaji o Laitoriani, enerish eneimi olgoriet o lperere, netii iltung'ana oobaya tikitam o imiet, eisho nkoriong'i enye ina aji Olaitoriani, neing'orita nkomomi enye enkalo o loosaen, eomon enkolong te nkalo oloosaen. 17Ina pee aajoki ninye nanu, “Itoduaa iyie ena, Nakerai e tung'ani? Kentoki nalelek te nkaji e Yuda pee eas intabo olminong naasita tene, eji metaa keiput enkop pooki enkikonya naainuaaki nanu oleng matagoroyu? Ng'ura, epik olng'osila lenye inkumeishin enye. 18Metaa kaitame te ngoro napi; meitoki enkong'u ai aleku, nemaitoki aata nanu olng'ur; ore hoo neishir too nkiyiaa aainei to ltoilo sapuk, mainining'u ninche.”