Eterretene Yakobo peyie etumore Esau
1Nedumunye Yakobo alo arrinyo enkop enye, nenang'are ilmalaika le Nkai ninye. 2Ore peyie edol Yakobo ninche, etejo, “Enjore e Nkai ena!” Neipot enkarna eine ajo Mahanaim.
3Neirriwaa Yakobo ilkiliku meituruko aapuo enetii olalashe lenye Esau te nkop e Seir, natii enkop e Edom, 4neitaarriyian ninche ejoki, “Inji intae enchom entiaaki olkitok lai Esau inji ejo olaisiaayiani lino Yakobo, ‘Ataboitare Laban o taata, 5naata ilmong'i, o sirkon, o ntare o laisiaayiak lewa, o nkaisiaayiak ng'oruo nairriwua olkilikuai aliki olkitok lai, pee atum anoto omom too nkonyek inono.’ ”
6Nerrinyunye lelo kiliku enetii Yakobo nejoki, “Kitabaikitia olalashe lino Esau, naa elotu ninye peyie kinang'are iyie nerikito ilewa iip ong'uan.” 7Neureishoyu Yakobo oleng oleng netum enkiputukuny, oleng, Neor lelo tung'ana apa ooboitare, neor inkishu o ntamesin, neitainye pooki ntukusi are edamu ejo, 8“Tenelotu Esau aidaikie entukus nabo, neaku ore entukus natelekua neidim aisika.”
9Nejo Yakobo, “Na Ai Enkai e papa lai Abraham naa Enkai e papa lai Isaak, Lo Aitoriani, ilo apa laatiaaka nanu, ‘Torrinyoyu shomo enkop ino enetii olorere lino le sotua, naa kaitaas iyie esidai,’ 10maaishaakino nanu katukul ina nyorrata ino nauno, tenebo ina kisiligata nintodua iyie osinka lino, amu te ng'udi ai ake atalang'a ele keju le Yordan; nataa taata iltimito oare. 11Tokorduaki nanu, aatoomono iyie, te nkaina olalashe lai, te nkaina e Esau, amu kaure nanu ninye melotu ake aar iyiook pooki matuata, nkera o noo ngotonye. 12 Kake itejo, ‘Ekaaitaas iyie esidai, naisho eishoi ino metaba anaa osinyai le naiposha, nemeikenayu te nkumoi.’ ”
13Metaa eirraga ine ina kewarie, neitayu te nena naata ninye enkishooroto naisho olalashe lenye Esau. 14Inkineji iip are, o oloroi tikitam, o supeni e kerra iip are tenebo ilmeregeshi tikitam, 15Intamesin naalepo tomoni uni o nkurrarrun enye o nkishu artam tenebo iloing'ok tomon, o sirkon lipong'a tikitam, o lamuyeishi tomon. 16Neitarasaa kuna too nkaik oo laisiaayiak lenyena, meeta ake ineitu erewi te luaata enye maate, ejoki sinkan lenyena, “Enchom enturuko ninchosho metaa ketii erishata eluaata ake o eluaata.” 17Neitaarriyian olorikito pooki ajoki, “Ore te nenang'are intae Esau olalashe lai, nikinkilikuan ajoki, ‘Ira iyie oleng'ae? Kaji iloito? Naa einkuneng'ae kuna nireutata?’ 18Naa ijoki ninye, ‘Ino sinka lino Yakobo naa enkishooroto nairriwaka olkitok lai Esau; ore ake sii, elotu ninye te siadi ang.’ ” 19Neitaarriyian ake sii ilo liare o ilo liokuni o lelo pooki ooreuta nena masaa ejoki, “Entiaaki Esau ina bae tininang'arere, ninye. 20Naa ijokiki intae, ‘Ore ake elotu osinka lino Yakobo te siadi.’ ” Amu etadamua ajo, “Kaidim aitoborro ninye too nkishorot naashomo te dukuya nanu, ore esuju ina naidim atoduaa enkomom enye; ebaiki naaidim atang'amai nanu.” 21Metaa neitogirori ninye enkishooroto ore ina kewarie eirraga ninye olng'obor.
Etupupung'are Yakobo oltung'ani te Peniel
22Ore ake ina kewarie nedumunye ninye arik inkituaak enyena pokira are, o nkaisiaayiak enyena pokira are tenebo inkera enyena tomon oobo nelang te lang'ata e Yabok. 23neya ninche aitalang enkare, tenebo pooki toki naba anaa enaata, 24 neing'uari Yakobo aa ninye ake; ore ina kewarie etii oltung'ani otupupungare enkewarie pooki o metamanai e sirua. 25Ore peyie edol ilo tung'ani ajo eitu eidimu Yakobo, neibung emorloo enkupes; nepuku enkupes e Yakobo terubata oloudo ina kata epupung'are ilo tung'ani. 26Ina peyie ejo oltung'ani, “Inchooki mashomo, amu ekenyua.” Kake etiaka Yakobo, “Maaisho hoo ilo o metaba anaa nikimayian.” 27Nejoki ninye, “Aikiji ng'ae enkarna?” Nejo, “Yakobo.” 28 Ina peyie ejoki “Mikintokini aekata aajo Yakobo, kake Israel, amu itekeshare Enkai tenebo iltung'ana nisulie.” 29 Neitoki Yakobo aikilikuan ninye ajoki, “Tolikioki aatasayia enkarna ino.”
Kake etiaaka, “Ainyoo doi peyie inkilikuanu enkarna ai?” Nemayian ninye teine.
30Neipot enkarna ine wueji ajo Peniel ejoito, “Amu kitoduaate o Enkai too nkomomi, ore ake eyia neton aishu.” 31Neilepaki enkolong egiroo Penuel, neitong'ojinari te nkaraki enkupes enye. 32Ore enkaraki ina ebaiki ina olong; meinos Isiraeli emorloo o loudo; naatii enkong'u oloudo, tenkaraki naibung'a apa ninye enkong'u oloudo le Yakobo o emorloo enye.