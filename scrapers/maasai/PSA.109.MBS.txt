Enkilepilep oltung'ani otii atua enyamali
1Migira, iyie Enkai e nkisisa ai!
2Amu etaboloki nkutukie torrok e lejere te nkaraki nanu,
pee eiro ti alo nanu mbaa e lejare.
3Naaitag'or ninche too rorei le nkiba,
naarasaki ninche pesho.
4Enkitang'oroto ninche aalaakinye enyorrata ai,
hoo duoo ninye te naomonoki ninche.
5Neaku aatalaakitia ninche enkiba te nyorrata,
o mang'atisho te nyorrata ai.
6Tegelu oltung'ani torrono metigilunore ninye,
nchoo eiguanare ninye olaitang'oroni.
7Te neiguanareki ninye nchoo etumieki ninye enkitadiaata;
nchoo enkomono enye eikenari aajo eng'oki!
8 Metaa kuti nkolong'i enyena;
metaa likae oya imasaa enyena!
9Metaa okishin nkera enyena,
neaku enkoliai enkitok enye!
10Metaa iloorook kutukie nkera enyena;
metaarari ninche aaipang'ie to lmuaate omanya!
11Meibung'a oloisileno apa ninye ntokitin enyena pooki,
meidaikie ilomon ilng'anayio le
nkinyinyiret enye!
12Metaa meetae hoo obo otumie ninye omom,
anaa obo ninye oing'urrie nena kera enyena okishin!
13Meishieki eishoi enye;
meimisieki enkarna enye te ishoi e are!
14Metadamuni entorroni oo loo menye te dukuya Olaitoriani,
naa nchoo eaku meiwuang'ieki eng'oki e ngotonye aajutoo.
15Nchoo ninche eaku ketii dukuya Olaitoriani anaake;
nchoo eiwuang'ieki endamunoto enye te nkop!
16Amu eitu apa ninye edamu aitodolu esupatisho,
kake etusujayie ninye olaisinani o ilo omena,
o ilo otalepori oltau aar metuata.
17Enyor apa ninye atedekisho;
nchoo ldeketa epuonu shumata ninye!
Menyor apa ninye imayianat; metalama ninche ninye!
18Eishopoko ninye kewan ildeketa anaa olkila lenye,
meibulu ninche osesen lenye anaa enkare,
meima iloik lenyena anaa eilata!
19Metotiwuo anaa olkila oimulumulare ninye,
metotiwuo anaa enkimeita naa ninye erretenare anaake!
20Metaa ena elaakinoto oo laitang'orok laainei naing'uaa Olaitoriani,
te lelo ooiro ntorrok ti alo enkishui ai!
21Kake ore iyie, Olaitoriani Enkai ai,
taasisho te rishata ai te nkaraki enkarna ino;
amu eisupat enyorrata ino nauno, tokorduaki nanu!
22Amu ara nanu aisinani namena,
netalepori oltau lai ti atua nanu.
23Aisha nanu anaa oloip le nteipa;
aaipiripiroyioki nanu anaa olmaati.
24Etashala nkung aainei te nkaraki eenata empukoroto e kewan;
netasasa osesen lai aaku iloik ake.
25 Ataa naa enkikordo te lelo laaitang'or;
te naadol ninche nanu neipirripir ilukuny enye.
26Taretoki, Olaitoriani Enkai ai!
Ntajeuoki te risioroto e nyorrata ino nauno!
27Nchoo ninche metayiolo nchere enkaina ino ena;
iyie, Olaitoriani otaasa ena!
28Nchoo ninche edekisho, kake tamayianisho iyie!
Nchoo lelo ainyalak laainei meitukurruni;
metishipayu osinka lino.
29Meishopokini ilaitang'orok laainei esulare;
meimulumula ninche enkurruna enye anaa olkila.
30Ore te nkutuk ai kaisho Olaitoriani enashe sapuk;
kaisis nanu ninye ti atua eumata.
31Amu eitashe ninye te nkaina e tatene e ilo omena,
pee eitajeu ninye te lelo oiguanare pee ear metua.