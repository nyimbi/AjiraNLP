Nkitanapat naaipirta enkeeya oo lbolot
1Nejoki Olaitoriani Musa o Aron, 2“Teneeta oltung'ani enetukurrunye to sesen lenye aashu oltudutai aashu olpepedoi, neibelekenya aaku enkeeya oo lbolot to lchoni lo sesen lenye, neyakini ninye Aron olapolosani aashu obo loo layiok lenyena lelo apolosak. 3Nejur ilo apolosani ine netii olpepedoi olchoni to sesen lenye, naa teneibelekenyate ilpapit leine wueji netii olpepedoi lenye, aaiborru, nelioyu ina muoyian etugumo to sesen lenye, naa enkeeya oo lbolot ina, ore pee eidip olapolosani atujurro ninye, neibalunye ninye ajo oloiduruk. 4Kake teneibor ilo pepedoi otii olchoni lo sesen lenye, nelioo ajo eitu eturoyu alang olchoni, neitu eibelekenya olpapita leine eitu eturoyu alang olchoni, neitu eibelekenya olpapita leine aiborru, neikenoo olapolosani ilo tamuoyiai nkolong'i naapishana, 5neitoki olapolosani ajur ninye te nkolong e naapishana. Naa tenetujurro too nkonyek enyena ina muoyian, neitu eitoki ina muoyian aponari to lchoni neitoki olapolosani aikenoo ninye kulie olong'i naapishana. 6Neitoki olapolosani ajur ninye te nkolong e naapishana naa tenetunukunye ilo pepedoi neitu eitoki ina keeya adaari to lchoni, neibalunye olapolosani ajo meiduruk ninye; olpepedoi ake, neituku ninye ilkilani lenyena nesidanu. 7Kake tenetadaari ilo pepedoi to lchoni lo sesen, ina kata eidipa aitoduaai kewan to lapolosani te nkitukuoto enye; neigil ninye alotu dukuya olapolosani; 8nejur olapolosani ninye, naa tenetubulayie ilo pepedoi to lchoni lo sesen lenye, netum olapolosani aibalunye nchere keiduruk enkeeya oo lbolot.
9“Teneidimu oltung'ani enkeeya oo lbolot, neyakini ninye olapolosani. 10Nejur olapolosani ninye, naa tenetii enetukurrunye neibor olchoni lo sesen lenye, neibelekenyate ilpapit leine aaiborru, niewotiote ine wueji 11naa enkeeya oo lbolot torrono natijing'a olchoni lo sesen lenye, neibalunye olapolosani ninye ajo keiduruk. Neikenoo olapolosani ninye aiwuang'ie to lorere amu keiduruk ninye. 12Naa teneipang'u ina keeya oo lbolot to lchoni lo sesen lenye, metaa eibulua enkeeya oo lbolot olchoni pooki lo sesen leilo tung'ani omuoi ebaiki endukuya o metabaiki nkejek, anaa enadol olapolosani 13nejur olapolosani ninye, naa teneibulua ina keeya oo lbolot osesen lenye, pooki neibalunye ninye ajo eisidai meiduruk teina muoyian; eibelekenye pooki aiborru, metaa meiduruk ninye. 14Kake tenelioyu ineewotiotate te ninye, neaku ninye oloiduruk. 15Nejur olapolosani ine neiwotiote, neibalunye ninye ajo keiduruk, ore ewueji neiwotiote to sesen naa keiduruk; amu enkeeya oo lbolot. 16Kake teneitoki ine neiwotiote aibelekenya neiborru, nelotu ninye enetii olapolosani, 17nejur olapolosani ninye, ore ake pee eibelekenya ina keeya aiborru, neibalunye olapolosani ilo tung'ani omuoi ajo meiduruk; eisidai ninye.
18“Naa tenetii oltudutai osesen lo ltung'ani, neishiu 19ore ine wueji apa oltudutai nejing ewueji naibor neteijia aashu ewueji oo ltipot ooibor o loo nyokie, nepuoi aaitodol olapolosani; 20ore olapolosani nejur ine, naa teneliooyu egut alang olchoni lo sesen ore ilpapit leine neibelekenyate aaiborru neibalunye olapolosani ninye ajo olo lduruk, enkeeya oo lbolot ninye nayopua ilo tudutai. 21Kake tenejur olapolosani ine, ore ilpapit leine neitu eiborru neitu egutu alang olchoni lo sesen kake etunukunye neikenoo olapolosani ninye aiwuang'ie to lorere nkolong'i naapishana; 22naa tenedaari to lchoni lo sesen, netum taa olapolosani aibalunye ninye nchere oloiduruk; etijing'a ninye enkeeya oo olbolot. 23Kake tenetoni lelo tipot te wueji nebo nemeponari naa enkiporoi ake oltudutai, neibalunye olapolosani ninye ajo meiduruk.
24“Naa teneeta osesen ewueji neinosa enkima to lchoni lenye, ore ine wueji neinosa enkima neaku oltipoti, onyokie aashu oloibor, 25nejur olapolosani ine, ore pee eibelekenyate ilpapit leine aaiborru netugumo ine alang olchoni lo sesen, naa enkeeya o lbolot, ninye nayopua ina kinosata enkima, neibalunye olapolosani ninye ajo olo lduruk; enkeeya oo lbolot ena. 26Kake tenejur olapolosani ine ore ilpapit leine neitu eiborru neitu egutu alang osesen, kake etunukunye, neikenoo olapolosani ninye aiwuang'ie nkolong'i naapishana. 27Nelotu olapolosani ajur ninye te nkolong e naapishana; naa teneibulayie to lchoni lo sesen lenye, neibalunye olapolosani ninye ajo oloiduruk naa keeta, enkeeya oo lbolot. 28Kake teneton ilo tipoti te wueji nebo nemeibulaa to sesen, kake etunukunye kake enetejia ake teina kinosata enkima neibalunye olapolosani ninye ajo meeta entioto; amu enkiporoi enkima ake.
29“Naa teneeta olee anaa enkitok enkeeya te ndukuya anaa to lboony. 30Nejur olapolosani ine; ore pee elioyu ine egut alang olchoni lo sesen lenye, ore ilpapit leine naa eisikitok naa nelamilama, neibalunye olapolosani ninye ajo olduruk; amu olpepedoi ilo, enkeeya oo lbolot e ndukuya aashu enolboony. 31Naa tenejur olapolosani ina muoyian e mion, nelioyu ajo megut alang olchoni lo sesen, nemetii ilpapit oorook ine, netum taa olapolosani aikenoi ilo tung'ani oota olpepedoi nkolong'i naapishana, 32ore te nkolong e naapishana nejur olapolosani ina keeya; naa teneitu eibulaa ilo pepedoi nemetii ilpapit sikitok, nemelio ilo pepedoi etugumo alang olchoni lo sesen, 33netum taa ilo tung'ani atabarno kewan kake mebarn ilo pepedoi; neitoki olapolosani aikenoo ilo tung'ani oata olpepedoi kulie olong'i naapishana 34ore te nkolong e naapishana neitoki olapolosani ajur ilo pepedoi, naa teneitu eibulaa ilo pepedoi to sesen nelioyu ajo megut alang olchoni lo sesen neibalunye olapolosani ajo meiduruk; neituku ninye ilkilani lenyena, nesidanu. 35Kake teneibulayie ilo pepedoi osesen eidipaki aaisuja ninye, 36neitoki olapolosani ajur ninye, ore ake pee eibulayie ilo pepedoi osesen lenye, nemeeta tipat pee eitoki olapolosani aing'oru ilpapit sikitok; amu keiduruk ninye 37kake tenetujurruoki ilo pepedoi too nkonyek enyena, netubulakitia ilpapit oorook neishiuo ilo pepedoi, meeta ninye entioto, neibalunye olapolosani ninye ajo meiduruk ninye.
38“Teneeta olee aashu enkitok iltipot to lchoni lo sesen lenye, iltipot ooibor, 39nelo olapolosani ajur, ore lelo tipot lo lchoni lo sesen lenye nemeibor oleng, naa ilgeet ootijing'a osesen lenye; meeta ninye olduruk.
40“Teneishunye ilpapit aapuku te ndukuya oltung'ani, naa endukuya ake natukurre, kake meeta ninye olduruk. 41Naa teneishunye ilpapit lo ltung'ani te nkalo enkomom enye o nkushu, naa endukuya ake natukurre te nkalo enkomom, kake meeta ninye olduruk. 42Kake tenetii ina kurroto e ndukuya aashu ina kurroto enkalo enkomom oloti pepedoi onyokie neibor, naa enkeeya oo lbolot natijing'a enkurroto enye e ndukuya aashu ina kurroto enye enkalo enkomom. 43Nelotu naa olapolosani ajur ninye naa tenenyokie neibor ine neteijia tenkurrunoto enye e ndukuya anaa te nelio etiu anaa empukunoto enkeeya oo lbolot to lchoni lo sesen, 44naa oltung'ani oata enkeeya oo lbolot ninye, neata ninye olduruk; neibalunye olapolosani ninye ajo olo lduruk endukuya etii ina keeya enye.
45“Ore ilo tung'ani oata enkeeya oo lbolot nchoo eishop nkilani naapolosa neisho ilpapit le ndukuya enye eisiong'a, neimulumul ninye enkutuk enye ajo, ‘Olo lduruk olo lduruk.’ 46Nebik ninye aa oltung'ani oata olduruk enkata pooki naba anaa enaata ina keeya; neaku ninye olaata entioto; neton ninye openy te wueji enye tiauluo ilng'borri.
Nkitanapat naaipirta nkiporo
47“Tenejing olduruk le nkeeya oo lbolot atua olkila, aa olkila loo ntare aashu olkila le kitani, 48tenaa oloripuno too usin anaa oloo nkarash naapuyiapui, anaa oloo lpapit loo ntare, anaa oloo ndapan, anaa ole pooki toki naitobiruaki too ndapan, anaa ole pooki toki naripuno too ndapan 49naa tenelioyu naa enkeeya oo lbolot enyori anaa enyokie to lkila, aa taa olkila oripuno too usin, anaa oloo ntokitin naapuyiapui, anaa oloo lpapit loo ntare, anaa oloo ndapan, anaa ole pooki toki naitobiraki too ndapan, naa enkeeya oo lbolot naa kepuoi aaitodol olapolosani. 50Nelo olapolosani ajur ina keeya, neikenoo ina naata enkeeya nkolong'i naapishana; 51neitoki taa alo ajur ina keeya te nkolong e naapishana. Teneibulayie enkeeya ilo kila, oripuno anaa oloo ntokitin naapuyiapui, anaa oloo ndapan, o endapana naasishoreki keiduruk ninye. 52Naa kelo ninye apejoo ilo kila, aa oloripuno too usin, arashu oloo ntokitin naapiyaya, anaa oloo lpapit loo ntare anaa ole kitani napuyiapui, anaa pooki toki oo ndapan, amu enkeeya torrono ina, naa kepejori te nkima.
53“Naa tenejur olapolosani, neitu eitoki ina keeya adaari teilo kila oripuno anaa o too ntokitin naapiyaya, anaa oloripuno anaa pooki toki oo ndapan, 54netum naa olapolosani aitanapisho meitukui ina toki natijing'a enkeeya neikenoo ninye nkulie olong'i naapishana; 55neitoki olapolosani ajur ina toki natijing'a enkeeya ina kata eidipaki aaitukuo. Naa teneitu eibelekenya emua e ilo tipoti le nkeeya, hoo neitu eibulaa ina keeya, naa olduruk; nipejoo iyie ninye te nkima, aa enkalo e oriong etii ilo tipoti le nkeeya oo lbolot aashu ene dukuya.
56“Kake tenejur olapolosani, nedol ajo eimisiloyie ilo tipoti eidipaki aaitukuo, netum naa ninye aigeru ilo tipoti aitayu teilo kila, aashu te ndapana, aashu teina naripuno aashu teina oo ntokitin naapiyaya. 57Naa teneigil aliooyu to lkila, oripuno too usin, anaa oloo ntokitin naapiyaya, anaa naaripuno o pooki toki oo ndapan, naa kegira adaari. Nilo apejoo te nkima ina natii enkeeya. 58Kake ore ilo kila, oripuno too usin, anaa too ntokitin naapiyaya anaa pooki toki oo ndapan nemeekure etii oltipoti le nkeeya indipa intae aaitukuo, neitokini aaigil aaituku, kat are nesidanu taa.”
59Ena ninye enkitanapata e nkeeya oo lbolot to lkila loo lpapit loo nkerra aashu le kitani, aa oloripuno aashu oloo ntokitin naapiyaya, aashu enaripuno aashu ae toki oo ndapan, pee eutu tenaa keeta olduruk aashu tenaa meeta olduruk.