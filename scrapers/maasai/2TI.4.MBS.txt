1Aaitanap iyie te dukuya Enkai o Kristo Yesu, laa ninye oyooki aiguanare ilooishu o lootuata, o te ina liooto enye, 2tolikioi ele rorei isiosiono te nkata sidai o te ntorrono. Inguanaki intijing'ai, nisikong, ninkok niaaku otemesi te ngiriata o te nkiteng'enare. 3Amu kelotu enkata nemeyieu iltung'ana neng'iri ina kiteng'enare supat kake esuj ninche iyieunot enye neing'uraki ate ilturrurri loo laiteng'enak ooitabaya nena naayieu ninche, te ng'ion oo nkiyiaa enye, 4nepaash inaasipa aasuj inkatinin e lejare. 5Kake ore iyie ntasho anaake, ting'iria osina taasa esiaai o lalikioroni, ntabai enkisiaayiare ino.
6Amu aidipa atabaiki enkata pee aaitaai olasar. Etabawua enkata e lototo ai. 7Ataarare olarrabal sidai, aidipa ina kuetata, atagolie enkirukoto. 8Ore ebaiki taata naatushumakaki nanu emaupe e nkitoo e supatisho, naa Olaitoriani, ilo arishani asipani laayooki aisho, te ina olong, neme nanu ake eishori, kake keishori sii lelo ootonyorra enkata naliooyu ninye.
Irorei ooipirta Timoteo
9Tonyuaa oleng, tasioku ene natii. 10 Amu ore Demas, etonyorra ena kop e taata naashomo aing'uaa nelo Sesalonike, eshomo Kreskes Galatia neshomo Tito Dalmatia. 11 Luka ake openy laaboitare. Ing'oru Marko pee ishoru, amu kaaretu oleng te siaai. 12 Airriwayie Tikikos meshomo Efeso. 13 Ore te nilotu iyie nishoru olkila apa latung'ueikia Karpo te Troas o mbukui sii neisulaki nena oo ndapan. 14 Ore Aleksanta ele kunoni loo suyan aaitaasa ntorrok oleng, keitalak Olaitoriani te nkaraki nkiaasin enyena. 15Torripo naa kewan te ninye amu etishirraka aany olkilikuai lang. 16Ore apa ang'orito kewan te dukuya metii hoo obo laatijing'a enkoriong; aatung'uatie pooki. Oi ake eaku meikenakini ninche ena!
17Kake eitasho Olaitoriani te nkalo ai, naaisho nanu engolon nalimunye ororei te lulung'ata, pee etum iloreren pooki aatoning, neaku aatang'adieki enkutuk o lng'atuny. 18Ee kaakordu Olaitoriani te ntorroni ake pooki naitajeu aaitaany ina kitoo enye e shumata metaa enenye enkitoo ntarasi o ntarasi. Eesai.
Enkirorokino nabayie
19 Iroroki Priska o Akuila o enkaji e Onesiforos. 20 Etobiko Erasto te Korinto natung'uayie Trofimo emuoi te Mileto. 21Tonyuaa tasioku eton eng'or enkata e nkirobi. Kirriwaki Eibulo enkirorokino naa neijia etiu Punten o Lino o Klaudia o lalashera pooki.
22Metaa Olaitoriani te nebo enkishui ino. Metaa empiris te nebo intae.