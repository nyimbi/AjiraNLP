Ewalata e Yoab
1Ina peyie ewal Yoab ejo:
2“Atoning'o nanu intokitin kumok naatiu neija;
irara pooki ilaitagolok te nkata o sina.
3Amaa irorei le nkijape keeta enkiting'oto?
Arashu ainyoo doi nikintagoro peyie iwalu?
4Ekaidim sii nanu airoro anaa iyie,
tenaa naaji itii erishata ai
anaata aitulus irorei tenebo pee aagilunore
naigusugusie elukunya ai te iyie.
5Ekaaitagol iyie te nkutuk ai,
ore enkitagoloto e nkiroroto ai neiwuang'ie emion ino.
6“Tenairo nemeish emion ai,
naa amaa tenangiri,
kebaa emion naaing'uaa nanu?
7Esipa taata aatalepuo Enkai tukul;
eitomijoono ninye encholiek ai pooki.
8Kimbung'a iyie nanu akurraki;
ira iyie olmang'atinta lai.
Ara nanu endapana o loik
neibung'a iltung'ana ina pee eishakenoki entorroni ai.
9Aatopolosa ninye te ng'oro enye, naaibayu nanu;
etoonyo ninye ilala te nkaraki nanu.
Ore olmang'atinta lai naakurraki inkonyek enyena.
10Aatusurdaanya iltung'ana nanu too nkutukie enye,
aatoosho ninche nanu eseder,
eiturrurrote pooki peyie aarare nanu.
11Aaishooyie nanu Enkai aitarasaki lelo lemeure Enkai,
naanang'aki nanu nkaik e lelo arruok.
12Atonita apa te seriani,
kake aaibung'a ninye nanu olgos,
naadung'udung aitaa ndung'ot.
Aaitasheyie ninye nanu aitaa oloitoriokino lenye.
13Aamanita nanu imbaa enyena naatang'oruo te pooki shoto,
etangoro apolol ilairakuj laainei, nemepal
nebukoki olodua lai enkop.
14Aarasaki ninye naapik ilbaa katitin kumok
naakuetiki ninye nanu anaa olmurrani.
15Atiripaka ilkuniyiani osesen lai,
neirragie engolon ai tiatua enterit.
16Etodoro enkomom ai te nkishirata,
netiu inkonito aainei o nkonyek anaa enaimin nagut;
17ore hoo nemetii olarrabal inkaik aainei,
naa kesila enkomono ai.
18Na kop, minukaa osarge lai,
nimincho enkishirata ai etum eneeng'iyeng'are.
19 Ore doi ninye tena kata ng'ura,
etii olchakeni lai keper,
peyie eitashe terishata ai.
20Kaasurdaany ilchoreta laainei;
ore inkonyek aainei nebukoki Enkai ilkiyio.
21Metaa ekeitasheyie esipata e tung'ani o e Nkai,
anaa ina oltung'ani tenebo ole latia enye.
22Amu ore eetuo ilkuti arin,
ekalo aim enkoitoi nemaitoki ashukunye.