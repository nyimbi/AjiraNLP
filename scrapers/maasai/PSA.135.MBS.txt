Osinkolio le nkisisa
1Meisisi Olaitoriani.
Meisisi enkarna o Laitoriani,
enchoru enkisisa intae isinkan lo Laitoriani,
2intae lelo ooitashe ti atua enkaji o Laitoriani,
too lgorieti le nkaji e Nkai ang!
3Esisa Olaitoriani,
amu aisupat Olaitoriani;
enterrep enkarna enye,
amu ninye aipirisioni!
4Amu etegelaka Olaitoriani kewan Yakobo,
etegelua Israel aitaa olenye.
5Amu ayiolo nanu ajo eikitok Olaitoriani,
nayiolo nchere etii Olaitoriani lang
te shumata nkaitin pooki.
6Ore enaba anaa enayieu Olaitoriani
neas ninye te keper o te nkop,
ti atua inaaiposha o too neegut pooki.
7Ninye oishoo nkatampo meilepa too neeiting'ie enkop,
ninye oitobira nkiwuang'at te nkata e nchan
neyau olkutati aitung'uaa nkajijik enyena naashumishoreki.
8Ninye apa otara ilkikaunot le Misiri metuata,
o lenkiteng o le ng'ues;
9laa ore ti atua empolos ino, iyie Misiri,
neirriu nkitoduaat e nking'asia,
agilunore Farao o sinkan lenyena pooki,
10Ninye apa ilo otoosho nkuapi kumok
nesesekuan ilaiguanak magil,
11Sihon, olaiguanani le Amori,
o Oog, olaiguanani le Bashan,
o nkitoriat pooki e Kanaan,
12neishooyo enkop enye aitaa enjung'ore,
enjung'ore too ltung'ana lenye loo siraeli.
13Ebikoo enkarna ino,
Olaitoriani, ntarasi o ntarasi,
ira iyie ning'oti ti atua iishoritin pooki.
14Amu keitasheyie Olaitoriani iltung'ana lenyena too sipat,
neing'urrie isinkan lenyena.
15 Ore nena kitanyaanyukot oo nkaitin oo nkuapi naa enkosholai o sahabu,
isiaaitin oo nkaik e tung'ana.
16Eeta ninche nkutukie, kake meiro,
eeta nkonyek kake medolisho,
17Eeta nkiyiaa kake mening'isho,
nemeeta enkiyang'et too nkutukie enye.
18Metotiwuo anaa ninche lelo ooitobiru ninche!
ee metotiwuo neijia pooki ng'ae oisilig ninche!
19Na aji e Israel, esisa Olaitoriani!
Na aji e Aron, esisa Olaitoriani!
20Na aji e Lawi, isisa Olaitoriani!
Intae kulo ooure Olaitoriani,
esisa Olaitoriani!
21Esisa Olaitoriani te Sion,
ilo obikito le Yerusalem!
Meisisi Olaitoriani!