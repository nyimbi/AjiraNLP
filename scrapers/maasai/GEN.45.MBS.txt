Eibalakinye Yosef kewan ilalashera lenyena
1 Neaku meekure eidim Yosef aibooi kewan te dukuya lelo pooki ooitashe te dukuya ninye; neishir ejo, “Enchoo pooki ng'ae otii ene aaipung aing'uaa.” Metaa meetae hoo oltung'ani obo otii ine ina kata eibalakinye Yosef kewan ilalashera lenyena. 2Nebuaku aishir ometoning'o Ilmisiri ninye, nening sii enkaji pooki e Farao. 3Nejoki Yosef ilalashera lenyena, “Ekara doi Yosef; keton eishu papaai?” Kake eitu eidim ilalashera lenyena aatawaliki ninye, amu eiputukunyo oleng te dukuya ninye.
4Ina pee ejoki Yosef ilalashera lenyena, “Wootu entinyiku enatii atasayia intae.” Nepuonu aanyiku. Nejoki ninye, “Ekara olalashe linyi Yosef, ilo apa litimirakita enkop e Misiri. 5Naa ore naa taata emiureishoyu, anaa igororo maate, te nkaraki nikitimirakita apa ena kop; amu Enkai apa naaiturukunye nanu maeu aitopok enkishui. 6Amu etijing'a olameyu enkop te kulo arin pokira aare; neton aa kepuonu kulikae arin imiet laa metumi enturore anaa enkisampuare. 7Naairriu apa Enkai ene pee aituruku te ntae, pee alotu aitajeu ilekunot te nkop naitasheyie tenkaraki intae pee meye ilkumok. 8Metaa mme intae apa likirriutua ene kake Enkai; naaeuo aaitaa menye le Farao, naaku olkitok le nkaji enye pooki o loitore e nkop pooki e Misiri.
9 “Entasiooi esarisara enchom enetii papaai nijokiki ninye, ‘Inji ejo olayioni lino Yosef, aitaa Enkai olkitok le nkop pooki e Misiri; wou ene natii, mayieu nimutie. 10Ilotu amany enkop e Goshen nikilotu anyikaki iyie tenebo inkera inono o nkera oo nkera inono, o ntare inono, o nkishu inono, o pooki toki niata. 11Ore itii ine naaisho pooki toki niyieu, amu eton eetae kulikae arin imiet leton epuonu lo lameyu; pee mikiya iyie osina o lmarei lino pooki o pooki toki niata.’
12“Idolitata too nkonyek inyi, nedolita nkonyek o lalashe lai Benchamen inchere enkutuk ai nairorie intae. 13Enchom entoliki papaai esikar pooki naata tene te Misiri, o pooki toki nitodua tene. Entasiooi eyau papaai ene.” 14Ina pee emuataki inkaik olalashe lenye Benchamen aishiraki; neishirakino pokira. 15Neng'utut ilalashera lenyena pooki neishiraki ninye ninche; ore pee eidip ina neiteru ilalashera aairorie ninye.
16Ore pee ening'i olomoni te nkaji e Farao, eji, “Eetuo ilalashera le Yosef,” neitiship ina Farao o ilaisiaayiak lenyena. 17Nejoki Farao Yosef, “Tiaki ilalashera linono, entaas ena ‘Eroto isirkon linyi nipuopuo aarrinyo enkop e Kanaan; 18nirikuku papaai linyi o pooki tung'ani loo lmareita linyi, nipuonunu enatii, naa kaisho nanu intae enkop naisul ena kop e Misiri te sidano, naa ainyanya empiron ena kop.’ 19Intanapa ake sii ninche tiaki, ‘Entaas ena: entereu ingarrin tena kop e Misiri pee enapunyeki inkera inyi o nkituaak inyi, niyauu papaai linyi nipuonunu. 20Niminkenaa aajo kitung'uaitie imasaa ang e tipat teine amu ore inaaisul enkop pooki e Misiri naa inkuninyi.’ ”
21Neas ilayiok le Israel ina; neisho Yosef ninche ingarrin te risioroto eina naitanapishe Farao, neisho sii ninche endaa nainosaa epuo te nkoitoi o epuonu. 22Meeta ake sii oleitu eisho te pooki lenye inkilani ng'ejuko kake eishoo Benchamen shekeli iip uni e nkosholai o nkilani imiet ng'ejuko. 23Ore papaai lenye, neirriwaki kuna; isirkon tomon naairoto too ntokitin sidain e Misiri, o lipong'a tomon oo sirkon naanapita entapa, o imukateni, o ntokitin naanya papaai lenye te nkoitoi. 24Ina pee eisho ilalashera meshomo, ejoki ninche, “Mayieu ake ninchankarrarra te nkoitoi.” 25Metaa etudumunye aapuo aaing'uaa Misiri nebau Kanaan enetii papaai lenye, Yakobo. 26Neliki ninye lelo omon, ejoki, “Eton doi ake eishu Yosef, naa ninye oitore enkop pooki e Misiri!” Neiterre Yakobo, amu eitu eiruk ninye ninche. 27Kake ore pee eliki ninche irorei pooki le Yosef, lelo apa ootiaka ninye ninche, ore ake sii pee edol ingarrin naaetuo pee enap ninye neitoki oltau le Yakobo papaai lenye apok; 28nejo Israel eidipe eton doi eishu olayioni lai Yosef; ekalo adol ninye eton eitu aye.