1 Ore te ina imeekure kindim aating'iria, nikinyorraa metung'uari iyiook oopeny te Atene. 2Nikirriutua iyiook Timoteo, olalashe lang naa osinka le Enkai ti atua Lomon Supati le Kristo pee elotu ashet intae ti Atua enkirukoto inyi neilejilej sii intae; 3pee metii hoo obo oigusugusie kulo sinaitin, amu iyiololo intae maate inchere erubata ang ina. 4Amu ore apa kitii te nebo intae, kitolikitio intae eado kop inchere keyookini aaisilisil iyiook; anaa enayewuo ake atiu, anaa eniyiolo intae. 5Ore te nkaraki ina neitu aitoki aidim ating'iria, nairriu olkilikuai enitii ayiolou enkirukoto inyi, amu aure ajo ebaiki netetema intae olatemani neaku esiaai ang ene pesho.
6 Kake ore taata eewuo Timoteo enikitii eing'uaa enitii intae, neinosaki iyiook ilomon sidain le nkirukoto o enyorrata inyi, nelimu inchere idamumu oshiaake iyiook too sidain niyieuwu oleng nidolidolo iyiook anaa enikiyieu sii iyiook nikidol intae. 7Ore te nkaraki ena lo alashera, eilejilejaki yiook ti alo emion o sinaitin lang pooki te nkaraki nkirukoto inyi. 8Amu ore taata naa aikinchu iyiook, tinintasheshe intae nimiwuatiwuatata ti atua Olaitoriani. 9Amu kebaa enashe nikindim aaishoo Enkai te nkaraki intae, te ng'ida pooki nikiaata te nkaraki intae te dukuya e Nkai. 10Kiomon aaitirrish kewarie o dama pee kitum aatodol intae e notote inkomomi, pee kitum aaishoo intae ina nang'or ti atua enkirukoto inyi.
11Ore taata Enkai ang naa Papa makewan, o Laitoriani lang Yesu Kristo meitorioki enkoitoi ang, enitii intae; 12metoponai Olaitoriani enyorrata te rishata inyi intae maate o too ltung'ana pooki anaa enikitiu iyiook te intae, 13pee etum ninye aitagolo iltauja linyi meeta entiyoto te sinyatisho te dukuya e Enkai ang naa Papa lang te lotunoto o Laitoriani lang Yesu te nebo isinyat lenyena pooki.