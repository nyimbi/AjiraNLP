Nkimek torrok o sesen
1Nejoki Olaitoriani Musa o Aron, 2“Entiaki iltung'ana le Israel, teneeta ake ninye oltung'ani osupetai to sesen, ore erukoto eilo supetai lenye naa keiduruk. 3Naa ena ninye enkitanapata enkiduruk enye teilo supetai oruko: teneruko ilo supetai lenye aashu tenetudung'e, naa enkiduruk ake te ninye. 4Ore pooki dapash nairrag ilo tung'ani oata osupetai neiduruku ore pooki toki natonie ninye neiduruku. 5Ore pooki ng'ae oiseiyie endapash enye neituku ilkilani lenyena, neituku kewan te nkare, neaku ninye oloiduruk ometaa teipa. 6Ore pooki ng'ae otonie pooki toki natotonie ilo oata erukoto, neituku ilkilani lenyena neituku kewan te nkare, neaku ninye oloiduruk ometaa teipa. 7Ore pooki ng'ae oiseyie osesen leilo tung'ani oata osupetai neituku ilkilani lenyena neituku kewan te nkare neton eiduruk o metaa teipa. 8Naa tenenotaki ilo oata osupetai oltung'ani lemeiduruk, nelo ninye aituku ilkilani lenyena neituku kewan te nkare neton ninye eiduruk o metaa teipa. 9Ore pooki toki natonieki te mbarta tenetonie ilo oata osupetai neiduruku. 10Ore oloba anaa oloiseyie pooki toki natii abori ninye neiduruku o metaa teipa, ore ilo onap entoki neijo ina nelo aituku ilkilani lenyena neituku kewan te nkare neton ninye eiduruk ometaa teipa. 11Ore pooki ng'ae oiseyie ilo tung'ani oata osupetai eitu eng'as aisuj nkaik enyena te nkare nelo aituku ilkilani lenyena, neituku kewan te nkare, neton ninye eiduruk ometaa teipa. 12Ore ngirran naaitobiruaki too nkulupuok naaiseyie ilo oata osupetai nepuoi aabel; ore engirra pooki naguetuno te nchata neisuji te nkare.
13“Ore ilo oata osupetai teneitukui te nkaraki ilo supetai lenye, netum taa aikenaki kewan nkolong'i naapishana enkitukuoto, neituku ilkilani lenyena, nelo aituku osesen lenye te nkare naruko neaku taa olemeiduruk. 14Ore te nkolong e isiet neyau ninye nturkuluoni are aashu nturkuluoni are kutiti, nelotu dukuya Olaitoriani te kutukaji ilo ng'obor le ntumo, neisho ninche olapolosani; 15neishooyo olapolosani ninche, nabo te nkaraki olasar le ngoki o enkae te nkaraki olasar opejori; neitobir olapolosani olning'o lo sotua te nkaraki ninye te dukuya Olaitoriani te nkaraki ilo supetai lenye.
16“Naa teneitayu olee enkare e lewaisho to sesen lenye, nelo ninye aituku osesen lenye pooki te nkare neton ninye eiduruk ometaa teipa. 17Ore pooki kila o pooki shoni oitashala enkare e lewaisho neitukui te nkare, neton ninye eiduruk o metaa teipa. 18Teneboitare olee enkitok nepuku enkare e lewaisho, nepuo pokira aaituku ate te nkare, netoni ninche eiduruk ometaa teipa.
19“Teneitayu enkitok osarge, aa empukunoto e oshiaake to sesen lenye, neton ninye te nkiduruk enye nkolong'i naapishana ore oloba anaa oloiseyie ninye neiduruku ometaa teipa. 20Ore pooki toki napetaa ninye te nena olong'i enyena e nkiduruk neiduruku; ore sii pooki toki natonie ninye naa keiduruku. 21Ore oloba anaa oloiseyie endapash enye nelo aituku ilkilani lenyena, neituku kewan te nkare, neton ninye eiduruk ometaa teipa. 22Ore oloba anaa oloiseyie pooki toki natonie ninye neituku ilkilani lenyena, neituku kewan te nkare, neton eiduruk ometaa teipa; 23ore duoo ninye tenaa endapash aashu pooki toki natonie, teneiseyie neiduruku ninye ometaa teipa. 24Naa teneboitare oltung'ani ninye, nejing olduruk leina kitok ninye, neaku ninye oloiduruk nkolong'i naapishana; ore pooki dapash nairrag ninye neiduruku.
25“Teneitayu enkitok osarge too nkolong'i kumok, neme te nkata enye enkiduruk, teneeta erukoto naitogiroo inoshi olong'i e nkiduruk enye, neton ninye tiatua enkiduruk; anaa ake too nkolong'i enyena enkiduruk, keiduruku ninye. 26Ore endapash pooki nairrag ninye too nkolong'i pooki o sarge, netiu te ninye anaa endapash enkiduruk; ore pooki toki natonie ninye neiduruku, anaa ake tenkiduruk e nena olong'i enyena osarge. 27Ore oloba anaa oloiseyie kuna tokitin neiduruku ninye, neituku ilkilani lenyena, neituku kewan te nkare neton ninye eiduruk ometaa teipa. 28Kake teneitukui ninye te rukoto enye, neikenaki ninye kewan enye nkolong'i naapishana, ore tesiadi ina neaku ninye meiduruk. 29Ore te nkolong e isiet neyau ninye nturkuluoni are aashu nturkuluoni are kutiti, neyaki ninche olapolosani, te kutukaji e ilo ng'obor le ntumo. 30Neishooyo olapolosani nabo te nkaraki olasar le ngoki o enkae te nkaraki olasar opejori; neitobir olapolosani olning'o lo sotua te nkaraki ninye te dukuya Olaitoriani te nkaraki ilo sarge lenye le nkiduruk.
31“Nejia enkuna entooru iltung'ana le Israel metung'uai enkiduruk enye, pee meye ake tiatua enkiduruk enye neisarkionie olng'obor lai sinyati otii atua ninche.”
32Ena ninye enkitanapata eilo oata osupetai o ilo oitayu enkare e lewaisho to sesen lenye netum enkiduruk teina. 33O teina sii namuoi te nkiduruk enye; aa taa, te pooki ng'ae, olee aashu enkitok, naata osupetai, o to lee oboitare ina kitok naiduruk.