1Woi ena anasa o sarge
ebore elejare o enkisima
nemeiting aekata eyararoto enye.
2Entoning endarata e oshoto enkeene,
o ltoilo loo nkejek oo ngarrin
enkuetata oo mbartan o elototo oo ngarrin oo mbartan!
3Ekuetu ilakedok loo mbartan,
eimerlel ilalema neiwuang'u iremeta,
olorora olo aye
osototi loo mpopoki.
Meeta eneiting'ie mpopoki enye
nerrorro ninche te nena popoki enye!
4Te nkaraki ina kibor oo nkonyek eina mulayoi, ina kitok nasakutisho naata esulare, ina nakaldaa iloshon enkibor enye oo nkonyek, nekaldaa iloreren too ntaleng'o enyena.
5Ng'ura kaagilunore nanu iyie,
Olaitoriani loo lororani ojo,
naa kadumu nanu olkila lino lirrotianita apik enkomom ino,
naisho nanu iloshon metoduaa emasipaisho ino,
nedol nkitoriat enkurruna ino.
6Kaairriwaki nanu iyie olduruk naaitaas iyie mbaa e sulare,
naitaa entoki torrono naing'asiakinoi.
7Ore lelo pooki liking'or iyie, nikilam ejo,
“Etumute Ninawi; kaing'ae naishiraki ninye?
Kaji nanu atumie iltung'ana ooitagol ninye?”
8Ira supat alang Tebes,
apa natotona te mbata Nail, neman enkare ninye,
anaa enaiposha esuntai olpaashe lenye?
9Etiopia apa engolon enye o Misiri, nemeeta engolon enye enkiting'oto; Ilaretok lenyena apa ile Libia.
10Ore ake eyia etarayioki ninye neyae, eshomo ninye eyararoto, ore nkera enyena neitaaki ndung'udung'ot, te nkiterunoto e pooki oitoi kitok, amu etooshoki enkukuo oo ltung'ana lenyena ooyanyiti, ore iltung'ana lenyena pooki kituaak eteenaki too lpisia.
11Ilo sii iyie amera, ilo sii iyie aisudori, nilo aing'oru, enkisudoroto tenkaraki ilmang'ati. 12Ore isempewueti linono pooki, neikununo anaa ilng'abolo, ooto ilng'anayio le dukuya teneipiripiri, nerrarrunye, aadoiki enkutuk eilo oinos.
13Ng'ura ilturrurri linyi ajo nkituaak naatii empolos inyi. Ore nkishomin e nkop inyi naa kebolo aang'a too lmang'ati linyi, einosa enkima isekenke inyi. 14Entooku enkare enterreten emanata inyi, entagolo isempewueti linyi, enchom atua enterit entunyo esarng'ab, embung'a entobira enkitobirata oo lmatofali. 15Eikilo enkima ainos teine, eikilo olalem ashurtu eikimut iyie anaa olmaati.
Entoponai ate anaa olmaati, entoponari anaa ntargeet! 16Itoponaiyie ilamirak linono aitulusoo too lakir le shumata. Eisalaash olmaati inaipuko nepuo.
17Eikununo ilkituaak linono anaa ntargeeti neikununo ilaigerok linono pooki anaa emus o lmaati, neirragita too lpaashen te nkolong e nkirobi ore ake pee eilepu enkolong, nelaari aapuo; meetae oltung'ani oyiolo enetii ninche.
18Eirura ilairritak linono, lo aiguanani le Asiria; neimug iltung'ana linono kituaak. Eidapashate iltung'ana linono too ldoinyo, nemeetae oloiturrurr ninche.
19Meetae embaata too lbaa linono, aitorrono oleng olbae lino. Ore lelo pooki ooning mbaa inono, neosh nkaik tenkaraki iyie. Amu kaing'ae eitu ebaiki ina torroni ino nemeish aekata?