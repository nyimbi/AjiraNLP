Etanyaki Yesu te Nasaret
(Mat 13.53-58; Lk 4.16-30)
1Neing'uaa ine nelotu enkop enye; nesuju ilooiteng'eni lenyena. 2Ore te nkolong e sabato neiteru aiteng'enisho te nkaji e ntumo; ore ilkumok ootoning'o ninye neing'asia, ejo, “Kaji enotie ele tung'ani kuna pooki. Kaa ng'eno eishooki ninye? Ebaa kuna baa e nking'asia naas inkaik enyena! 3Mme olaguetani loo nkeek doi ele, olayioni le Mariamu, naa olalashe Yakobo o Yosef Yudas o Simon, naa ai metii nkanashera enyena atua iyiook?” Nerikare ninye.
4 Nejoki Yesu ninche, “Melaikini oloiboni le Nkai enkanyit mme te nkop enye, o ti atua enkaji enye.” 5Nelaikino ataasa inenking'asia te ine; ilkuti tung'ana ake oomuei eiteleikia nkaik neishiunye. 6Neing'asia ninye te nkaraki nemeeta ninche enkirukoto. Nemanaa too nkang'itie eiteng'enisho.
Eitanapa Yesu neirriwaa lelo tomon o aare
(Mat 10.5-15; Lk 9.1-6)
7Neipotu ninye lelo tomon o aare, neisho meitoria iloiriruani torrok. 8 Neitanap ajoki, “Emishoroo toki te lototo inyi, eng'udi ake; naa emiya mukateni, aashu olbene, aashu mpesai too nkimeitani inyi. 9Enchopoi inamuka kake eminchopoo lkilani maa are.” 10Nejoki ninche, “Ore ake enkaji nijing'ijing'i, entotoni te ine o entung'uai ine wueji. 11 Naa te neitu eng'amu intae dikae wueji, nemening intae, ore ipuopuo, empiripiroi enterit niaatata too nkejek inyi metaa shakeni te ninche.”
12Nepuo aalikioo nchere keishiaakino neirridu ltung'ana. 13 Nearaa ninche iloiriruani kumok, neelie eilata iltamueyia kumok neishiunye.
Enkeeya e Yohana Olaibatisani
(Mat 14.1-12; Lk 9.7-9)
14 Nening olaiguanani oji Herode ina; amu etayioloki enkarna e Yesu. Nejo kulikae, “Eitopiwuoki Yohana Olaibatisani too lootuata; ina pee easisho ena golon ti atua ninye.” 15Nejo kulikae, “Eliya doi.” Nejo sii kulikae, “Oloiboni le Nkai otiu anaa loibonok le Nkai li apa.”
16Kake ore pee ening Herode nejo, “Yohana, olapa latudung'oyie elukunya eitopiwuoki.” 17 Amu eirriwayie Herode ltung'ana meibung'i Yohana, neen apik korokoroni te nkaraki Herodias, enkitok o lalashe lenye oji Filipo amu eyama apa ninye. 18Amu etiaaka Yohana Herode, “Mikinchoro too nkitanapat iyama enkitok o lalashe lino.”
19Neilap Herodias ninye neaku keyieu near metua. Kake etalaikine, 20amu keure Herode Yohana, eyiolo ajo oltung'ani supat naa sinyati, nerrip eserian. Ore pee elo neinining nemilo; eji neng'ida sii te nening. 21Kake eewuo erishata to lkekun otoinieki Herode neitoomonisho ninye neipot ilkituaak lenyena o ltung'ana arikok le Galilaya. 22Ore pee elotu entito e Herodias aranyaki, neitiship Herode o lomon lenyena; nejoki olaiguanani ina tito, “Toomonoki entoki ake pooki niyieu, naa kaaisho.” 23Neinosaki olmumai ajo, “Ore entoki ake pooki nikiomon, kaaisho o te naa ematua e nkop naitore.” 24Neipung nelo ajoki ng'otonye, “Ainyoo aomonu?” Nejoki, “Elukunya e Yohana Olaibatisani.” 25Nejing'u nabo kata asieku enetii olaiguanani, neomon ejo, “Ayieu nikincho nabo kata elukunya e Yohana Olaibatisani te mbesen.”
26Neisinanuo naleng olaiguanani; kake ore te nkaraki lmuma lenyena o lelo omon lenyena neaku, meyieu nedot ina natiaaka. 27Neirriwaa olaiguanani nabo kata osikari le rripore, neitanap ninye meyau elukunya e Yohana. Nelo ilo nedung'u elukunya te korokoroni, 28neyau ina lukunya te mbesen, neisho ina tito; neisho entito ng'otonye.
29Ore pee ening ilooiteng'eni lenyena, nepuonu aaya osesen lenye, neirragie te nkurare.
Eitotio Yesu ltung'ana nkalifuni imiet
(Mat 14.13-21; Lk 9.10-17; Yhn 6.1-14)
30Nerrinyunye ilkipaareta enetii Yesu, neliki ninye nena pooki naataasa o naaitengenishote. 31Nejoki ninye ninche, “Wootu oopeny emaape eneliyio, eyeng'iyeng'ata enkiti kata.” Amu aikumok iloopuonu epuo, neaku meeta ninye erishata nainosie endaa. 32Nepuo te mpeut ewueji neliyio aa ninche ake oopeny.
33Netoduaaitie ltung'ana kumok, neyiolou, neipirri aapuo too nkejek ine eing'uaa nena ang'itie pooki, neng'asie ine wueji. 34 Ore pee edou te mpeut nedol olorora kitok, neing'urrie ninche, amu etiu anaa ntare nemeeta olchekut; neiteru aiteng'en mbaa kumok. 35Ore pee emutu, nepuonu ilooiteng'eni lenyena enetii nejoki, “Keliyio ene wueji, nemuto; 36intanapa ninche, meshomo nkurman o kuna ang'itie naamanita ene aainyang'aki ate entoki nanya.” 37Kake etawalikia ninye ajoki ninche, “Enchoo intae ninche entoki nanya.” Nejoki ninche ninye. “Aikipuo aainyiang'u mukateni oo ndinarii iip are, pee kincho meinosa?” 38Nejoki ninche, “Kaja mukateni niatata intae? enchom eng'urai.” Ore pee eing'oraa neyiolou, nejoki, “Imiet o sinkir aare.”
39Neitanap meitotona olorere too nkujit naanyori, anaa ltimito. 40Netoni aaitayu ltimito maa iip, anaa onom. 41Ore pee edumu Yesu nena mukateni imiet o sinkir aare neraposhu nkonyek aing'or shumata, nemayian, nebel imukateni neisho ilooiteng'eni lenyena meishoo lelo tung'ana; neoriki lelo sinkir aare ninche pooki. 42Nenya pooki neraposho. 43Nesotu mbelat naatelekuaki o noo sinkir sii neiput nkikapuni tomon o aare. 44Ore lelo ooinosa nena mukateni nera nkalifuni imiet ilewa.
Etaporo Yesu enkare too nkejek
(Mat 14.22-23; Yhn 6.15-21)
45Nejoki ilooiteng'eni lenyena nabo kata meshomo nejing empeut neituruk aapuo lido kekun, aapuo Betsaida eitanapare ninye esiamo. 46Ore pee eorore, nelo aomon te nena doinyo. 47Ore etaa teipa, eidipa empeut ashomo empolos e naiposha, netii ninye openy enkop natoyio. 48Nedol ajo keekenya earare enkurtoroto e mpeut amu kenang'are osiwuo ninche. Ore te rripore e ong'uan e nkewarie nelotu enetii ninche, elo eporito enkare. Neyieu negiroo. 49Kake etoduaa ninche ninye elo te shumata e nkare nejo ke nkukuu, nebuaku aaishir; 50amu etoduaa pooki ninye, neiputukuny.
Kake eirorie nabo kata nejoki, “Entagoluoto, nanu doi, emiureisho.” 51Nejing ninye atua empeut te nebo ninche negira osiwuo. Neirriang pooki, 52amu eitu ejing'aa enapa kias oo mukateni, kake etagolo iltauja lenye.
Eishiunye Yesu iltung'ana oomuei te Genesaret
(Mat 14.34-36)
53Ore pee elang ninche lido kekun, nepuonu enkop e Genesaret, neen empeut te mbata e naiposha. 54Ore pee epuku te mpeut neyiolou iltung'ana ninye te ina kata ake. 55Nekuet aaman ina kop pooki, neiteru aariku ltung'ana pooki oomuei too rruatin enye aaya ewueji ake pooki nening'oki aajo etii. 56Neaku ore pooki wueji nelo, too nkang'itie, too nkanas kituaak, o te ina kop, nerikokini iloomueyiaa aairragie too wuejitin neemirishoreki, nesai Yesu meisho eiseyie ninye olcholoi lo lkila lenye; ore lelo pooki ooiseyie neishiunyeki.