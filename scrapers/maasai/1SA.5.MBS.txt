Osanduku lo sotua tiatua Ilfilisti
1Ore ake pee eibung' Ilfilisti ilo sanduku le Nkai, nenap ebaiki Ebenesa o metabaiki Ashdod. 2Neya Ilfilisti ilo sanduku le Nkai nepik atua enkaji e Dagon neitatashaki Dagon. 3Ore ake pee eyooki aainyototo iltung'ana le Ashdod, ng'ura, etusulari Dagon te nkomom aosh enkop te dukuya ilo sanduku lo Laitoriani. Neya ninche Dagon neinyaaki ewueji enye. 4Kake ore ake pee einyototo aayooki ti ae olong, ng'ura, etusulari Dagon te nkomom aosh enkop te dukuya ilo sanduku lo Laitoriani; ore endukuya e Dagon o nkaik enyena pokira are neirragita maate te mbata e kutukaji; osesen ake le Dagon etung'uayioki. 5Enkaraki ena pee aa ore ilapolosak le Dagon o pooki oojing ina aji e Dagon nemeroro embata e kutukaji e Dagon te Ashdod o metabaiki ena olong.
6Keiroishi apa enkaina o Laitoriani te Shumata iltung'ana le Ashdod, neitame ninche, neisomit ninche too ltuduta, Ashdod o ina kop namanita. 7Ore ake pee edol iltung'ana le Ashdod eneikununo mbaa, nejo ninche, “Meton osanduku le Nkai oo Siraeli te nebo iyiook; amu keiroishi enkaina enye te shumata iyiook o te shumata Dagon, enkai ang.” 8Neirriwaa ninche ilkiliku neiturrur te nebo ilkituaak pooki loo Lfilisti, nejo, “Kaa kintaas osanduku le Nkai oo Siraeli?” Newal ninche, ejo “Nchoo osanduku le Nkai oo Siraeli eyauni aaitamanu Gas.” Neyau ninche osanduku le Nkai oo Siraeli ine. 9Kake ore ake pee eyau aaitamanu, near enkaina e Nkai ina anasa ayau enkuretisho sapuk, neitame ninye lelo tung'ana le ina ang, ilooti o lbotoro, o metaa eibulaitie iltuduta te ninche. 10Neirriwaa ninche ilo sanduku le Nkai Ekron. Kake ore ake pee elotu osanduku le Nkai Ekron, neyietu iltung'ana le Ekron aaishir ejo, “Eyautua ninche aaitaman iyiook osanduku le Nkai oo Siraeli pee ear iyiook matuata o iltung'ana lang.” 11Neirriwaa ninche ilkiliku neiturrur te nebo ilkituaak loo Lfilisti, nejo, “Ewaita ele sanduku le Nkai oo Siraeli, enchoo eshuko alo ewueji enye makewan, pee memut ake iyiook o ltung'ana lang.” Amu etii apa enkuretisho e keeya atua ina ang pooki. Keiroishiu apa enkaina e Nkai te ine oleng; 12ore iltung'ana leitu eye nejing iltuduta, ore olkiyioi le ina ang neilep alo shumata.