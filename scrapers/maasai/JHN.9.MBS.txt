Etabolo Yesu nkonyek o ltung'ani oino aa modooni
1Ore elo ninye nedol oltung'ani otoiwuoki aa modooni. 2Neikilikuan ilooiteng'eni lenyena ninye aajoki, “Rabbi, aing'ae otaasa eng'oki, kele tung'ani, anaa ilootoiutuo, pee etoiwuoki ninye aa modooni?” 3Newaliki Yesu ajoki, “Eitu eitarruoo ele tung'ani, anaa ilootoiutuo, kake esiaai e Nkai eji pee eibalunyeki ti atua ninye. 4Kenare nikias isiaaitin e ilo laairriwua eton aa dama; amu kelotu enkewarie, nemeidim oltung'ani aitayu esiaai. 5 Ore eton atii enkop, ara nanu ewang'an e nkop.” 6Ore pee ejo ilo rorei, nenotaki enkop, neipurjaki nkamulak inkulupuok; neyelie nkonyek e ilo modooni. 7Nejoki, “Shomo sujai to lmoti le Siloam.” (Keji ina arna oirriwayioki). Neaku eshomo aisuja neshukunye etodolishe.
8Neaku, ore ile latia, o lelo ootoduaa apa inchere olaomononi, nejo. “Ai mme ele oshi oton aomonisho?” 9Nejo kulikae, “Ninye.” Nejo kulikae, “Mme ninye, kake kenyaanyukie ninye.” Nejo ninye openy. “Nanu ilo.” 10Nejoki ninche ninye. “Kaji kinkunaki pee etabolote nkonyek inono?” 11Newaliki ajoki, “Oltung'ani oji Yesu oipurja esarng'ab, naaelie nkonyek aainei, naajoki, ‘Shomo Olmoti le Siloam isujai.’ Nalo aisujaa nadolishoyu.” 12Nejoki ninche, “Kaji etii?” Nejoki, “Mayiolo nanu.”
Etujurro Ilfarisayo ina kishiunoto.
13Nerik ninche elde apa modooni enetii Ilfarisayo. 14Naa enkolong e sabato ina olong pee eipurj Yesu esarng'ab, abol inkonyek enyena.
15Neitoki sii Lfarisayo aaikilikuan ninye eneikuna pee etodolishe. Nejoki ninche, “Esarng'ab aaelie nkonyek aainei, naisuja, nadolishoyu.” 16Nejo kulikae loo Lfarisayo, “Mme Nkai eing'uaa ele tung'ani, amu meibung enkolong e sabato.” Nejo kulikae, “Keidim oltung'ani arruoni ataasa inaaing'asiaisho neeijo kuna?” Nejing empong'o atua ninche. 17Naeku etiakitia ninche ilo tung'ani modooni, “Aijo iyie aa ninye, amu kitabolo naa nkonyek?” Nejo, “Oloiboni ninye.” 18Kake ore ake etiu neijia, eitu eiruk Ilyahudi mbaa enyena nchere modooni apa netodolishe, o metaba anaa neipot intoiuo eilo tung'ani otodolishe, 19neikilikuan ninche aajoki, “Kele ayioni linyi litejo apa etoiwuoki aa modooni? Kaji etiu taata pee edolisho?” 20Newaliki ilootoiutuo aajoki. “Kiyiolo aajo olayioni lang, netoiwuoki apa aa modooni; 21kake mikiyiolo eneikuna pee edolisho taata, nimikiyiolo olotabolo nkonyek enyena. Ai botor doi, enkilikuana ninye; kelimu mbaa enyena makewan.” 22Etejo intoiuo ena te nkaraki naure Ilyahudi; amu eidipa Lyahudi aatoning'okinoto nchere, “Ore ake oltung'ani oibalie ajo ninye Kristo, nearari aaipang'ie te nkaji e ntumo. 23Neaku ina pee etejo intoiuo, ‘Ai botor doi, enkilikuana ninye,’ ” 24Neitoki taa aaipot ene are elde tung'ani ora apa modooni, nejoki ninye, “Inchoo Enkai enkisisa. Kiyiolo iyiook aajo olarruoni ele tung'ani.” 25Newaliki ninye ajoki, “Te naa kolarruoni mayiolo nanu; nabo ayiolo, inchere kara apa modooni nadolisho taata.” 26Neitoki ninche aajoki, “Kaji kinkuna? Kaji eikuna pee kitabolo nkonyek inono?” 27Newaliki ajoki ninche, “Aidipa duoo atoliki intae, neitu ining'ining'i. Kaji etiu pee iyieuu nintokiki ake aaning? Iyieuu sii intae niakuku ilooiteng'eni lenyena?” 28Nemor ninche ninye nejoki, “Ira iyie oloiteng'eni lenye; kake kira iyiook ilooiteng'eni le Musa. 29Kiyiolo iyiook aajo eirorie Enkai Musa; kake ore ele, mikiyiolo eneing'uaa.” 30Newaliki ilo tung'ani ninche ajoki, “Ainyoo, ene nking'asia eji miyiololo eneing'uaa ninye kake etabolo nkonyek aainei! 31Kiyiolo aajo mening Enkai ilaing'okok; kake ore oloserem Enkai neas enayieu ninye, kening Enkai ninye. 32Eitu ae kata ening'i olotabolo nkonyek o ltung'ani oini aa modooni. 33Te neme Enkai eing'uaa ele tung'ani meidim ataasa toki.” 34Newaliki ninche ninye aajoki, “Aa iyie olotu aiteng'en iyiook oltung'ani otoikioki atua elulung'ata oo ng'ok?” Nearaa ninche ninye aaipang'ie.
Emodoo o ltau
35Nening Yesu nchere etaaraitie ninche ninye aaipang'ie; ore pee elo netum nejoki ninye, “Iruko iyie Enkerai e Tung'ani?” 36Newaliki ajoki, “Lo Kitok, ai ng'ae ilo pee atum airuko ninye?” 37Nejoki Yesu ninye, “Itoduaa iyie, naa ninye ele likirorie.” 38Nejo ninye, “Olaitoriani, airuko,” neserem ninye. 39Nejo Yesu, “Te nkaraki enkiguana pee aewuo nanu enkop, pee edolishoyu lelo lemedolisho, neaku modook iloodolisho.” 40Nening ele rorei kulikae Farisayo ooboitare nejo, “Eikira sii iyiook modook?” 41Nejoki Yesu ninche, “Te naa naaji irara modook anaata miatata eng'oki. Ore enatiu, ijojo, ‘Kidolisho;’ nebik enkitarruoroto inyi.