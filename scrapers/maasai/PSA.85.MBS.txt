Enkomono te nkaraki olmabarishoi lo losho
1Olaitoriani, ira apa iyie supat te nkop ino;
itorrinyuo iyie olpisiai le Yakobo.
2Itapalaka iyie entorroni oo ltung'ana linono,
nipalaki iyie ing'ok enye pooki.
3Itorrinyo iyie engoro ino pooki;
nimbelekenya iyie aing'uaa ina goro ino napi.
4Ngila torrinyu iyiook, Iyie Enkai e njeunoto ang,
niwuang'ie engoro ino te iyiook!
5Eigorokino iyie iyiook ntarasi?
Eintoodor iyie engoro ino aitabaiki iishoritin pooki?
6Eimingil iyie aitopiu iyiook,
pee etum iltung'ana linono aating'idata te iyie?
7Ntoduaa iyiook enyorrata ino nauno, Olaitoriani,
nincho iyiook enjeunoto ino.
8nchooki nanu matoning'o enajo Olaitoriani Enkai,
amu keiro ninye eseriani too ltung'ana lenyena,
too sinyat lenyena
o te lelo ooibelekenyakino ninye too ltauja lenye.
9Esipa ketaana enjeunoto enye te lelo ooure ninye,
pee etum enkitoo atobiko te nkop ang.
10Ketumo enyorrata nauno o esupatisho,
neng'ututa esupatisho o eseriani te nebo.
11Nebulu ailepu te nkop esupatisho,
neirrugo esupatisho te shumata aing'or enkop.
12Ee, keishoru Olaitoriani ina sidai,
ore enkop ang neiu ilng'anayio kumok.
13Kelo esupatisho te dukuya ninye,
neitaa iroruat enyena enkoitoi.