1የጭንቀት ጊዜ ሳይመጣ፣
“ደስ አያሰኙኝም”
የምትላቸው ዓመታት ሳይደርሱ፣
በወጣትነትህ ጊዜ፣ ፈጣሪህን አስብ።
2ፀሓይና ብርሃን፣
ጨረቃና ከዋክብት ሳይጨልሙ፣
ደመናትም ከዝናብ በኋላ ሳይመለሱ፣
3ቤት ጠባቂዎች ሲርዱ፣
ብርቱዎች ሲጐብጡ፣
ጥቂት በመሆናቸው ፈጪታዎች ሲያቆሙ፣
በመስኮት የሚያዩትም ሲፈዙ፣
4ወደ አደባባይ የሚያወጡ በሮች ሲዘጉ፣
ወፍጮ ሟልጦ ድምፁ ሲላሽ፣
ሰው በወፍ ድምፅ ሲነሣ፣
ዝማሬው ሁሉ ሲዳከም፤
5ዳገት መውጣት ሲያርድ፣
መንገድም ሲያስፈራ፣
የለውዝ ዛፍ ሲያብብ፣
አንበጣም ራሱን ሲጐትት፣
ፍላጎት ሲጠፋ፤
በዚያም ጊዜ ሰው ወደ ዘላለማዊ ቤቱ ይሄዳል፤
አልቃሾችም በአደባባዮች ይዞራሉ።
6የብር ሰንሰለት ሳይበጠስ፣
የወርቅ ሳሕንም ሳይሰበር፣
የውሃ መቅጃው በምንጩ አጠገብ ሳይከሰከስ፣
ወይም መንኰራኵሩ በውሃ ጒድጓድ ላይ ሳይሰበር፣
7ዐፈር ወደ መጣበት መሬት ሳይመለስ፣
መንፈስም ወደ ሰጠው ወደ እግዚአብሔር ሳይመለስ፣
ፈጣሪህን አስብ።
8ሰባኪው “ከንቱ ከንቱ
ሁሉም ነገር ከንቱ ነው!” ይላል።
የነገሩ ፍጻሜ
9ሰባኪው ጥበበኛ ብቻ አልነበረም፤ ነገር ግን ለሕዝቡ ዕውቀትንም ያስተምር ነበር። እርሱም በጥልቅ አሰበ፤ ተመራመረም፤ ብዙ ምሳሌዎችንም በሥርዐት አዘጋጀ። 10ሰባኪው ትክክለኛውን ቃል ለማግኘት ተመራመረ፤ የጻፈውም ቅንና እውነት ነበረ።
11የጠቢባን ቃላት እንደ ሹል የከብት መንጃ ናቸው፤ የተሰበሰቡ አባባሎቹም እጅግ ተቀብቅበው እንደ ገቡ ችንካሮች ሲሆኑ፣ ከአንድ እረኛ የተሰጡ ናቸው። 12ልጄ ሆይ፤ ከዚህ ሁሉ በላይ በማንኛውም ነገር ተጠንቀቅ፤ አንዳችም አትጨምር።
ብዙ መጻሕፍትን መጻፍ ማብቂያ የለውም፤ ብዙ ማጥናትም ሰውነትን ያደክማል።
13እነሆ፤ ሁሉ ነገር ከተሰማ ዘንድ፣
የነገሩ ሁሉ ድምዳሜ ይህ ነው፤
እግዚአብሔርን ፍራ፤ ትእዛዛቱንም ጠብቅ፤
ይህ የሰው ሁለንተናዊ ተግባሩ ነውና።
14መልካምም ይሁን ክፉ፣
ስውር የሆነውን ነገር ሁሉ አንድ ሳይቀር፣
ማንኛውንም ሥራ እግዚአብሔር ወደ ፍርድ ያመጣዋልና።