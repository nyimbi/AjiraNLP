አንዱ እውነተኛው አምላክ
115፥4-11 ተጓ ምብ – መዝ 135፥15-20
1ለእኛ ሳይሆን፣ እግዚአብሔር ሆይ፤ ለእኛ ሳይሆን፣
ስለ ምሕረትህና ስለ እውነትህ፣
ለስምህ ክብርን ስጥ።
2አሕዛብ፣ “አምላካቸው የት አለ?” ለምን ይበሉ?
3አምላካችንስ በሰማይ ነው፤
እርሱ ደስ የሚለውን ያደርጋል።
4የእነርሱ ጣዖታት ግን የሰው እጅ የሠራቸው፣
ብርና ወርቅ ናቸው።
5አፍ አላቸው፤ አይናገሩም፤
ዐይን አላቸው፤ አያዩም፣
6ጆሮ አላቸው፤ አይሰሙም፤
አፍንጫ አላቸው፤ አያሸቱም፤
7እጅ አላቸው፤ አይዳስሱም፤
እግር አላቸው፤ አይሄዱም፤
በጒሮሮአቸውም ድምፅ አይፈጥሩም።
8እነዚህን የሚያበጁ፣
የሚታመኑባቸውም ሁሉ እንደ እነርሱ ይሁኑ።
9የእስራኤል ቤት ሆይ፤ በእግዚአብሔር ታመኑ፤
ረዳታቸውና ጋሻቸው እርሱ ነው።
10የአሮን ቤት ሆይ፤ በእግዚአብሔር ታመኑ፤
ረዳታቸውና ጋሻቸው እርሱ ነው።
11እናንተ እግዚአብሔርን የምትፈሩ ሆይ፤ በእግዚአብሔር ታመኑ፤
ረዳታቸውና ጋሻቸው እርሱ ነው።
12 እግዚአብሔር ያስበናል፤ ይባርከናልም፤
እርሱ የእስራኤልን ቤት ይባርካል፤
የአሮንንም ቤት ይባርካል።
13 እግዚአብሔርን የሚፈሩትን ሁሉ፣
ትልቁንም ትንሹንም ይባርካል።
14 እግዚአብሔር እናንተንና ልጆቻችሁን፣
በባርኮቱ ያብዛችሁ።
15ሰማይንና ምድርን በፈጠረ፣
በእግዚአብሔር የተባረካችሁ ሁኑ።
16ሰማየ ሰማያት የእግዚአብሔር ናቸው፤
ምድርን ግን ለሰው ልጆች ሰጣት።
17 እግዚአብሔርን የሚያመሰግኑት የሞቱት አይደሉም፤
ወደ ዝምታው ዓለም የሚወርዱም አይደሉም።
18ከአሁን ጀምሮ እስከ ዘላለም፣
እግዚአብሔርን የምንባርክ እኛ ነን።
እግዚአብሔር ይመስገን።