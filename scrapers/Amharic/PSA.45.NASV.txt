የንጉሣዊ ሰርግ መዝሙር
ለመዘምራን አለቃ፤ “በጽጌረዳ” ዜማ፤ የቆሬ ልጆች ትምህርት፤ የፍቅር መዝሙር
1ልቤ መልካም ሐሳብ አፈለቀ፤
የተቀኘሁትን ቅኔ ለንጉሥ አሰማለሁ፤
አንደበቴም እንደ ባለ ሙያ ጸሓፊ ብርዕ ነው።
2አንተ ከሰዎች ሁሉ ይልቅ ውብ ነህ፤
ከንፈሮችህም የጸጋ ቃል ያፈልቃሉ፤
ስለዚህ እግዚአብሔር ለዘላለም ባርኮሃል።
3ኀያል ሆይ፤ ሰይፍህን በወገብህ ታጠቅ፤
ግርማ ሞገስንም ተላበስ።
4ስለ እውነት፣ ስለ ትሕትና ስለ ጽድቅ፣
ሞገስን ተጐናጽፈህ በድል አድራጊነት ገሥግሥ፤
ቀኝ እጅህም ድንቅ ተግባር ታሳይ።
5የሾሉ ፍላጻዎችህ በንጉሥ ጠላቶች ልብ ይሰካሉ፤
ሕዝቦችም ከእግርህ በታች ይወድቃሉ።
6አምላክ ሆይ፤ ዙፋንህ ከዘላለም እስከ ዘላለም ይኖራል፤
የመንግሥትህ በትር የቅንነት በትር ናት።
7ጽድቅን ወደድህ፤ ዐመፃን ጠላህ፤
ስለዚህ እግዚአብሔር አምላክህ፣
ከጓደኞችህ ይልቅ አንተን የደስታ ዘይት ቀባህ።
8ልብስህ ሁሉ በከርቤ፣ በአደስና በጥንጁት መዐዛ ያውዳል፤
በዝኆን ጥርስ ከተዋቡ ቤተ መንግሥቶችም፣
የበገናና የመሰንቆ ድምፅ ደስ ያሰኙሃል።
9ከተከበሩት ሴቶችህ መካከል የነገሥታት ሴቶች ልጆች ይገኛሉ፤
ንግሥቲቱም በኦፊር ወርቅ አጊጣ በቀኝህ ቆማለች።
10ልጄ ሆይ፤ አድምጪ፤ አስተዉይ፤ ጆሮሽንም አዘንብይ፤
ሕዝብሽንና የአባትሽን ቤት እርሺ።
11ንጉሥ በውበትሽ ተማርኮአል፤
ጌታሽ ነውና አክብሪው።
12የጢሮስ ሴት ልጅ እጅ መንሻ ይዛ ትመጣለች፤
ሀብታሞችም ደጅ ይጠኑሻል።
13የንጉሥ ልጅ ከላይ እስከ ታች ተሸልማ እልፍኟ ውስጥ አለች፤
ልብሷም ወርቀ ዘቦ ነው።
14በጥልፍ ሥራ ባጌጠ ልብስ ወደ ንጉሥ ትወሰዳለች፤
ደናግል ጓደኞቿም ተከትለዋት፣
ወደ አንተ ይመጣሉ።
15በደስታና በሐሤት ወደ ውስጥ ይመሯቸዋል፤
ወደ ንጉሡም ቤተ መንግሥት ይገባሉ።
16ወንዶች ልጆችህ በአባቶችህ እግር ይተካሉ፤
ገዦችም አድርገሽ በምድር ሁሉ ትሾሚያቸዋለሽ።
17ስምሽን በትውልድ ሁሉ ዘንድ መታሰቢያ አደርጋለሁ፤
ስለዚህ ሕዝቦች ከዘላለም እስከ ዘላለም ያወድሱሃል።