1“የሰው ሕይወት በምድር ላይ ብርቱ ተጋድሎ አይደለምን?
ዘመኑስ እንደ ምንደኛ ዘመን አይደለምን?
2የምሽትን ጥላ እንደሚመኝ አገልጋይ፣
ደመወዙንም እንደሚናፍቅ ምንደኛ፣
3እንዲሁ ከንቱ ወራት ታደሉኝ፣
የጒስቍልና ሌሊቶችም ተወሰኑልኝ።
4በተኛሁ ጊዜ ‘መቼ ነግቶ እነሣለሁ?’
እላለሁ፤ ሌሊቱ ይረዝማል፤ እስኪነጋም እገላበጣለሁ።
5አካሌ ቈስሎ ትልና ቅርፊት ለብሶአል፤
ቈዳዬ አፈክፍኮአል፤ ቍስሌም አመርቅዞአል።
6“ዘመኔ ከሸማኔ መወርወሪያ ይልቅ ይፈጥናል፤
ያለ ተስፋም ያልቃል።
7ሕይወቴ ትንፋሽ ያህል እንደሆነች አስብ፤
ዐይኔም ከእንግዲህ ደስታን አያይም።
8አሁን የሚያየኝ ሰው ዐይን ከእንግዲህ አያየኝም፤
ትፈልገኛለህ፤ እኔ ግን የለሁም።
9ደመና በኖ እንደሚጠፋ፣
ወደ መቃብር የሚወርድም አይመለስም።
10ወደ ቤቱ ዳግመኛ አይመለስም፤
ስፍራውም ከእንግዲህ አያውቀውም።
11“ስለዚህ ከቶ ዝም አልልም፤
በመንፈሴ ጭንቀት እናገራለሁ፤
በነፍሴም ምሬት አጒረመርማለሁ።
12በላዬ ጠባቂ ታደርግ ዘንድ፣
እኔ ባሕር ነኝን ወይስ የባሕር አውሬ?
13አልጋዬ ያጽናናኛል፣
መኝታዬም ማጒረምረሜን ይቀንስልኛል ባልሁ ጊዜ፣
14አንተ በሕልም ታስፈራራኛለህ፤
በራእይም ታስደነግጠኛለህ፤
15ስለዚህ እንዲህ ሆኖ ከመኖር፣
መታነቅና መሞትን እመርጣለሁ።
16ሕይወቴን እጸየፋለሁ፤ ዘላለም መኖር አልፈልግም፣
ዘመኔ እንደ እስትንፋስ ነውና ተወኝ።
17“ከፍ ከፍ ታደርገው ዘንድ፣
ልብህንም ትጥልበት ዘንድ ሰው ምንድን ነው?
18በየማለዳው ትመረምረዋለህ፤
በየጊዜውም ትፈትነዋለህ።
19ዐይንህን ከእኔ ላይ አታነሣምን?
ምራቄን እንኳ እስክውጥ ፋታ አትሰጠኝምን?
20ሰውን የምትከታተል ሆይ፤
ኀጢአት ብሠራ፣ አንተን ምን አደርግሃለሁ?
ለምን ዒላማህ አደረግኸኝ?
ለምንስ ሸክም ሆንሁብህ?
21መተላለፌን ለምን ይቅር አትልም?
ኀጢአቴንስ ለምን አታስወግድልኝም?
ትቢያ ውስጥ የምጋደምበት ጊዜ ደርሶአል፤
ትፈልገኛለህ፤ እኔ ግን የለሁም።”