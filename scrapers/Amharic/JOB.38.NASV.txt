እግዚአብሔር ተናገረ
1 እግዚአብሔርም በዐውሎ ነፋስ ውስጥ ሆኖ ለኢዮብ መለሰለት፤ እንዲህም አለው፤
2“ዕውቀት በጐደለው ቃል፣
ዕቅዴን የሚያጨልም ይህ ማን ነው?
3እስቲ እንደ ወንድ ወገብህን ታጠቅ፤
እኔ ልጠይቅህ፣
አንተም መልስልኝ።
4“ምድርን በመሠረትሁ ጊዜ አንተ የት ነበርህ?
በእርግጥ የምታስተውል ከሆንህ፣ ንገረኝ።
5ካወቅህ፣ መጠኗን ለይቶ ማን ወሰነ?
በላይዋስ መለኪያ ገመድ የዘረጋ ማን ነው?
6መሠረቶቿ ምን ላይ ተተከሉ?
የማእዘን ድንጋይዋንስ ማን አቆመ?
7ይህም የሆነው የንጋት ከዋክብት በዘመሩበት ጊዜ፣
መላእክትም እልል ባሉበት ጊዜ ነበር።
8“ባሕር ከማሕፀን በወጣ ጊዜ፣
በር የዘጋበት ማን ነው?
9ደመናውን ልብሱ፣
ጨለማንም መጠቅለያው አደረግሁለት፣
10ድንበር ወሰንሁለት፤
መዝጊያና መወርወሪያውን አበጀሁለት።
11‘እስከዚህ ድረስ ትመጣለህ፤ ማለፍ ግን አትችልም፤
የዕቡይ ማዕበልህም ገደብ ይህ ነው’ አልሁት።
12“ከተወለድህ ጀምሮ ንጋትን አዘህ ታውቃለህን?
ወይስ ወጋገን ስፍራውን እንዲይዝ አድርገሃል?
13በዚህም የምድርን ዳርቻ ይዞ፣
ክፉዎችን ከላይዋ እንዲያራግፍ አድርገሃልን?
14ምድር ከማኅተም በታች እንዳለ የሸክላ ጭቃ ቅርጿ ይወጣል፤
ቅርጿ እንደ ልብስ ቅርጽ ጐልቶ ይታያል።
15ክፉዎች ብርሃናቸውን ተከልክለዋል፤
ከፍ ያለው ክንዳቸውም ተሰብሮአል።
16“ወደ ባሕር ምንጭ ወርደህ ታውቃለህን?
ወይስ ወደ ጥልቀቱ ገብተህ በመሠረቱ ላይ ተመላልሰሃልን?
17የሞት ደጆች ተገልጠውልሃልን?
የሞትንስ ጥላ በሮች አይተሃልን?
18የምድርን ስፋት ታውቃለህን?
ይህን ሁሉ ዐውቀህ ከሆነ፣ ንገረኝ።
19“ወደ ብርሃን መኖሪያ የሚያደርሰው መንገድ የትኛው ነው?
የጨለማ መኖሪያስ ወዴት ነው?
20ወደ ማደሪያቸው ልትወስዳቸው ትችላለህን?
የመኖሪያቸውን መንገድ ታውቃለህ?
21ያን ጊዜ ተወልደሃል! ዕድሜህ ትልቅ ነውና፣
አንተስ በእርግጥ ሳታውቅ አትቀርም!
22“ወደ በረዶው መጋዘን ገብተሃልን?
የዐመዳዩንስ ማከማቻ አይተሃልን?
23ይኸውም ለመከራ ጊዜ፣
ለጦርነትና ለውጊያ ቀን ያስቀመጥሁት ነው።
24መብረቅ ወደሚሰራጭበት ቦታ የሚያደርሰው መንገድ፣
የምሥራቅም ነፋስ በምድር ላይ ወደሚበተንበት ስፍራ የሚወስደው የትኛው ነው?
25ለዝናብ መውረጃን፣
ለመብረቅም መንገድን ያበጀ ማን ነው?
26በዚህም ማንም የማይኖርበትን ምድር፣
ሰውም የሌለበትን ምድረ በዳ የሚያጠጣ፣
27ባድማውንና በረሓውን መሬት የሚያጠግብ፣
ሣርም እንዲበቅልበት የሚያደርግ ማን ነው?
28ዝናብ አባት አለውን?
የጤዛን ጠብታ ማን ወለደው?
29በረዶ ከማን ማሕፀን ይወጣል?
የሰማዩንስ ዐመዳይ ማን ይወልዳል?
30ውሆች እንደ ድንጋይ ይጠነክራሉ፤
የጥልቁ ገጽ እንደ በረዶ ይጋገራል።
31“ፕልያዲስ የተባሉትን ውብ ከዋክብት ልትለጒም፣
ወይም የኦርዮንን ማሰሪያ ልትፈታ ትችላለህን?
32ማዛሮት የተባለውን የክዋክብት ክምችት በወቅቱ ልታወጣ፣
ወይም ድብ የተባለውን ኮከብና ልጆቹን ልትመራ ትችላለህ?
33የሰማያትን ሥርዐት ታውቃለህ?
ይህንስ በምድር ላይ እንዲሠለጥን ማድረግ ትችላለህ?
34“ድምፅህን ወደ ደመናት አንሥተህ፣
ራስህን በጐርፍ ማጥለቅለቅ ትችላለህን?
35መብረቆችን መስደድ ትችላለህ?
እነርሱስ፣ ‘እነሆ፤ እዚህ አለን’ ይሉሃል?
36ለልብ ጥበብን፣
ለአእምሮም ማስተዋልን የሰጠ ማን ነው?
37ትቢያ ሲጠጥር፣
ጓሎችም እርስ በርስ ሲጣበቁ፣
38ደመናትን ለመቍጠር ጥበብ ያለው ማን ነው?
የሰማያትንስ የውሃ ገንቦ ዘንበል ማድረግ ማን ይችላል?
39“ለአንበሳዪቱ አድነህ ግዳይ ታመጣለህን?
የተራቡ የአንበሳ ግልገሎችንስ ታጠግባለህን?
40እነርሱ በዋሻ ውስጥ ያደባሉ፤
በደን ውስጥም ይጋደማሉ።
41ልጆቿ ወደ እግዚአብሔር ሲጮኹ፣
ምግብ አጥተው ሲንከራተቱ፣
ለቍራ መብልን የሚሰጥ ማን ነው?