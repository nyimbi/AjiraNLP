1“ሌዋታንን በመንጠቆ ልታወጣው፣
ወይም ምላሱን በገመድ ልታስረው ትችላለህን?
2መሰነጊያ በአፍንጫው ልታስገባ፣
ወይም ጒንጩን በሜንጦ ልትበሳ ትችላለህን?
3እርሱ እንድትምረው ይለማመጥሃል?
በለስላሳ ቃላትስ ይናገርሃል?
4ለዘላለም ባሪያ ታደርገው ዘንድ፣
ከአንተ ጋር ይዋዋላልን?
5እንደ ወፍ አልምደኸው ከእርሱ ጋር ልትጫወት ትችላለህ?
ወይስ ለሴት አገልጋዮችህ መጫወቻነት ታስረዋለህን?
6ነጋዴዎችስ በእርሱ ላይ ይከራከራሉን?
ለቸርቻሪዎችስ ያከፋፍሉታል?
7ቈዳው ላይ አንካሴ ልትሰካ፣
ጭንቅላቱንም በዓሣ መውጊያ ጦር ልትበሳ ትችላለህን?
8እርሱን እስቲ ንካው፣
ግብግቡን ታስታውሳለህ፤ ከቶም አያላምድህም።
9እርሱን በቍጥጥር ሥር አውላለሁ ማለት ዘበት ነው፤
በዐይን ማየት እንኳ ብርክ ያስይዛል።
10ሊቀሰቅሰው የሚደፍር የለም፤
ማን ፊቱ ሊቆም ይችላል?
11ነክቶት በሰላም የሚሄድ ማን ነው?
ከሰማይ በታች ማንም የለም።
12“ስለ ብርታቱና ስለ አካላቱ ውበት፣
ስለ እጅና እግሩ ከመናገር አልቈጠብም።
13የደረበውን ልብስ ማን ሊያወልቅ ይችላል?
ማንስ ሊለጒመው ወደ መንጋጋው ይቀርባል?
14አስፈሪ ጥርሶቹ የተገጠገጡበትን፣
የአፉን ደጅ ማን ደፍሮ ይከፍታል?
15ጀርባው፣ አንድ ላይ የተጣበቁ፣
የጋሻ ረድፎች አሉት፤
16እጅግ የተቀራረቡ ስለሆኑ፣
ነፋስ በመካከላቸው አያልፍም፤
17እርስ በርስ የተገጣጠሙ ናቸው፤
አንዱ ከአንዱ ጋር ተጣብቆአልና ማንም ሊለያያቸው አይችልም።
18እንጥሽታው የብርሃን ብልጭታ ያወጣል፤
ዐይኖቹም እንደ ማለዳ ጮራ ናቸው።
19ከአፉ ፍም ይወጣል፤
የእሳት ትንታግ ይረጫል።
20በሸምበቆ ማገዶ ላይ ከተጣደ ድስት እንደሚወጣ እንፋሎት፣
ከአፍንጫው ጢስ ይትጐለጐላል።
21እስትንፋሱ ከሰል ያቀጣጥላል፤
የእሳትም ነበልባል ከአፉ ይወጣል።
22ብርታት በዐንገቱ ውስጥ አለ፤
አሸባሪነትም በፊቱ እመር እመር ይላል።
23የሥጋው ንብርብር እርስ በርስ የተጣበቀ፣
በላዩ የጸናና ከቦታው የማይናጋ ነው።
24ደረቱ እንደ ዐለት የጠጠረ፣
እንደ ወፍጮ ድንጋይም የጠነከረ ነው።
25እርሱ በተነሣ ጊዜ፣ ኀያላን ይርዳሉ፤
በሚንቀሳቀስበትም ጊዜ ወደ ኋላ ያፈገፍጋሉ።
26ጦር፣ ፍላጻ ወይም አንካሴ፣
ሰይፍም ቢያገኘው አንዳች አይጐዳውም።
27እርሱ ብረትን እንደ አገዳ፣
ናስንም እንደ ነቀዘ ዕንጨት ይቈጥራል።
28ቀስት አያባርረውም፤
የወንጭፍ ድንጋይም ለእርሱ እንደ ገለባ ነው።
29ቈመጥ በእርሱ ፊት እንደ ገለባ ነው፤
ጦር ሲሰበቅ ይሥቃል።
30የሆዱ ሥር እንደ ሸካራ ገል ነው፤
እንደ መውቂያ መሣሪያም በጭቃ ላይ ምልክት ጥሎ ያልፋል።
31እንደሚፈላ ምንቸት ጥልቁን ያናውጠዋል፤
ባሕሩንም እንደ ሽቶ ብልቃጥ ያደርገዋል።
32ያለፈበትን መንገድ ብሩህ ያደርጋል፤
ቀላዩንም ሽበት ያወጣ ያስመስለዋል።
33ያለ ፍርሀት የተፈጠረ፣
እንደ እርሱ ያለ በምድር ላይ የለም።
34ከፍ ያሉትን ሁሉ በንቀት ይመለከታል፤
በትዕቢተኞችም ሁሉ ላይ ንጉሥ ነው።”