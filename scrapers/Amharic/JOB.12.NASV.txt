ኢዮብ
1ኢዮብ እንዲህ ሲል መለሰ፤
2“በእርግጥ ሰው ማለት እናንተ ናኋ!
ጥበብም ከእናንተ ጋር ትሞታለቻ!
3ነገር ግን እኔም እንደ እናንተ አእምሮ አለኝ፤
ከእናንተ አላንስም፤
እንዲህ ያለውን ነገር የማያውቅ ማን ነው?
4እግዚአብሔርን ጠርቼ የመለሰልኝ ሰው ብሆንም፣
ለባልንጀሮቼ መሣቂያ ሆኛለሁ፤
ጻድቅና ያለ ነቀፋ ሆኜ እያለሁ፣ መሣቂያ ሆኛለሁ።
5የደላቸው በመከራ ያፌዛሉ፤
እግሩ የተንሸራተተውንም ይገፈትራሉ።
6የቀማኞች ድንኳን አይታወክም፤
አምላካቸውን በእጃቸው ይዘው እየዞሩም፣
እግዚአብሔርንም እያስቈጡ በሰላም ይኖራሉ።
7“እስቲ እንስሶችን ጠይቁ፤ ያስተምሯችኋል፤
የሰማይ ወፎችንም ጠይቁ፣ ይነግሯችኋል፤
8ለምድር ተናገሩ፤ ታስተምራችኋለች፤
የባሕርም ዓሣ ይነግራችኋል።
9 የእግዚአብሔር እጅ ይህን እንዳደረገ፣
ከእነዚህ ሁሉ የማያውቅ ማን ነው?
10የፍጥረት ሁሉ ሕይወት፣
የሰውም ሁሉ መንፈስ በእጁ ናትና፤
11ምላስ የምግብን ጣዕም እንደሚለይ፣
ጆሮ ቃላትን አይለይምን?
12ጥበብ ያለው በአረጋውያን ዘንድ አይደለምን?
ማስተዋልስ ረጅም ዕድሜ ባላቸው ዘንድ አይገኝምን?
13“ጥበብና ኀይል የእግዚአብሔር ናቸው፤
ምክርና ማስተዋልም በእርሱ ዘንድ ይገኛሉ።
14እርሱ ያፈረሰውን መልሶ የሚገነባ የለም፣
እርሱ ያሰረውን የሚፈታ አይገኝም።
15እርሱ ውሃን ቢከለክል፣ ድርቅ ይሆናል፤
ቢለቀውም ውሃው ምድሪቱን ያጥለቀልቃል።
16ብርታትና ድል ማድረግ በእርሱ ዘንድ ይገኛል፤
አታላዩም ተታላዩም በእርሱ እጅ ናቸው።
17አማካሪዎችን ከጥበባቸው ያራቍታል፤
ፈራጆችንም ማስተዋል ይነሣል።
18ነገሥታትን ድግ ያስፈታል፤
ገመድም በወገባቸው ያስራል።
19ካህናትን ከክህነታቸው ያዋርዳል፤
ለዘመናት የተደላደሉትንም ይገለብጣል።
20ዕውቅ መካሪዎችን ቋንቋ ያሳጣል፤
የሽማግሌዎችንም ማስተዋል ይወስዳል።
21የተከበሩትን ውርደት ያከናንባል፤
ብርቱዎችንም ትጥቅ ያስፈታል።
22የጨለማን ጥልቅ ነገሮች ይገልጣል፤
የሞትንም ጥላ ወደ ብርሃን ያወጣል።
23ሕዝቦችን ታላቅ ያደርጋል፤ መልሶም ያጠፋቸዋል፤
ሕዝቦችን ያበዛል፤ ያፈልሳቸዋልም።
24የዓለም መሪዎችን ማስተዋል ይነሣል፤
መንገድ በሌለበት በረሓም ያቅበዘብዛቸዋል፤
25ብርሃን በሌለበት ጨለማ በዳበሳ ይሄዳሉ፤
እንደ ሰካራምም ይንገዳገዳሉ።