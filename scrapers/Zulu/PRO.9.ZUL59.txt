Ukuhlakanipha nobuwula
1Ukuhlakanipha kwakhile indlu yakho;
kuzibazile izinsika zakho eziyisikhombisa.
2Kuhlabile umhlatshelo,
kuvubele iwayini lakho;
futhi kulungisile itafula lakho.
3Kuthumile izintombi zakho, kuyamema
emagqumeni aphakemeyo omuzi, kuthi:
4“Ongenalwazi makaphambukele lapha,”
kongenangqondo kuthi:
5“Wozani nidle isinkwa sami,
niliphuze iwayini engilivubeleyo.
6Yekani ubuwula, niphile,
nihambe ngendlela yokuqonda.
7 “Osola isideleli uzithathela inhlamba;
othethisa omubi uzitholela isisihla.
8 Ungathethisi isideleli, funa sikuzonde;
thethisa isihlakaniphi,
siyakukuthanda.
9 Siphe isihlakaniphi,
siyakwanda ngokuhlakanipha;
fundisa olungileyo,
uyakwenezela emfundweni.
10 “Ukuqala kokuhlakanipha kungukumesaba uJehova,
nokumazi oNgcwele kungukuqonda.
11 Ngokuba ngami izinsuku zakho ziyakuba ziningi,
neminyaka yokuphila kwakho iyakwenezelwa kuwe.
12Uma uhlakaniphile, uzihlakaniphele;
uma udelela,
uyakukuthwala wena wedwa.”
13Ubuwula bungowesifazane oyisithutha onomsindo,
ongazi lutho.
14Uhlezi ngasemnyango wendlu yakhe
esihlalweni ezindaweni eziphakemeyo zomuzi
15ukuba ameme abadlula endleleni,
abaqonda emikhondweni yabo,
ngokuthi:
16“Ongenalwazi makaphambukele lapha,”
kongenangqondo uthi:
17 “Amanzi ebiweyo amnandi,
nesinkwa sentukuso singesenamisayo.”
18 Kepha akazi ukuthi kuyizithunzi ezilapho
nokuthi izimenywa zakhe zisezigodini zendawo yabafileyo.