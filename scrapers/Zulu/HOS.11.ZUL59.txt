Ukuthandwa kuka-Israyeli nguNkulunkulu
1 “Lapho u-Israyeli esengumntwana ngamthanda,
ngayibiza indodana yami iphume eGibithe.
2Lapho bebabiza,
kwaba yilokhu besuka kubo;
babahlabela oBali,
bashisela izithombe ezibaziweyo impepho.
3 Nokho mina ngamcathulisa u-Efrayimi;
ngabaphatha ngezingalo zami,
kepha abazanga ukuthi ngabaphulukisa.
4Ngabadonsa ngezintambo zomuntu,
ngamagoda othando;
ngaba kubo njengophakamisa ijoka entanyeni yabo,
ngagobela kubo, ngabanika ukudla.
5“Abayikubuyela ezweni laseGibithe,
owase-Asiriya abe yinkosi yabo,
ngokuba benqaba ukubuya, na?
6Inkemba iyakutheleka emizini yabo,
iqede imigoqo yayo,
ibadle ngenxa yeziluleko zabo.
7Abantu bami bahlose ukuhlehla kimi;
noma bebabizela kongaPhezulu kangakanani,
akakho oziphakamisayo.
8 “Ngingakunikela kanjani, Efrayimi,
ngikukhaphele, Israyeli, na?
Ngingakwenza kanjani ube njenge-Adima,
ngikubeke ufane neSeboyimi, na?
Inhliziyo iyaphenduka phakathi kwami,
sonke isihawu sami sivusiwe.
9 Angiyikwenza ukufutheka kwentukuthelo yami,
ngingabuyeli ukumchitha u-Efrayimi,
ngokuba nginguNkulunkulu,
angisiye umuntu;
ngingoNgcwele phakathi kwenu,
angiyikufika ngolaka.
10 Bayakulandela uJehova oyakubhonga njengengonyama,
ngokuba uyakubhonga,
abantwana bakhe bavele entshonalanga ngokuthuthumela.
11Bayakuvela ngokuthuthumela eGibithe njengezinyoni,
nanjengejuba ezweni lase-Asiriya,
ngibahlalise ezindlini zabo,” usho uJehova.
12U-Efrayimi ungizungezile ngamanga,
nendlu yakwa-Israyeli ngenkohliso;
uJuda usazulazula kuNkulunkulu nakoNgcwele othembekileyo.