Umkhuleko wokuzwelwa
1Khumbula, Jehova, esehlelwe yikho;
bheka, ubone ihlazo lethu.
2 Ifa lethu seliphendulelwe abafokazi,
nezindlu zethu kwabezizwe.
3Siyizintandane, asinababa;
omame banjengabafelokazi.
4Amanzi ethu siyawaphuza ngemali,
izinkuni zethu ziza ngentengo.
5Abasixoshayo basezintayeni zethu;
sikhathele, asinakuphumula.
6Sinike isandla sethu kulo iGibithe
nakulo i-Asiriya ukuba sisuthe isinkwa.
7 Obaba bona abasekho;
thina sithwala ububi babo.
8Izigqila ziyasibusa;
akakho osikhulula esandleni sabo.
9Sithola ukudla kwethu ngokuzidela amathambo
ngenxa yenkemba yasehlane.
10Isikhumba sethu siyasha njengeziko
ngokushisa kwendlala.
11Balala nabesifazane eSiyoni,
izintombi zasemizini yakwaJuda.
12 Izikhulu zaphanyekwa ngezandla zabo;
ubuso babadala ababuhloniphanga.
13Izinsizwa zathwala amatshe okugaya,
abantwana bakhubeka phansi kwezinkuni.
14Abadala baphelile esangweni,
nezinsizwa ekuhlabeleleni kwazo.
15 Intokozo yenhliziyo yethu iphelile;
ukusina kwethu kuphenduke ukulila.
16 Umqhele uwile ekhanda lethu.
Maye kithina, ngokuba sonile!
17Ngalokho inhliziyo yethu idangele;
ngalezi zinto amehlo ethu afiphele,
18ngenxa yentaba yaseSiyoni echithekile,
zize zihambe kuyo izimpungushe.
19 Wena Jehova umi phakade;
isihlalo sakho sobukhosi
sikhona ezizukulwaneni ngezizukulwane.
20Usikhohlelwani kuze kube phakade,
usishiye izinsuku eziningi, na?
21 Sibuyisele kuwe Jehova, siyakubuya;
yenza izinsuku zethu zibe zintsha njengasendulo,
22ngokuba usilahlile nokusilahla,
wasithukuthelela kakhulu.