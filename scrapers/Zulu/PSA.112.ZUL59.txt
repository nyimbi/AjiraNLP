Inhlanhla yomesabayo uNkulunkulu
1 Haleluya!
Ubusisiwe umuntu omesabayo uJehova,
othokoza kakhulu ngemithetho yakhe.
2 Inzalo yakhe iyakuba namandla emhlabeni;
isizukulwane sabaqotho siyakubusiswa.
3Ingcebo nemfuyo kusendlini yakhe;
ukulunga kwakhe kumi phakade.
4 Kuyabaphumela abalungileyo ukukhanya ebumnyameni:
umusa, nobubele, nokulunga.
5 Umuntu omuhle nguye onomusa, otshelekayo,
esekela izindaba zakhe ngokulunga.
6Ngokuba akayikugudluka kuze kube phakade;
olungileyo uyakukhunjulwa kuze kube phakade.
7 Akesabi imibiko emibi;
inhliziyo yakhe iqinile, iyethemba uJehova.
8 Imisekile inhliziyo yakhe, ayesabi,
aze azibuke izitha zakhe ziphansi.
9 Uyaphana, uyabanika abampofu;
ukulunga kwakhe kumi kuze kube phakade;
uphondo lwakhe luyakuphakama ngodumo.
10 Omubi uyakukubona, acunuke,
agedle amazinyo akhe, abesephela;
isifiso sababi siyakubhubha.