Umkhuleko ngabazalwane abambumbulu
Kumholi wokuhlabelela. Ngogubhu. IMaskili* likaDavide.
1Lalela, Nkulunkulu,
umkhuleko wami,
ungazifihli ekunxuseni kwami.
2Ngizwele, ungiphendule;
ngiyayaluza ekukhaleni kwami, ngiyabubula
3ngenxa yezwi lesitha,
ngenxa yokucindezela komubi;
ngokuba bagingqela okubi phezu kwami;
bangizingela bethukuthele.
4 Inhliziyo yami iyathuthumela phakathi kwami;
amavuso okufa angehlele.
5Ngifikelwe luvalo nokuqhaqhazela;
ngikhwelwe ngukwesaba okukhulu.
6 Besengithi:
“Sengathi ngingaba namaphiko njengejuba;
ngabe ngindizela ekudeni,
ngihlale khona.”
7Bheka, bengiyakubaleka, ngiye kude,
ngingenise ehlane.
Sela*
8Ngabe ngiphuthuma indawo yokuphepha
emoyeni ovunguzayo nasesiphephweni.
9 Bachithe, Nkosi,
uphambanise ulimi lwabo,
ngokuba ngibonile ubudlwangudlwangu nokuxabana emzini.
10Imini nobusuku bahamba bezungeza phezu kwezingange zawo;
okubi nokushinga kuphakathi kwawo.
11Ububi buphakathi kwawo;
imbandezelo nenkohliso akusuki esigcawini sawo.
12Ngokuba akusiso isitha esingiklolodelayo;
ngabe ngiyakuthwala;
akusiye ongizondayo oziphakamise phezu kwami;
ngabe ngamcashela;
13 kepha nguwe ntanga yami,
mhlobo wami nomngane wami.
14Sasihlalisana kamnandi;
sasiya endlini kaNkulunkulu kanye nebandla elithokozayo.
15 Ukufa makubazume,
bashonele endaweni yabafileyo besezwa,
ngokuba ububi busezindlini zabo nasezinhliziyweni zabo.
16Mina ngizakukhala kuNkulunkulu;
uJehova uzakungisindisa.
17 Kusihlwa nasekuseni nasemini ngizakuzikhalela, ngibubule,
abeselizwa izwi lami.
18 Uyawuhlenga umphefumulo wami ngokuthula, bangasondeli kimi,
ngokuba baningi abamelene nami.
19UNkulunkulu uzakuzwa, abaphendule,
yena okhona kwaphakade.
Sela*
Yibona kambe okungekho kubo ukuphenduka,
nabangamesabiyo uNkulunkulu.
20Ubeka isandla ngakuye ohlalisene kahle naye;
udumazile isivumelwano sakhe.
21 Umlomo wakhe ubushelezi kunephehlwa,
kepha inhliziyo yakhe iyimpi;
amazwi akhe athambile kunamafutha;
nokho ayizinkemba ezikhokhiweyo.
22 Phonsa phezu kukaJehova umthwalo wakho, uzakukuphasa;
akayikuvuma naphakade ukuba olungileyo azanyazanyiswe.
23 Wena Nkulunkulu uyakubaphonsa egodini lokubhubhisa;
abantu begazi nenkohliso abayikufinyelela nasenxenyeni yezinsuku zabo;
kepha mina ngizakwethemba wena.