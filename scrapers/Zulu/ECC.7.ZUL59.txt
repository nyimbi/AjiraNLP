Ukudabuka nokuthokoza; ukulunga nokungalungi
1 Igama elihle lingcono kunamafutha amahle,
nosuku lokufa lungcono kunosuku lokuzalwa.
2 Kungcono ukuya endlini yokulila
kunokuya endlini yedili,
ngokuba lokho kungukuphela kwabantu bonke;
nophilayo makakubeke enhliziyweni yakhe.
3 Usizi lungcono kunokuhleka,
ngokuba ngokudabuka kobuso
inhliziyo yenzelwa okuhle.
4 Inhliziyo yabahlakaniphileyo isendlini yokulila,
kepha inhliziyo yeziwula isendlini yentokozo.
5Kungcono ukuzwa ukukhuza kohlakaniphileyo
kunokuba umuntu ezwe ukuhlabelela kweziwula.
6 Njengokucacamba kwezintathawe eziphansi kwekhanzi,
kunjalo ukuhleka kweziwula.
Nalokho kuyize.
7Impela ukucindezela kuyamhlanyisa ohlakaniphileyo,
nokuthengwa ngomvuzo kuchitha ingqondo.
8 Kungcono ukuphela kwendaba kunokuqala kwayo;
onomoya obekezelayo ungcono kunoziphakamisayo.
9 Ungasheshi ukuthukuthela emoyeni wakho,
ngokuba ulaka luhlala ezifubeni zeziwula.
10Ungasho ukuthi:
“Kwenziwa kanjani ukuba izinsuku zokuqala
zazizinhle kunalezi na?”
Ngokuba awubuzi kanjalo ngokuhlakanipha.
11Ukuhlakanipha kuhle njengefa,
yebo, kunenzuzo kwabalibonayo ilanga,
12 ngokuba kusemthunzini wokuhlakanipha
njengasemthunzini wemali,
kepha inzuzo yokwazi
ingeyokuba ukuhlakanipha
kulondoloza ukuphila kwalowo onakho.
13Bona umsebenzi kaNkulunkulu,
ngokuba ngubani ongelula lokho akugobileyo na?
14 Yenama ngosuku lwenhlanhla,
kepha ngosuku olubi qonda ukuthi
nalolu uNkulunkulu ulwenzile njengalolo,
ukuze umuntu angafumani lutho
oluyakuba khona emva kwakhe.
15 Konke ngikubonile emihleni yami eyize:
kukhona olungileyo obhubhile ekulungeni kwakhe,
kukhona nomubi owelula ukuphila kwakhe ebubini bakhe.
16 Ungabi ngolungileyo ngokudluleleyo,
ungazenzi ohlakaniphileyo kakhulu;
uzichithelani na?
17Ungabi mubi ngokudluleleyo,
ungabi yisiwula;
uyakufelani kungakabi yisikhathi na?
18kuhle ukuba ubambelele kulokhu,
yebo, ungabuyisi isandla sakho nakulokho,
ngokuba owesaba uNkulunkulu
uyakuphumelela kukho konke.
19 Ukuhlakanipha kumenza ohlakaniphileyo
ukuba abe namandla kunababusi abayishumi abasemzini.
20 Ngokuba akukho muntu emhlabeni
olungileyo kangaka ukuba enze okuhle, angoni.
21 Ungabeki inhliziyo yakho
emazwini onke akhulunywayo,
funa uzwe inceku yakho ikuthuka,
22 ngokuba kaninginingi inhliziyo yakho
iyazi ukuba nawe ubathukile abanye.
23Konke lokho ngikuvivinyile ngokuhlakanipha, ngathi:
“Ngiyakuhlakanipha,”
kepha kwakusala kude nami.
24 Okude nokujulile kakhulu,
ngubani ongakufumana na?
25Ngase ngiphenduka
ukuba inhliziyo yami yazi, ihlole,
ifune ukuhlakanipha nendikimba yezindaba
ukuyokwazi ububi ukuthi bungubuwula,
nobuwula ukuthi bungubuhlanya.
26 Ngase ngifumana okubaba kunokufa:
owesifazane onhliziyo yakhe iyizingibe namanetha,
nezandla zakhe ziyizibopho;
omuhle phambi kukaNkulunkulu uyakuphunyuka kuye,
kepha isoni siyakubanjwa nguye.
27 “Bheka, nakhu engikufumene,” uthi uMshumayeli:
“Ngibeka okunye kokunye
ukuba ngithole indikimba yezindaba,
28nokusafunwa ngumphefumulo wami,
ngingakakufumani kodwa:
indoda inye phakathi kwenkulungwane ngiyifumene,
kepha owesifazane phakathi kwabo bonke labo angimfumananga.
29 Bheka, lokhu kuphela ngikufumene
ukuthi uNkulunkulu wamenza umuntu waba qotho,
kepha bona bafunile amacebo amaningi.”