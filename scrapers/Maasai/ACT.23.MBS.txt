1Neing'or Paulo ninche akurraki olkiaama nkonyek, nejo, “Ilalashera laainei, aitasho te dukuya Enkai o metabau ele kekun aata oltau sidai.” 2Nejoki olapolosani kitok oji Ananias lelo ooitashe aatashare Paulo metooshi enkutuk. 3 Nejoki Paulo, “Enkai nikiyooki aosh iyie, oleeijo esuntai naiborrieki! Aiton pee kinguanare too nkitanapat e Nkai nintoki apaash enajo nena kitanapat ajo maatooshi?” 4Nejoki lelo ooitashe te ine, “Kolapolosani kitok le Nkai imor?” 5 Nejo Paulo, “Enkaraki naa ai mayiolo lalashera laainei, ajo ninye olapolosani kitok, amu etisiraki aajo, ‘Mijo ake ine nkarrueisho ti alo oloitore olorere linyi.’ ”
6 Kake ore pee edol Paulo ajo Isadukayo enchoto nabo naa Lfarisayoi enkai, nebuaku ajo to lkiama, “Ilalashera laainei, ara nanu Olfarisayoi naa Lfarisayoi laaiu; olapa siligi o empiunoto oo lootuata doi pee aaiguanareki.” 7Ore pee ejo neijia, nepuku empong'o oo Sadukayo o Lfarisayoi, neoro olkiaama. 8 Amu ejo Sadukayo meetae empiunoto, nemeetae ilmalaika, nemeetae enkiyang'et; kake enyorraa ninche Lfarisayo nena pooki. 9Nepuku olodoo kitok; neinyiototo kulikae aiteng'enak loo nkitanapat Farisayo neiguana nejo, “Eitu hoo kitum iyiook entioto te le tung'ani. Oo doi te naa kenkiyang'et aashu olmalaika oirorie?” 10Ore pee eaku keibelekenya empong'o aaku olarrabal, nedol ilo kitok loo sikarini, neureyu ajo kepolosi Paulo aaitaa ng'urrot, neirriwaa sikarini metadoi aayau ninye te ngolon aaitung'uaa ninche neyau emanyata.
11Ore te nkai kewarie natusujua ina, neitashe Olaitoriani ti alo ninye nejo, “Intagoluoyu, amu ore anaa ina nikinchakenoko nanu te Yerusalem, neijia kiyooki aiko aishakenoki te Roma.”
Eiguanareki pee eari Paulo metua
12Ore pee ekenyu neiguana Lyahudi nenya olmumai pee menya endaa nemeok ae toki o metaba anaa near Paulo metua. 13Negiroo artam ilooinosa ina kiguana o kiguan enkarruesho. 14Nepuo lelo enetii ilapolosak kituaak o lpayiani; nejo, “Kiteena ate katukul to lmumai nchere mikinchamisham endaa o metaba anaa nikiaar Paulo metua. 15Enyeito intae, o lkiama, entiaaki taata olkitok loo sikarini meitadou ninye, entaakunoto keeta eniyieuu nisipunyenye, aabaraki. Amu kitanapate iyiook pee kiar metua eton eitu enyikaki intae.”
16Nening olayioni le nkanashe Paulo ina rreshoto enye nelo ajing emanyata neliki Paulo. 17Neipot Paulo obo le lelo sajinini nejo, “Toriko ele barnoti enetii olkitok loo sikarini, amu keeta enajoki.” 18Nerikoki olkitok loo sajinini nejo, “Paulo oloshi oena laaipoto naajoki maatorikoki ele barnoti, amu keeta enikijoki.” 19Neibung ilo kitok enkaina nerik enkilepata neikilikuan too nkurrat ajoki, “Kaa kiyieu nikijoki?” 20Nejoki, “Eiguanate Ilyahudi pee kipuonu aaikilikuan tayooki taaisere intadoi Paulo meshomo enetii olkiaama, anaa keeta enayieunye pee epuo aajur oleng. 21Kake minyorraa ina nayieu ninche; amu artam nadooyo iltung'ana lenye ootii olnukata aaresh ninye, eteena ate to lmumai aajo menya endaa nemeok toki mme keidipa aatar ninye metua; neidipa taata aatanapata, iyie eanyita tonyorrai ina.” 22Neisho ilo kitok loo sikarini olbarnoti elo neitirrishaki ajo, “Nimiliki ake likae tung'ani ajo kitolikio ena bae.”
Etorikokoki Paulo olbalusui oji Feliks
23Neitoki ilo aipot isajinini aare nejoki, “Ore te saa uni e nkewarie enchoo enapa sikarini iip are te nebo intomoni naapishana loo mbartan o loo remeta iip are oopuo aabaya Kaisaria. 24Naa sii erotoki Paulo embarta naked, entorikoki olbalusui Feliks.” 25Neiger empalai ajo nji: 26“Nanu Klaudius Lisia laairoroki, Oloyanyiti Olbalusui Feliks. 27Ele tung'ani eibung'a Lyahudi, naa anaata etara metua, neaku ainepua aata sikarini nasaru, atayiolo ajo oloo Roma. 28Ore ajo pee ayiolou embae naisitaarieki nariku aitadoiki olkiaama lenye. 29Nayiolou ajo mbaa oo nkitanapat enye eisitaarieki, kake meeta enataasa nairirikino keeya anaa eenata. 30Ore pee aarojakini nchere einosaki enkiguana pee eari ele tung'ani metua, nairriu nabo kata enitii iyie, naitanap lelo ooisitaaya meetu aalimu te dukuya iyie enaatakinore ninye.”
31Neaku etoriko isikarini Paulo anaa enaitanapaki nerik kewarie o meitabaiki Antipatri. 32Neyooki taaisere aashukunye emanyata, neing'ueikini iloo mbartan metoriko aapuo. 33Ore pee epuonu Kaisaria neitarasaki olbalusui empalai, neitodol Paulo etii dukuya ninye. 34Ore eisom empalai, neikilikuan ajoki koliaalo osho. Ore pee eyiolou ajo ole Kilikia 35nejo, “Kaayooki ainining te nebau lelo likintang'or.” Neitanapisho metorripi te nkaji e Herode e nkitoo.