Enkitanyaanyukoto o sirua le nkiyama
(Lk 14.15-24)
1Neitoki Yesu airorie ninche, too nkitanyaanyukot ejo: 2“Etiu enkitoria e keper anaa olaiguanani oitobiraka enkerai enye osirua le nkiyama. 3Neirriwaa isinkan lenyena meipoto ilooitoomonoki meetu osirua le nkiyama neany ninche epuonu. 4Neitoki airriwaa kulikae sinkan ajoki, ‘Entiaki lelo ooipotoki, Eng'ura aidipa aitobira endaa osirua, eyiang'a ilmong'i o lasho oopir eidipate intokitin pooki, wootu osirua le nkiyama.’ 5Neitu ninche eshilaa ina, nepuo pooki nkolati enye, nelo likae enkurma enye, nelo likai emirare enye. 6Ore ilkulikae ootelekutua, neibung isinkan lenyena aainyal near metuata. 7Ore pee ening olaiguanani ina negoro oleng, neirriwaa iltimito loo lmurran lenyena metaara lelo tung'ana aarak, nepejoo enkang enye. 8Nejoki olopeny enkiyama isinkan lenyena, ‘Eoto indaiki o sirua le nkiyama, kake ore lelo ooipotoki nemeishiaakino. 9Enchom ineerishare inkoitoi ore pooki lidolidolo, empotoki osirua le nkiyama.’ 10Nepuo lelo inkoitoi naalala enkanasa, neiturrurru pooki oonoto ninche, iltorrok o supati, neiput ilomon ina aji e nkiyama. 11Nejing'u olaiguanani aing'or ilomon, nedol oltung'ani obo lemeishopito enkila e nkiyama; nejoki, 12‘Olchore kaji nkununye ene miaata enkila e nkiyama?’ Negira 13 Nejoki olaiguanani isinkan lenyena, ‘Enteen ninye inkaik o nkejek, ninang'akiki enaimin e auluo; neaku enkishirata o eonyoto oo lala.’
14“Amu kumok ilooipotoki kake ilkuti oogeluno.”
Kodi nalaakini Kaisari
(Mk 12.13-17; Lk 20.20-26)
15Nepuo ina kata Ilfarisayo aaiguana eneiko pee erresh ninye too nkirorot enyena. 16Neirriwaki ninche ninye iloointeng'eni lenye te nebo le Herode aajoki, “Lo Aiteng'enani, kiyiolo aajo ira olasipani nintayiolo ltung'ana; enkoitoi e Nkai te sipata amu miing'or empukunoto o ltung'ani. Toliki naa iyiook. 17Ijo aa iyie? Kebara ti nikincho Kaisari kodi ana eimebara?”
18Kake neyiolou Yesu esunkureisho enye nejoki, “Lo sunkuro, aainyo pee kitemiteme intae? 19Entoduaaki empesai e kodi.” Neyaki ninche ninye empisai. 20Neikilikuan Yesu ninche ajoki, “Koleng'ae ele oip o ele kigeroto?” 21Nejoki, “Ole Kaisari.” Nejoki ina kata, “Enchoo Kaisari ine Kaisari, ninchosho Enkai ine Nkai.”
22Ore pee ening ninche ina, neing'asia oleng nepuo aaing'uaa ninye.
Eiparishoreki Yesu to rorei le mpiunoto oo lootuata
(Mk 12.18-27; Lk 20.27-40)
23 Ore te ina olong' nepuonu Isadukayo, lelo oojo meetae empiunoto, neikilikuan aajoki, 24 “Lo Aiteng'enani, etejo Musa te neye oltung'ani neitu eiu inkera, neyam olalashe enkitok enye aiki olalashe. 25Etii apa atua iyiook ilalashera oopishana, neyamisho ole dukuya neye meeta inkera, neing'ueiki olalashe enkitok enye. 26Neiko neijia ole aare o le okuni o metabaiki ole oopishana. 27Ore te siadi pooki neye sii enkitok. 28Amaa, kenya te mpiunoto, keaku enkitok ene ng'ae te lelo oopishana? Amu eyama pooki.”
29Newaliki Yesu ajoki, “Ipong'oriri amu miyiololo ilkigerot anaa engolon e Nkai. 30Amu ore te mpiunoto nemeyamishoi, nemeishoori meyami, kake etiu anaa ilmalaika te keper.
31“Kake ore too naaipirta empiunoto oo lootuata, keitu isomama enatiaaka intae Enkai pee ejo, 32 ‘Ara Enkai e Abraham nara Enkai e Isaak nara Enkai e Yakobo?’ Mme Enkai oo lootuata, enoo looishu.”
33Ore pee ening esiamo, neing'asia too nkiteng'enat enyana.
34Kake ore pee ening Ilfarisayo inchere eitigira Isadukayo nepuo aatumo. 35 Neikilikuan olang'eni obo lenye atem ninye, ajoki, 36“Lo Aiteng'enani kaa kitanapata naisul inkitanapat?”
37 Nejoki, “Tonyorra Olaitoriani Enkai ino to ltau lino pooki ote nkishui ino pooki o te ng'eno ino pooki. 38Ena kitanapata ene dukuya naa ninye naisul. 39 Ore eni are nenyaanyukie naa ena, ‘Tonyorra ole latia ino anaa kewan.’ 40Ore kuna kitanapat pokira are ninche naaun nkitanapat o loibonok le Nkai.”
41Ore pee eiturrurro lelo Farisayo neikilikuan Yesu ninche ajoki, 42“Ijojo aa too mbaa e Kristo? Kole ng'ae?” Nejoki, “Ole Daudi.” 43Nejoki ninye ninche, “Kaji naa etiu pee eipot Daudi te Nkiyang'et Sinyati ajo ‘Olaitoriani’, ejo,
44 ‘Etiaaka Olaitoriani, Olaitoriani lai,
Totona te tatene ai,
metaba anaa naitadou ilmang'ati linono apik abori nkejek inono.’
45Amaa naa te naa kejo Daudi ninye Olaitoriani, kaji eiko pee eitoki ninye aaku enkerai enye?”
46Nemetii ho obo oidima atawaliki ninye ororei hoo obo, nemetii oltung'ani ebaiki ina olong onyaaka aitieu aikilikuana likai rorei.