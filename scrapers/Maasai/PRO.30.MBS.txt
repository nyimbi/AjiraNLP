Irorei le Aga
1Irorei kulo le Aga olayioni le Yake le Masa, etiaaka ilo tung'ani Itiel, Itiel tenebo Ukai.
2Esipa tukul kamoda oleng mara tung'ani.
maata ening'unoto e tung'ani.
3Eitu aitamok kewan eng'eno nagut,
arashu doi ninye aata eng'eno eilo sinyati.
4Aing'ae oilepa alo keper neitoki adou abori?
Aing'ae ilo oiturrurro osiwuo too nkaik enyena?
Aing'ae ilo otununuko inkariak tiatua enkila?
Aing'ae ilo oitasheyie inkiting'ot ena kop?
Keji ng'ae enkarna enye,
naa keji enkarna enkerai enye ng'ae?
Esipa iyiolo iyie!
5Ore pooki rorei le Nkai neibala ajo kesipa;
ninye elong'o e lelo oosaru ninye.
6Mipon ake ororei lenyena anaa kisikong iyie,
nikiyookini aatum aajo ira olalejani.
Kulie dung'eta e rashe
7Intokitin are aaikilikuan iyie mikimitiki ake ninche nanu eton eitu aye: 8Intayu te nanu intalamai mbaa e ntorroni o elejare; mikincho nanu aisinanisho arashu enkarsisisho. Intotioki te ina daa naishiaakino naata. 9Pee maraposho ake naayooki aany iyie, najo, “Aing'ae doi ilo aitoriani?” Anaa aaku aisinani, naaku olopurrisho, naisarkionie ina arna e Nkai ai.
10Milo aitang'or osinka te dukuya olkitok lenye, anaa kiyooki adek iyie, niaku oloota entorroni.
11Etii lelo oodek iloomenye, nememayian sii noo ng'otonye.
12Etii lelo oodol aajo meeta ntiot too nkonyek enye maate, neitu eisujari ilduruki lenye.
13Etii lelo oodamu aajo aisidain ninche oleng, ee, eji kejo ninche aisidain oleng'!
14Etii lelo laa ore ilala lenye naa ilalema, ore ilala lenye naa inkalema, pee etum aainosa ilaisinak aaitung'uai ena kop, o ilo omena tiatua iltung'ana.
15Eeta olchutai intoyie are, naaishir aajo: “Nchooki, nchooki.” Eetae intokitin uni nemeitaraposhoyu aekata, ong'uan nemejo aekata, “Ataraposhe.”
16Enemeneng'a, ina kitok olupi, enkop naata anaake enkure eyieu enkare, o enkima nemejo aekata “Ataraposhe.”
17Ore enkong'u e ilo omen menye neany eyanyit ng'otonye, naa kedumu ilkurruki lo yerata, neinos ilkurragoso.
18Etii intokitin uni naa enking'asia te nanu; ong'uan nemaning'u.
19Enkoitoi olkurragos to loing'ang'e, enkoitoi olasurai te ndapidapoi, enkoitoi emeli te mpolos oo naaiposha, o enkoitoi e tung'ani eboitare eselenkei.
20Nena enkoitoi eina naloloito: Enya ake, nejut enkutuk enye, nejo, “Eitu aas entorrono.”
21Ore tiabori intokitin uni eikirikira enkop; ore tiabori ong'uan nemeidim ating'iria:
22osinka te neaku olaiguanani, olmodai oota pooki nanya naraposh;
23o ina kitok naibae te netum olpayian, o enkaisiaayiani najung ewueji e ina kitok naitore ninye.
24Etii intokitin ong'uan enkop naa aikutiti, kake kelus oleng eng'eno enye:
25inkalao: naa imme iltung'ana oogol, neitaiki ake ate endaa neshum te nkata enkirowuaj;
26ore inkijujurri: neme iltung'ana oogol ninche, kake eitobir inkang'itie enye tiatua isoito;
27olmaati: le meeta olaiguanani, kake epuo pooki aairiamari to lturrur obo;
28olmokua: laa imbung too nkaik inono, kake etii ninye atua iwuejitin enkitoo oo laiguanak.
29Etii intokitin ong'uan naadeenyari tenepuo olotei sidai. 30Olng'atuny: ogol te pooki ng'ues, nemerrinyo siadi tiae toki; 31olukunku, o loro, olaiguanani ele te dukuya iltung'ana lenyena.
32Tinitomode aaku oloisis kewan, arashu tinitaa oloun intorrok, tipika enkaina ino enkutuk ino.
33Amu tinimposh kule naa itum eng'orno, naa tiniosh enkume e likae nepuku osarge, naa tinironyu engoro neiu enchankar o lomang'ati.