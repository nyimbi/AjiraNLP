Eloito Paulo Yerusalem
1Ore kitung'uaitie ninche nikiked emeli, nikintoriounye aapuonu Kos, ore te nkolong nasuju nikibau Rodos, nikidumunye te ine nikipuonu Patara. 2Ore pee kitum emeli nalang alo Foenike, nikiked aapuo. 3Ore pee kidol Kipros, nikincho kedienye aaporoo aapuo Siria o maetu Tiro, amu te ine eitadou emeli lolan. 4Ore king'orutua ilooiteng'eni, nikibik nkolong'i naa pishana te ine. Nejoki lelo Paulo te Nkiyang'et nchere pee melo ake Yerusalem. 5Ore pee kiishu nena olong'i, nikidumunye aapuo enapake lototo ang; neitarioo iyiook ninche pooki o nkituaak o nkera, o maetu auluo e ina anasa, nikigil kung te mbata e naiposha nikiomon nikinchoro ole sere. 6Nikintoki aaked emeli, nerrinyo ninche aapuo ang.
7Ore kindipa elototo ang king'uaa Tiro, nikibau Tolemai; nikiroroki ilalashera nikibik nabo olong te nebo ninche. 8 Ore te ntaaisere nikidumunye o maetu Kaisaria; nikijing enkaji o lalikioroni Filipo, obo loo lapa oopishana, nikitoni te nkaji enye.
Paulo o Barnabas te Ikonium
9Neeta ninye ntoyie ong'uan nemeayama, naaishoro enaibon e Nkai. 10 Ore kitobiko nkuti olong'i, nelotu oloiboni le Nkai oing'uaa Yudea oji Agabo. 11Nelotu ine nikitii nedumu enkimeita e Paulo neen kewan inkejek o nkaik, nejo, “Inji ejo Enkiyang'et Sinyati, ‘Inji epuo aaiko Lyahudi te Yerusalem aaen olopeny ena kimeita neitarasaki nkaik oo Loreren.’ ” 12Ore pee kining ina nikisai iyiook o lelo tung'ana ninye pee meilep alo Yerusalem. 13Newal Paulo nejo, “Kaa ena niaasitata, kinchirakiki nikintashalishala oltau? Mme doi enkeene ake aitieu naaeni kake te naa kaye te Yerusalem naye te nkaraki enkarna o Laitoriani Yesu.” 14Ore pee elaikinoi aaiboo, nikigira nikijo, “Metotiwuo naa anaa enayieu Olaitoriani.”
15Ore pee eishunye nena olong'i nikinapa pee kilep aapuo Yerusalem. 16Neiriamariyie iyiook kulikae ooiteng'eni oing'uaa Kaisaria, nerik iyiook enkaji e likae oji Mnason le Kipros, olaa oloiteng'eni musana ninye, paa ninye kirragaitie.
17Ore pee kipuonu Yerusalem, neng'amu iyook ilalashera te nchipai. 18Ore te ntaaisere neeiriamunore iyiook Paulo kipuo enetii Yakobo; nelulung'a ilpayiani pooki te ine. 19Ore pee eidip airoroki ninche, neinosaki aa maa nabo nena baa pooki naataasa Enkai ti atua Loreren ooisiaaishore ninye. 20Ore pee ening ninche, neisis Enkai. Nejoki ninche ninye, “Olalashe, idolita eneba nkalifuni oo Lyahudi ooiruko; neeta pooki olokiyo too nkitanapat. 21nikietuoki aakur te ninche nchere ishomo aiteng'en Ilyahudi pooki ootii Loreren metung'uai Musa, eji nepal memurat inkera enye nemesuj lkerreti lang. 22Kaa naa easi? Nemeeta nchere eitu ening aajo iewuo. 23 Taasa ena nikijoki iyie. Kiaata ltung'ana oong'uan ooata olmumai; 24tudumu kulo tung'ana pokira oong'uan mikintukui te nebo ninche nilaaki ninche nena tokitin naaitalakishoi, pee ebarni. Ina eyiolounye pooki ng'ae nchere meeta tipat kunda baa naatiaakaki ti alo iyie amu isujita iyie makewan nkitanapat e Nkai te nkishon ino. 25 Kake ore ltung'ana loo Loreren ooiruko, kirriwakita apa empalai nayakita enkiguana ang nchere pee erishie ate ntokitin naapolosakini nkitanyaanyukot neme Enkai o sarge o ntokitin naagori o eloloito.” 26Nedumu taa Paulo lelo tung'ana pokira oong'uan te nkolong nasuju, neitisiny kewan, tenebo ninche nejing atua enkaji e Nkai, alikioo eneiting'ie nkolong'i e ina kitukuoto, neishooyo sii ntokitin naaitukuyieki ninche pokira.
Eibung'aki Paulo te nkaji e Nkai
27Ore etaa keidipayu nena olong'i pokira naapishana, netii Ilyahudi ooing'uaa Asia, ootoduaa ninye te nkaji e Nkai, neing'oling'ol esiamo, neitabaiki ninye nkaik aaibung, 28ebuakita aajo, “Lo lewa le Israel, entaret iyiook! Ele tung'ani doi oiteng'enita ltung'ana te pooki wueji meibai ele orere neibayu nkitanapat e Nkai o ene wueji; nenyaaka ayau Iyunani aitijing enkaji e Nkai, neewuo aisarkionie ene wueji sinyati.” 29 Naa Trofimo etoduaaki ae olong eiriamariyie Paulo te ina anasa, nejo ninche ketoriko Paulo aitijing enkaji e Nkai. 30Neing'oling'ola taa enkanasa pooki, nekuetu ltung'ana aaiturrurro te nebo; neibung'i Paulo neikurtutari in aji e Nkai, neikeni kutuk aji nabo kata. 31Ore eji matar metua, nebaiki ororei olkitok loo sikarini loo ltimito nchere einyio oloilole te Yerusalem pooki. 32Nedumu ninye isikarini o lkituaak le lelo timito, nekuetu adoiki ninche: ore pee edoluni ilo kitok o sikarini, nepal eitu eitoki aar Paulo. 33Nenyikaki ilo kitok loo sikarini, neibung arik ninye, neitanapisho meteeni too munyororoni are, neikilikuan ajoki aira ng'ae neikilikuan enataasa. 34Nebuaku kulikae ti atua ilo orora ae bae, nejo kulikae ai; ore pee edol ajo meeta ae natum te nkaraki olodoo; neitanapisho meyauni atua emanyata oo sikarini. 35Ore enoshi naitabaikini inkedeta e kishomi, neaku te shumata eya isikarini aaing'atie enkop te nkaraki olong'oling'oli le ilo orora egorokinoi; 36amu esujita ake ilo orere ebuakita aajo, “Ewaita ninye!”
Etomito Paulo kewan
37Ore etaa keitabaikini Paulo ina manyata, nejoki ilo kitok loo sikarini, “Eikincho pasa maairorie?” Nejoki ninye, “Iyiolo doi enkutuk oo Lyunani? 38Metaa mira doi olanaarri Misiri oirrikia olorere meitarrikinore sirkali nerik ilapa tung'ana asesesekuanak nkalifuni ong'uan ong'ata?” 39Newaliki Paulo ajoki, “Kara nanu Olyahudi, oing'uaa Tarso e Kilikia, metaa mme misil enkanasa naing'uaa; aatoomono naa nchooki mairorie ele orere.” 40Ore pee eisho, neitashe Paulo te nena kedeta e kishomi, neyuk olorere te nkaina; ore pee egira aajo tim, neirorie te nkutuk oo Lhebrania, nejoki: