Enkibung'ata e Babilon
1 Ele rorei eiroro Olaitoriani neipirta Babilon eipirta enkop oo Lkaldayo eimunye Yeremia ilo oiboni le Nkai ejo:
2“Mbalie tiatua loreren nintudupaa, entipik enanka
nintudupaa, emisudoo, naa entejo:
‘Ewaki Babilon neitukurruni enkai enye naji Bel,
Etapalari Merodak eitukurruaki nkitanyaanyukot enyena
ore nena kitanyaanyukot neme enkai neitapalari.’
3“Amu moikuape eing'uaa enkop nalotu aarare ninye, naa ninye nalotu aitaa enkop enye mitil, nemeitoki hoo ng'ae amanya; keisik oltung'ani o eng'ues aailanyisho.
Errinyunoto e Israel
4“Ore kenya te nena olong'i o teina kata, Olaitoriani ojo, ore iltung'ana le Israel o ltung'ana le Yuda, nepuonu tenebo, neishir ninche epuonu neing'oru Olaitoriani Enkai enye. 5Neikilikuanu ninche enkoitoi nalo Sion, eibelekenya nkomomi enye aaing'or ina alo, ejo, ‘Wootu, matushulare iyiook Olaitoriani tiatua osotua loo ntarasi lemerikinishoi ae kata.’
6Etaa apa iltung'ana laainei ntare naaimina, etorikoitie ninche ilairritak lenye aaitapong'oo, aaibelekeny ninche too ldoinyo nepuo ninche oldoinyo o endoinyo, etorikine ninche eluaata enye. 7Ore pooki oonoto ninche neinosa ninche, netejo ilmang'ati lenye, ‘Eitu iyiook kintarruoo; amu etaasa ninche eng'oki tialo Olaitoriani, laa ninye emanyisho enye nadede, Olaitoriani osiligi loo loo papaai lenye.’
8 “Esika entung'uai empolos e Babilon, nipuopuo aaipang te nkop oo Lkaldayo, nitiuu anaa iloroi te dukuya iluaat oo ntare. 9Amu ng'ura, kadumu nanu nayau metaarare Babilon olorora kitok loo loreren oogol, ooing'uaa enkop e moikuape; naa keitobirakino ninche olarrabal pee earare ninche; ore teine neyae ninye. Eikununo mbaa enye anaa olmurrani arriyia lemeshukunye ninye too nkaik naarook. 10Keaku kepuo Ikaldayo eyararoto; ore lelo pooki ooraya ninye netum pooki toki, Olaitoriani ojo.
Embatatata e Babilon
11“Ore hoo ning'ida, ore hoo nirup kewan, intae ilararok le njung'ore ai, ore hoo nintigiran anaa enkashe too nkujit, ninchirishiri anaa oloing'oni le mbarta, 12keitukurruni ng'utunyi katukul, ore apa ina natoiwuo intae nesuli. Ee, keaku ninye e nesiadi too loreren, ong'ata natoyio naa olpurkel. 13Ore te nkaraki engoro o Laitoriani memanyi ninye, kake keaku olmuaate mijooni; ore pooki ng'ae ogiroo Babilon neiputukuny, neing'asia te nkaraki ilbaa lenyena pooki.
14Entobirakinoto pee iararere Babilon aaman aamuat te pooki shoto, intae pooki ooriu enkawuo, entang'or ninye, mileku mbaa, amu etaasa ninye eng'oki tialo Olaitoriani. 15Tabuaaki ninye te pooki shoto, ekueta ninye etuurori nkang'itie enyena, etusulari isunta enyena, amu elap Olaitoriani ena; intalaku elap te ninye, ntaasa ninye anaa apa enataasa. 16Iwuang'ie te Babilon olaunoni, o ilo oibung olalem le nkisampuare te nkata enkisampuare; ore te nkaraki ilo alem lo loitorogonyani, keibelekenyakino pooki ng'ae iltung'ana lenye maate, neisikaki pooki ng'ae enkop enye makewan.
Errinyunoto e Israel
17“Enker narreshitoi Israel namirta ilng'atunyo etang'asa olaiguanani te Asiria ainos ninye, ore taata te siadi neguenyita Nebukadresa olaiguanani le Babilon iloik lenyena. 18Neaku, nji ejo Olaitoriani loo lororani, Enkai e Israel: Ng'ura, kayau nanu enkitamioto shumata olaiguanani o enkop enye, anaa apa enaitame nanu olaiguanani le Asiria. 19Kashukoki nanu Israel ewueji enye nedaare, naa kedaa ninye te nchumata e Karmel o tiatua Bashan, neiputakini ninye eyieunoto enye te nchumata oldoinyo le Efraim o tiatua Gilead. 20Ore akenya te nena olong'i o teina kata, Olaitoriani ojo, neing'oruni entorroni te Israel, nelai, neing'oruni ng'ok tiatua Yuda, nemetumi hoo nabo; amu kapalaki nanu lelo laleku metaa olpisiai.
Enkiguana e Nkai te Babilon
21“Ilepa shomo taarare enkop e Merasaim, nilo aarare lelo oomanya Pekod, taara metuata, tusujai indaikie ninche katukul. Olaitoriani ojo, naa taasa nena pooki naaitanapa nanu iyie. 22Etii oltoilo lo Larrabal atua enkop, o enkidaata kitok! 23Kaji eikuna olnyuntu le nkop pooki pee etudung'oki aagil! Kaji eikuna pee etaa Babilon entoki naitureisho tiatua iloreren! 24Airragie apa nanu orreshet te nkaraki iyie, nikimbung'aki iyie Babilon, neitu apa iyie iyiolou; kinotoki apa iyie nikimbung'i, enkaraki nitekeshere iyie Olaitoriani. 25Etabolo Olaitoriani ewueji enye neshumieki imasaa o larrabal, neitayu imasaa o larrabal engoro enye napi, amu eeta Olaitoriani Enkai oo lororani esiaai naas tiatua enkop oo Lkaldayo. 26Tarasaki ninye te pooki shoto; tabolo ilchumat lenyena le ndaa; tasoto ninye anaa isotot le nkano, nindaikie ninye tukul; mincho eleku toki te ninye. 27Taara metuata ilmurran lenyena pooki oingok nchoo ninche edoyio aapuo ewueji neyieng'ishoreki. Oi ninche, amu eewuo enkolong enye, enkata enkitamioto enye.
28“Enining'o oltoilo lenye eisik te nkop e Babilon, pee eibalunye tiatua Sion elap o Laitoriani Enkai ang, elap te nkaraki enkaji enye.
29 “Mpotu lelo oong'oroo mbaa meetu aarare Babilon lelo pooki ooriu enkawuo. Entamuat entaman ninye; emincho eluaya hoo obo. Entalaa ninye te risioroto oo nkiaasin enyena, entaasa ninye te risioroto e nena pooki naataasa ninye; amu eisarkionie ninye to lwuasa lenye Olaitoriani, ilo sinyati le Israel. 30Neaku kebatata ilbarnot lenyena too lkurrot ootumoreki le nkanasa, enye, ore isikarini lenye pooki neidaikieki teina olong, Olaitoriani ojo.
31“Ng'ura, kaarare nanu iyie, lo tawuasai, Olaitoriani Enkai oo lororani ojo; amu eetuo nkolong'i inono, e nkata naaitameyie nanu iyie. 32Kerrorro ilo wuasa nebatata, nemeetae olodumu ninye aitasheyie, naa kainok nanu enkima too nkanas enye naa kemut pooki toki namanita ninye.
33“Nji ejo Olaitoriani loo lororani: Eibookoki iltung'ana le Israel enkop o ltung'ana le Yuda tenebo ninche, ore lelo pooki apa ootaraitie ninche neibung'a ninche aakurraki, etanyaita ninche eisho ninche meshomo. 34Ore ilo olaku ninche naa kegol; Olaitoriani ninye enkarna enye. Kemitu ninye ninche tukul, pee etum aishoo enkop enkiyeng'iyeng, kake enyamali te lelo oomanya Babilon.
35“Etii olalem shumata Lkaldayo, Olaitoriani ojo,
o shumata lelo oomanya Babilon o shumata
lkituaak lenyena o lang'eni lenyena!
36Etii olalem shumata lelo aitumusumusok,
pee etum aataa ilmoda!
pee etumi aaidaikie ninche!
37Etii olalem shumata mbartan enyena o shumata
ngarrin enyena oo mbartan o shumata lelo timito omon ootii atua ninye,
pee etum aata ing'oruo!
Etii olalem shumata ilchumat lenyena,
pee etumi aawaita.
38Etii entoi shumata nkariak enyena
pee etumi aaitoyio.
Amu enkop oo nkitanyaanyukot oo nkaitin ninye
netomodate ninche too nkitanyaanyukot neme inkaitin.
39 “Neaku kemany ilouarak le ntim o lng'ojinia Babilon, nebik isidan tiatua ninye; meitoki aatii iltung'ana atua ninye ntarasi, nememanyi too lporori pooki. 40 Amu ore apa enatotiuo pee enang'aa Enkai Sodom o Gomora o nkang'itie naatashare, Olaitoriani ojo, neijia etiu meitokini aata oltung'ani omanya ine nemeitokini aata oltung'ani obik teine.
41“Ng'ura, epuonu iltung'ana ooing'uaa enkalo e moikuape; erretena olosho magilani o laiguanak kumok too wuejitin neelakua enkop. 42Eibung'ita ninche enkawuo o empere; kegogong ninche nemeeta olng'ur. Ore oltoilo le lototo enye etiu anaa enaiposha nailugo; neked ninche mbartan, neishopo anaa oltung'ani lo larrabal pee kiarare iyie, natito e Babilon!
43“Etoning'o Olaiguanani le Babilon oratioti lenye,
neilepunye nkaik enyena;
neiput ninye emion,
emion naaijo ene nkitok nasaisai.
44“Ng'ura, ore anaa olng'atuny olotu te ntim e Yordan ajing'aki eluaata oo ntare, kaluam nanu ninche mekueta aaing'uaa Babilon; nagelu nanu meitoria ninye oloba anaa olagelu. Amu kaing'ae laanyaanyukie nanu? Kaing'ae laakesh nanu? Kalo shekut loo ntare oidim aitasho te dukuya nanu? 45Neaku toning'o enkitobirata naitobira Olaitoriani agilunore Babilon, o yieunot naaipirua ninye agilunore enkop oo Lkaldayo. Esipa ore lelo ooti le luaata enye naa keingirtitori aaya; esipa ore eluaata enye naa keiputukuny. 46Ore to ltoilo le yararoto e Babilon neigirigiro enkop, ore enkishirata enye nening'ori tiatua iloreren.”