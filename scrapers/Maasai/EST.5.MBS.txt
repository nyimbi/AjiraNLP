Eitoomono Esta olaiguanani o Haman meinosa osirua
1Ore te nkolong e uni neishop Esta nkilani enyena e nkitoo neitashe ti atua olgoriet le nkaji o laiguanani, oipirakinore ina aji o laiguanani. Neton olaiguanani to lorika lenye le nkitoo ti atua enkaji e nkitoo aipirakinore kutukaji e nkaji e nkitoo, 2Ore ake pee edol olaiguanani Esta eitashe to lgoriet, netum ninye Esta omom too nkonyek enyena neitarasaki ninye Esta ina ng'udi e sahabu apa naata te nkaina enye. Nelotu Esta ayiaya neibung endukuya e ina ng'udi. 3Nejoki olaiguanani ninye, “Kainyoo Esta? Kainyoo eomonunoto ino? Eikinchori iyie, o metabaiki olpisiai le nkitoria ai.” 4Nejo Esta, “Tenaa keishiaakino to laiguanani, nchoo olaiguanani o Haman epuonu osirua taata laitobiraka nanu olaiguanani. 5Nejo olaiguanani, “Eyau Haman entasieku, pee kitum aataas anaa enayieu Esta.” Nelotu olaiguanani o Haman ilo sirua oitobira Esta. 6Ore eokito enaisho oo sabibu, nejoki olaiguanani Esta, “Kainyoo olkiyioi lino? Eikinchori iyie. Naa kainyoo eomonunoto ino? Tenaa duoo ninye kolpisiai le nkitoria ai, naa keitabari ake.” 7Kake etejo Esta, “Ore enkolat ai o eomonunoto ai naa; 8tenaa kanoto nanu omom too nkonyek o laiguanani, naa tenaa keitiship olaiguanani meishoru enkolat neitabaya eomonunoto ai, nchoo olaiguanani o Haman epuonu taisere osirua layooki aitobiraki ninche, ore taisere naas anaa enatejo olaiguanani.”
Eitobira Haman pee ear Mordekai metua
9Neipang Haman ina olong alo eng'ida neshipa to ltau. Kake ore ake pee edol Haman Mordekai te nkishomi o laiguanani, nchere eitu eitashe neitu eikirikira te dukuya ninye neiput engoro te nkaraki Mordekai. 10Ore ake eyia eibooyie Haman keon, nelo ang, neirriwaa meipoti ilchoreta lenyena o enkitok enye Seresh. 11Neinosaki Haman ninche esikar o enkarsisisho enye, esiana oo layiok lenyena o enkitoo pooki naishoo ninye olaiguanani o ina nailepieki ninye aaitalang ilkituaak o laisiaayiak lo laiguanani. 12Neitoki Haman aponaa ajo, “Ore ninye Esta enkitok o laiguanani eitu eisho hoo ng'ae meeu te nebo olaiguanani ilo sirua oitobira ninye meteleku nanu ake. Naa ore sii taisere aaitoomono ninye te nebo olaiguanani. 13Ore eyia, maaitiship kuna pooki te nadol Mordekai ilo Yahudi eton te nkishomi o laiguanani.” 14Nejoki enkitok enye Seresh o lchoreta lenyena pooki, “Nchoo eitayuni olchani ogorishoreki intemat onom enkadoro ore taisere tadekenya niliki olaiguanani pee eiki Mordekai te nchumata e ilo shani. Nijing, iyie osirua lo laiguanani te ng'ida.” Neitiship ina walata Haman, neisho meitobiri olchani ogorishoreki.