Enkiting'oto o ltung'ani torrono o supat
1Ming'aing'ai te nkaraki ilo torrono,
niming'uar lelo aasak loo ntorrok.
2Amu kesioki ninche aaishunye anaa nkujit,
netiu anaa mbenek naatoito.
3Isiliga Olaitoriani nias esidai;
pee itum atobiko tena kop,
nitum eseriani.
4Tishipakinoyu Olaitoriani,
naa aikincho ninye iyieunot o ltau lino.
5Tipika nkoitoi inono Olaitoriani;
isiliga ninye, amu eikintaas ninye.
6Amu keibalunye ninye esipata ino anaa ewang'an,
o enchunet ino aitotiu anaa dama.
7Ntirring'ayu te dukuya Olaitoriani,
nianyu ninye te ng'iriata;
ming'aing'ai te nkaraki ilo odupoyu te nkoitoi enye,
te nkaraki ilo tung'ani olo too nkoitoi enyena
oo nkitobirat torrok!
8Talama engoro ninturraa eserserisho!
mintanyamal kewan,
amu entorroni ake eyau ina.
9Amu ore ilo torrono naa kedung'ori;
ore lelo oanyu Olaitoriani naa kejung ina kop.
10Kake ore te nkiti rishata,
nemeitoki ilo torrono atii;
ore ninye te ning'oru oleng te wueji enye,
metii ninye ine.
11 Kake ilo obor olo ajung enkop,
neshipakino ninche ina kumoi e dupoto.
12Kepik ilo torrono orreshet ilo supat,
neony ilala te nkaraki ninye;
13kake kekueniye Olaitoriani te nkaraki ilo torrono,
amu edolita ninye nchere kelotu enkolong enye.
14Etushututua ilarruok ilalema lenye neyietu nkai enye,
pee ear metuata lelo aisinak oomena;
15kejing ilalema lenye atua iltuaja lenye maate,
ore nkai enye naa kegila.
16Eikash enkiti toki naata oltung'ani supat
alang nkumok o ltung'ani torrono.
17Amu kegili nkaik e ilo torrono;
kake egolie Olaitoriani ilo supat.
18Eyiolo Olaitoriani nkolong'i e ilo lemeeta entioto;
ore enjung'ore enye nebikoo ntarasi;
19meitukurruni ninche too nkatitin e ntorroni,
ore too nkatitin o lameyu neeta ninche enkiputakinoto.
20Kake keidak ilo torrono;
ore lelo mang'ati lo Laitoriani neikununo anaa olari loo nkujit,
keish ninche - ore anaa empuruo keishari ninche.
21Keisilenisho oltung'ani torrono,
nemelak ninye esile,
kake keleng ilo supat neishooyo;
22amu ore lelo ootamayiana Olaitoriani naa kejung enkop,
ore lelo ootediaa ninye naa keiwuang'ieki.
23Olaitoriani eing'uaa iroruat e tung'ana
naa keitubul ilo oitiship enkoitoi enye;
24ore ninye te nebatata nemepetikino enkop
amu Olaitoriani oibung enkaina enye.
25Ara apa nanu oti, nara taata moruo;
ore ake eyia,
eitu nanu adol oltung'ani supat eiturrayioki
anaa eomonu nkera enyena endaa.
26Keeta ninye olng'ur anaake neishooyo te sile,
ore nkera enyena neaku emayianata.
27Talama entorroni, nias esidai;
pee itum atobikoi ntarasi.
28Amu kenyor Olaitoriani esupatisho;
meiturraa ninye lelo sinyat lenyena.
Kegolieki ilo supat ntarasi,
kake ore nkera e ilo torrono naa keiwuang'ieki.
29Ilo supat olo ajung enkop,
nemany ina kop ntarasi.
30Ore enkutuk e ilo supat neiro ine ng'eno,
neiro olng'ejep lenye isipat.
31Netii enkitanapata e Nkai enye atua oltau lenye;
nemeideketari too roruat enyena.
32Ore ilo torrono nejurru ilo supat,
neing'oru eneiko pee ear ninye metua.
33Mepalaa Olaitoriani aisho meshomo ajing engolon enye,
aashu eisho metudung'oki
ninye enkiguana te neyauni aaiguanare.
34Taanyu Olaitoriani nimbung nkoitoi enyena,
amu eikincho ninye esipata nilo ajungie enkop;
naa ilo iyie aing'or enkidaata e ilo torrono.
35Atoduaa nanu oltung'ani torrono te ntorroni enye,
nebul netiu ninye anaa oltarakuai le Lebanon.
36Najo nanu agiroo, ng'ura meekure etii;
ore hoo natejo nanu aing'oru,
meekure etumi.
37Tisipu tujurru ilo tung'ani supat, ning'or
ilo oitoriori nkoitoi enyena,
amu ore enkiting'oto e ilo tung'ani naa eseriani.
38Kake ore lelo agilak loo nkitanapat
naa keidaikieki pooki te nebo;
ore ilnganayio le ilo torrono naa kedung'ori.
39Ore enjeunoto e ilo supat naa Olaitoriani eing'uaa;
ninye esarunoto enye te nkata e engolikinoto.
40Olaitoriani oretu ninche nekordu ninche;
nekordu ninche te ilo torrono, neitajeu ninche;
enkaraki natasarutua ninche ninye.