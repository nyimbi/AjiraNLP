Eyauaki osanduku lo lning'o Yerusalem
(1 Int 13.1-14, 15.25–16.6-43)
1Neitoki Daudi aiturrur lelo tung'ana pooki gelunot te Israel, nkalifuni tomoni uni. 2 Nedumunye Daudi nelo te nebo iltung'ana pooki apa ootii te nebo ninye ebaiki Baale-Yuda, pee eyau aailepunye aaitung'uaa ine osanduku le Nkai, laa ninye eipotieki enkarna o Laitoriani loo lororani oton ninye te nkitoo te nchumata oo lkerubi. 3 Nenap ninche ilo sanduku le Nkai te ngarri ng'ejuk, neyau ninye aaipang'unye te nkaji e Abinadab apa natii enchumata e ndoinyo; ore Usa o Ahio lelo ayiok le Abinadab nereu ina garri ng'ejuk, 4te nebo ilo sanduku le Nkai; nelo Ahio dukuya ilo sanduku. 5Ore Daudi o enkaji pooki e Israel neiguranita apa te dukuya Olaitoriani te nkidimata enye, too sinkolioitin, too lwululi loo usin, o nkai oo sinkolioitin, o ntampurini o kule kinantani, o saanini naaitooshi aaranyishore.
6Ore ake pee epuonu ninche ilo kurroto oidong'ishoreki le Nakon neitorioki Usa enkaina enye ilo sanduku le Nkai, neibung amu etarrorrote lelo mong'i. 7Neyupuyup engoro e Nkai te nkaraki Usa, near Enkai ninye te ine te nkaraki naitorioyie enkaina enye aibung ilo sanduku; neye ninye te ine te mbata ilo sanduku le Nkai. 8Negoro apa Daudi enkaraki natara Olaitoriani Usa; ore ine wueji naa keji Peres-usa, o metabaiki ena olong. 9Neureyu apa Daudi Olaitoriani ina olong; nejo ninye, “Kaji eiko te nelotu osanduku lo Laitoriani enatii nanu?” 10Neaku meyieu apa Daudi neya ilo sanduku lo Laitoriani atua enkanasa e Daudi; kake eiteng'ela Daudi aya enkaji e Obed-e-dom ilo Giti. 11 Neton ilo sanduku lo Laitoriani ti atua enkaji e Obed-e-dom ilo Giti ilapaitin okuni; nemayian Olaitoriani Obed-e-dom o enkaji enye pooki.
12Nelikini apa olaiguanani Daudi aajoki, “Etamayiana Olaitoriani enkaji e Obed-e-dom o pooki nara enenye, te nkaraki ilo sanduku le Nkai.” Neaku eshomo Daudi neyau ailepunye ilo sanduku le Nkai aitung'uaa e nkaji e Obed-e-dom aya enkanasa e Daudi eng'ida; 13ore ake pee epuo lelo oonapita ilo sanduku le Nkai iroruat ile, nepolos ninye olkiteng o lashe opir. 14Neiguran Daudi te dukuya Olaitoriani te nkidimata enye pooki; neterretene apa Daudi te nkarasha dorrop napuyiapui. 15Neaku eyaua apa Daudi o enkaji e Israel pooki osanduku le Nkai aailepunye te mbuakunoto o to ltoilo le mowuo.
16Ore elotu ilo sanduku lo Laitoriani atua ina anasa e Daudi, neing'orisho Mikal entito e Saul te lusie, nedol Olaiguanani Daudi eipid neiguran te dukuya Olaitoriani; nemenu ninye to ltau lenye. 17Neyau ninche atua ilo sanduku lo Laitoriani, neirragie ninye te wueji enye, ti atua olng'obor otuuno Daudi te nkaraki ninye; neishoru Daudi ilasarri oopejori o lasarri le seriani te dukuya Olaitoriani. 18Ore ake pee eidip Daudi aishooi ilasarri oopejori o lasarri le seriani, nemayian ninye iltung'ana te nkarna o Laitoriani loo lororani, 19 neishooyo ti atua iltung'ana pooki ina siamo pooki e Israel, ilewa o nkituaak, o ltung'ani ake emukate napurupurana, o ldung'oti le nkiring'o o emukate oo lng'anayio ooitoyioki. Nepuo iltung'ana pooki le Israel, oltung'ani ake enkang enye.
20Neshuko Daudi alo amayian enkaji enye. Kake eipang'ua Mikal entito e Saul alotu anang'are Daudi, nejo, “Kebaa duoo taata enkanyit nayanyita olaiguanani le Israel kewan, aiturraa duoo taata nkilani te dukuya nkonyek oo nkaisiaayiak oo sinkan lenyena, anaa obo loo ltung'ana oomoda oiturraa nkilani medol enkurruna!” 21Nejoki Daudi Mikal, “Te dukuya Olaitoriani laa ninye apa laategelua te shumata papaai lino, o te shumata enkaji enye pooki naagelu nanu aitaa kitok te shumata Israel, iltung'ana lo Laitoriani - naa kashipa nanu te dukuya Olaitoriani. 22Naa kasul nanu kewan oleng aitalang ena, naaitadouni too nkonyek inono; kake ore te nena sinkan naa ninche iimaka, ore ninche naa kaayanyit nanu oleng.” 23Ore Mikal ina tito e Saul neitu ae kata etum enkerai o metua.