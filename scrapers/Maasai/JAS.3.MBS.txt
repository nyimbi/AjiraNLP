Olng'ejep
1Emincho ilkumok te intae ilalashera laainei eaku ilaiteng'enak, amu iyiololo aajo ore iyiook pooki ooiteng'enisho naa keiguanareki enagol te nikintadiak. 2Amu ore iyiook pooki nikintadiak too nkumok naa te netii obo lemeitadiak too naajo, oltung'ani aa o lemeeta entiyoto ilo, oidim sii aitoria osesen lenye pooki. 3Ing'ura ti nikipik mbartan isenkenke inkutukie naarewueki, nening iyiook, nikindim aaboin iseseni lenye pooki anaa enikiyieu. 4Eng'urai sii imelin, hoo naa sapuki oleng, nerrumoo olkutati ogol oleng, eutaa ninche enkiti toki aipirie enkalo ake ninye naba anaa enayieu olarewani. 5Neijia etiu olng'ejep enkiti rubata to sesen, kake ejo sapuki oleng.
Tadamu eneba esapuko e ntim, naidim oloti tiili atapejo? 6Ore olng'ejep enkima, enkop nebore intorrok ti atua irubat ang, nepik osesen pooki intibil, neinuaaki enkima enkishui o sesen olulung'a te nkima naing'uaa Yehanum. 7Amu eidim iltung'ana aaidondorra neidipa aidondorra pooki pukunoto oo ng'uesi o motonyi o noo ng'uesi naaiserpepiari oo noo ng'uesi e naiposha, 8kake metii oltung'ani oidim aidondorra olng'ejep, entorroni nemeitirring'a, ebore esayiet nayaisho. 9 Te ilo ng'ejep kimayian Olaitoriani o Papa, naa ninye kidekie iltung'ana, lelo ooitobiraki te nkitanyaanyukoto e Enkai. 10Ina kutuk ake eimu emayian o ldeket. Ilalashera laainei, aime neijia duoo eishiaakino netiu. 11Keimu enkong'u nabo e nchorro enkare namelok o e naisukut? 12Amaa ilalashera laainei, keidim olng'aboli atoiu ilosiyio anaa sabibu ilng'abolo? Meidim sii ninye enchorro naisukut aishoru enkare namelok.
Eng'eno nagut naing'uaa shumata
13Kaing'ae te intae olng'en neeta endamunoto? Nchoo eitoduaaya te nkishon enye sidai o to lkuaak lenye inkiaasin enyena te mborron e ng'eno. 14Kake ti niatata olom odua o enyorrata e ate ti atua iltauja linyi, eminya kutukie nimilejishosho aaibooyo esipata. 15Ore ena ng'eno eitu edou eing'uaa shumata, kake ene nkop, o enoo ltung'ana, o enoo loiriruani. 16Amu ore enetii olom o enyorrata e kewan, netii olong'oling'oli o empukunoto pooki suuji. 17Kake ore eng'eno nagut naing'uaa shumata nesila neeta eseriani, nebor, netemaa mbaa, nebore olng'ur, neiu ilng'anayio sidain, nemeeta olng'ash anaa esunkureisho. 18Ore enkisampuare e supatisho neun ti atua osotua lelo ooitayu osotua.