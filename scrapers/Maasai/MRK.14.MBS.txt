Etumutaki enkiguana pee eari Yesu metua
(Mat 26.1-5; Lk 22.1-2; Yhn 11.45-53)
1 Ore etaa nkolong'i are naatiooyo pee ebau Pasaka, nebau sii osirua loo Mukateni Nemeisuijieki. Neing'oru ilapolosak kituaak o laiteng'enak loo nkitanapat eneiko pee eibung to losek, aar metua; 2amu etejo ninche, “Neme taa te nkata o sirua, mepuku ake olong'oling'oli lo lorere.”
Eelaki Yesu te Betania
(Mat 26.6-13; Yhn 12.1-8)
3 Ore etii Betania enkaji e Simon le nkeeya oo lbolot, ore einosita endaa, nejing'u enkitok naata oltulet lo soit oji alabasta nebore eilata narropil naleng naji nardo, nagol oleng enkinyang'a, nedany ilo tulet nebukoki ina ilata elukunya enye. 4Kake etii ilootagorote nejokino, “Ainyoo pee eitarruoyioki ena ilata narropil aaiko inji? 5Amu anaata etimiraki ena ilata aainosie dinari iip uni, neishori laisinak.” Neing'unyung'unyaki ina kitok. 6Nejo Yesu, “Entapal, ainyoo pee intanyamalala? Nanu eitaasa embae naikishiaan oleng. 7 Amu iatata laisinak anaake, naa te niyieuu, indimidimi ake aaitaasa ninche isupati; kake mikiaatata nanu anaake. 8Etaasa anaa enaidima; osesen lai eitera ael eton eitu enukari. 9Naa esipa, ajoki intae, ore pooki wueji nelikiorieki ele rorei supat te nkop pooki, neinosari ena nataasa edamunyeki ninye.”
Etonyorrayie Yudas ajo kekaldaa Yesu
(Mat 26.14-16; Lk 22.3-6)
10Nelo Yudas Iskariot laa obo le lelo tomon o aare enetii ilapolosak kituaak pee etum atakaldai ninye te ninche. 11Ore pee ening ninche neshipayu neitayu ole kutuk aajo keisho mpisai. Neing'oru ninye erishata nakaldarie ninye.
Einosa Yesu endaa e Pasaka te nebo ilooiteng'eni lenyena
(Mat 26.17-25; Lk 22.7-14,21-23; Yhn 13.21-30)
12Ore te nkolong e nkiterata e nkata oo Mukateni Nemeisuijieki, enkolong apa nayieng'i ilkuoo, oodamunyeki Pasaka, nejoki ilooiteng'eni lenyena ninye, “Kaji iyieu nikipuo aaitobir pee inyayie Pasaka?” 13Neirriwaa ilooiteng'eni lenyena aare, nejoki, “Enchom enda anasa, ore pee enang'are intae oltung'ani onapita emoti e nkare; erukurukore, 14ore ake enejing, entiaaki olopeny enkaji. ‘Etejo Olaiteng'enani, Koree enkaji ai oo lomon, nainosie Pasaka te nebo ilooiteng'eni laainei?’ 15Naa keitodol intae enkaji e shumata nalala naitobira; te ine entobiraki iyiook.” 16Nedumunye ilooiteng'eni lenyena nepuo ina anasa, neinepu etiu anaa enatiaakaki neitobiraki Pasaka.
17Ore pee eaku teipa nelotu Yesu o lekua tomon o aare. 18 Ore etoni aainos endaa, nejo Yesu, “Esipa, ajoki intae, kaakaldaa obo linyi, oloinosita endaa te nebo nanu.” 19Neiteru ninche aaisinanuo, nejoki maa obo ninye, “Kae nanu sa?” 20Nejoki ninye ninche, “Obo doi le kulo tomon o aare, obo oitadoiki emukate engirra te nebo nanu. 21Amu elo ake Enkerai e Tung'ani aikunari anaa enatisirakaki ninye, kake ooi ilo tung'ani laa ninye okaldaa Enkerai e Tung'ani! Enaikash apa te neitu eini ilo tung'ani.”
Eitanapishe Yesu te ndaa o Laitoriani pee edamunyeki ninye
(Mat 26.26-30; Lk 22.14-20; 1 Ilkor 11.23-25)
22Ore einosita endaa, nedumu emukate nemayian, nebelibel, neisho ninche, nejo, “Enkoito; osesen lai ele.” 23Nedumu enkikompe, ore pee eishooyo enashe neisho ninche, neok pooki. 24 Nejoki ninye ninche, “Osarge lai ele lo sotua, oibukori te nkaraki ilkumok. 25Esipa, ajoki intae, meekure aigil aok ae kata enoo lng'anayio loo sabibu o metabau ina olong naok eokoto ng'ejuk te nkitoria e Nkai.” 26Ore pee eidip aatarany osinkolio nepuku aapuo oldoinyo loo loirienito.
Etolikio Petero ajoki kelo amiki
(Mat 26.31-35; Lk 22.31-34; Yhn 13.36-38)
27 Nejoki Yesu ninche, “Isikisiki ade pooki aailanyisho; amu etisiraki aajo, ‘Kaosh olchekut, neisardak intare!’ 28Kake ore pee aaitopiuni, naituruk te intae alo Galilaya.” 29Nejoki Petero, “Te naa keisik pooki, maaorore nanu.” 30Nejoki Yesu ninye, “Esipa aajoki iyie, ore ade te na kewarie, eton eitu eru olkuku katitin are nikimiki iyie katitin uni.” 31Neisimu ejo oleng, “Te naa kaye te nebo o iyie, maamiki nanu iyie.” Nejo ninche pooki neijia.
Etoomono Yesu Enkai te Getsemane
(Mat 26.36-46; Lk 22.39-46)
32Nepuo ewueji neji Getsemane; nejoki ilooiteng'eni lenyena, “Entaanyisho te ne, o maidipa enkomono.” 33Nerik Petero o Yakobo o Yohana, pee eiriamariyie, neiteru aiputukuny oleng nenyamalu. 34Nejoki ninche, “Keeta oltau lai osina kitok oba anaa keeya; entotoni tene enchololoto.” 35Neigut penyo, neirrabalakino enkop eomon inchere, te naa keidimayu metogiroi ina kata ninye. 36Nejo, “Abba, Papa, eidimayu imbaa pooki te iyie; tooruoki ena kikompe; kake mme enaa enayieu nanu, kake anaa eniyieu iyie.” 37Neshukunye neinepu eirurate, nejoki Petero, “Simon, iyie ilo oirura? Italaikine aishololoyu ena ninye nabo? 38Enchololoto naa entasaisho pee mijing'ijing'i atua ntemat; keyieu oltau, kake eshal osesen.” 39Neitoki ake alo neomon, neigil iladuoo ake rorei. 40Neitoki aitu neinepu eirurate, amu eiroshiutuo nkonyek oleng; nelau ninche enawaliki ninye. 41Neitu ene uni nejoki ninche, “Keton ake duoo irurara aayeng'iyeng'a? Eidipe; etabawua esaa; naitarasari Enkerai e Tung'ani aaitarasaki nkaik oo larruok. 42Enyeito, emaape; idol etabaua ilo laakaldaa.”
Etakaldayioki Yesu neibung'i
(Mat 26.47-56; Lk 22.47-53; Yhn 18.3-12)
43Ore nabo kata, eton eirorita, nelotu Yudas, obo le lelo tomon o aare, neiriamunore ninye empuoto neeta lalema o siaren, eirriutua ilapolosak kituaak o lasirak o lpayiani. 44Eishoo taa duoo ilo otakaldayie olmonekie, ajoki, “Ore taa olang'utut ninye ilo; embung'a entorik entirrisha.” 45Ore pee elotu Yudas, nelo nabo kata enetii Yesu, nejoki, “Lo kitok!” Neng'utut. 46Nesaru aaibung ninye. 47Kake etushutua obo le lelo ooitashe te ine olalem, neosh osinka lo lapolosani kitok nedung'u enkiok. 48Nejoki Yesu ninche, “Ietuo itanapate anaa iloopuo aaibung olaisimani, aa nanu ipuonunu aaibung inapitata ilalema o siaren? 49 Natii oshi ake enkaji e Nkai te nebo intae aiteng'enisho, neitu kimbung'ubung'u? Kake nchoo eitabari ilkigerot.” 50Neing'uaa ilooiteng'eni lenyena pooki ninye, neilanyisho.
Oloti barnoti oilanyishe
51Neirukurukore oloti barnoti laa olkarasha ake errotianita; neibung ninche ninye. 52Kake eitiaa ninye ilo karasha neisik meishopo.
53Nerikoki ninche Yesu olapolosani kitok, netumo lapolosak pooki kituaak o lpayiani o lasirak. 54Nesujita Petero ninye elakuaniki, o metijing'a abaiki olgoriet lo lapolosani kitok; neton te nebo ilarripok aij enkima. 55Neing'oru lapolosak kituaak o ina kiguana pooki shakenisho naarie Yesu metua; kake etalaita. 56Amu eetuo lkumok ooiteenikitia ninye mbaa, kake eitu eipira enkiteenikinoto enye. 57Neinyototo kulikae aaiteeniki, ejo, 58 “Kitoning'o iyiook ejo, ‘Kagil nanu ena aji e Nkai naitobiraki too nkaik, ore nkolong'i uni nashetu ae, neitu eitobiri too nkaik.’ ” 59Kake ore ake eyia, eitu eipira ina shakenisho enye. 60Neinyototo olapolosani kitok nelo aitashe te mpolos, neikilikuan Yesu ajoki, “Ai miata ewalata niwalu? Kaa shakenisho ena nikintang'orie kulo tung'ana?” 61Kake etigire neitu ewaliki. Neitoki ake olapolosani kitok aikilikuan ajoki. “Ira iyie Kristo, Oinoti lo Lomayiana?” 62 Nejo Yesu, “Ee, ara, naa iyookiki aadol Enkerai e Tungani eton te nkaina e tatene o Lopeny Engolon, elotu too nkatampo e keper.” 63Nepolos olapolosani kitok ilkilani lenyena nejo, “Ainyoo kintoki aayieunye lchakenini? 64 Itoning'okito ate emoroto namor Enkai. Ijojo aa?” Nedung'oki pooki enkiguana aajo keishiakino keeya. 65Neiteru kulikae aanotaki, neimulumul enkomom, nedam, nejoki, “Imbonisho!” Neitanang'are ilarripok ninye ioshot.
Etomikio Petero
(Mat 26.69-75; Lk 22.56-62; Yhn 18.15-18,25-27)
66Ore etii Petero olgoriet ti abori ine, nelotu enkaisiaayiani nabo o lapolosani kitok; 67ore pee edol Petero eijito enkima, neing'or ninye, nejo, “Iboitare sii oshi iyie Yesu le Nasaret.” 68Kake etomikio ejo, “Mayiolo nemaning'u enijoito.” Nepuku ninye alo kishomi.
69Nedol ina aisiaayiani, neitoki ake ajoki lelo ooitashe te ine, “Ore ele tung'ani, obo lenye.” 70Kake enyaaka ake amiki. Ore ake sii te nkiti rishata nejoki lelo ooitashe te nebo Petero, “Edede taa ninye ira iyie obo lenye; amu ira ole Galilaya.” 71Kake eiterua adek kewan nenya lmuma ejo. “Mayiolo nanu ele tung'ani liimakiki.” 72Ore nabo kata ake neru olkuku ene are. Nedamu Petero enatiaaka Yesu nchere, “Ore eton eitu eru olkuku katitin are, nikimiki iyie katitin uni.” Nedanya aishir.