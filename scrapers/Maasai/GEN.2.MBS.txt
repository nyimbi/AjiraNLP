1Metaa eidipaki keper o enkop o lorora pooki lenye. 2 Ore te nkolong e naapishana eidipa Enkai ina siaai enye nataasa neeng'iyeng'a te nkolong e naapishana te siaai enye pooki nataasa. 3Metaa etamayiana Enkai enkolong e naapishana neitisiny, amu teina olong apa eeng'iyeng'e Enkai te siaai enye pooki nataasa enkitobirare.
Enkurma e Eden
4Kuna ninche iishoritin e keper o enkop ina kata pee eitobiri.
Ore te nkolong apa naitobirua Olaitoriani Enkai enkop o keper, 5eton meetae hoo ilkeek te nkop anaa nkaitubulu naabulu tiong'ota eton eitu eisho Olaitoriani enkop menoto enchan, nemeetae sii apa oltung'ani otur enkop. 6Kake enkinuku ake nadumunye te nkop aitashal oriong e nkop, pooki.
7 Neitoki Olaitoriani Enkai aitobiru oltung'ani te nterit enkop. Nekutaki inkumeishin enyena entooma e nkishui, neaku oltung'ani oloota enkishui. 8Neun Olaitoriani Enkai enkurma, te Eden te nkalo oloosaen. Nepik ilo tung'ani oitobira atua. 9 Neitubulu te nkop Olaitoriani Enkai ilkeek pooki oitiship inkonyek naa sidain sii te ndaa. Euno sii apa olchani le nkishui te mpolos enkurma. Netii sii olchani le eng'eno, oo supati, o ntorrok.
10Eturuke sii olkeju oing'uaa Eden opik enkurma enkare. Neoro ilo keju teine aaku ilkejek oong'uan. 11Ore enkarna olkeju le dukuya naa keji Pishon, naa ninye ilo oruko aman enkop pooki e Hafila, ine netii sahabu. 12Naa ore saabu eina kop aisidai. Etii isoito oimerlel te sidano. 13Ore olkeju li are naa Gihon; naa ninye oshi oman enkop pooki e Kush. 14Ore olkeju li okuni naa Tigris, nerukokino enkalo oloosaen te Asiria. Ore olkeju liong'uan naa Frati.
15Neya Olaitoriani Enkai ilo tung'ani apik ninye enkurma e Eden peyie etur neramat sii. 16Neitanap Olaitoriani Enkai oltung'ani ajoki, “Ore pooki shani otii atua enkurma indim ainosa, 17kake ore olchani le ng'eno oo supati o ntorrok minya ake, amu ore kenya enkolong ninya, meeta inchere pee miye.” 18Nejo Olaitoriani Enkai, “Meishiaakino neton olee aa ninye ake, ekaitaiki enkaretoni naishaakino ninye.” 19Metaa neitayu Olaitoriani Enkai pooki ng'ues e ong'ota o motonyi pooki oloing'ang'e neyau ninche enetii oltung'ani, pee edol eneiko teneisho ninche nkarn; naa ore enkarna ake ninye naba anaa enaishoo pooki toki neaku ina. 20Neisho ilo tung'ani inkarn inkishu pooki, o nena motonyi oloing'ange o pooki ng'ues e ong'ata; kake ore ilo tung'ani eitu etumi enkaretoni naishaakino ninye.
21Metaa etipika Olaitoriani Enkai injo naairoshi ilo tung'ani meirurayu. Ore eirura, neitayu olarasi obo lenye nenuk ine wueji too nkiri. 22Ore ilo arasi oitayio Olaitoriani Enkai te ilo tung'ani neitaa enkitok, nerikoki ninye ilo tung'ani. 23Nejo ilo tung'ani,
“Esipa ele taata oloito loo loik laainei,
naa eoroti osesen lai.
Ekeipoti ninye aajo enkitok
amu eitayioki ninye tiatua olee.”
24 metaa eorore olee menye o ng'otonye, neibung'are enkitok enye neaku pokira are osesen obo.
25Ore apa ilo tungani o enkitok enye meeta apa entoki naishopito nemedol enkurruna.