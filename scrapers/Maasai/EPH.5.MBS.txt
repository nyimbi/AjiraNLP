Entobik tiatua ewang'an
1Ore enkaraki ina entanyaanyukie ate Enkai anaa nkera kutiti naanyorri. 2 Naa enchomie enyorrata, anaa enatonyorra iyiook Kristo neishooyo kewan to lbae lang, neaku enkishooroto o lasar orropil oishooki Enkai.
3Kake ore eloloito o loirerioni pooki aashu ng'uarrat torrok, emincho ake eipoti ti atua intae, amu ina naishiaakino ti atua isinyat. 4Emintoki aata loirerioni, aashu lderrat loo mbaa naata sura, aashu le modai, lemeishiaakino; kake enkishooroto e nashe entoponai. 5Entayiolo ena nasipa nchere meetae hoo olololoito aashu oloo loirerioni, aashu oloo ng'uarrat torrok (nkitanyaanyukot taa eomon olotiu neijia), otum hoo enjung'ore ti atua enkitoria e Kristo o ene Nkai. 6Emincho hoo elej intae oltung'ani too rorei le pesho, amu enkaraki oshi kuna baa pee edoiki engoro e Enkai nena kera nemening'isho. 7Ore enkaraki ina emisiritore ninche, 8amu irara apa intae enaimin, kake irara taata ewang'an ti atua Olaitoriani; enchom anaa nkera e wang'an, 9(amu ore ilng'anayio le wang'an naa ninche etumieki nena pooki sidain neitoriori nesipa), 10naa entetem aajo mateng'ena te nena naaitiship Olaitoriani. 11Emiaata eniporokiki nkiaasin e naimin nemeeta lng'anayio, kake ore eninkoko intae entayu meibalata. 12Amu enkurruna doi ninye te neimakini nena naas ninche too nkisudorot; 13kake ore embae pooki nabolokini ewang'an naa keliooyu, amu ewang'an pooki toki nalioo. 14Enkaraki pee eji,
“Inyo oloirura, tudumunye, tung'uai ilootuata,
naa eikincho Kristo ewang'an.”
15Eng'ura entabaraki eninkunariri elototo, mme anaa ltung'ana oomoda kake anaa lng'eni, 16 entaasishore enkata, amu torrok inkolong'i. 17Ore naa, emiaaku ilmoda, entoning'u eyieunoto o Laitoriani. 18Emimera te naisho oo sabibu amu emutata e nkishon ina; kake enchoo Enkiyang'et eiput intae, 19 iranyakinono to lkerempe le Nkai o sinkolioitin o rrepeta e nkiyang'et, iranyishosho aaisis Olaitoriani too ltauja linyi pooki; 20ore anaake o too mbaa pooki enchooi enashe te nkarna o Laitoriani lang Yesu Kristo aaisho Enkai Papa.
Inkituaak o lpayiani lenye
21Entoning'oto maate te nkaraki naa Kristo iyanyititi. 22 Na kituaak, entoning ilpayiani linyi, anaa eninkoko Olaitoriani, 23amu olpayian elukunya e nkitok anaa paa Kristo elukunya e sirit, ilo sesen lenye, naa ninye Olaitajeunoni lenye. 24Ore anaa enaning esirit Kristo, enchoo etiu sii ninche inkituaak neijia aaning ilpayiani lenye to mbaa pooki. 25 Lo payiani, entonyor inkituaak inyi, anaa enatonyorra Kristo esirit neishooyo kewan te nkaraki ninye, 26pee etum aitisinya ninye, eidipa aisuja te nkitukuoto e nkare o te nebo ilo rorei, 27pee etum aitaiki kewan ina sirit te sikar nemeeta entibili aashu emuguta aashu eeta ae ake toki nayia neijia, pee etum esirit ataa sinyati nemeeta eleyiata. 28Neijia sii etiu ilpayiani eishiaakino nenyor inkituaak enye anaa iseseni lenye maate. Ore olonyor enkitok enye kewan enyor. 29Amu meetae ae kata oltung'ani oiba osesen lenye makewan, kake eitoti neramat ninye, anaa enaramat Kristo esirit, 30amu kira iyiook irubat o sesen lenye! 31 Ore enkaraki ena “elo aing'uaa olee menye o ng'otonye neibung'are enkitok enye, neaku pokira are nabo.” 32Enkisudoroto kitok ena najo nanu Kristo elimu o kanisa; 33ore etiu neijia, nchoo ake pooki ng'ae linyi enyorru enkitok enye anaa kewan, naa nchoo enkitok edol ajo keyanyit olpayian lenye.