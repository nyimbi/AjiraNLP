Enkarruoisho oo Siraeli
1Woi nanu, amu atotiwuo anaa enkata naiturrurri ilng'anayio le nkata e nkirowuaj anaa enkata naisampuni isabibu, eitu eleku toki naidimi aainosa meetae nkimarrimarrat oo lng'abolo le nkiterata ooshipakino oltau lai. 2Eidaayie oltung'ani le Nkai te nkop, nemeetae oltung'ani supat too ltung'ana eirragita pooki aanyu embukoroto o sarge, nerresh ake pooki tung'ani olalashe to rreshet. 3Etii nkaik enye shumata entorroni, pee eas te nkarriyiano, eikilikuanu olkitok o ladung'oni le nkiguana eropare, ore oltung'ani kitok neimaiki ntorrok naang'uar oltau lenye; nena ninche eas tenebo. 4Ore ilo supat aisul te ninche netiu anaa enkaitubului, ore ilo lenye oji olasipani netiu anaa olpaashe loo lkiku.
Etabawua enkata oo larripok lenye le nkitamioto enye. Etataana taata olmilo lenye. 5Mipik osiligi lino ole latia, niming'arakino olchore; torripo enkutuk ino teina nikilej etii olgoo lino; 6 amu keitaas olayioni menye mbaa e sulare, nedumakino entito ng'otonye, nedumakino entito nayamaki enkaputani; ore ilmang'ati lo ltung'ani naa lelo le nkaji enye makewan.
7Kake ore nanu, kaing'or Olaitoriani naanyu nanu Enkai e njeunoto ai; kaaning nanu Enkai ai.
Keyau Olaitoriani enjeunoto
8Mikishipakino nanu, lo mang'atinta lai; tenabatata nanu naa kadumunye; tenaton nanu te naimin, neaku Olaitoriani ewang'an te nkaraki nanu. 9Kang'iri nanu engoro o Laitoriani, amu ataasa nanu eng'oki tialo ninye, ometaba anaa naamitu ninye, naadung'oki ninye nanu enkiguana. Kaayau ninye nanu enetii ewang'an naa kaing'or nanu enkordunoto enye. 10Nedol taa olmang'atinta lai, neiput enkurruna teina naatiaaka nanu, “Koree Olaitoriani Enkai ino?” Neing'or nkonyek aainei ninye; naa kepuoi aaitunyoki ninye enkop, anaa esarng'ab e nkoitoi.
11Enkolong nashetieki isunta inono! Ore teina olong naa kepuoi aaitalala ilpolosien aaponaa. 12Ore teina olong naa kepuonu enitii eing'uaa Asiria o metabaiki Misiri, o ebaiki enaiposha ometabaiki enaiposha, o ebaiki oldoinyo ometabaiki oldoinyo. 13Kake keaku enkop mijooni te lelo oo manya, te nkaraki ilng'anayio loo nkiaasin enye.
Olng'ur lo Laitoriani te Israel
14Taramata iltung'ana linono te ng'udi ino, ina luaata e njung'ore ino. Oobik maate tiatua entim, te mpolos e nkurma eina kop. Nchoo ninche edaa te Bashan o te Gilead, anaa apa too nkolong'i e apa.
15Anaa apa too napa olong'i nitupukunye te Misiri, kaitodol nanu ninche mbaa e nking'asia. 16Kedol iloshon nekurru te nkidimata enye pooki; neibung ninche nkutukie enye too nkaik, neming'anu nkiyiaa enye; 17nemej ninche enterit anaa olasurai, anaa nkeenta e nkop; nepuonu ninche eikirikira eing'uaa isempewueti lenye; neibelekenyakino ninche to lkirutoto Olaitoriani Enkai ang, neureishoyu ninche te nkaraki iyie.
18Kaa Ai natiu anaa iyie, apalaki ntorrok, negiroo nkitarruorrot te nkaraki olpisiai le njung'ore enye? Meibung ninye engoro enye ntarasi amu keshipakino ninye enyorrata nauno. 19Keig'il ninye atum olng'ur te nkaraki iyiook, neitunyoo ninye ntorrok ang too nkejek enyena. Inturraa iyie ing'ok ang, anang'aki enguton e naiposha. 20Intodolu iyie esupatisho o enkisiligata te Yakobo, nintodolu enyorrata nauno te Abraham anaa apa eninosa olmumai too loo papa ebaiki nkolong'i e moitie.