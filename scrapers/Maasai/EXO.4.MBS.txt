Eishoo Enkai Musa engolon e nking'asia
1Neitoki Musa awalu, nejo, “Ng'ura, maairuk ninche nanu aashu ening enajoki, amu kejo ninche, ‘Eitu kimpang'aki iyie Olaitoriani.’ ” 2Nejoki Olaitoriani ninye, “Kainyoo ina nimbung'ita te nkaina?” Nejoki ninye, “Eng'udi.” 3Neitoki ninye ajo, “Tanang'aki enkop.” Nenang'aki enkop, neaku ina ng'udi olasurai; neipirri Musa ailany. 4Kake etiaaka Olaitoriani Musa, “Ntorioi enkaina ino mbung'a olkidong'oe.” [Neitorioo enkaina enye neibung, neitoki aaku eng'udi te nkaina enye]. 5“Pee etum aairuko nchere Olaitoriani Enkai oo loo menye, Enkai e Abraham, Enkai e Isaak o Enkai e Yakobo nikimpang'aka iyie.” 6Neitoki ajoki Olaitoriani ninye, “Tipika enkaina ino olgoo lino.” Nepik ninye enkaina enye olgoo lenye; ore pee eitayu, ng'ura, etijing'a enkaina enye enkeeya oo lbolot, neibor anaa enturoto. 7Neitoki Enkai ajo, “Nyaaki tipika enkaina ino atua olgoo lino.” Neitoki ninye apik enkaina enye atua olgoo lenye; ore ake pee eitayu, ng'ura eitotiwuoki anaa osesen lenye pooki. 8Nejo Enkai, “Naa ti nimikiruk ninche, arashu te nemenyorraa enkitoduaata e dukuya, neidim ninche aairuko ina kitoduaata e are. 9Ore pe meiruk ninche ebaiki nena kitoduaat pokira arashu ening enijoki, niya iyie enkare to lkeju le Nail nilo abukoki enkop natoyio; ore ina are nilo aya to lkeju le Nail naa keaku osarge ti oriong enkop natoyio.”
10Kake etiaaka Musa Olaitoriani, “Olaitoriani lai, mara nanu oltung'ani arriyia te nkiguana, arashu ebaiki ena kata pee irorie osinka lino; kake kaimalees te nkiroroto na kaasha sii olng'ejep.” 11Neitoki Olaitoriani ajoki ninye, “Kaing'ae oitobira enkutuk e tung'ani oitiming'an te nkiroroto o te ning'oto, aashu oitodolisho aashu aitamodok? Aime nanu, Olaitoriani ake? 12Shomo naa taata, naa kaaku nanu te nebo enkutuk ino naaitayiolo enijo.” 13Kake etiaka ninye, “Oi, Olaitoriani lai, aatoomono, irriwai likae tung'ani.” 14Neyupuyup engoro e Nkai te nkaraki Musa neitoki ajo, “Aimetii Aron ilo alashe lino loo Lawi? Ayiolo ajo keidim airoro aituana naa ng'ura, elotu ninye pee kinang'are, naa ore pee kidol ninye neshipayu to ltau lenye. 15Nirorie iyie ninye nipik irorei enkutuk enye, naa kaitaarriyian nanu enkutuk ino o enkutuk enye naaitayiolo iyie eniaas. 16Keirorie ninye iltung'ana te rishata ino, neaku ninye enkutuk te iyie, nitiu te ninye anaa Enkai. 17Naa iya te nkaina ino ena ng'udi, naa ninye iasie nkitoduaat.
Etorrinye Musa alo Misiri
18Nerrinyo Musa alo ashuko enetii Yesero olaputani lenye, nejoki ninye, “Aatoomono, nchooki nanu mashomo ashuko, pee ashukokino iltung'ana lang ootii Misiri pee adol tenaa keton eishu.” Nejoki Yesero Musa, “Shomo te seriani.” 19Nejoki Olaitoriani Musa te Midian, “Shomo tushukoyu Misiri; amu ore iltung'ana pooki apa ooing'oru enkishui ino netuata.” 20Nedumu Musa enkitok enye o layiok lenyena nepik osikiria, nelo ashuko enkop e Misiri; naa ore te nkaina enye neya Musa eng'udi e Nkai.
21Nejoki Olaitoriani Musa, “Ore irrinyo alo Misiri, toduaa nchere itaasa te dukuya Farao nena pooki enking'asia natipika nanu engolon ina kake kaitagol nanu oltau lenye, pee meisho ninye iltung'ana meshomo. 22Naa ilo ajoki Farao, ‘Etejo Olaitoriani inchere, ore Israel naa olkikau lai, 23 naajoki naa iyie, “Nchoo olayioni lai elo pee aatum aisiaayia nanu.” Ti nimitiki ninye elo naar nanu ilo kikau lino metua.’ ”
24Ore te ine wueji neirraga te nkoitoi nenang'are Olaitoriani ninye nejo aar ninye metua. 25Neitayu Sipora olmurunya nedung'u isuaaten oo layiok lenyena amurat paa keelie nkejek e Musa, nejo, 26“Esipa ira olayamisho lo sarge te nkaraki emuratare.”
27Nejoki Olaitoriani Aron, “Shomo ong'ata tanang'are Musa.” Nelo ninye nenang'are ninye to ldoinyo le Nkai neng'utut ninye. 28Neliki Musa Aron irorei pooki lo Laitoriani laa ninche eirriunye ninye, o nkitoduaat pooki naaitanapa ninye metaasa. 29Nelo Musa o Aron aaiturrur te nebo ilpayiani loo ltung'ana loo Siraeli. 30Neliki Aron ninche irorei pooki ootiaaka Olaitoriani Musa, neas nkitoduaat te dukuya iltung'ana. 31Neiruk iltung'ana; ore ake pee ening nchere etumutana Olaitoriani iltung'ana loo Siraeli netoduaa osina lenye, neirrug ninche ilukuny enye aaserem.