Olaiguanani le nkanyit
1Ng'ura kelo olaiguanani aitoreisho too sipat, nepuo ilkituaak aaitoreisho too nkiguanat naasipa. 2Kelo ake atiu te pooki lenye anaa eneigarae te nkaraki olkutati, olchurie te nkaraki olkutati, netiu anaa nchorroi oo nkariak te nkop natoyio, netiu anaa oloip le ndapidapoi kitok te nkop e nauri. 3Ore nkonyek e lelo oodol nemeitokini aaiken, ore nkiyiaa e lelo ooning nening. 4Ore oltau le ilo opuny netum mbarakinot, ore olng'ejep le ilo oiramiram neiro aitorioki. 5Nemeigili aajo oltung'ani omoda kedupa, nemeji lelo aisimak eji keleng. 6Amu mbaa e modai eiro olmodai nedamu mbaa entorroni to ltau lenye; pee etum ataasa ntorrok, neiro mbaa naapaashaa ti alo Olaitoriani, neing'uaa lelo ooisumash meeta toki, nemitiki ilo oata enkure enkare. 7Ore enkeleekisho e ilo kiminchali naa entorroni, entorroni eipiru ninye pee einyal ilo omena too rorei le lejare, hoo duoo ninye tenaa kesipa ewalata e ilo omena. 8Kake ore ilo supat neiro mbaa e supatisho, ore too mbaa e supatisho neitashe ninye.
Enkiguana o errinyunoto
9Enyeito intae kuna kituaak naaisikarra, entoning oltoilo lai; natoyie kuna nemeshilaa toki, entoning enkiroroto ai. 10Ore te nkiti rishata naba anaa olari obo, nipuopuo intae aatum enyamali, intae kuna naaishiliga; amu meitoki aatii ilng'anayio, meitoki atii enkisampuare oo lng'anayio. 11Enkirikirata intae nakituaak kuna naaisikarra, entayu nkilani metaa minchopopo, nirretenene ilkuniyiani. 12Entooshiosh ilgooitie linyi te nkaraki nena kurman sidain, te nkaraki nena kurman oo sabibu naatoishete oleng. 13Ore te ina kurma oo ltung'ana laainei nebulu ilkiku o endiati ee too nkajijik e nchipai te ina anasa e ng'ida. 14Amu kepuoi aaing'uaa ina aji e nkitoo, neing'uari ina anasa naning'o; ore endoinyo o ine nerripishoreki nepuo aaku iwuejitin oo ng'uesi ntarasi, ewueji neitigiranie loitikoishi, neaku ndaat oo nkerrai; 15ometaba anaa nebukokini iyiook Enkiyang'et naing'uaa shumata, neaku ong'ata ewueji neisho oleng, ore ine neisho neiu ilng'anayio kumok. 16Netum taa esupatisho atamanya ina ong'ata, nemany eseriani atua ina kurma naisho. 17Ore esupatisho neiu eseriani, ore esupatisho neyau enkitirring'ata o nkirukoto ntarasi. 18Kepuo iltung'ana laainei aabik te manyisho e seriani ntarasi, ti atua ewueji e nkirrita oo wuejitin neeitirring'areki aayeng'iyeng'are. 19Ore entim neurori katukul, neurori katukul ina anasa. 20Imayianana intae lelo oounisho te mbata oo nkariak pooki, lelo ooisho ilmong'i o sirkon eidapashari aapuo.