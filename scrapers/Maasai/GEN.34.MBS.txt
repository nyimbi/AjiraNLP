Eikonya Shekem Dina
1Nedumunye Dina entito e Lea natoikio ninye Yakobo alo aparan inkituaak eina kop; 2ore peyie edol Shekem olayioni le Hamor le Hifi ilo kitok leina kop, neibung ninye te ng'olon aikony nesul ninye. 3Neng'uar ninye Dina oleng to ltau lenye ina tito e Yakobo; nenyorru ninye ina tito, neirorie ninye too rorei oobor. 4Metaa eshomo Shekem airorie papai lenye Hamor ajoki: “Ing'urakaki ena tito maitaa enkitok.” 5Nening apa Yakobo ajo einyala shekem entito enye Dina; netii apa ilayiok lenyena nkishu ti ong'ota, negira Yakobo eitu ejo ae o metaba anaa nepuonu ninche. 6Nelotu Hamor menye le Shekem enetii Yakobo airorie ninye. 7Nejing'u ilayiok le Yakobo eing'uaa ong'ota peyie ening ilo omoni; negoro ninche oleng pee ening ina bae amu etaasa Shekem ina nayaua esulare atua Israel aikony entito e Yakobo, amu ore embae neeijo ena nemeishaakino neasi.
8Kake eirorie Hamor ninche ejoki, “Etayiewua naleng oltau lo layioni lai Shekem entito ino; aatasayia, enchoo ninye meyama. 9Emayamata maate, enchoo iyiook intoyie inyi; niyaya sii intae intoyie ang. 10Nikishula aaku elatia, ore enkop neaku kebolokino intae, entamany nikintawal imasaa nitumutumu imasaa kumok.” 11Nejoki ake sii ninye Shekem menye ina tito tenebo ilalashera lenyena, “Nchooki manoto omom te dukuya inkonyek inyi, naa ore pooki nikijokiki intae naa kaishoru. 12Inkilikuanu te nanu imasaa pooki naaba anaa niyieu too nkishorot, naa kaishoru te risioroto eina nikijokiki nanu, kake intabai ake ena naata to ltau, inchooki ake ninye nanu ena tito metaa enkitok ai.”
13Newaliki ilayiok le Yakobo Shekem tenebo papaai lenye Hamor te nkeleekisho enkaraki nainyala enkanashe enye Dina. 14Etiakita ninche ninche, “Mikiindim iyiook aataas ena bae, aaisho enkanashe ang oltung'ani lememurata, amu keaku ina esulare te iyiook. 15Pooki ake pee kinyorraa tiniasiasa ena: Tiniakuku ake anaa iyiook ore pooki lee linyi nemurati. 16Ina peyie kinyorraa aaisho intae intoyie ang, nikiya sii iyiook intoyie inyi, nikiparana tenebo aaku olorere obo. 17Naa tinimining'ining'i iyiook ninchosho metumurati intae, neaku aikiya entito ang', nikipuo aaidur.”
18Neitiship irorei lenye Hamor olayioni lenye Shekem. 19Neaku eitu eitoki ilo barnoti aitumutiki ina bae, amu etonyorra ninye ina tito e Yakobo. Naa ninye apa enyorri oleng aaitulus to lmarei pooki. 20Metaa eshomo Hamor tenebo olayioni lenye Shekem kishomi enkanasa enye neirorie ilewa le nkanasa enye ejoki, 21“Ore kulo tung'ana naa iltung'ana supati, enchoo etoni tena kop nikimirakino intokitin, amu ing'ura ekelala enkop oleng te ninche, emayama intoyie enye nikincho sii ninche meyama intoyie ang. 22Tena bae ake eidim kulo tung'ana aatonyorrai aatotoni tiatua iyiook, nikiaku olorere obo: pee emurati pooki lee tiatua iyiook anaa pee emurata ninche. 23Aimeaku inkishu enye, o ntokitin enye o ng'uesi enye pooki inkunaang? Ematonyorrai ake duoo ina nayieu, naa kemany ninche atua iyiook.” 24Ore lelo pooki oimutua kishomi enkanasa enye, etonyorraitie nena pooki naatejo Hamor o Shekem metaa etumurataki pooki lee, o pooki ooimutua kishomi eina anasa.
25Ore te nkolong e uni, aa enamuratieki neton emueyiaa, nedumunye ilayiok aare le Yakobo, Simon o Lawi oong'arie kina Dina, neya ilalema lenye aarasaki e nkanasa meyiolo, near lelo lewa pooki metuata. 26Near Hamor metua tenebo olayioni lenye Shekem to lalem neitayu Dina aitung'uaa enkaji e Shekem, nepuo aaing'uaa. 27Nedoiki ilayiok le Yakobo aar enkanasa, near iltung'ana metuata neya ntokitin te nkanasa amu einyalaki enkanashe enye. 28Neya intare enye o nkishu enye o sirkon lenye o pooki toki ake ninye natii atua enkanasa o naatii nkurman. 29Neya pooki toki naata tipat, o nkera enye pooki tenebo inkituaak enye, o pooki toki natii atua inkajijik neibung aaisardakie ninche. 30Ina peyie ejoki Yakobo Simon o Lawi, “Kiyakita nanu enyamali amu kintong'ueita nanu tiatua olorere lena kop, too Ilkanaani o Ilperesi; aikuti iltungana laainei, naa tenelo neibung'a aaitoriokino aarare nanu, naa kaamuti nanu tenebo enkaji ai pooki.” 31Kake etejo ninche, “Keishaakino ninye neitaa enkanashe ang e mulayoi?”