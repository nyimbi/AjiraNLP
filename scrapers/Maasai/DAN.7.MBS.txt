EIBALIE DANIEL NDUAAT ENYENA
(7.1–12.13)
Nduaat e Daniel oo ng'uesi ong'uan
1Ore to lari le dukuya le Belshasa, olaiguanani le Babilon, netum Daniel enkidetidet o nduaat e ndukuya enye ina kata apa eirragita te ndapash enye. Neiger ninye ina kidetidet, nelimu esiana e ina bae. 2Nejo Daniel, “Atoduaa nanu te nduaata ai kewarie, naa ng'ura, ore lelo kutat oong'uan le shumata nekut te ngolon enaiposha kitok. 3 Neipang'u ing'uesi ong'uan aapuku ti atua enaiposha, nemeetae ake enemepaashare enkae. 4 Ore ene dukuya nenyaanyukie olng'atuny neeta inaipuko o lkurragos. Ore aing'orita nanu nedotuni inaipuko enyena, neilepieki ninye te nkop neishori ninye meitasho too nkejek are anaa oltung'ani, neishori ninye endamunoto e tung'ani. 5Naa ng'ura, enkae ng'ues e are, naikununo anaa olng'arurumi. Neilepieki ninye te nkalo nabo; neeta ninye ilaras okuni te nkutuk enye, too rishat oo lala lenyena; netiaakaki apa ninye, ‘Tudumunye inosa nkiri oleng.’ 6Ore te siadi ena naing'orisho nanu, naa ng'ura, enkae, nanyaanyukie olowuaru keri, neeta inaipuko ong'uan e motonyi te nkoriong enye; neeta ina ng'ues ilukuny ong'uan neishori ninye enkitoria. 7 Ore te siadi ena nadol nanu too nduaat e nkewarie, naa ng'ura eng'ues e ong'uan, torrono neitureisho negol oleng; neeta ilala sapuki le sekenkei; kenyaisho ninye negiligilisho, neituny ilekunottoo nkejek enyena. Nepaashare ninye nena ng'uesi pooki apa naatii dukuya ninye, neeta mowuarak tomon. 8 Atisipua nanu nena mowuarak, naa ng'ura etupukuo ti atua ninche enkae mouo, enkiti, naa te dukuya ninye etadotuoki imowuarak uni oo naduoo e dukuya, naa ng'ura ena mouo netii nkonyek naanyaanyukie nkonyek o ltung'ani o enkutuk nairo mbaa sapuki.
Enduaata e ilo otobikoiyie llarin kumok
9 “Ore aing'orisho nanu, neirragieki ilorikan le nkitoo ore obo otobikoyie ilarin kumok netonie olorika lenye; ore ikilani lenyena neibor anaa soito le nchan, ore ilpapit le ndukuya enye neikununoanaa ilpapit loo nkerra; ore ilo orika lenye le nkitoo naailng'ejepa le nkima ooyupuyup, ore nkejek oo ngarrin enyenanaa enkima nayupuyup. 10 Nepuku olkeju le nkima nelo aim dukuya ninye; neisiai ninye nkalifuni o nkalifuni, ore te dukuya ninye neitashe nkalifuni tomon katitin nkalifuni tomon; neton enkiguana eiguanare, neboli mbukui.
11“Naing'orisho taa nanu te nkaraki ilo toilo le lelo rorei sapuki ooiroro ina mouo. Naa ore aing'orita, neyieng'i ina ng'ues, neinyali osesen lenye neishoori metapeji te nkima. 12Ore nena kulie ng'uesi neoruni enkitoria enye, kake ore enkishui enye neitoodoroki te rishata o te nkata. 13 Atoduaa to nduaata e kewarie, naa ng'ura, ore too nkatampo e shumata nelotu obo onyaanyukie enkerai e tung'ani, nelotu enetii Ilo otobikoyie ilarin kumok neitarasari te dukuya ninye. 14 Neishori ninye enkitoria o enkitoo o enkitoria, pee etum iltung'ana pooki, o nkuapi, o lng'ejepa aaisiaayia ninye. Ore enkitoria enye naa enkitoria oo ntarasi nemeish aekata, Ore enkitoo enye naa enkitoo oo ntarasi, nemeish aekata, naa nabo enkitoria enye nemeidimi aaidaikie.
Etolimuoki nduaat aaibalunye
15“Ore ti alo nanu, Daniel, nelimana oltau lai ti atua nanu ore nena duaat e ndukuya ai naaitanyamal. 16Atataanikia nanu obo le lelo ooitashe te ine naikilikuan esipata naipirta kuna pooki, neaku aatolikio ninye, naaibalakinye nanu enkibalakinoto e kuna tokitin. 17‘Ore kuna ng'uesi pokira ong'uan kituaak naa ilaiguanak oong'uan ooyooki aaipang'u te nkop. 18 Kake ore lelo sinyat le ilo Otii Shumata Aisul naa keng'amu enkitoria, neaku enkitoria enenye ntarasi, o ntarasi o ntarasi.’
19“Naitoki ayieu nayiolou esipata naipirta ina ng'ues e ong'uan napaashari ninye too nkulie, naitureisho oleng, neeta ilala lenyena le sekenkei o loisotok lo suyai; nenyaisho negiligilisho neituny ilekunot too nkejek enyena; 20o naaipirta nena mourak tomon naatii endukuya enye, o ina ae mouo naa te dukuya ninye etigilari uni enye, ina mouo naata nkonyek o enkutuk nairo mbaa sapuki neeijo ninye kitok te nena naaboitare. 21 Ore aing'orisho nanu neitayunye ena mouo olarrabal lelo sinyat, nemir ninche, 22 o metaba anaa nelotu Ilo Otobikoyie, neiguanareki lelo sinyat le Ilo Otii Shumata aisul, nebau ina kata pee eishori lelo sinyat enkitoria.
23“Nji etejo ninye, ‘Ore ti alo ina ng'ues e ong'uan, kelotu enkitoria e ong'uan enkop, naa kepaashari ninye too nkitoriat pooki, naa kemut ninye enkop, pooki, neituny, negiligil. 24 Ore nena mowuarak tomon, ore ti atua ena kitoria neipang'u ilaiguanak tomon, naa kedumunye likae te siadi ninche; naa kepaashari ninye te kuldo le ndukuya, naa keiwuang'ie ninye ilaiguanak okuni. 25 Keiro ninye mbaa naapaashare Ilo Otii Shumata Aisul, naa kelo ninye aitanaur lelo sinyat le Ilo Otii Shumata Aisul, nedamu pee eibelekeny nkatitin o nkitanapat; naa keishoori ninche aapik atuaenkaina enye te nkiti kata, nkatitin are o lpisiai le nkata. 26Kake keton enkiguana aiguana, ore enkitoo enye naa keyae aaitung'uaa ninye, pee eishieki neinyali aaiting'ie. 27 Ore enkitoria o enkitoo o engolon oo nkitoriat naatii abori shumata pooki, neishori iltung'ana loo sinyat le Ilo Otii Shumata Aisul; ore enkitoria enye naa keaku enkitoria oo ntarasi, ore enkitoo pooki neisiai nening ninche.’
28“Ene enkiting'oto e ina bae. Ore tialo nanu Daniel, aaitanyamala ndamunot aainei oleng, neibelekenya emua o sesen lai; kake atushuma ina bae too ndamunot aainei.”