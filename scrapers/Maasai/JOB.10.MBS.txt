1“Aibayie enkishui ai tukul;
ekaisho enkiroroto e pesho enking'unyung'uny ai;
ekairo tiatua emion oltau lai.
2Ekajoki nanu Enkai, mikidung'oki nanu enkiguana;
intayioloki nanu nchere ainyoo peyie kiarare nanu.
3Idol aa sidai te iyie tinikimbooki enkop,
pee imenaa esiaai oo nkaik inono,
nincho omom inkitobirat e lelo torrok?
4Iyata iyie inkonyek o sesen?
Idol iyie anaa enadol tung'ani.
5Amaa inkolong'i inono ketiu anaa inkolong'i e tung'ani
arashu ilarin linono ketiu anaa ilarin le tung'ani?
6Metaa ing'oru aturu ingok aainei,
nijurru ingok aainei.
7Ore hoo duoo nayiolo ajo iyiolo ajo maata entioto,
nemeetae hoo obo oidim aitajeu too nkaik inono?
8Enkaina ino naaitobirua nanu;
nikinyaaka taata aibelekenyakino nanu aaidaikie.
9Tadamu ajo kintobirua apa nanu te nterit,
naa aikintoki aigil arrinyoki nanu enterit?
10Keitu iyie kibuku nanu anaa kule
nikimposhu nanu anaa eng'orno?
11Kinchopo nanu to lchoni o to sesen
nikirip nanu aitutum iloik omorlooishi.
12Kinchoo nanu enkishui o enyorrata nauno;
ore erripoto ino netorripo oltau lai.
13Naa ore nena tokitin nisudoyie tiatua oltau lino;
ayiolo ajo ena apa eyieuna ino.
14Tenaas eng'oki, nikiut nanu,
nimikipalaki nanu entorroni ai.
15Na tenara oltorrono, oi kewan ai.
Naa tenara osupat, nemashumu elukunya ai,
amu aabore enkurruna, naing'or olosilisil lai.
16Naa tenadumu kewan ailepie,
niking'oru nanu anaa olng'atuny
ore ake sii nias inenking'asia enkaraki nanu;
17intang'ejuk shakenisho ino tenkaraki nanu,
niponaa engoro ino aitubulu tenkaraki nanu,
niyau ilororani ng'ejuko maatigilunore nanu.
18“Ainyoo peyie kiyaua nanu aitupuku te ng'uset?
Enaikash apa tenatua eitu aadol toki,
19natiu anaa aimaatae apa aekata.
Aatanapaki te ng'uset aaya enkurare.
20Aimekuti inkolong'i enkishui ai?
Tapalaki nanu, pee atum anoto enkiti kiyagata.
21Eton eitu alo ine nemashukunore
ina kop engoro natii enaimin nagut,
22enkop engoro o longolingoli
naa ore ewang'an netiu anaa enaimin.”