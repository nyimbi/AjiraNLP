Enkiguana e Nkai tialo Israel
1Toning'o enajo Olaitoriani: “Tudumunye, tasaisho te dukuya ildoinyo, nincho ndoinyo metoning'o oltoilo lino. 2Entoning intae lo doinyo, enchankar o Laitoriani, o ntae ilkitamanyunot oo bikoo te nkop; amu eeta Olaitoriani enchankar o ltung'ana lenyena, naa kelo ninye aitang'or Israel.
3“Lo tung'ana laainei, kaa nanu aitaasa intae? Kainyoo nanu aitanaurie intae? Entawalikiaki nanu! 4 Amu ayawua nanu intae ailepunye te nkop e Misiri, nalaku intae te nkaji e sinkaisho; nairriu nanu Musa meshomo te dukuya intae, o Aron, o Miriam. 5 Lo tung'ana laainei, entadamu ina apa naipirua Balak olaiguanani le Moab, o ina natawalikia Balaam olayioni le Boer ninye, o ina nataasa ebaiki Shitim o metabaiki Gilgal pee itumutumu aatayiolo iasat naaitajeusho o Laitoriani.
Enayieu Olaitoriani
6“Kainyoo nanu ayau dukuya Olaitoriani, nalotu airrugo te dukuya Enkai natii shumata aisul? Kalotu nanu dukuya ninye oo lasarri oopejori too lasho lo lari obo? 7Keitiship Olaitoriani ilmeregeshi enkalifu nabo, o lkejek enkalifu nabo le ilata? Kaishooyo nanu olkikau lai te nkaraki nkitarruorrot aainei, ilo ng'anayioi lo sesen lai te nkaraki eng'oki o ltau lai?” 8Kintoduaa ninye iyie lo tung'ani embae sidai o ina nayieu Olaitoriani te iyie, pee ias esipata ninyorru isupati nilo te mborron tenebo Enkai ino?
9Eishiraki oltoilo lo Laitoriani enkanasa naa eng'eno nagut teneurei enkarna enye: “Toning'o lo osho o eumata ena anasa. 10Ilchumat le nkarrueisho tiatua enkaji o larruoni, o ina temet natii elejare naata oldeket? 11Kapalaa nanu oltung'ani oata entemet naineneng'ishoreki e lejare o lbene otii isoito ooineneng'ishoreki le lejare? 12Eeta ilkarsisi linono olarrabal; neiro lelo le nkop ino elejare, neeta ilng'ejepa lenye elejare. 13Ore enkaraki ina, aaiterua nanu aosh iyie, naitomijoon te nkaraki ing'ok inono. 14Ilo iyie adaa nimiraposho naa kelo olameyu atii iwuejitin inono e atua. Inteng'el iyie kake mintagol, ore ina ninteng'el nemeaku. Ore ina nisudoo aiteng'el naisho nanu metara olalem.
15“Iun iyie kake misampu; iramat iyie iloirienito kake mielare eilata enye; Irony iyie isabibu, kake miok enaisho enye. 16 Amu imbung'a iyie nkikoot e Omri, o siaaitin pooki e nkaji e Ahab; nimbung'a iyie nkikoot enye, pee aatum nanu aitaa iyie olmuaate naitaa emanyisho ino entoki naimakini; neaku inap iyie esukeny oo ltung'ana.”