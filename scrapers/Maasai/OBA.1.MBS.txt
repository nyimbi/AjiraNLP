1 Enduaata e Obadia. Inji ejo Olaitoriani ti alo Edom:
Keitame Olaitoriani Edom
Kitoning'o iyiook ilomon supati ooing'uaa Olaitoriani,
neirriwuaki olkilikuai atua iloreren. “Tudumunye!
matudumakinoto iyiook ninye to larrabal!”
2Ng'ura kaaitaa iyie kiti ti atua iloreren,
eikipuoi aamenu iyie oleng.
3Kiteleja iyie ilo wuasa lo ltau lino,
iyie ilo omanya enchumata endapidapoi,
laa keika oleng emanyisho enye, ilo ojo to ltau lino,
“Kaing'ae laaitadou nanu ayau enkop!”
4Ore hoo nilepa alo shumata anaa olkurragos,
ore hoo naa atua lakir etii enkaji ino,
kaayau ake aitadou enkop, Olaitoriani ojo.
5Amaa te nepuonu lapurrok enitii kewarie,
kebaa enkidaata nikindakieki iyie!
Aimepurroo ninche ina ake naidip ninche?
Amaa te nepuonu lasotok loo sabibu
aimeleku ninche embata?
6Kebaa elilituni Esau,
neing'oruni ilchumat lenyena!
7Kiteleja lelo pooki lining'ore,
kitimiraitie ninche aareu olpolosie;
ore apa lelo liatayie eseriani nikitimira ninche;
ore lelo shoreta linono lisilig
netipika orreshet abori iyie embae nemeyiolounoyu ina.
8Amaa kenya te ina olong, Olaitoriani ojo,
aimaidaikie nanu lelo tung'ana ang'eni te Edom,
o eyiolounoto to ldoinyo le Esau?
9Ore lelo tung'ana linono magil,
Teman, neitukureti,
o metaa ore pooki oing'uaa oldoinyo le Esau
neiwuang'ieki aar metua.
Mbaa naaitameyieki Edom
10Ore te nkaraki ina kinyalata nainyalaki olalashe lino Yakobo,
eikimulumul iyie enkurruna,
naa eikiwuang'ieki ntarasi.
11Ore apa te ina olong nintasho aitirring'a,
ore apa te ina olong nawaita iltung'ana leiking'a imasaa enyena,
neimu ilmang'ati nchomito enyena,
neoshoki enkukuo Yerusalem,
nitotiwuo iyie anaa obo lenye.
12Enyor apa neitu ishipakino ina olong o lalashe lino
te ina olong apa natijing'a ninye olbuket;
enyor apa neitu ing'idakino ina olong e lelo tung'ana le Yuda,
te ina olong e nkidaata enye;
enyor apa neitu iwuasayu te ina olong o sina.
13Enyor apa neitu ijing kishomi oo ltung'ana laainei,
te ina olong o sina lenye;
enyor apa neitu ing'idakino ashil enkidaata enye,
te nena olong'i e nkidaata enye;
enyor apa neitu imbung imasaa enyena
te ina olong e nkidaata enye.
14Enyor apa neitu intashe te rishata oo nkoitoi pee imbung lelo ooisik;
enyor apa neitu iyau ilo pisiai lenye te ina olong o sina.
Keiguanare Olaitoriani iloreren
15Amu etataama ina olong o Laitoriani te shumata iloreren pooki.
Ore anaa enitaasa, ina eyookini aitaas intae,
keshukokino nkiaasin inyi shumata ilukuny inyi maate.
16Amu ore anaa enitookishote intae te nchumata e ilo doinyo lai sinyati,
keokisho sii ninche lelo oshon pooki oomanita ntae
keokisho ninche neimisiloo,
netiu ninche anaa keitu ae kata eng'as aaku.
Enkisulata e Israel
17Kake Oldoinyo le Sion epuo aatii lelo ooilanyisho,
naa keaku sinyati ine;
ore enkaji e Yakobo neya wuejitin enye.
18Neaku enkaji e Yakobo enkima,
ore enkaji e Yosef olang'at le nkima,
neaku enkaji e Esau nkabobok;
nepej ninche neishu ninche,
nemetum hoo obo oleku te nkaji e Esau;
amu Olaitoriani oiroro.
19Ore lelo le Negeb naa keya oldoinyo le Esau,
ore lelo le Shefela neya enkop oo Lfilisti;
neya ninche ina kop e Efraim
o enkop e Samaria neya Benchamen Gilead.
20Ore lelo aisikak le Hala laa ilo lorere le Israel
neya Foenike o metabaiki Serefait;
ore lelo ooibung'aki le Yerusalem ootii atua Sefarad
nepuo aaya nena anas e Negeb.
21Keilep ilaitajeunok aapuo Oldoinyo le Sion
aaitore Oldoinyo le Esau;
neaku enkitoria eno Laitoriani.