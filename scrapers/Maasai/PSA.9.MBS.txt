Enkishooroto e nashe te Nkai te nkaraki isipat enyena
1Kaisho nanu Olaitoriani enashe to ltau lai pooki;
kalikioo nena kiaasin inono e nking'asia.
2Kang'ida nanu naa kaaranyaki iyie,
karanyisho nanu te nkisisa e nkarna ino,
iyie Olotii Shumata Aisul.
3Te neibelekenya ilmang'ati laainei,
kerrorro neidak te dukuya iyie.
4Amu ntasheyie iyie esipata ai;
itotona iyie to lorika le nkitoo ninguana te sipata.
5Isikong'a iyie iloshon,
ndaikie iyie lelo torrok;
aitujutoyie iyie aiwuang'ie enkarna enye ntarasi o ntarasi.
6Eisha ilmang'ati te nkidaata oo ntarasi;
nitadotuo iyie nkanas enye;
ore endamunoto enye neisha.
7Kake eton Olaitoriani to lorika le nkitoo ntarasi,
neitasheyie olorika lenye le nkitoo
pee etum atudung'o enkiguana;
8nedung'oki ninye enkop enkiguana te sipata,
nedung'oki loreren enkiguana too nkiririkinot.
9Olaitoriani ninye osempewuet le ilo oitorogonyi,
osempewuet too nkatitin e nyamali.
10Ore lelo ooyiolo enkarna ino nepik osiligi lenye atua iyie,
amu ore iyie Olaitoriani,
neitu inturraa lelo likisilig iyie.
11Entaranyaki enkisisa Olaitoriani, ilo oton te Sion!
Entolikioi ti atua loreren nkiaasin enyena!
12Amu ore ilo oitalaku elap o sarge,
nedamu ninche;
merikino ninye olkiyioi le ilo oata osina.
13Ing'urrieki nanu Olaitoriani!
Toduaa enyamali naata te nkaraki lelo laaiba,
Iyie ilo laadumu nanu aitung'uaa nchomito e keeya,
14pee atum atolimu enkisisa ino,
paa ore too nchomito e ina tito e Sion,
nang'idakino nanu enkordunoto ino.
15Eimiso iloshon tiatua ina gumoto natuturo ninche;
ore te ilo rreshet oisudoitie ninche
nerruesh nkejek enye maate.
16Eibalunye Olaitoriani kewan,
etudung'o ninye enkiguana;
etijing'a lelo torrok orreshet
ti atua esiaai oo nkaik enye maate.
17Kepuo lelo torrok aajing enemeneng'a,
lelo oshon pooki lemedamu Enkai.
18Ore ilaisinak nemeitokini aapalaa anaake
ore osiligi loo laisinak nemerrarri ntarasi.
19Tudumunye Olaitoriani!
Mincho oltung'ani meisula;
nchoo iloreren eiguanareki te dukuya iyie!
20Tipika ninche atua enkuretisho, Olaitoriani!
Nchoo iloreren eyiolou aajo iltung'ana ake ninche!