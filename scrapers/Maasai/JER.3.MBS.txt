Meisiligayu Israel
1“Amaa tenearaa olee enkitok enye nelo ninye aing'uaa ninye neaku enkitok e likae lee, keitoki ilo apa lee ashukokino ninye? Aimeitarruoo ina enkop oleng? Itaa iyie emulayoi too sanchan kumok naa eikintoki arrinyokino nanu? Olaitoriani ojo. 2Taraposhu nkonyek inono ingura nena kisiajat naaika eitiaaji eitu kiboitareki iyie? Ore too mbat oo nkoitoi niton aanyu isanchan, anaa e marabui tiong'ota. Intarruoyie enkop ino teina mulayaisho ino. 3Ore enkaraki ina eibooki oloirujuruj ore enchan oo nkokua neitu elotu, kake ore eyia eton ake inkununo anaa e mulayioi itanya iyie ikurru.
4Keitu iyie taata kimpot nanu ajo ‘Papa lai, ira iyie olchore le leleroisho ai 5kegoro ninye ntarasi, keibung ninye engoro o akenya? Ng'ura iroro iyie, kake itaasa iyie entorroni pooki naba anaa enindim.”
Meeta nchere meirridu Yuda o Israel
6 Aatiaka nanu Olaitoriani too nkolong'i o laiguanani Yosia, “Itoduaa iyie ina nataasa ninye, ina nemeisiligayu Israel, ina nashomo ailep shumata endoinyo pooki naika o abori pooki shani onyori, ore teine neas anaa emulayoi? 7Najo apa nanu, ‘Ore pee eidip ataasa kuna pooki naashukokino nanu kake eitu ninye eshukunye,’ ore ina anashe enye nemeisiligayu Yuda nedol ina. 8Etodua nchere ore te nkiborra enye enkong'u nemeeta enkirukoto, Israel, nadung'oki nanu enkiguana eyararoto, ore eyia ore ina anashe enye Yuda nemeisiligayu neitu eureyu, kake eshomo sii ninye aaku emulayoi. 9Ore enkaraki naa kelelek enkiborra enkong'u te ninye, neitarruoyie ninye enkop, aloloito to soit o to lchani. 10Ore eyia te kuna pooki, ore ina anashe enye nemeisiligayu, Yuda, neitu eshukunye enatii nanu to ltau lenye pooki, kake te nkitaakuno, Olaitoriani ojo.”
11Naajoki nanu Olaitoriani, “Ore Israel nemeisiligayu neitodolua kewan ajo aikiti enkitarruorroto enye alang Yuda nemeisiligayu. 12Shomo, ntudupai kulo rorei te nkalo e moikuape, ijo, ‘Tushukunye Israel nemeisiligayu, Olaitoriani ojo. Maaing'or nanu iyie te ngoro, amu kara ololng'ur, Olaitoriani ojo; magoro nanu ntarasi. 13Tonyorrai ake duoo iyie enkitarruoroto ino, nchere itogolong'aka Olaitoriani Enkai ino nindapashaa enyorrata ino tiatua ilomon tiabori pooki shani onyori, oina neitu ining oltoilo lai, Olaitoriani ojo.
14“ ‘Entushukunye, intae nkera nemeeta enkirukoto, Olaitoriani ojo; amu ara nanu olkitok linyi; kaya nanu intae, obo aitung'uaa enkanasa oare aitung'uaa olmarei, nayau nanu intae Sion. 15Naa kaisho nanu intae ilchekuti laaitiship oltau lai, ooitoti intae te ng'eno o te yiolounoto. 16Ore ake pee iponariri niakuku kumok teina kop, te nena olong'i, Olaitoriani ojo, nemeitoki ninche aajo, “Osanduku lo sotua lo Laitoriani.” Melotu ina damunoto arashu edamuni, arashu eetayieki tipat meitokini aaigil aaitayu. 17Ore teina kata Yerusalem neaku keji olorika le nkitoo lo Laitoriani, neitururrokino nkuapi pooki ninye, ine netii Olaitoriani te Yerusalem, nemeitoki ae kata aasuj te ngolong'u enye o ltau lenye torrono. 18Ore te nena olong'i neibung'are enkaji e Yuda enkaji e Israel, ore tenebo nepounu ninche aaing'uaa enkop e Moikuape aapuonu ina kop apa naishoo nanu loo papaai linyi metujung'o.
19“ ‘Atejo apa nanu
kebaa ayieu nanu naapik atua ilaiyiok laainei,
naaisho iyie enkop sidai,
ina jung'ore nalang nkuapi pooki.
Najo nanu eikijo iyie papa lai,
nimimbelekenyanya te sujata ai.
20Esipa ore anaa enaing'uaa enkitok nemeisiligayu olmoruo lenye,
neijia sii iyie itotiwuo aaku misiligayu te nanu,
iyie na aji e Israel, Olaitoriani ojo.’ ”
21Etoning'oki oltoilo le nena kisiajat naaika,
lelo ayiok ooishirita nesaisho le Israel,
enkaraki natapong'o ninche enkoitoi enye
etorikine ninche Olaitoriani enkai enye.
22Entushukunye intae ilayiok lemeisiligayu
kaishiunye nanu ina nimisiligayuyu intae
ng'ura kiyetuo iyiook enitii iyie,
amu ira iyie Olaitoriani Enkai ang.
23Metii eretoto eseremata too nchumat oo ldoinyo esipa atua Olaitoriani enkai ang etii enjeunoto e Israel. 24“Kake ore ebaiki leleroisho ang neidaikie ina toki e nkurruna nena pooki naaisiaayutua loo papa, nkerrai enye o nchoo enye, ilayiok lenye o ntoyie enye.
25Mairraga iyiook tiatua enkurruna ang nchoo esulare ang eitoip iyiook, amu kitaasa iyiook eng'oki to Laitoriani Enkai ang, iyiook o loo papa, ebaiki kitisho ang ometabaiki ena olong; neitu iyiook kining oltoilo lo Laitoriani Enkai ang.”