Etudung'okoki enkiguana eseremata oo nkitanyaanyukot oo nkaitin te Isirael
1keidak iltung'ana supati nemeetae oltung'ani oshilaa; eiwuang'ieki lelo tung'ana le Nkai aaya, nemetii oltung'ani oyiolo, amu ewaki ilo tung'ani supat aaitung'uaa entorroni, 2nejing ninye atua eseriani; neeng'iyeng'a ninche too rruatin enye, lelo oopuo te supatisho. 3Kake ore intae, entinyiku wootu ene, intae ilayiok loo lasakutok, eishoi oo looibor onyek o mulayoni. 4Kaing'ae ilo linguranienie intae? Kaing'ae ilo libolokiki nkutukie aakueniki, nintarasusu ilng'ejepa? Aimirara intae nkera e nkitarruoroto, eishoi e lejare, 5intae lelo oata enkiyupuyup o lng'uarra ti atua lkeek, ti abori pooki shani onyori; intae lelo ooyieng nkera enye too erat, ti abori ndapidapo sapuki? 6Atua lelo soito oopuyiapui lo earata ninye erubata ino; ninche, eluata ino; amu ninche iyie itubukoko olasar ooki, iyaua iyie olasar le ntapa. Kaaitiship nanu kuna tokitin? 7Shumata oldoinyo oado etii erruat ino, naa ine iyie ilepa alo aitayu olasar. 8Ore te njoolata e kutuk aji o ng'apeta e kutuk aji nitipika iyie nkitanyaanyukot inono; amu ore kitung'uaitie, niwuang'ie ilkarash loo ndapashi inyi, nikedikede intae nena rruatin dapashi; nipuopuo intae aainyang'a maate o ninche, nitonyorra intae ina dapash enye, ning'ura intae ina masipaisho. 9Itudumunye iyie alo Molek iata eilata niponaa iyie enkorropil ino, nirriwaa iyie olkilikuai lino enelakua, nirriwaa enelakua omeshomo enemeneng'a. 10Iteekenye iyie te nkadoro e lototo ino, kake eitu iyie ijo, “Metii osiligi”; inoto iyie enkishui ng'ejuk nikinyaaka aitagol, neaku eitu iyie nterre.
11Kaing'ae apa ilo liurere, neaku itelejishe, neitu kidamu nanu, eitu ninye kipik ndamunot? Keitu nanu ang'iri ena kata pooki, neitu ake kiureyu nanu? 12Kalikioo isipat inono o yasat inono, kake mikiret. 13Ti ninchir iyie, nchoo ilo sototi lino loo nkitanyaanyukot mikitokordu! Kenap ninche osiuo aya, keya ninche enkiyang'et. Kake ore oloisudori ti atua nanu naa kelo aya ina kop, nelo ajung ilodoinyo lai sinyati.
Eisiligie Enkai iltung'ana eretoto o enkishiunoto
14Naa kepuoi kenya aajo, “Teshetu, teshetu, ntobira enkoitoi, iwuang'ie pooki toki naikobisho te nkoitoi oo ltung'ana laainei.”
15Amu nji ejo ilo otii shumata osinya, enye Sinyati: “Aamanya nanu ewueji e shumata sinyati te nebo ilo oata oltau supat obor, pee etum aitopiu enkiyang'et e ilo obor, neitopiu oltau le ilo supat nebor. 16Amu magilunore nanu ninche ntarasi, nemagorokino nanu ninche anaake; amu nanu eimu enkiyang'et, naitobira nanu ina kiyang'et e nkishui. 17Te nkaraki eng'oki enye o lorok apa atagore nanu, atoosho nanu ninye, naisudoo enkomom ai nagoro, kake eshomo ninye siadi aitalaaya too nkoitoi o ltau lenye makewan. 18Atoduaa nanu nkoitoi enyena, kake kaishiunye nanu ninye; karikoo nanu ninye naitagol ninye, naitigir lelo ooishir. 19 Eseriani to lolakua o to lotaana, Olaitoriani ojo; naa kaishiunye nanu ninye. 20Kake etiu ilo torrono anaa enaiposha nailugo, ore enkare enye neilugu isuut o esarng'ab. 21 Meetae eseriani too larruok, Olaitoriani ojo.”