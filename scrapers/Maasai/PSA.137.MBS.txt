Enkishirata oo Siraeli te nkata e yararoto
1Too mbat oo lkejek le Babilon iyiook kitotoni,
te ine iyiook kinchira kidamu Sion.
2Too lkeek ootaaniki ine kitiika iyiook nkinantani ang.
3Amu ore apa te ine,
ore lelo ootaaraitie iyiook,
neyieu nikiranyaki ninche osinkolio,
ore lelo ooisilisil iyiook, nejo,
“Entaranyaki iyiook obo loo sinkolioitin le Sion!”
4Kaji iyiook kinko te nikirany
osinkolio le Nkai te nkop eiking'a?
5Te naarikino nanu iyie, Yerusalem,
nchoo enkaina ai e tatene etoyu!
6Meibung'a olng'ejep lai enoret e nkutuk ai,
te nemaadamu nanu iyie,
te nemapik nanu Yerusalem aitulus te nchipai ai pooki!
7Tadamu, Olaitoriani,
ti alo iltung'ana le Edom,
ina batatata apa e Yerusalem,
etejo apa ninche, “Endaikie ninye, endaikie ninye!
Entigil o metabaiki olkitamanyunoto!”
8 Na tito e Babilon, iyie naainyalani!
Emayiana ilo oing'oru te iyie ina apa nintaasa iyiook!
9Emayiana ilo oitayu nkera inono kutiti
nenang'ie ninche endapidapoi!