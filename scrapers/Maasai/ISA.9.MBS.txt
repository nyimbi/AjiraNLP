Olaiguanani oyooki alotu
1 Kake meetae osina te ina apa naata emion. Ore too nkatitin e dukuya neishoo ninye metemenare enkop e Sebulon o enkop e Naftali, kake ore too nkolong'i e siadi naa keisho ninye meitaai kitok ina oitoi e naiposha, ina kop natii lido kekun le Yordan, Galilaya oo loreren.
2 Ore lelo tung'ana apa oopuo te naimin
netoduaa ewang'an kitok;
ore apa lelo oomanya enegut e misimisi,
neitawang'aka ninche ewang'an.
3Itoponayie iyie olorere
itoponikia iyie eng'ida enye;
neng'ida ninche te dukuya iyie
te ng'ida neeijo ene nkisampuare,
neikununo anaa tene ng'ida lewa eor nena naataarutua.
4Amu ore ina shata e murt e ilo ola lenye,
o ina shata o loililai lenye,
ina ng'udi e ilo aitorogonyani,
nitigila iyie anaa te nkata e Midian.
5Amu ore enamuke ake pooki e ilo otii enjore naa kemut enkima,
ore pooki kila oata oltipoti lo sarge
naa kepejori anaa ilkeek le nkima.
6Amu etoikioki iyiook enkerai,
eishooki iyiook enkayioni,
naa keaku oloililai lenye etii enkitoria,
naa kepuoi aajo enkarna enye,
“Olaiguanani le Nking'asia,
Enkai Magilani, Papa loo Ntarasi,
Olkitok le Seriani.”
7 Ore emponaroto e nkitoria enye o eseriani,
nemeeta enkiting'oto,
to lorika le nkitoo le Daudi,
o te shumata enkitoo enye,
pee eitubulaa, neitasheyie te sipata
o te supatisho, ebaiki ena kata
taata oo ntarasi moitie.
Olokiyo lo Laitoriani loo lororani oitabaya ena.
Keitame Olaitoriani Israel
8Eirriwayie Olaitoriani olkilikuai lo larrabal te nkaraki Yakobo, naa kelo aitawang'aki Israel. 9Naa kepuo iltung'ana pooki aayiolou, aa taa, Efraim o lelo oomanya Samaria, lelo oojo to lwuasa o te nkitokoos oo ltauja: 10“Etusulari isoito kake eikishet iyiook too soito oogueta; eturoyioki oreteti aadung, kake eikipik iyiook iltarakua erishata enye.” 11Neaku kedumaki ninche Olaitoriani ilmang'ati, neputu ilmang'ati lenye. 12Ore lelo le Siria ootii enkalo o loo saen o lelo le Filisti ootii enkalo o loo ntoluo, kepuo aamut te nkutuk nang'a. Amu ore te kuna pooki eitu eiwuang'ieki engoro enye neitorioyioki enkaina enye. 13Eitu eibelekenyakino iltung'ana ilo otoosho ninche, neitu eing'oru Olaitoriani loo lororani. 14Ore enkaraki ina etudung'oyie Olaitoriani te Israel endukuya o lkidong'oi; nedung ilng'osil loo ltuka o seyia te nkolong nabo - 15lelo payiani kituaak ooyanyit ninche endukuya, ore ilo oiboni oibonisho te lejare ninye olkidong'oe; 16amu ore lelo oorikoo ele orere naa keitapong'oo ninche, ore lelo oorikori naa keijori. 17Ore enkaraki ina meshipakino Olaitoriani elelero enye, nemeetayie olng'ur lelo okishin o nkolia; amu ore pooki ng'ae lenye nepaashare orrekie le Nkai naa laasak loo ntorrok, ore pooki kutuk neiro ine modai. Ore te kuna pooki neitu eiwuang'ieki engoro enye neitorioki enkaina enye.
18Amu eyupuyupito entorroni anaa enkima, neinos isuut o lkiku; neinos isanagi le ntim, neilep ninche shumata te mpuruo kitok. 19Ti atua engoro o Laitoriani loo lororani etapejoki enkop, netotiutuo iltung'ana anaa ilkeek le nkima; meetae oltung'ani oing'urrie olalashe lenye. 20Ewuapaa ninche too ntateniaa, neton ake eisumash, nedaa ninche too nkedienyaa, kake eitu eraposho; neinos ake oltung'ani nkiri e ilo le latia enye. 21Neinos Manase Efraim, neinos Efraim Manase, ore ninche pokira nedumakino Yuda. Ore te kuna pooki neitu eiwuang'ieki engoro enye, Neitorioki enkaina enye.