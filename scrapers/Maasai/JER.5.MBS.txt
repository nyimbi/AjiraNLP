Engoki e Yerusalem
1Kueta nikuetu too nkoitoi naalala e Yerusalem,
ing'orisho niyiolou!
Tujurru olkurroto lenye otumoreki toduaa tenaa indim iyie anoto oltung'ani obo,
obo oas te nkitorioroto neing'oru esipata pee atum nanu atapalaki ninye.
2Ore hoo nejo ninche, “Anaa enaishu Olaitoriani,”
kake ore eyia, enya ninche olmumai te lejare.
3Olaitoriani, aime esipata eing'oru nkonyek inono?
Itoosho iyie ninche, kake eitu ninche emeyu;
indaikie iyie ninche, kake etanyaita ninche engamaa ererioroto.
Eitagolito ninche nkomomi enye aaitulus te endapidapoi;
etanyaita ninche eirridu.
4Najo nanu, “Ore kulo naa laisinak ake,
meeta ninche endamunoto;
amu meyiolo ninche enkoitoi o Laitoriani,
enkitanapata e Nkai enye.
5Alo nanu enetii lelo kituaak,
pee airorie ninche;
enkitanapata e Nkai enye.”
Kake enyaanyuk pooki etigila enchata oo murto,
etalaa ninche ilidat oo enat.
6Metaa kear ninche olng'atuny oing'uaa entim metuata,
keidaikie ninche osuyiani oing'uaa olpurkel.
Erreshito olkinyalasho nkanas enye,
ore pooki ng'ae ooipang tiatua ninche nepolosi aaitaa ndung'udung'ot;
amu eikumok nkitarruorrot enye,
ore nchukot enye errinyo siadi naa aikumok.
7“Kaji nanu aiko tenaapalaki iyie?
Aatung'uaitie nanu nkera inono
neinosa olmumai te nena neme nkaitin
ore aidipa nanu aitotio ninche aitaraposho,
neloloito ninche
neiturrurrokino nkajijik oo mulayioni.
8Eikununo ninche anaa lamuyeishi pushunot ootaraposhote
meetae ake olemeishir eyieu enkitok olelatia enye.
9Aimaitame nanu ninche te kuna baa? Olaitoriani ojo;
naa aimaitalaku nanu to losho laaijo ele?
10“Elepa enchom atua ilkererin lenye loo sabibu enyiala
kake minyialinyala katukul;
entong'osilu ilng'osil lenye,
amu mme ilo Laitoriani ninche.
11Amu ore enkaji e Israel o enkaji e Yuda
neitu ninche tukul ening'isho tialo nanu, Olaitoriani ojo.
Etanya Olaitoriani Israel
12“Amu eiroro ninche te lejare tialo Olaitoriani, nejo ninche, ‘Meeta ninye enaas; meetae entorroni nalotu shumata iyiook, nimikidol olalem arashu olameyu. 13Netiu iloibonok anaa enkijape; metii ororei atua ninche. Neijia eitaasi ninche!’ ” 14Metaa nji ejo Olaitoriani Enkai oo lororani: “Ore enkaraki nairoro ninche ele rorei, ng'ura, kaitaa nanu irorei laainei tiatua enkutuk ino enkima, ore kulo tung'ana neaku ilkeek, nenya enkima ninche. 15Ng'ura, kayau nanu shumata iyie, iyie na aji e Israel, olorere oing'uaa enelakua, Olaitoriani ojo. Olorere ogol ninche olorere li apa ninye olorere laa ore enkutuk enye miyiolo iyie nimiyiolou enajo ninche. 16Netiu emootian enye anaa enkurare nabolo iltung'ana magil ninche pooki. 17Kenya ninche enkisampuare ino o endaa ino, neinos ninche ilayiok linyi o ntoyie inyi; nenya ninche nkerrai inyi o nchoo inyi nenya ninche isabibu linyi o lng'abolo linyi; ore nkang'itie inyi naasheta isunta naa ninche isiligigi naa keidaikie ninche.”
18“Kake ore ake sii te nena olong'i, Olaitoriani ojo, maamut nanu iyie katukul. 19Ore pee ejo iltung'ana linono, kainyoo pee eitaasa Olaitoriani Enkai iyiook kuna baa pooki? Nijokiki intae ninche, ‘Anaa enikitung'uaitie intae nanu nisiayiayia nkaitin oo loreren tiatua enkop inyi, neaku ipuopuo aisiaai iltung'ana leeiking'a teinakop neme eninyi.’ ”
Eikoo Enkai iltung'ana lenyena
20Mbalunye ena tiatua enkaji e Yakobo, ntudupai tiatua Yuda. 21 “Entoning ena intae iltung'ana oomoda lemedamisho, lelo oata nkonyek kake medolisho lelo oata nkiyiaa, kake mening'isho. 22 Aimikiurere intae nanu? Olaitoriani ojo; Aiminkirikirara intae te dukuya nanu? Atipika nanu osinyai aitaa olpolosie le naiposha, olpolosie loo nkolong'i pooki lemeidim ninye atogiroi; ore hooneilugo lopir le naiposha, meidim ninche aaima, ore hoo neikurrukur meidim aaima shumata enye. 23Kake eeta kulo tung'ana oltau ogol le ngolong'u; eibelekenyate ninche aapuo. 24Mejo ninche too ltauja lenye, ‘Matureita iyiook Olaitoriani Enkai ang, laa ninye oishoru enchan terishata enye, enchan oo nkokua o enchan oltumuret, nepikaki iyiook nkatitin naageluno enkisampuare.’ 25Eibelekenya entorroni inyi kuna aiwuang'ie, neitalamaitie ing'ok inyi mbaa supati aitung'uaa intae. 26Amu etii iltung'ana torrok atua iltung'ana laainei; nerreshisho anaa larreshok ooirrag aarreshisho neitayu ninche orreshet; neibung ninche iltung'ana. 27Ore anaa enabore ntaritik orreshet ebore nkajijik enye enkeleekisho; neaku etaa ninche kituaak nekarsisu, 28etopiro ninche nesipayu netuluso too inkiaasin enye e torroni meiguanare ninche te sipata ororei leilo lemeeta menye, pee eitaa ninye karsis, nememitu ninche isipat e ilo omena. 29Aimaitame nanu ninche te kuna tokitin? Olaitoriani ojo, naa aimaitalaaki nanu kewan to lorere leeijo ele?” 30Entaboi torrono oleng nataase tiatua ena kop; 31eibonisho iloibonok te lejare neitoreisho ilapolosak te nena naayieu ninche; ina enyor iltung'ana laainei, kake kaa iyie ias tenebau enkiting'oto.