Irorei ooitagolieki Yerusalem
1“Entoning'oki nanu intae ilooing'oru enkordunoto,
intae kulo oolilitu Olaitoriani;
eng'ura intae ina dapidapoi apa
naa ninye etaguetunyeki intae,
o ina gumoto oo soito apa natuturunyeki intae.
2Eng'ura Abraham papaai linyi o Sara apa natoiuo intae;
amu ore apa eton aa nabo aipotuo nanu ninye,
namayian nanu ninye naitaa kumok.
3Amu kelo Olaitoriani aitagol Sion;
nelo aitagol nene wuejitin pooki apa neeinyalaki,
neitotiu ilo purkel lenye anaa Eden,
netiu ilo purkel anaa enkurma o Laitoriani;
keaku eng'ida o enchipai etumi ti atua ninye,
o enkishooroto e nashe o ltoilo lo sinkolio.
4“Entoning'oki lo tung'ana laainei,
nikinchosho nanu enkiok, lo orere lai;
amu kelotu enkitanapata naing'uaa enatii,
o esupatisho naaku ewang'an too ltung'ana.
5kenyiku enkordunoto ai asioku,
eeuo enjeunoto ai,
naa kelo enkaina ai aitore iloreren,
nanu eanyita lelo ootii ilmanien le naiposha,
naa enkaina ai eisiligita ninche.
6Entudumu nkonyek inyi eng'ura shumata,
nirrugogo aaing'or enkop ti abori;
amu keish shumata anaa empuruo,
neish enkop anaa olkila,
ore lelo oomanya ninye naa keye anaa lojong'a;
kake keaku enjeunoto ai enoo ntarasi,
ore ina kordunoto ai nemeish ae kata.
7“Entoning'oki nanu intae ilooyiolo esipata,
kulo tung'ana ootii enkitanapata ai iltauja lenye;
emiureyu imorot oo ltung'ana,
niming'aeng'ae te neinyal intae nesukeny.
8Amu keinos ninche olasai anaa nkilani,
neinos ninche olkurto anaa ilpapit loo nkerra;
kake ore enkordunoto ai naa enoo ntarasi,
ore enjeunoto ai naa enoo ishoritin pooki.”
9Tudumunye, tudumunye, ntagoluoyu,
Na aina o Laitoriani; tudumunye anaa apa,
te nena ishoritin e apa moitie.
Aime iyie apa otudung'udung'o Rahab aitaa ndung'ot,
aime iyie apa otaremo enkukuu?
10Aime iyie apa oitoyio enaiposha,
nena ariak e ine wueji kitok negut;
aime iyie apa oitaa enguton e naiposha enkoitoi,
pee etum lelo ootokorduaki aaima?
11Naa keshukunye lelo ooinyang'ua Olaitoriani
aapuonu Sion eranyisho;
kelo eng'ida nemeeta enkiting'oto shumata lukuny enye;
kepuo ninche aang'amu eng'ida o enchipai,
ore osina o somit nepuo aailanyisho.
12“Nanu, nanu ilo oitagol intae
ira iyie ng'ae eji metaa iure oltung'ani laa keye,
ina kerai e tung'ani naitayioki anaa nkujit,
13nikirikino Olaitoriani, Ilo likintobirua,
Ilo laa ninye oisalaasha oloing'ang'e
nepik olkitamanyunoto le nkop,
niureishoyu endama pooki te nkaraki
ina engoro napi e ilo oitorogonyisho,
ina kata te nelotu ninye amutisho?
Koree naa ina goro napi e ilo oitorogonyisho?
14Ore ilo oibookoki enkop naa kelaari nabo kata;
meye ninye nedou alo atua engumoto,
nemeishunye ae kata endaa enye.
15Amu ara nanu Olaitoriani Enkai ino,
ilo oputu enaiposha o metaa keikurrukur ilopir lenyena -
Olaitoriani loo lororani ninye enkarna enye.
16Natipika nanu irorei laainei enkutuk ino,
naaisudoo iyie ti atua oloip le nkaina ai,
neisalaash oloing'ang'e
naitobir olkitamanyunoto le nkop,
najoki Sion, ‘Irara intae iltung'ana laainei.’ ”
Enkiting'oto o sina le Yerusalem
17 Tushumunye, tushumunye,
ntasho, iyie Yerusalem,
iyie anaa ina natookishe te nkaina o Laitoriani
te ina kikompe e ngoro enye,
iyie enatookishe to lbakuli amera, niyukuyukori
18Meetae hoo obo orikoo ninye
ti atua lelo ayiok pooki ooitoiuo;
meetae oltung'ani oibung enkaina
ti atua lelo ayiok pooki ooitubulua.
19Kitijing'a kuna tabo pokira are -
kaing'ae likintigir iyie? - eliyio,
o enkidaata, o lameyu o lalem;
kaing'ae likintagol iyie?
20Eiterritia ilayiok linono,
eirragaa te dukuya pooki eitoi
anaa entarakuet natijing'a orreshet;
ebore ninche engoro o Laitoriani,
ina kisikong'ata e Nkai ino
21Ore enkaraki ina, entoning ena,
intae kulo ooinosa osina,
kulo ootemerate neme te naisho:
22Nji ejo Olaitoriani, Olaitoriani Enkai ino
Ilo ogol le ltung'ana lenyena:
“Ng'ura, aiwuang'ie nanu te nkaina ino ina kikompe e merai nikiyukuyukie;
ina girra e ngoro ai mingil ae kata iyie aok;
23naa kalo nanu apik nkaik e lelo aisilisilok linono,
lelo apa likitiakita,
‘Irrugoyu pee kitum iyiook aashom’;
nintotiu iyie enkoriong ino anaa enkop
netiu anaa enkoitoi naaim ninche.”