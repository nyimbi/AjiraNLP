Eidaikie Ilyahudi ilmang'ati lenye
1Ore to lapa le tomon o are laa olapa le Adar, te nkolong e tomon o okuni e ilo apa ina kata etinyikutua inkitanapat o laiguanani o lkilikuai lenye pee eitabari, te ina olong apa ejo ilmang'ati loo Lyahudi ketum engolon te ninche, kake eibelekenye ina, aaku enkolong natumie Ilyahudi engolon too lmang'ati lenye, 2neiturrurro Ilyahudi too nkanas enye ti atua loshon pooki lo laiguanani Ahasero pee epik nkaik lelo oshi ooyieu near ninche. Nemetii oltung'ani oidim airisha ninche, amu eiputa iltung'ana pooki enkuretisho eure ninche. 3Ore ilkituaak pooki loo loshon o laitasheikinok, o lbalusuni o lelo pooki oata enkitoo neretu sii ninche Ilyahudi, amu etijing'a ninche enkuretisho eure Mordekai. 4Amu eikitok apa Mordekai ti atua enkaji o laiguanani, ore ening'oi enye neidapashakino iloshon pooki; amu ore ilo tung'ani oji Mordekai netoponari oleng agolu. 5Near Ilyahudi lelo mang'ati lenye pooki to lalem, nemut, neidaikie ninche, neas anaa enayieu te lelo pooki apa ooiba ninche. 6Ore te Susa te ina ang kitok ake near Ilyahudi metuata neidaikie ilewa iip imiet, 7near sii Par-shandata o Dalfon o Aspata 8o Parata o Adalia o Aridata 9o Parmasta o Arisai o Aridai o Faisata, 10ilayiok pokira tomon le Haman ole Hamedata, olmang'atinta loo Lyahudi; Kake eitu epik nkaik enye nena naataarutua.
11Ore ina olong ake nelikini olaiguanani esiana e lelo ootaaraki te Susa te ina ang kitok. 12Nejoki olaiguanani Esta enkitok o laiguanani, “Ore te Susa te ina ang kitok etaara Ilyahudi ilewa iip imiet o layiok tomon le Haman, Kainyoo naa sii yie etaasa te lelo kerenketi le laiguanani ootelekutua! Kainyoo naa taata eyieuna ino? Eikinchori iyie. Naa kainyoo intoki aomonu? Amu keitabari.” 13Nejo Esta, “Tenaa keitiship olaiguanani, nchoo Ilyahudi ootii Susa menyaakini aanyorraki taisere metaasa anaa ena kitanapata ena olong. Naa nchoo layiok le Haman meilili to lchani ogorishorek.” 14Neitanapisho olaiguanani ina metaasi; neitayuni enkitanapata te Susa, neilili ilayiok pokira tomon le Haman. 15Neitoki Ilyahudi ootii Susa aaiturrurro te nkolong e tomon o ong'uan o lapa le Adar near metuata iltung'ana iip uni te Susa; kake eitu epik nkaik enye nena naataarutua.
16Ore lelo kulikae Yahudi ootii atua lelo oshon lo laiguanani neiturrurro sii ninche pee emitu ate, netum ninche enkiyagata ti alo ilmang'ati lenye. Neitoki aar inkalifuni ntomoni naapishana o imiet e lelo apa ooiba ninche; kake eitu epik nkaik enye nena naataarutua. 17Te nkolong e tomon o ong'uan neeng'iyeng'a neitaa ina olong osirua o enchipai. 18Kake ore Ilyahudi ootii Susa neiturrurro te nkolong e tomon o okuni o te nkolong e tomon o ong'uan, neeng'iyeng'a te nkolong e tomon o imiet, aaitaa ina olong osirua o enchipai. 19Metaa ore Ilyahudi loo nkang'itie kutiti, ootoni too nkang'itie nemeeta isunta, neitaa enkolong e tomon o ong'uan olapa le Adar enkolong e nchipai, osirua o enkiyeng'iyeng, enkolong naa ninye eishorore nkishorot.
Osirua le Purim
20Neiger Mordekai kuna baa, neitoki airriwaki mpala Ilyahudi pooki ootii iloshon lo laiguanani Serser, ilootaana o loolakua, 21aikok ninche pee edamu, enkolong e tomon oong'uan o lapa le Adar o enkolong sii e tomon o imiet to lari o to lari, 22aa inkolong'i naa ninche enotie Ilyahudi enkiyagata too lmang'ati lenye, naa olapa sii oibelekenyaki te ninche metaa kepuku to sina aajing enchipai nepuku to lkiyioi aajing enkiyeng'iyeng, pee etum aaitaa ninche inkolong'i o sirua o enchipai, inkolong'i naaishorore nkishorot maate neisho nkishorot ilaisinak.
23Neiruk lelo Yahudi aas anaa ina naiterutua aas, anaa sii ina naigeroko Mordekai ninche. 24 Amu ore Haman ilo Agag olayioni le Hamedata, olmang'atinta loo Lyahudi pooki, eitobira pee ear Ilyahudi; neidaikie ninche, netoosho Pur aa nchere enkukuo pee eparripar neidaikie ninche. 25Kake ore ake pee elotu Esta dukuya olaiguanani, neishooyo inkitanapat too lkigerot nchere ore ina kitobirata enye torrono naitobira pee emuti Ilyahudi enyor nelotu shumata endukuya enye, ore ake sii neilili ninye o layiok lenyena to lchani ogorishoreki. 26Neaku kejo ninche kuna olong'i Purim, aaitusuj ilo rorei oji Pur. Metaa ore te nkaraki nena pooki naaigeroki tena palai, o nena naatadua tena bae, o te nena naaetuo atua ninche. 27Neitayu Ilyahudi enkitanapata neibung ninche maate o nkera enye o pooki ooibung'are ninche, nchere keibung kuna olong'i pokira are eitu eitadiak te risioroto e nena apa naaigeroki o te nkata naba anaa enageluni te pooki ari 28nchere keishiaakino nedamuni kuna olong'i neibung'i ti atua iishoritin pooki ishoi, te pooki marei, o losho o enkang, naa ore kuna olong'i e Purim nemeishori aekata eimin ti atua Ilyahudi, nemepali sii enkitadamunoto ti atua ishoritin pooki.
29Neitoki Esta, ina kitok o laiguanani, entito e Abihail o Mordekai ilo Yahudi, aaiger enkitanapata nalulung'a te nkitoria, aaitadedeyie ena palai e are naipirta Purim. 30Neigerokini mpala Ilyahudi pooki, ootii lelo oshon tikitam o opishana lo laiguanani Serser, too rorei le seriani o esipata, 31nchere ore kuna olong'i e Purim neishiaakino neibung'i too nkatitin naatudung'okoki, anaa enaitanapa Mordekai ilo Yahudi o Esta enkitok o laiguanani Ilyahudi, o ina sii nairuko aaibung ninche maate o nkera enye mbaa naaipirta eenata o enkishirata enye. 32Neitagol enkitanapata e Esta nena baa e Purim, neigeri te mbuku.