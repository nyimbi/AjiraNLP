Eitamioki Miriam
1Etukurra Miriam o Aron Musa te nkaraki ina kitok oo Lkushi nayama, amu entito oo Lkushi apa eyamua; 2nejo ninche, “Ke Musa aa ninye ake eirorie Olaitoriani? Keitu sii ninye eirorie iyiook?” Nening Olaitoriani ina. 3Ore apa ilo tung'ani oji Musa naa oltung'ani obor oleng alang iltung'ana pooki ootii oriong enkop. 4Ore nabo kata nejoki Olaitoriani Musa o Aron o Miriam, “Entupuku wootu, intae pokira uni atua ilo ng'obor le ntumo.” Neipang'u pokira uni aapuonu. 5Nedou Olaitoriani alotu kop te ng'ape neitashe te kutukaji o lng'obor, neipot Aron o Miriam, nepuonu pokira are dukuya. 6Nejoki ninye, “Entoning irorei laainei: Tenaa ketii oloiboni atua intae, ore nanu Olaitoriani makewan naitayiolo kewan ai ninye te nduata nairorie ninye te nkidetidet. 7 Mme neijia to sinka lai Musa; ninye eishooki enkaji ai pooki. 8Ore ninye kairorie nanu kiwalikino too nkutukie, te nkibalakinoto, neme te nkiroroto misil; naa keing'or ninye eneikununo Olaitoriani. Kainyoo naa pee miurere intae aatukur ilo sinka lai Musa?” 9Neyupuyup engoro o Laitoriani ti alo ninche, nelo aing'uaa; 10ore ake pee eiwuang ina atampoi te shumata ilo ng'obor, ng'ura, nejing Miriam enkeeya oo lbolot naibor anaa enturoto. Neibelekenya Aron aing'or Miriam, naa ng'ura, etijing'a ninye enkeeya oo lbolot. 11Nejoki Aron Musa, “Oi lo kitok lai, mintame iyiook amu kitaasa iyiook te modai, nikitaasa eng'oki. 12Mincho ninye etiu anaa enatua, naidaa nkiri o sesen apa pee eiu ng'otonye.” 13Neishiraki Musa Olaitoriani, ejo, “Nchiunye ninye, Na Ai, aatasayia.” 14 Kake etiaka Olaitoriani Musa, “Amaa naaji tenaa ketonotaka menye miriam enkomom enye, aimekurru ninye nkolong'i naapishana? Nchoo ninye eikenori ti auluo ilng'oborri nkolong'i naapishana, ore te siadi ina neidimi aanyaaki aaitijing'u.” 15Neaku eikenoyioki apa Miriam ti auluo ilng'oborri nkolong'i naapishana, neitu edumunye iltung'ana aapuo o metaba anaa neitokini aaitijing'u Miriam. 16Ore te siadi ina nedumunye iltung'ana aapuo te Haserot nepuo aaun ilng'oborri ti ong'ata e Paran.