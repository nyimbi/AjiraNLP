Enkitieunoto te nkaraki emitunoto e Nkai
1Enkai ake eanyu oltau lai te nkitirring'ata;
ninye eing'uaa enjeunoto ai.
2Ninye ake openy endapidapoi ai naa enjeunoto ai,
ninye osempewuet lai, nemaaigusugusieki.
3Kenkata nabaa akenya mbung'ubung'u oltung'ani
pee itumutumu aataar pooki te nebo,
nitiuu anaa esuntai netaa keurori,
anaa olpaashe letaa keurori?
4Neitobir ninche pee esulaa ninye
aaitadou to lorika lenye.
Neshipakino ninche entorroni.
Nemayian too nkutukie enye,
ore ti atua iltauja lenye nedekisho.
5Amu Enkai ake eanyita oltau lai te nkitirring'ata,
amu atua ninye etii osiligi lai.
6Ninye ake endapidapoi ai naa enjeunoto ai,
ninye osempewuet lai, maaigusugusieki nanu.
7Enkai etii enkordunoto ai o enkitoo ai;
ninye endapidapoi ai,
Enkai esarunoto ai.
8Esiliga ninye nkatitin pooki lo tung'ana;
entabol iltauja linyi te dukuya ninye;
Enkai ninye esarunoto te iyiook.
9Ore iltung'ana li abori naa enkijape ake,
ore iltung'ana le nkitoo naa elejare;
te nejing ninche orrantili ore ninche pooki
naa keneneng aalang enkijape.
10Misilig enkitorogonyare
nimipik osiligi empurrorre;
te neponari karsisisho, mipik oltau lino ine.
11Eiroro apa Enkai;
atoning'o nanu ena katitin are,
nchere Enkai eing'uaa engolon,
12 naa iyie sii, Olaitoriani,
ina nyorrata nauno.
Amu ilaaki iyie oltung'ani te risioroto e siaai enye.