Nkituaak naairiamariyie Yesu
1Neaku ore eidipayu nena, neruk nkanas sapuki o nkutiti elikioo ilo rorei neyaki lomon supati le nkitoria e Nkai. Neiriamariyie ilooiteng'eni lenyena tomon o aare ninye, 2 o nkituaak naaishiunyeki loiriruani o nkeyaitin: Mariamu Magdalena, nataarayioki loiriruani oopishana metung'uai, 3o enkitok e Kusa osinka le Herode naji Yoana, o Susana, o kulie kumok naaitoomono ninche Yesu o looiteng'eni too masaa enye.
Enkitanyaanyukoto o launoni
(Mat 13.1-9; Mk 4.1-9)
4Ore pee etumo esiamo kitok aaiturrurro, nesotokino lelo le nena ang'itie pooki, neiro alimu enkitanyaanyukoto, 5“Etupukuo olaunoni alo aun ilaanterera lenyena: ore eunisho, nedoiki kulikae embata e nkoitoi; neitunyori too nkejek, nenya motonyi e shumata. 6Nedoiki kulikae enkop o soit, nejo matubulu, netoyu amu meeta enkare naok. 7Nedoiki kulikae atua lkiku, neiriamunore lkiku, negor ninche. 8Nedoiki kulikae enkop sidai, nebulu, neiu ilng'anayio iip nabore.” Ore ejoito neijia, nebuak ajo, “Oloata nkiyiaa, toning'o!”
Enautu ina kitanyaanyukoto
(Mat 13.10-17; Mk 4.10-12)
9Neikilikuan ilooiteng'eni lenyena ninye enalimu ena kitanyaanyukoto. 10 Newaliki Yesu ajoki, “Eishooki intae entayiolo nkisudorot e nkitoria e Nkai; kake eishori lkulikae too nkitanyaanyukot, pee eing'or nemedol, nening ninche nemejing'aa.
Eibalakinye lelo lenyena enajo ina kitanyaanyukoto
(Mat 13.18-23; Mk 4.13-20)
11“Naa inji eikununo ina kitanyaanyukoto: Ore ilanterera naa ninche ororei le Nkai. 12Ore lelo ootadoikitio embata e nkoitoi naa lelo ooning ororei; nelotu Shetani aitayu too ltauja lenye arishie pee meiruk neitajeuni. 13Ore lanterera ootadoikitio enkop o soit naa lelo ooning ororei neng'amu te ng'ida. Kake eitu ejing'aa atua ninche; neiruk te nkiti kata ake, ore pee epuonu ntemat nebatata aaitiak. 14Ore lelo ootadoikitio atua lkiku naa lelo ooning; 15kake nepuo neitirrishaki enyamali oo masaa o esikar e na kishon nemeitabaya aaiu ilng'anayio.
Oltaa opising'aro to ltoo
(Mk 4.21-25)
16 “Meetae oltung'ani oinok oltaa neitoki aitoip to ltoo anaa epik orunku le rruat, kake epik enerupa neitasheyie pee edol iloojing' ewang'an. 17 Amu meetae entoki naisudoro, nemeibalunyeki; nemeetae enoo nkurrat nemeibalunyeki te wangan. 18 Enteng'enuoto too mbaa nining'ining'i amu ore oloata, naa keishori, ore olemeeta neoruni ina najo ninye keeta.”
Ng'otonye Yesu o lalashera
(Mat 12.46-50; Mk 3.31-35)
19Nelotu ng'otonye Yesu o lalashera lenyena neitu eidim aatabaiki ninye te nkiding'a o lorere. 20Neyakini olkilikuai aajoki, “Etii ng'utunyi o lalashera linono boo, eitashe, kiyieu nikitumore.” 21Newaliki ajoki, “Ore yieyio o lalashera laainei naa, lelo ooning ororei le Nkai neibung.”
Eitigira Yesu olkutati
(Mat 8.23-27; Mk 4.35-41)
22Ore nabo olong; nejing empeut ninye o looiteng'eni lenyena: nejoki ninche, “Ematalang aapuo lido kekun le naiposha,” nedumunye aapuo. 23Ore epuoito neirura ninye. Nedumunye olkutati te naiposha, neaku keiput empeut enkare, nejing bata. 24Nepuo aainyeyie ajoki, “Lo Kitok! Lo Kitok! Kindaaitie!” Neinyototo nebuaki osiwuo o enkilugo e nkare; negira, nelotu enkitirring'a. 25Nejoki ninche, “Koree enkirukoto inyi?” Neureishoyu, neing'asia, nejokino maate, “Kaing'ae taa ele laa keitore osiwuo o enkare, nening?”
Eishiunye Yesu oltung'ani oata iloiriruani
(Mat 8.28-34; Mk 5.1-20)
26Nebaya lido kekun loo Lgeraseni, oipirare Galilaya. 27Ore pee edoiki enkop natoyio nenang'are oltung'ani obo le ina anasa oota iloiriruani; oshomo nkolong'i kumok meishopo, nemejing ang, too nkuraren eton. 28Ore pee edol Yesu, nebuak, nebatata te dukuya ninye, nejo to ltoilo sapuk, “Kainyoo aatayie nanu iyie Yesu, Oinoti le Nkai Natii Shumata Aisul te pooki? Aatasayia mikisilisil.” 29Amu ketaarayie ninye ilo oirirua torrono otii ilo tung'ani metupuku. (Amu eibung'a nkolong'i kumok, neteenaki aarrip, nerridi too sekenke naairoishi o too munyororoni; ore pee eitirrie pooki nearaa oloirirua ninye ong'ata.)
30Neikilikuan Yesu ajoki, “Ai kiji ng'ae?” Nejo, “Kaaji, Empuoto;” amu loiriruani kumok ootijing'a. 31Nesai pee mearaa ninche meshomo olodo le nkop. 32Netii ine emboo oo lbitiro, nadaa to losho; nesai meishoo pee epuo aajing lelo bitiro. Neisho meshomo. 33Nepuku lelo oiriruani te ilo tung'ani, nejing ilbitiro; nekuet ina luaata oo lbitiro to loshong'ishongi neimis te naiposha neya enkare.
34Ore pee edol lchekuti le lelo bitiro inaatotiwuo, eisik aapuo aalikioo te ina anasa o te ina kop. 35Nepuku iltung'ana aapuo aadol enatotiwuo; nepuonu enetii Yesu, neinepu ilo tung'ani otooruoki loiriruani aaraa, eton, neishopo, nenyakua oltau lenye biyoto, etonita too nkejek e Yesu; neureishoyu ninche. 36Nelikioo lelo apa ootoduakita ilo tung'ani eoruni loiriruani aaraa neaku biyoto, enaikuna pee eishiunyeki. 37Ore lelo tung'ana pooki le nkop oo Lgeraseni o neemanita, nesai metung'uai ninche amu etureishote oleng. Nejing ninye empeut ashuko. 38Nesai oladuoo oishiunyeki meturubare, kake eitanapa ajoki, 39“Tushukoyu enkang inyi, imbalakinye enaba ina nikintaasa Enkai.” Nelo aing'uaa, einosaa te ina anasa pooki nena e nking'asia naaitaasa Yesu ninye.
Enkerai e Yairo o enkitok naiseyie olcholoi le nkila e Yesu
(Mat 9.18-26; Mk 5.21-43)
40Ore pee eitu Yesu, neitoomon olorere te nchipai amu keanyita ake pooki. 41Nelotu oltung'ani oji Yairo naa olkitok le nkaji e ntumo; nebatata too nkejek e Yesu nesai meshomo enkaji enye, 42amu esila nabo ake eeta, oo larin tomon o aare, neirrag etaa keye.
Kake ore ejo alo neiding'akino olorere. 43Netii enkitok naruko osarge larin tomon o aare; neishang'itie masaa enyena kumok too labaak, neitu eishiunye hoo obo. 44Neimu te siadi, neiseyie olcholoi lo lkila lenye, negem nabo kata osarge. 45Nejo Yesu, “Ae ng'ae naatoshoroyie?” Neitolilo olorere, nejoki Petero, “Lo Kitok, kironyita olorere likinturrurrokinote!”
46Kake etiaka Yesu, “Etii oltung'ani laatoshoroyie, amu atayiolo ajo etii engolon natupukuo te nanu.” 47Neisho ina kitok, pee edol ajo meekure eidim aisudori, nekuetu eikirikira, nebatata te dukuya ninye, neibalakinye mbaa pooki te dukuya olorere, ajo aainyo pee etaasa ina, o eneikuna pee eishiwuo. 48Nejoki Yesu ina kitok, “Naito, kinchiunye enkirukoto ino. Shomo te seriani.”
49Ore ejo neijia, nelotu oltung'ani oing'uaa enkaji e ilo kitok le nkaji e ntumo, nejoki, “Etua esila ino; mintoki aintanyamal olaiteng'enani.” 50Ore pee ening Yesu ina, newaliki ajoki ninye, “Miureishoyu: iruko ake iyie, naa keitaae biyoto.” 51Ore pee elotu ina aji, neitu eisho likae tung'ani ejing'u, Petero ake o Yohana o Yakobo, o menye o ng'otonye ina kerai. 52Ore aa kitok olkiyioi eishirita ltung'ana nejoki Yesu ninche, “Eminchir amu eitu eye, keirura.” 53Nekueniyieki oleng, amu eyiolo aajo eidipa atua. 54Kake ore ninye, neibung, neipot ajoki, “Nakerai, inyo!” 55Neshukokino ninye enkiyang'et enye, neinyototo nabo kata, neitanapisho meishori endaa. 56Neing'asia ntoiwuo e ina kerai kake eitanapa meliki hoo tung'ani enataase.