Osinkolio le nkisisa
1Eisidai te neishori Olaitoriani enashe,
pee eranyi enkisisa e nkarna ino,
iyie Olotii shumata Aisul;
2pee eibalunyeki ina nyorrata ino nauno tadekenya,
o esupatisho ino te nkewarie,
3to sinkolio le nkinanta o usin, o enkawuo oo sinkolioitin
o to lkerempe lo lwulul loo usin.
4Amu iyie, Olaitoriani, likintishipa nanu te siaai ino;
ore too siaitin oo nkaik inono narany nanu te ng'ida.
5Kebaa enkitoo oo siaitin inono, Olaitoriani!
Kegut oleng ndamunot inono!
6Meyiolou oltung'ani omoda,
meyiolou olkiminchali kuna baa:
7nchere, ore hoo nebul ilarruok anaa olkujita,
nedupoyu ilarruok pooki,
enkidaata ninche epuo ntarasi,
8kake ore iyie, Olaitoriani,
itii shumata ntarasi.
9Amu ng'ura, ilmang'ati linono, Olaitoriani,
ng'ura, keidak ilmang'ati linono,
ore lelo arruok naa keisardakieki.
10Amu itudumua iyie emowuo ai anaa emowuo olosokuan;
nikitubukoko nanu eilata ng'ejuk.
11Etoduaa nkonyek aainei embatatata oo lmang'ati laainei,
etoning'o nkiyiaa aainei entorroni e lelo mang'ati laainei.
12Kebul ilo supat anaa oltukai,
nebulu anaa oltarakuai te Lebanon.
13Etuunoki ninche ti atua enkaji o Laitoriani,
nebul ninche too lgorieti le Nkai ang.
14Neton ake eiu ninche ilng'anayio te moruao enye,
nebulu ninche aalitu nenyori anaake,
15pee eitodolu nchere eisupat Olaitoriani;
ninye endapidapoi ai, nemetii entorroni atua ninye.