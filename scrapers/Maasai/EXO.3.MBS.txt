Eipoto Enkai Musa
1Eing'orita apa Musa ntare o laputani lenye oji Yesro, laa olapolosani le Midian, nerikoo eluaata enye aipirie enkalo o loontoluo le Midian, nelotu ewueji neji Horeb ilo doinyo le Nkai. 2 Neipang'aki ninye olmalaika le Nkai to lng'ejep le nkima opuku te mpolos o sanag, neing'or, naa ng'ura, eyupuyupito osanag, neitu emut enkima. 3Nejo Musa, “Ekaibelekenya aing'or ena pukunoto e nking'asia kitok, inchere kainyoo pee eitu enya enkima ilo sanag.” 4Ore ake pee edol Olaitoriani ajo eibelekenye aing'or, neipot Enkai ninye ti atua empolos o sanag, nejo, “Musa, Musa!” Nejo ninye, “Nele nanu.” 5Neitoki ninye ajoki, “Milotu anyiku, intayu inamuka inono too nkejek inono, amu ore ine wueji nintasheyie naa ewueji nesinya.” 6Neitoki ajo, “Ara nanu Enkai e papa lino, Enkai e Abraham, Enkai e Isak o Enkai e Yakobo.” Neisudoo Musa enkomom enye amu keure aing'ura Enkai.
7Neitoki Olaitoriani ajo, “Atoduaa osomit loo ltung'ana laainei ootii Misiri, natoning'o olkiyioi lenye te nkaraki ilaitasheikinok lenye; ayiolo olosilisili lenye, 8naewuo nanu adou pee aitajeu ninche metupuku aing'uaa enkaina oo ltung'ana le Misiri, nayau ailepunye ninche metupuku aing'uaa ina kop nepuonu enkop sidai nalala naruko inaishi o kule, aapuo ewueji oo Lkanaani, o Lhiti, Ilamori, Ilperesi, Ilhifi o Lyebusi. 9Ore taata, ng'ura eewuo olkiyioi loo ltung'ana loo Siraeli enatii, natodua enkibookinoto e nkop naibookito iltung'ana le Misiri ninche. 10Wou, amu kaairriwaa nanu iyie enetii Farao, pee itum ashomo aitayu iltung'ana laainei, lelo ayiok loo Siraeli, metupuku aing'uaa Misiri.” 11Kake etiaaka Musa Enkai, “Kara nanu ng'ae olo enetii Farao, nayau ilayiok loo Siraeli aaitung'uaa Misiri?” 12Nejo ninye, “Ekaaku te nebo iyie, naa ena nalo aaku olmonekie te iyie, nchere aairriwayie: ore ake pee indip aitupuku iltung'ana aitung'uai Misiri naa ipuonunu aaisiaai Enkai tele doinyo.”
13 Neitoki Musa ajoki Enkai, “Amaa te nalotu enetii iltung'ana loo Siraeli najoki ninche ‘Aairriwua nanu Enkai oo loo papaai linyi maeu enitii ntae’; naaikilikuan ninche aajoki, ‘Keji ng'ae enkarna enye?’ kaa ajoki ninche?” 14 Nejoki Enkai Musa, “ARA NANU ILO ORA.” Neitoki ajo, “Tiaaki ena iltung'ana loo Siraeli, ‘ARA NANU laairriwua nanu enitii.’ ” 15Neitoki Enkai ajoki Musa, “Tiaaki ena iltung'ana loo Siraeli, ‘Olaitoriani, Enkai oo loo papaai linyi, Enkai e Abraham, Enkai e Isaak o Enkai e Yakobo naairriwua nanu enitii’ ena enkarna ai ntarasi, naa ninye aadamunye iishoritin pooki. 16Shomo inturrurro ilpayiani loo Siraeli te nebo, nijoki ninche, ‘Aaipang'aka nanu Olaitoriani, Enkai oo loo papaai linyi Enkai e Abraham, o ene Isaak, o ene Yakobo, ejo, “Atisipua intae o ina naitaasaki intae te Misiri; 17naa kamut nchere kayau intae ailepunye aaitung'uaa osina le Misiri, aapuonu enkop o Lkanaani, Ilhiti, Ilamori, Ilperesi, Ilhifi te nebo o Lyebusi, enkop naruko kule o naishi.” ’ 18Naa kenyoraa ninche ina nijoki; nilo iyie o lpayiani loo Siraeli enetii olaiguanani le Misiri nijokiki ninye, ‘Enotore iyiook Olaitoriani, Enkai oo Lhebrania; ore taata nikiomon iyie, nchoo iyiook maape nkolong'i uni ong'ata, pee kitum aatopolosaki Olaitoriani Enkai ang.’ 19Ayiolo ajo meisho ntae olaiguanani le Misiri ipuopuo meteleku ake te nkaraki enkaina naata enkidimata naas ti atua ninye; ore te siadi ina niyaya karsisisho e Misiri. 20Metaa kaitorioo nanu enkaina ai aosh Misiri too mbaa pooki e nkingasia nalo nanu aas teine, ore te siadi ina naa kaisho intae enchom. 21 Naa kaisho nanu kulo tungana omom too nkonyek oo Lmisiri, naa ore tenipuopuo, nimipuopuo too nkaik naarook. 22Kake ore pooki kitok neomon ene latia enye, oina naboitare tiaji, imasaa e nkosholai o sahabu, o nkilani, nipik ninche ilayiok linono o ntoyie inono, ore teina niyaya karsisisho e Misiri.”