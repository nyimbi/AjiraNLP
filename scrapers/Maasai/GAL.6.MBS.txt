Entaretunoto maate
1Ilalashera laainei, te neaku keirrashaki oltung'ani te nkitarruorroto naje, ore intae ile nkiyang'et nitemiteme aasaru te nkiyang'et e mborron; naa entodol ate, pooki ng'ae; mikitemi sii ninye iyie. 2Entaretokinoto lolan olikae o likae, amu te ina ntabayaya enkitanapata e Kristo. 3Te neitaa likae kewan kitok mme toki ninye kewan elej. 4Enchoo ejur pooki tung'ani esiaai enye, paa te netonyorrayioki netum aisisa kewan neme to le latia enye; 5amu enap ake pooki tung'ani olola lenye makewan.
6Enchoo ilo oiteng'enani eng'arie mbaa pooki supati ilo oiteng'en ninye.
7Emilej ate; mederrieki Enkai. Amu inaaun oltung'ani elo ake sii aisampu. 8Ore ilo ounoki enkulupuoni oe nkewan o sesen nelo aisampu te ina kewan o sesen erruorroto, ore olounoki enkulupuoni e Nkiyang'et nelo aisampu te Nkiyang'et enkishui oo ntarasi. 9Ore aa isupati kiaasita emikidukenya, amu kelotu enkata nikisotisho te neitu kintololong enyuaata ang. 10Ore enkaraki ina, ore ake irishat pooki nikitum, emaitaasa pooki ng'ae isupati, neisul lelo le nkaji e nkirukoto.
Enkikoo nabayie o enkirorokino
11Ore kulo kigerot sapuki lisomama ilatisira te nkaina ai makewan. 12Ore lelo ooyieu newuasare intae eyiewuaki intae olkerreti lo sesen intae ejo pee earaki metumurati, aa kejo pee mepuoi aarare ninche te nkaraki osalaba le Kristo. 13Ore doi ninche lelo oojo meeta nchere pee memurati intae, mesujita ninche oopeny nena kitanapat, kake eyieu ake nemurati intae pee etum ninche maate aatawuasare ina dung'oto oo seseni linyi. 14Ore nanu, mawuasare ai kata ae toki neme osalaba lo Laitoriani lang Yesu Kristo, laa te ninye etashoki enkop ti alo nanu neaku aatashoki nanu ti alo enkop. 15Te naa kemurata oltung'ani arashu memurata neme toki; ore enatii naa te naa keitaaki enkitobirata ng'ejuk. 16Menoto lelo pooki oosuj ena kitanapata eseriani o lng'ur, naa taa, lelo oora Siraeli le Nkai.
17Ore ebaiki taata, mayieu naaitoki likae tung'ani aitanyamal, amu ore nkiporo to sesen lai ilmishiren le Yesu ninche.
18Metaa empiris o Laitoriani lang Yesu Kristo te nebo enkishui inyi, ilalashera laainei. Esai.