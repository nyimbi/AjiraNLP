Etegelua Enkai Esekiel metaa olarriponi
(Esek 3.16-21)
1Nelotu ororei lo Laitoriani enatii naajoki: 2“Enkerai e tung'ani, irorie iltung'ana linono nijoki ninche, tenelo nayau olalem shumata enkop, negelu iltung'ana oltung'ani obo tiatua ate, neitaa ninye olarriponi lenye; 3naa tenedol ninye olalem elotu shumata enkop neosh entarumpeta aitayiolo iltung'ana; 4neaku ore pooki ng'ae otoning'o ilo toilo leina tarumpeta neitaa parmetii, nelotu olalem aar ninye, ore osarge lenye naa shumata endukuya enye eaku etii. 5Etoning'o ninye ilo toilo leina tarumpeta, neitu esuj ina naitayioloki ninye; ekeaku etii osarge lenye shumata enkorrok enye. Kake tenetusuja ina naitayioloki, anaata eitajeuo enkishui enye. 6Kake te nedolu olarriponi olalem elotu nemeosh ninye ina tarumpeta, metaa eitu eitayioloi iltung'ana, nelotu olalem, neya ake ninye obo lenye; ore ilo tung'ani newaki too ng'ok enyena, kake ore osarge lenye naa kaikilikuanu too nkaik e ilo arriponi.
7“Metaa ore iyie enkerai e tung'ani, aaitaa iyie olarriponi te nkaraki enkaji e Israel; ore pooki kata nining ororei oing'uaa enkutuk ai, naa intayiolo ninche olkilikuai oing'uaa enatii. 8Tenelo najoki ilo torrono, Oi iyie ele tung'ani torrono, meeta inchere pee miye neitu iyie irorie ilo torrono aitayiolo meibelekenyunye aing'uaa enkoitoi enye, ore ilo tung'ani torrono naa keye tiatua ing'ok enyena, kake ore osarge lenye naikilikuanu too nkaik inono. 9Kake tinintayiolo ilo torrono pee eibelekenyunye te nkoitoi enye, neitu eibelekenyunye ninye te nkoitoi enye; naa keye ninye too ng'ok enyena, kake intajeuo iyie enkishui ino.
Esiai naipirta tung'ani
10“Ore iyie nakerai e tung'ani, tiaaki ina aji e Israel, Inji itejo iyie: ‘Ore inkitarruorot ang tenebo ing'ok ang netii shumata iyiook, nikiishunye iyiook pesho te nkaraki ninche, kaji naa kinko tinikinchu?’ 11Tiaaki ninche, ore anaa enaishu nanu, ejo Olaitoriani Enkai, maata nanu enchipai te keeya e ilo torrono, kake peyie eibelekenya ilo torrono te nkoitoi enye peyie eishu; imbelekenyunye, imbelekenyunye too nkoitoi inono torrok; ainyoo doi peyie iye iyie, oi naaji e Israel? 12Ore iyie, nakerai e tung'ani, tiaaki iltung'ana linono, ore esipata e ilo supat nemeitajeu ninye teneas entorroni; naa ore teina torroni e ilo torrono nemebatata te ninye teneibelekenyunye te nkitarruorroto enye; ore ilo supat nemeitoki aidim atotona te supatisho enye teneas eng'oki. 13Ore hoo natiaaka ilo supat meeta inchere peyie meton ninye eishu, kake ore ake peyie eisilig ninye esipata enye neas intorrok, meetae hoo nabo oosiatin enyena esupatisho naaitokini aadamu; kake ekeye ninye tiatua ina ng'oki nataasa. 14Ore ake sii, hoo natiaaka ilo torrono, ‘Meeta inchere aimiye,’ kake ilo teneibelekenyunye too ng'ok enyena, neas ina nasipa naishaakino, 15tenelo neshuku ilo torrono ina nainosie apa olmumai, neshuku ina apa nawa te nkikonya, nelo too nkoitoi enkishon, nemeitoki aas enkarruoisho; naa kesipa keton katukul eishu, nemeye ninye. 16Meetae hoo eng'oki nabo oo naataasa apa ninye naitokini aadamu te nkaraki ninye; etaasa ninye ina naishaakino nesipa, nemeeta inchere pee meton ninye eishu.
17“Kake ejoito ake sii iltung'ana linono inchere, ‘Ore enkoitoi o Laitoriani nemetii esipata;’ naa inkoitoi enye maate metii esipata. 18Ore teneibelekenya osupat aing'uaa esipata enye makewan, neas enkarruoisho, naa keye ninye te nkaraki ina. 19Naa teneibelekenya ilo torrono aing'uaa entorroni enye, neas ina naishaakino neas nasipa, neton eishu teina. 20Nijojo ake sii, ‘Ore ina oitoi o Laitoriani nemesipa’; iyie na aji e Israel, ekaiguanare pooki ng'ae linyi terisioroto oo nkoitoi enyena.”
Ilomon lembatatata e Yerusalem
21 Ore to lari le tomon aare le araroto ang, to lapa le tomon, te nkolong e imiet o lapa nelotu oltung'ani oisikua aing'uaa Yerusalem enatii nanu naajoki: “Etabatate enkanasa.” 22Etii apa enkaina o Laitoriani shumata nanu ina teipa eng'or elotunoto e ilo oisikua; netabolo ninye enkutuk ai te ina kata naewuo ilo tung'ani enatii tadekenya; metaa etaboloki apa enkutuk ai, nemeekure ara olemeiro.
Ingot oo ltungana
23Nelotu ororei lo Laitoriani enatii naajoki: 24“Enkerai e tung'ani, ore lelo oomanya kunen neetumutaki te nkop e Israel, nejoito; ore apa Abraham naa oltung'ani obo ake, kake enoto ninye aitaa ina kop enenye, nikira iyiook kumok, esipa tukul eishooki iyiook enkop maitaa enaang.” 25Neaku, tiaaki ninche, inji ejo Olaitoriani Enkai: Inyanya intae inkiri tenebo osarge, nidumakiki inkonyek inyi inkitanyaanyukot oo inkaitin inyi nemeishu, nimbukoo osarge; intokiki ake aaku iloopeny ena kop? 26Ipikipiki ilo alem aaitaa osiligi linyi, niasiasa inolminong ore pooki ng'ae linyi neidurukie enkitok ole latia enye; ijojo iakuku iloopeny ena kop? 27Tiaaki ena ninche, inji ejo Olaitoriani Enkai: Ore anaa enaishu nanu, esipa tukul ajo ore lelo ootii iwuejitin neidaaitie naa kebatata to lalem; ore ilo otii enkong'ata naisiaja naa kaisho ninye ing'uesi entim meinosa, ore lelo ootii isempewueti o lootii nkapuniaa naa keye to lmeitai. 28Naa kaitaa ina kop mitil naidaayie, ore ina golon enye nawuasare nebaiki enkiting'oto; ore lelo doinyo le Israel neaku mitili oleng metaa meetae hoo oloim empolos enye. 29Ina pee eyilou aajo ara nanu Olaitoriani ina kata naitaa ina kop enkop mitil naitomijoon naa ene pesho te nkaraki nena baa olminong lenye pooki naataasa ninche.
Enataa to lkilikuai lo loiboni le Nkai
30“Ore te iyie, enkerai e tung'ani, ore iltung'ana linyi ooiro tenebo tenkaraki iyie too sunta, o too nkutukie oo nkajijik, ejokino ninche maate, pooki ng'ae ejoki olalashe lenye, ‘Wou sii iyietoning'o ajo kalo rorei ilo olotu aing'uaa Olaitoriani.’ 31Nepuonu enitii anaa enapuonu iltung'ana enitii, netoni te dukuya intae anaa iltung'ana laainei; neinining ina nijo iyie kake meas ninche ina amu eibalunye oleng too nkutukie enye enyorrata sapuk, kake ore iltauja lenye netii atua dupoto enye. 32Naa, ing'ura, itiu iyie te ninche anaa ilo oranyaki isinkolioitin le nyorrata, to ltoilo sidai oleng neosh te nkarriyiano e nkinanda, amu ening ninche ina nijo, kake meas ninche ina. 33Ore peyie elotu ena, naa kelotu ninye, ina peyie eyiolou aajo etii apa oloiboni atua ninche.”