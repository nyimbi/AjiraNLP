Enjeunoto e Saulo
(Iat 22.6-16; 26.12-18)
1Kake ore eton ake eiture Saulo nejo aar metuata ilooiteng'eni lo Laitoriani, nelo enetii Olapolosani Kitok 2aomon impala lelo ooitore nkajijik e ntumo te Dameski, paa te netum iloosujita ina Oitoi te ine, neidim atipika nkaik, aa lewa o aa nkituaak, neriku Yerusalem eena.
3Neaku ore etii enkoitoi eloito netinyikaka Dameski, neimerlelu nabo kata ewang'an naing'uaa keper neman ninye. 4Nebatata aosh enkop nening oltoilo ojoki, “Saulo, Saulo, aainyoo pee kinosie osina?” 5Neikilikuan ajoki, “Eira ng'ae, Olaitoriani.” Nejoki, “Ara Yesu linosie osina; 6kake inyo tijing'a ena anasa paa te ine kilikini eniaas.” 7Neisirng'ang'a lelo ooisiritore ninye negira aaitashe, naa oltoilo ake etoning'o neitu edol oltung'ani. 8Neinyototo Saulo nebol inkonyek, nemedol toki. Neaku enkaina eibung'aki aarik atua Dameski. 9Neya nkolong'i uni aa modooni nemedaa nemeok toki.
10Neetae oloiteng'eni te Dameski oji Ananias. Nejoki Olaitoriani ninye te nduaata, “Ananias,” nejo ninye, “nele nanu, Olaitoriani.” 11Nejoki Olaitoriani ninye, “Inyo shomo enoshi oitoi naji Naisiriri, nkilikuanu te nkaji e Yudas oltung'ani le Tarso oji Saulo; amu ng'ura, eomonito ninye, 12netoduaa oltung'ani te nduaata oji Ananias elotu enetii aiteleiki nkaik pee eitoki adolishoyu.” 13Kake etawalikia Ananias nejoki, “Olaitoriani, atoning'oyie ele tung'ani too ltung'ana kumok, eneba entorroni naitaasa isinyat linono te Yerusalem; 14naa ore te ne keeta enkidimata naisho lapolosak kituaak naenie lelo pooki ooipot enkarna ino.” 15Kake etiaka Olaitoriani, “Shomo amu, emasaai ai nageluno ninye pee eya enkarna ai aitayiolo iloreren, o laiguanak o nkera e Israel; 16amu kaliki nanu eneba enkitamioto naitamei ninye te nkaraki enkarna ai.” 17Nelo Ananias nejing ina aji, neiteleiki ninye nkaik nejoki, “Olalashe lai Saulo, ilo likimpang'aka te nkoitoi niimua, Yesu kewan laairriwua pee ngil adolishoyu, nikingany Enkiyang'et Sinyati.” 18Ore ina kata ake neing'abobunye entoki neeijo lpala too nkonyek enyena neitoki a dolishoyu. Neinyototo neibatisae. 19Ore pee enya endaa netum engolon.
Etolikioyie Saulo ororei te Dameski
Nebik Saulo te nebo o lelo ooiteng'eni otii Dameski nkolong'i naaje. 20Ore te ina kata ake too nkajijik e ntumo nelikioo ninye Yesu, nejo, “Enkerai e Enkai ninye.” 21Neing'asia lelo pooki ootoning'o ninye nejo, “Ai mme olapa tung'ani ele oitayio ntabo te Yerusalem ear lelo ooipot ena arna? Naa ina pee eewuo ene, pee etum ateena kulo neyaki lapolosak kituaak?” 22Kake etoponari ninye Saulo agolu, neitala enkalo Ilyahudi ootii Dameski eitadedeyie nchere ore Yesu ninye Kristo.
Etuluarie Saulo Lyahudi
23 Ore etulusoitie nkolong'i kumok, netumo Lyahudi aaiguana peyie ear ninye metua; 24Kake etayiolo Saulo ina kiguana enye. Neaku kerrip nkishomin e ina anasa dama o kewarie, pee eari ninye metua; 25kake neaku etoriko ilooiteng'eni lenyena ninye kewarie, neitadooyo te suntai e ina anasa, neililioo te nkikapu o metadoi.
Saulo te Yerusalem
26Ore pee elo Saulo Yerusalem netem ajo ashulare lelo ooiteng'eni le ine, kake etureita ninche pooki, amu meiruk ninche aajo etaa ninye oloiteng'eni. 27Kake etudumua Barnabas ninye, nerikoki lkipaareta, neinosaki ninche eneikuna pee edol Olaitoriani te nkoitoi, neirorie ninye, o naataasa te Dameski alikioo enkarna e Yesu te mpijan. 28Neparana o lelo neibulu Yerusalem pooki, 29nelikioo lomon te mpijan te nkarna o Laitoriani. Neiro aishankarrarre lelo ooiro enkutuk oo Lyunani; neaku kejo maing'oru aasesekuan. 30Ore pee eyiolou ilalashera, neitadou aariku Kaisari, neirriwaa meshomo Tarso. 31Netum esirit eseriani te Yudea pooki o te Galilaya o te Samaria neitubuluni; nelotie enkuretisho o Laitoriani neitagol Enkiyang'et Sinyati, neponari.
Petero te Luda o Yopa
32Neaku kelo Petero idie o idie abaiki ninche pooki o meeu enetii isinyat oomanya Luda. 33Netum oltung'ani otii ine oji Aeneas oirraga te rruat larin isiet naa keilenye. 34Nejoki Petero ninye, “Aeneas, kinchiunye Yesu; inyo ntobira erruat ino.” Neinyototo nabo kata. 35Nedol iltung'ana pooki oomanya Luda o Sharon ninye neibelekenyakino Olaitoriani.
Eitopiwuoki Dorkas
36Neetae te ine te Yopa enaiteng'eni naji Tabisa, (eji Dorkas arashu Enkoilii). Naa kumok isiaaitin sidain o nkiaasin o lng'ur naataasa ninye. 37Ore te nena olong'i nemueyu neye. Ore pee eidip ninche aaisuja, nepuo aairragie to lgilata le shumata. 38Ore amu kenyikita Luda Yopa, ore pee ening ilooiteng'eni nchere etii Petero ine, neirriwuaki lewa aare nesai aajoki, “Wou sii ake ene nikitii nimimutie.” 39Neinyototo Petero airiamariyie ninche. Ore pee ebau, nerik ninche ninye ilo gilata le shumata. Neitashoo nkolia pooki te ine aatashare ninye eishirita, neitodol lngotin o nkilani naatiripaka apa Dorkas eton eboitare ninche. 40Kake eipang'ie Petero ninche pooki boo negil kung aomon: neitoki aibelekenyakino ilo sesen nejoki, “Tabisa, topiu!” Nebol ninye nkonyek enyena, ore pee edol Petero, neinyototo aton. 41Neitarasaki ninye enkaina neitasheyie. Neitoki taa aipot lelo sinyat o nena olia neitarasaki ninche eishu. 42Neyiolouni ina bae te Yopa pooki, neiruk ilkumok Olaitoriani. 43Nebik inkolong'i kumok te Yopa te nkaji e Simon, olaitobirani loo lonito.