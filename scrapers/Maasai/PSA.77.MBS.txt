Enkitigirata te nkata o sina
1Aishiraka nanu Olaitoriani te mbuakunoto
nabuaki Enkai pee aatum atoning'o nanu.
2Ore te nkolong e ng'olikinoto ai,
naing'oru nanu Olaitoriani;
ore te ina kewarie neitoriori enkaina ai menauru,
neany oltau lai eitigiri.
3Kadamu nanu Enkai, naisina;
naibirribir neiterre oltau lai.
4Iyie obol nkonyek aainei pee meikeno;
atanyamala nanu neaku maidim airoro.
5Atadamua nanu nkolong'i e apa,
nadamu ilarin liapa moitie.
6Naibirribir to ltau lai kewarie:
nalimana adamisho to ltau lai.
7“Amaa, keiturraa iyiook Olaitoriani ntarasi,
nemeitoki aata esupatisho katukul?
8Keishunye enyorrata enye nauno ntarasi?
Keeuo enkiting'oto oo nkisiligat enyena nkatitin pooki?
9Ketorikine Olaitoriani olng'ur?
Keibooyie ninye olng'ur lenye te ngoro enye?”
10Najo nanu, “Osina lai ele,
ore enkaina e tatene e Ilo otii Shumata Aisul neibelekenye.”
11Kapik nanu ndamunot aainei
nena kiaasin e nking'asia o Laitoriani;
ee, kadamu nanu nena apa e nking'asia nitaasa.
12Kadamu nanu isiaaitin inono pooki,
naing'asia te nena kiasin magil.
13Kesinya enkoitoi ino, Olaitoriani,
kaa ai kitok anaa Enkai ang?
14Iyie Enkai naas ine nking'asia,
naa iyie oibalunye emagilanisho ino ti atua iloreren.
15Iyie otokordua iltung'ana te nkaina ino,
lelo ayiok le Yakobo o Yosef.
16Ore ake pee kidol iyie nkariak, Olaitoriani,
ore ake pee kidol iyie nkariak,
neureishoyu ninche,
ee, neikirikira enguton.
17Nebuku nkatampo enkare;
neitayu oloing'ang'e enkikurrukur;
neimerlel mbaa inono te pooki shoto.
18Etii oltoilo le ndarata ino atua oleimua;
ore nkiwuang'at inono neitawang enkop;
neikirikira enkop, neigirigiro.
19Netii apa enkoitoi ino atua enaiposha,
neim enkoitoi ino atua inkariak kumok;
nemelioo sii iroruat inono.
20Iyie otorikoyie iltung'ana linono anaa eluaata oo ntare,
te nkaina e Musa o Aron.