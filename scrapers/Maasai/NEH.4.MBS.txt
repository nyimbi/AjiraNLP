Eisula Nehemia lelo ookesh esiaai enye
1Ore apa pee ening Sanbalat nchere kishetita iyiook esuntai negoro oleng, neim engoro enye oleng. Nesurdaany ninye Ilyahudi. 2Nejo ninye te dukuya ilalashera lenyena, o te dukuya enjore e Samaria, “Kainyoo easita kulo Yahudi tashala? Keigil ninche aaitobir ntokitin? Keigil ninche aapolosisho? Keidip ninche te nkolong nabo? Keigil ninche aaiturrur isoito, aaitayu teilo sototi loo suut naapejore. 3Netii apa Tobia olayioni le Amori embata enye, nejo ninye, “Ee, ore ina nashetita ninche, tenelo embarie shumata ninye, neuroo ina suntai enye oo soito!”
4Naomon nanu najo, “Toning'o na Ai ang, amu etemenaki iyiook; mbelekenya iyie esurdaanyata enye meeu shumata ilukuny enye maate, naa nchoo ninche meitoroki teina kop enye e yararoto. 5Mintemoo iyie enkitarruorroto enye, nimincho metujuti eng'oki enye metujuti aaiwuang'ie too nkonyek inono. Amu kintagoro ninche iyie te dukuya ilashetak.”
6Ina pee kishet iyiook esuntai; neiruburuba esuntai pooki tenebo, to lpisiaai le nkadoro enye. Amu eeta apa lelo tung'ana endamunoto pee eas esiaai.
7Kake ore ake pee ening Sanbalat, o Tobia, o Lmarabu, o Lamori le Ashdod nchere eloito dukuya e ramata e suntai e Yerusalem, netunukaki ilusien enyena, negoro ninche oleng. 8Neitobir ninche tenebo pee erasaki Yerusalem neyau olmilo atua ninye. 9Nikiomon iyiook Enkai ang, nikipik ilarripok ooibooyo ninche, dama o kewarie.
10Kake etejo apa Yuda, “Eishunye engolon oo lanapak loo lolan, naa kumok isuut, mikindim iyiook aateshet esuntai.” 11Nejo ilmang'ati lang, “Meyiolou ninche toki, anaa edolisho, ometaba anaa nikipuonu empolos enye, nikiaar ninche metuata, nikintasheyie esiaai.” 12Ore ake pee epuonu lelo Yahudi apa ootashare ninche, nejoki ninche iyiook katitin tomon, ore too wuejitin pooki neemanya ninche, nepuonu ninche aagilunore iyiook. 13Neaku ore too wuejitin neegum oorishat e oriong e suntai, too loingengen, atipika nanu iltung'ana te risioroto oo lmareita lenye, eeta ilalema, o remeta enye o nkai enye. 14Naing'orisho nanu, nadumunye, najoki lelo kituaak, o larikok, o lkulikae tung'ana, “Emiureyu ninche. Entadamu Olaitoriani, laa ninye olkitok neitureisho, naa ninye omitu ilalashera linyi, o layiok linyi, o ntoyie inyi, o nkituaak inyi, o nkang'itie inyi.”
15Ore ake pee ening ilmang'ati lang nchere kitayioloito nena kitobirat enye, neibooyie Olaitoriani, nikirrinyokino pooki esuntai, nelo ake oltung'ani esiaai enye. 16Ore ebaiki ina olong neito idia alo, ore olpisiaai loo laisiaayiak laainei neas esiaai e nchetare, neibung likae pisiaai iremeta, o long'oi o nkai, o nkilani oo lgooitie, neitashe ilarikok tioriong enkaji pooki e Yuda, 17laa ninche apa ooshetita esuntai. Ore lelo oonap ilolan, neitanapi te nkaina nabo ilolan ore te nkae aina neibung imasaa o larrabal. 18Ore ake obo loo lashetak, neenita olalem te mpolos enye eshetisho. Ore ilo tung'ani apa oosh entarumpeta naatashare nanu. 19Najoki nanu lelo kituaak, o larikok, o lkulikae tung'ana pooki, “Aisapuk esiaai, netalala oleng, neidapasha iyiook esuntai, kitalamate maate. 20Ore te wueji nining'ieng'ie oltoilo le ntarumpeta, enkuetu ene nikitii. Kearisho Enkai ang te rishata ang.”
21Neaku kitaasishote iyiook teina siaai, ore olpisiaai loo ltung'ana, neibung iremeta ebaiki tadekenya o metaliooto ilakir teipa.
22Atiaaka sii apa iltung'ana, “Nchoo pooki tung'ani o sinka lenye eirrag Yerusalem, pee etum aatorrip iyiook kewarie, neidim aataasisho dama.” 23Metaa mme nanu, neme lalashera laainei, neme isinkan laainei, neme larripok laasujita nanu, meetae hoo obo oitayio nkilani enyena; neibung'ita ake oltung'ani imasaa enyena o larrabal te nkainaenye.