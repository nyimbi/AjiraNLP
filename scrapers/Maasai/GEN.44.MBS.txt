Enkikompe naimina
1Ina pee eitanap olaitasheikinoni lenye le nkaji enye ajoki, “Imputa ilbenia le lelo tung'ana endaa, tipika enaba anaa enaidim ake ninche aatanap, nipik impisai e pooki tungani enkutuk olbene lenye. 2Nipik enkikompe ai ina kikompe enkosholai enkutuk olbene lo loti tenebo impisai enyena naainosie ilpaek.” 3Neas anaa enaitanapa Yosef ninye. Ore ake pee ekenyu, neishori iltung'ana epuo aareu isirkon lenye. 4Ore ake pee epuo aalamari penyo aalam enkanasa, nejoki Yosef olaitasheikinoni le nkaji, enye, “Inyo, tusuja lelo tung'ana, ore ake pee inepu, tiaaki ninche, ‘Ainyoo pee itushukutuo entorrono te sidai? Ainyo pee itupurroitie enkikompe ai enkosholai? 5Aime ena kikompe oshi eokishore olkitok lai, naa te ninye eibonisho? Itaasa entorroni teina nitaasa.’ ”
6Ore ake pee einepu ninche, neirorie ninche lelo rorei. 7Nejoki ninche ninye, “Ainyoo pee eiro olkitok lang irorei laijo kulo? Metalama isinkan linono ina aaku keidim aataas embae naijo ina! 8Ing'ura, ore inapa pisai nikinotito too nkutukie oo lbenia lang, kitushukutuo aashukoki iyie king'ua enkop e Kanaan; kaji naa kinko siake tinikipurroo enkosholai arashu sahabu te nkaji olkitok lino? 9Inchoo ake obo lang too sinkan linono otumi eeta, enchoo eye, nikiaku sii iyiook pooki irrindiki lo lkitok lang.” 10Nejo ninye, “Enchoo naa eaku anaa enitejo; ore ake olotumi eeta neaku orrindik lai, ore ilkulikae linyi pooki neaku meeta entioto.” 11Nesioki pooki ng'ae aitadou olbene lenye enkop, nebol pooki tung'ani olbene lenye. 12Neing'oru te pooki eiteru to lbotor neitabayie to loti; netumi enkikompe to lbene le Benchamen. 13Nepolos pooki inkilani enye, neirot pooki ng'ae esikiria enye, nerrinyo aapuo enkanasa.
14Ore pee elotu Yuda o lalashera lenyena enkaji e Yosef, eton ake etii Yosef ine; nebatata te dukuya ninye aabatatakino enkop. 15Nejoki Yosef ninche, “Kaa bae ena nikintaasa? Aimiyiololo aajo ore oltung'ani laijo nanu naa kaidim aibonisho?” 16Nejo Yuda, “Kaa taa kijoki olkitok lang? Ainyoo taa kiro aajo? Anaa kaji kinko tinikilaku ate? Enoto Enkai entorroni oo sinkan linono; ng'ura, kira iyiook irrindiki lo lkitok lang, iyiook pooki ometabaiki lido duoo linotie enkikompe.” 17Kake etejo, “Meidimayu te nanu mataasa ina! Oltung'ani ake onotieki enkikompe ninye ake oaku orrindik lai; kake ore intae, enchom te seriani enetii papaai linyi.”
Etasaishe Yuda te nkaraki Benchamen
18Ina pee elo Yuda enetii ninye nejoki, “Oi olkitok lang, inchoo osinka lino eiro, aatasayia, kaliki ororei enkiok o lkitok lai, nimincho engoro ino eyupuyup to sinka lino; amu itiu doi iyie anaa Farao enkorrok. 19Eikilikuana apa olkitok lai isinkan lenyena ajoki, ‘Iyatata papaai linyi anaa likae alashe?’ 20Nikiwal apa aajoki olkitok lang, ‘Kiata papa, naa olpayian kitok oleng, nikiata sii olalashe lang, oti olotioiwuoki te moruao enye, netua apa olalashe lenye, neaku ninye ake etung'uayioki too nkera e ng'otonye; naa kenyor menye ninye oleng.’ 21Nintoki ajoki isinkan linono, ‘Eyau ninye ene natii, pee adol ninye too nkonyek aainei.’ 22Nikijoki olkitok lang, ‘Meidim enkayioni atung'uai menye, amu tenelo aing'uaa menye, naa keye menye.’ 23Ina pee ijoki isinkan linono, ‘Pooki ake pee intokiki aadol enkomom ai, tenelotu olalashe linyi oti tenebo intae.’
24“Ore pee kirrinyo enetii osinka lino, aa papa, nikiliki irorei lo lkitok lang. 25Ore pee ejo papaai lang, ‘Enchom enyaaki enyang'aki iyiook enkiti daa;’ 26nikijo, ‘Mikipuo katukul. Tenaa keiriamariyie iyiook olalashe lang oti naa aikipuo; amu mikindim katukul aatodol enkomom eilo tung'ani arashu ake kiata olalashe lang oti tenebo iyiook.’ 27Ina pee ejoki iyiook osinka lino papaai lang, ‘Iyiololo apa aajo aatoikio enkitok ai ilayiok oare; 28ore obo naatung'uayie nanu, ina pee ajo, esipa etumutaki apa aaitaa ndung'udung'ot, neitu aekata aitoki adol ninye. 29Tinintokiki sii taata aaya ele aaitung'uaa nanu nelo netum enyamali e nkitamioto niyauu ilpapit laainei ooibor to sina enemeneng'a.’ 30Ore naa taata, ore tenalotu enetii osinka lino papaai lang, nemetii enkayioni tenebo iyiook, neaku ore enkishui enye neibung'are ena ayioni, 31ore pee edol ajo metii enkayioni tenebo iyiook, neye ninye, neyau isinkan linono ilpapit ooibor lo sinka lino papaai lang to sina enemeneng'a. 32Amu etaa osinka lino oloitasheiki enkishui enkayioni, te papaai lang ejoki. ‘Teneitu ashuku ninye enitii, naaku oloota entorroni te dukuya papaai te nkishui ai pooki,’ 33metaa, ore naa taata, inchoo osinka lino, aatasayia, ejing erishata enkayioni aaku orrindik lo lkitok lai; nincho enkayioni eshuko tenebo ilalashera. 34Amu kaji naa aikunari tenarrinyokino papaai lai marikito enkayioni? Ekaure doi ninye ajo atoduaa intorrok naajing'aki papaai lai.”