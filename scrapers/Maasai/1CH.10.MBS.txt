Keeya o laiguanani Saul
1Etaarare apa Ilfilisti Isiraeli neilanyisho iltung'ana le Israel te dukuya Ilfilisti, neari ninche meirragai etuata to ldoinyio le Gilboa. 2Neinepu Ilfilisti Saul o layiok lenyena; nesesekuan Ilfilisti Yonatan o Aminadab o Malkishua, lelo ayiok le Saul. 3Neirowuaju olarrabal ina olong tialo Saul, neinepu iltung'ana loo mbaa ninye; neng'or iltung'ana loo mbaa ninye nepik olbae. 4Nejoki Saul ilo anapani lenye loo masaa o larrabal, “Tushutu olalem lino, taremieki nanu matua, pee maapuonu ake kulo tung'ana lememurata aasul.” Kake etanya ilo anapani loo masaa enyena o larrabal; amu etureishe ninye oleng. Ore enkaraki ina neshutu Saul olalem lenye makewan nebatatakino. 5Ore ake pee edol ilo anapani loo masaa enyena o larrabal ajo etua Saul, nebatatakino sii ninye olalem lenye, neye. 6Neaku etua apa Saul; ninye o layiok lenyena pokira okuni neidak enkaji enye pooki tenebo. 7Ore ake pee edol iltung'ana pooki le Israel apa ootii atua oerata aajo eilanyishe enjore, netua sii Saul o layiok lenyena, neing'uaa ninche nkang'itie enye, neisik; nepuonu Ilfilisti aamany ninche.
8Ore pee ekenyu, ina kata pee epuo Ilfilisti aapur lelo ootuata, netum ninche Saul o layiok lenyena eirrag to ldoinyio le Gilboa. 9Neitayu ninche imasaa enyena, neya endukuya enye o masaa enyena o larrabal, neiriwaa ilkiliku aaibulunye enkop pooki oo Lfilisti, pee eyae ilomon supati aayaki nkitanyaanyukot enye oo nkaitin, oltung'ana. 10Nepik ninche imasaa enyena o larrabal atua enkaji oo nkitanyaanyukot oo nkaitin enye, neeniki endukuya enye enkaji e nkai naji Dagon. 11Kake ore ake pee ening Yabesh-gilead pooki nena naaitaasa Ilfilisti Saul, 12nedumunye lelo lewa pooki magil, neya osesen le Saul o loo layiok lenyena neyau ninche Yabesh. Nenukaa ninche iloik lenye tentonata olchani onyaanyukie olng'aboli te Yabesh, neen ate aapukoo nkolong'i naapishana.
13 Neaku etua apa Saul tenkaraki ina nemeisiligayu; meisilig apa ninye o Laitoriani amu eitu ninye eibung nkitanapat o Laitoriani nelo aikilikuanishore iloiriruani, eingoru eutaroto 14neitu ninye eing'oru eutaroto o Laitoriani. Ore enkaraki ina etara Olaitoriani ninye metua, neibelekenyaki enkitoo Daudi olayioni le Yese.