Neji oo pee eitayu looiteng'eni enkano te nkolong e sabato?
(Mat 12.1-8; Mk 2.23-28)
1 Neaku ore te nkolong e sabato, neim Yesu atua nkurman e nkano. Negilu ilooiteng'eni lenyena lukuny e nkano nepupu too nkaik aanya lanterera. 2Nejoki lkulikae loo Lfarisayo, “Kaji etiu pee iasiasa enemeishoruno too nkitanapat ang te nkolong e sabato?” 3 Newaliki Yesu ajoki, “Keitu ai kata isomama enataasa Daudi o looisiritore pee etir esumash? 4 Ajo etijing'a enkaji e Nkai, neitayu emukate e nkitoduaaroto, nenya, neng'arie sii lelo ooisiritore. Neibala nchere meishoruno too nkitanapat meinosa likae tung'ani ina mukate leme lapolosak?” 5Neitoki ajoki, “Olkitok le nkolong e sabato doi Enkerai e Tung'ani.”
Eishiunye Yesu oltung'ani tasat aina te nkolong e sabato
(Mat 12.9-14; Mk 3.1-6)
6Ore ti ae olong e sabato nejing Yesu enkaji e ntumo aiteng'enisho. Netii oltung'ani ine tasat enkaina e tatene. 7Neing'oru ake kulikae asirak o Lfarisayo embae naitang'orie Yesu aajo eitarruoyie; nejur pee edol te naa keeta oltung'ani oishiunye te nkolong e sabato. 8Kake etayiolo Yesu ndamunot enye nejoki ilo tung'ani tasat o aina, “Inyo wou dukuya tene.” Neinyototo ilo tung'ani neitashe te ine. 9Nejoki taa Yesu ninche, “Aikilikuan intae ena? Kaa naishoruno too nkitanapat mataas te nkolong e sabato? Keishoruno mataar ana mataret?” 10Nekurraki pooki inkonyek aing'or, neitoki ajoki ilo tung'ani, “Intorioi enkaina ino!” Neiko neijia, neishiu enkaina enye. 11Kake eiputa ninche engoro napi neiguana maate eing'oru enaitaas Yesu.
Etegelua Yesu ilooiteng'eni lenyena tomon o aare
(Mat 10.1-4; Mk 3.13-19)
12Ore te nena olong'i, neilep alo oldoinyo aomon, neton enkewarie pooki eomonito Enkai. 13Ore pee ekenyu neipot ilooteng'eni lenyena negelu tomon o aare ti atua ninche nejo ninche lkipaareta. 14Naa Simon oipoto ajo Petero o Anterea olalashe lenye; o Yakobo o Yohana, o Filipo o Bartolomayo; 15Matayo o Tomas, Yakobo ole Alfayo o Simon oji olkirowuai; 16Yudas olayioni le Yakobo o Yuda Iskariot laa ninye otaa olakaldoroni.
Etareto Yesu ltung'ana kumok oleng
(Mat 4.23-25)
17Neiriamunore adou to ldoinyo nelotu enkisiashata. Netii ine ilooiteng'eni lenyena kumok o siamon naaing'uaa Yudea o Yerusalem o lomanaa le Turo o Sidon; 18laa ninye oetuo aainining ninye nejo sii pee eishiunye nkeyaitin enye; ore lelo ooitanyamalita loiriruani ooiduruk, neishiunye. 19Neyietu pooki ng'ae te ina siamo neiseyie ninye amu, kepuku engolon ti atua ninye neishiunye pooki.
Iloomayiana o lememayiana te Nkai
(Mat 5.1-12)
20Neraposhu ninye nkonyek aing'or ilooiteng'eni lenyena nejo, “Imayianana intae ilaisinak amu eninyi enkitoria e Nkai.
21“Imayianana ilooata taata esumash; amu keitaraposhi intae.
“Imayianana ilooishir taata amu iyookiki aakueni.
22 “Imayianana te neibayu intae iltung'ana, nekepaa intae nemor, nemit eipoti nkarn inyi ejo torrok, te nkaraki Enkerai e Tung'ani. 23 Ore ina olong entishipata niranyiranya aaipidipid te ng'ida, amu kesipa ai kitok enkishorunoto naishori intae te shumata; amu ina apa eitaasa iloo papaai linyi iloibonok li apa.
24“Kake woi ee ekake ayia intae ilkarsisi taata; indipa intae aanoto olkar linyi.
25“Ee kake ayia intae ilooraposho taata; keyooki atir intae esumash.
“Woi ake intae ilookueni taata; iyookiki ake aaishir.
26“Ee kake ayia te neimaki intae ltung'ana aaisis; neijia taa apake eikuna iloo papaai linyi aaisis iloibonok le lejare.
Entonyor ilmang'ati linyi
(Mat 5.38-48; 7.12a)
27“Kake ajoki intae kulo laaning'ito 28entonyor ilmang'ati linyi; entaasa isupati ilooiba intae; entamayian iloodek intae; ore iloosukeny intae neinyial, entoomonoki. 29Ore pee kiosh oltung'ani eseder nyaaki inchoo sii enkae; ore pee eya oltung'ani engoti ino; inchoo sii enchati meewa. 30Inchoo pooki likiomon; ore pee eya oltung'ani enino, mimpotu aoru. 31 Intaasa ilkulikae tung'ana anaa eniyieu nikintaas ninche iyie.
32“Amaa te naa iloonyor intae ake inyorrinyorro, kaji eret ina te intae? Kenyor sii ninche larruok iloonyor ninche. 33Amaa sii te naa lelo ake ooitaas intae isupati intaasiasa sii intae, kaji eret ina te intae? Neijia eiko sii ninche ilarruok. 34Naa omaa te naa pooki ake olisilen naa elde ake liyiolo ajo kilaaki, ainyoo eret ina te iyie? Keisilenokino sii ninche larruok eyiolo aajo kelaakini aaiputaki. 35Kake ore intae, entonyor ilmang'ati linyi niaasiasa isupati; enchooi te sile misiligugu toki naitu; naa itumutumu enkishorunoto kitok; niaakuku nkera o lotii Shumata Aisul te pooki, amu ore ninye eing'urrie ilarruok o lemeeta enashe. 36Enoto olng'ur anaa Papa linyi oata ong'ur.
Toduaa ake enkiguana ninguanare lkulikae
(Mat 7.1-5)
37“Minguanare pee mikinguanareki; minor pee mikinorri, entapalaki pee epalakini intae. 38Enchooi pee eishori intae; aaisho emborei sidai narujakino, neiposhakino, o metadooi nepiki ilbenia too lgooitie linyi; amu ore ake ina nitemakinyenye lkulikae naa ninye ake etemakinyeki sii ninche intae.”
39 Neitoki aisho enkitanyaanyukoto ejo, “Keidim olmodooni atoriko likae modooni? Aimesulakino pokira aare engumoto? 40 Megiroo oloiteng'eni oloiteng'en; kake ore eidipaki aaiteng'ena netiu anaa oloiteng'ena ninye. 41Ainyoo pee ing'or entubuloi natii enkong'u o lalashe lino, nimidol olchata otii enkong'u ino makewan? 42Kaji nko pee ijoki olalashe lino, ‘Olalashe lai, ntasho maaitayu entubuloi nikitii enkong'u ino makewan,’ eji nimidol olchata likitii enkong'u, ino makewan? Lo sunkuroi, tang'asa intayu ilo shata likitii enkong'u ino pee itum taa atodolisho, nintayu entubuloi natii enkong'u o lalashe lino.
Ilng'anayio eyiolounyeki olchani
(Mat 7.16-20; 12.33-35)
43“Amu meetae olchani sidai oiu lng'anayio torrok; aashu olchani torrono oiu lng'anayio sidain; 44 amu eyiolouni ake olchani too lng'anayio lenyena. Amu metumieki olaimurunyai ilng'abolo, nemetumieki isabibu intulele. 45 Eitadou oltung'ani supat isupati naaitung'uaa olchumati supat otii oltau lenye, neitadou oltung'ani torrono ntorrok naaitung'uaa olchumati torrono otii oltau lenye, amu inaabore oltau lo ltung'ani eiro te nkutuk enye.
Nkitamanyunot are naaduta
(Mat 7.24-27)
46“Ainyoo pee kijojo, ‘Olaitoriani, Olaitoriani,’ nimiaasiasa enajoki intae? 47Aliki intae enetiu ololotu enatii nening enajoki, neas nena natejo. 48Etiu ninye anaa oltung'ani oshet enkaji, neng'as atur enkop aitugut, neunoki osoit olkitamanyunoto. Ore pee enang'unye enkare nenang'akino ina aji, kake eitu eidim aigusugusie amu enotokoki olkitamanyunoto. 49Kake ore ilo oning nemeas ae, etiu anaa oltung'ani otesheta enkaji eitu eng'as apik olkitamanyunoto. Ore pee enang'unye enkare neipony te ngolon enaduoo aji, neurori nabo kata, neme euroroto ina naturori enaduoo aji.”