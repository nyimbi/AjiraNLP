Olarrabal o Lmaleki
1Ore apa ina kata pee elotu Daudi o ltung'ana lenyena Siklag te nkolong e uni, netaara Ilmaleki Negeb o Siklag. Eisulie ninche Siklag nepejoo te nkima. 2Neya nkituaak o pooki ootii atua, ilooti o lkituaak; eitu ear hoo ng'ae metua, kake etanapa ninche aaya, nepuo enkoitoi enye. 3Ore ake pee elotu Daudi o ltung'ana lenyena ina anasa, neinepu etapejoki te nkima, ore nkituaak enye o layiok lenye o ntoyie enye netaraayioki aaya. 4Ore Daudi o ltung'ana apa ootii te nebo ninye neyietu aaishir o metaba anaa neaku meeta engolon naishirie. 5 Ore nkituaak pokira are e Daudi newaki sii ninche aaraya, Ahinoam e Yesreel o Abigail ina oliai apa e Nabal le Karmel. 6Nenyamalu Daudi oleng; amu ejo iltung'ana pee enang ninye too soito, enkaraki etamioto iltung'ana pooki too ltauja, oltung'ani ake too layiok lenyena o ntoyie enyena. Kake eitagolo Daudi kewan ti atua Olaitoriani Enkai enye.
7 Nejoki Daudi Abiatar olapolosani, olayioni le Ahimelek, “Iyakaki nanu enkila dorrop.” Neaku eyaka Abiatar ina kila dorrop Daudi. 8Neikilikuanishore Daudi Olaitoriani, “Amaa, kasujaa nanu ele wuampa Kamir nanu ninche?” Newaliki ninye ninye, “Tusujai, amu esipa imir, nesipa imitu akordu.” 9Neaku eshomo Daudi o lelo tung'ana iip ile apa ootii te nebo ninye nepuonu ninche oreyiet te Besor, ina netonie lelo ooing'uari te siadi. 10Kake eshomo Daudi agiroo ine te sujaroto, ninye o ltung'ana iip ong'uan; netoni iltung'ana iip are te siadi, lelo apa oonaurate oleng leitu eidim aatalang oreyiet le Besor.
11Netum ninche Olmisiri te nkop naisiaja, neyau ninye enetii Daudi; neisho ninche emukate nenya ninye, neisho enkare naok, 12neisho ninche ninye embelati e mukate oo lng'abolo o nkimarrat are oo sabibu. Ore ake pee enya ninye, nepiu oltau lenye; amu eitu apa ninye enya endaa arashu eok enkare too nkolong'i uni o nkewaritin uni. 13Nejoki Daudi ninye, “Aira iyie oleng'ae? Naa kaji iyie ing'uaa?” Nejo ninye, “Ara nanu olbarnoti le Misiri, osinka lo Lamaleki; naatung'uayie nanu olkitok enkaraki natamueyia too nkolong'i uni naatulusoitie. 14Kitaara apa iyiook Negeb oo Lkerite o ina nara ene Yuda o Negeb e Kaleb; nikipejoo Siklag te nkima.” 15Nejoki Daudi ninye, “Eikirik enetii ilo wuampa?” Nejo ninye, “Inosakaki nanu olmumai te Nkai, nchere mikiar matua, arashu kiya nanu apik atua nkaik o lkitok lai, naa kaarik enetii ele wuampa.”
16Ore ake pee eaku etoriko ninye aitadoyio, ng'ura, eidapashate ninche te nkop pooki, edaa neokisho neranyisho, te nkaraki nena tokitin kumok naataarutua te nkop oo Lfilisti o te nkop e Yuda. 17Near Daudi ninche aiteru teipa o metabaiki enteipa e nkae olong. neitu eisik hoo obo lenye, meteleku ilbarnot iip ong'uan apa ookedito ntamesin neisik. 18Nerrinyu Daudi nena pooki apa naataaraitie Ilmaleki; nekordu Daudi nkituaak enyena pokira are. 19Neitu eimin toki aa kiti o aa sapuk, ilayiok arashu ntoyie, imasaa arashu ae toki apa nawaki; eyaua Daudi ashuku pooki. 20Eibung'a sii apa Daudi nkerrai pooki o nchoo; nereu iltung'ana nena shoo te dukuya ninye, nejo, “Iyarunot e Daudi kuna.”
21Neitoki Daudi alotu enetii lelo tung'ana apa iip are oonaurate oleng neitu esuj Daudi, neing'uari apa ninche to erata le Besor; neipang ninche aapuo aanang'are Daudi nenang'are lelo tung'ana apa ootii te nebo ninye; ore pee elotu Daudi anyikaki iltung'ana neiroroki ninche. 22Ore lelo pooki arruok o ltung'ana oora pesho apa ooshomo te nebo Daudi nejo, “Ore enkaraki neitu ninche epuo te nebo iyiook, mikincho iyiook ninche toki e kuna yarunot nikitushukutuo, meteleku ake nchere keidim pooki ng'ae atoriko enkitok enye o nkera, nelo.” 23Kake etejo Daudi, “Minkoko neijia, ilalashera laainei, te ina naishoo iyiook Olaitoriani; etagolie ninye iyiook neishoru apik atua enkaina ang ilo wuampa apa oewuo aar iyiook. 24Kaing'ae oinining intae tena bae? Amu ore anaa enatiu erubata e ilo olo olarrabal, neijia sii etiu erubata e ilo oton too lolan keng'ar ninche aaitoris.” 25Ore ebaiki ina olong neito dukuya neitaa ina nkiguanat o nkitanapat te Israel o metabaiki ena olong.
26Ore apa elotu Daudi Siklag, neiteng'el embata oo yarunot pee eisho ilchoreta lenyena, ilpayiani le Yuda; ejo, “Nena enkishoroto te intae naing'uaa nena naaruno too lmang'ati lo Laitoriani;” 27ene lelo ootii Betel, o lootii Ramot e Negeb, te Yatir, 28ootii Aroer, o Sifmot, o Eshtemoa, 29otii Rakal atua inkanas oo Ljerahami, o nkanas oo Lkeni, 30ootii Horma, o Borashan, o Atak, 31ootii Hebron, too wuejitin pooki neeshomo Daudi o ltung'ana lenyena.