1Osiwuo eirrita Efraim, nemirare ninye olkutati lo loosaen endama pooki; neponaa ninche elejare o larrabal; nening'ore ninche te nkinyang'a enkop e Asiria, nenapi eilata aaya Misiri.
2Eeta Olaitoriani enaikilikuanu tiaalo Yuda, naa kelo aitame Yakobo te risioroto oo iasat enyena, neitalak ninye te risioroto oo nkiaasin enyena. 3 Ore ti atua enkoshoke e ng'otonye neibung ninye olalashe lenye entutunyo, o e etaa oltung'ani kitok nekeshare Enkai. 4 Etekeshare ninye olmalaika neisulu, eishira ninye neing'oru omom enye. Enotore ninye Enkai te Betel, neirorie ninye Enkai teine. 5Olaitoriani Enkai oo lororani, Olaitoriani ninye enkarna enye: 6“Neaku ore iyie te retoto e Nkai ino, tushukunye, mbung'a enyorrata o esipata tukurraki nibik aanyu Enkai ino.”
Kulikae rorei le ndung'okinoto e nkiguana.
7Olbiasharai oata entemet e lejare te nkaina enye. 8Eji etejo Efraim, “Ee kara nanu karsis, anotoko kewan imasaa.” Kake ore ina arsisisho enye, nemeiwuang'ie enkarruoisho oo ng'ok enyena. 9 Ara nanu Olaitoriani Enkai ino aitupukuo apa intae te nkop e Misiri; naa kaigil areu intae entobik too lng'oborri; anaa apa too nkolong'i o sirua otegeluaki. 10Airorie apa nanu iloibonok; nanu apa ilo otoponayie induaat, ore too loibonok naishoru nkitanyaanyukot. 11Tenaa ketii entorroni Gilead meeta nchere pee mepuonu ninche aaku pesho; Tenaa kepolosi iloing'ok te Gilead, ore lelo perereni lenye naa kepuo aatiu anaa sotot loo soito too nong'ot e nkurma.
12 (Eisikaka apa Yakobo enkop e Aram, ore teine neisiaisho Israel te nkaraki enkitok, naa ore te nkaraki enkitok neirrita nkerra.) 13 To loiboni le Nkai eilepunye Olaitoriani Israel aitung'uaa Misiri; naa to loiboni le Nkai eitagolieki ninye. 14Eyaua Efraim embae naitagorisho oleng; neaku ore Olaitoriani lenye, keing'uaa ina kitarrurroto o sarge te shumata ninye, nerrinyoki ninye ina kurruna enye.