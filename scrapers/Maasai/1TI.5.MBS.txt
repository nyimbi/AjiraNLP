Inaaishiaakino neitaasi ilairukok
1Mibuaaki olpayian kitok kake tasayiaki anaa papaai lino, inkuna ltung'ana ooti anaa ilalashera linono, 2ninko nkituaak moruak anaa noo ng'utunyi, ninko nkituaak kutiti anaa nkanashera inono te sinyatisho pooki.
3Iyanyita nkolia naara te dede. 4Naa te neeta enkoliai nkera aashu inoo nkoko nchoo eng'as aitabaya nena siaaitin e nkirukoto too lmareita lenye neisho ntoiwuo enye olerrinyore amu keng'amaroyu ena te dukuya Enkai. 5Ore naa enkoliai te dede, netung'uayioki aa ninye ake naa Enkai eisilig nebik te eomonokinoto o te nkomono dama o kewarie; 6kake ore ina naa enoo ng'uarrat ake, netua hoo neishu. 7Intanapisho ena pee metum ake ninche ileyiat. 8Te netii oltung'ani lemegolie iltung'ana lenyena neisulaki lelo le nkaji enye, neiturrayie ninye enkirukoto, neaku torrono alang oleitu eiruk.
9Nchoo eng'amuni aaiger enkoliai nemeitong'or ilarin ntomoni ile, naa enkitok apa o lpayian obo, 10neeta ake sii enchakenisho oo mbaa enyena sidain anaa enaitubulua inkera neitoomonishe, neitukuo inkejek oo sinyat, netasarua lelo oonyamal, netasheikine aas impukunot pooki oo siaaitin sidain too nkoitoi pooki. 11Kake tanya ing'amu aiger inkolia kutiti: amu te nepaashari ninche neyieu neyami, 12neaku keiguanareki ninche amu eiturraitie enapa kiroroto natang'asa aaibung. 13Ore ake etiu neijia, neitamok ate enturuaisho neirrang'irrang aaruk inkajijik, neme neijia ake, kake eeta sii olmarenke o enkilepilep nekurrisho neiro mbaa nemeishiaakino neiro. 14Metaa ajo nanu, keishiaakino neyami nkolia kutiti, neiu nkera, neitore nkajijik enye, peyie metum olmang'atinta erishata nasukenyie iyiook. 15Amu eidipa kulie aatapong'ori aasuj shetani. 16Te netii enkairukoni naata inkolia too lmarei lenye, nchoo enap ninche; Mincho esirit eiteleikini olola, peyie etum ataretu nena olia te dede.
17Nchoo lelo payiani laa larikok supati, nchoo edamuni neigilieki aaisho enkanyit, neisulaki lelo oonyok te likioroto o te nkiteng'enare. 18 Amu ejo lkigerot, “Mien olkiteng enkutuk eidong'ito enkurma,” nejo sii, “Eishiaakino olaisiaayiani olekoisiaayio lenye.” 19 Minyorraa te neitang'ori olpayian aashu te naa ketii lchakenini oare anaa okuni.
20Kake ore lelo ooenikino ng'ok tabuaaki etii pooki pee etum iltung'ana pooki enkuretisho. 21Ore te dukuya Enkai o Kristo Yesu o lelo malaika oogeluno aaitanap iyie nchere imbung'a kuna kitanapat miaata nyorrakino, nimiaas hoo ae bae to lkep. 22Misioki enkiteleikinoto oo nkaik, niming'arie likae tung'ani ng'ok enyena, torripo kewan taa sinyati. 23Mintoki aok enkare narok, kake tooko enkiti aisho o sabibu te nkaraki enkoshoke ino o te ina mueyian e anaa ake.
24Eibala ng'ok e kulikae tung'ana neutu edungokinoto e nkiguana, kake ore kulikae te siadi eyooki aaibalayu. 25Neijia sii etiu iasat supati e kulikae tung'ana, keibalayu aasioki, naa te nemeibala nemeidim aaisudori o akenya.