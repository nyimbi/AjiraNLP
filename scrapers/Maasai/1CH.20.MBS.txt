Eibung'a Daudi Raba
(2 Sam 12.26-31)
1 Ore te nkiterunoto eilo ari, ina kata napuoyie ilaiguanak olarrabal, nerikoo Yoab enjore, nerasaki enkop oo Lamori, nelotu amuatu Aman enkang e Raba, neibelekeny ina ang agil. 2Neitayu Daudi enkopiyia e nkitoo te ndukuya o laiguanani lenye; nedol ajo entalanta e sahabu enkiroishi enye; naa osoit ogol enkinyiang'a, nepiki endukuya e Daudi. Neitoki ninye aya nena yarunot eina anasa ntokitin kumok. 3Neitoki ayau iltung'ana apa ootii atua ina anasa, nepik ninche esiaai oo nkaik, too musumenoni o sekenke o ntoluo. Neiko Daudi neijia too nkanas pooki oo Lamori. Nerrinyo Daudi o ltung'ana pooki aapuo Yerusalem.
Olarrabal loo ltung'ana sapuki le Filisiti
4Ore tesiadi ena nedumunye olarrabal o Lfilisti, te Gasa, near Sebekai le Hushati Sipai metua, laa oleina ishoi apa oo ltung'ana sapuki; nemiri Lfilisti. 5 Neitoki apuku olarrabal loo Lfilisti; near Elhanan olalashe Yair Lahami metua olalashe le Goliat le Giti, ilo apa oba enchata enye empere anaa embokishi sapuk. 6Neitoki ake apuku olarrabal te Gat, teine netii oltung'ani sapuk oleng neado, neeta ilkimojik ile loo nkaik, o lkimojik ile loo nkejek te pooki aina o te pooki keju, neaku tikitam oong'uan ilkimojik lenyena pooki. Naa oleishoi sii ninye e lelo tung'ana sapuki. 7Ore ake pee emor Isiraeli, near Yonatan olayioni le Shimea, to lelem ninye metua. Olalashe le Daudi apa Shimea. 8Ile ishoi apa oo ltung'ana sapuki kulo tung'ana ootii Gat, nebatata ninche aaye te nkaina e Daudi o too nkaik oo sinkan, lenyena.