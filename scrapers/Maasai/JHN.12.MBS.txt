Etubukokoki Yesu eilata te Betania
(Mat 26.6-13; Mk 14.3-9)
1Ore eng'or inkolong'i ile pee ebau Pasaka, nelotu Yesu Betania, enetii Lasaro, ilo oitopiwuo Yesu aitung'uaa keeya. 2Neitobiraki ninche ninye endaa e teipa te ine neisiaaisho Marisa; ore Lasaro naa obo le lelo ootonita te ndaa te nebo ninye. 3 Neitayu taa Mariamu orratili le ilata narropil e nardo, nagol enkinyang'a, neyelie nkejek e Yesu, nejut nkejek too lpapit lenyena. Neiput enkaji erropili e ina ilata. 4Nejo Yudas Iskariot, obo loo looiteng'eni lenyena, (ilo oyooki akaldaa) 5“Oo pee eitu emiri ena ilata narropil aainosie dinarii iip uni neishori laisinak.”
6Ore pee etejo neijia, mme nkaraki naing'urrie laisinak, kake enkaraki naa olapurroni ninye nenapita olbene loo mpesai, neya nena naapik ine. 7Nejo Yesu, “Tapala; aaitobiraka ena te nkaraki enkolong enukaroto ai; 8 amu ore laisinak iatata anaa ake te nebo intae, kake mikiaaata nanu anaa ake.”
Eiguanateki pee eari Lasaro metua
9Ore pee eyiolou esiamo kitok oo Lyahudi aajo etii ninye ine nepuonu kake mme te nkaraki Yesu ake, kake eetuo sii aadol Lasaro, oitopiwuo aitung'uaa keeya. 10Neiguanate lapolosak kituaak eyieu near sii Lasaro metua. 11Amu ore te nkaraki ninye etoorori Lyahudi kumok aairuk Yesu.
Etijing'a Yesu Yerusalem te nkisisa
(Mat 21.1-11; Mk 11.1-11; Lk 19.28-40)
12Ore te nkolong nasujita, nening ina siamo kitok naewuo osirua nchere elotu Yesu Yerusalem. 13 Nedumu lng'osil loo ltuka nepuo aanang'are ninye. Nebuakita aajo, “Hosana! Emayiana ilo olotu te nkarna o Laitoriani. Laa Olaiguanani le Israel!” 14Ore pee etum Yesu olkurrarru netonie; anaa enatisiraki aajo,
15 “Miureisho, na tito e Sion!
ing'ura, elotu olaiguanani lino,
ekedito olkurrarru le sikiria.”
16Neitu eyiolou ilooiteng'eni lenyena kuna baa te dukuya, kake ore pee eidipi aaitaa Yesu kitok, nedamu ninche ina kata nchere etisiraki kuna baa te nkaraki ninye, naa kuna eitaasa ninche ninye. 17Ore ina siamo naboitare netolimutuo pee eipot Lasaro metung'uai enkurare eitopiu aitung'uaa lootuata. 18Enkaraki ina sii pee eshomo ina siamo anang'are amu etoning'o aajo etaasa ele monekie. 19Nejokino Lfarisayo maate, “Idolitata taa aajo mitumutumu toki. Eng'urai, eirukurukore enkop pooki ninye.”
Eetuo Lyunani aaing'oru Yesu
20Naa Ilyunani kulikae ooetuo aaseremisho te ilo sirua. 21Neaku eshomo nepuonu lelo enetii Filipo le Betsaida te Galilaya, neikilikuan ninye nejoki, “Lo Kitok, aikiyieu nikidol Yesu.” 22Nelotu Filipo neliki Andrea; nepuonu Andrea o Filipo neliki Yesu. 23Newaliki Yesu ninche nejoki, “Etabawua esaa pee eitaae kitok Enkerai e Tung'ani. 24Esipa, esipa, ajoki intae, te neitu edoiki enkantererai e nkano enkop neye, nebik aa ninye ake openy; kake te neye, neiu ilng'anayio kumok. 25 Ore olonyor enkishui enye neiminie, ore oloibayu enkishui enye te nkop nerrip ti atua enkishui nemeish. 26Te naaisiaai oltung'ani nanu, inchoo aairukurukore, ore enatii nanu neaku ine etii sii olaisiaayiani lai. Ore pooki ng'ae laaisiaai, neyanyitu Papa ninye.
Eimaka Yesu enkeeya enye
27“Aatanyamala oltau lai taata, naa kajo aa? Kajo ‘Papa intajeuoki te na saa?’ Kake te nkaraki ena bae e mion pee atabaikia ena saa. 28Papa, intaa kitok enkarna ino.” Nelotu oltoilo oing'uaa shumata, “Aitaa kitok, naa kaigil aitaa kitok.” 29Ore ina siamo naitashe te ine, nening nejo etadara. Nejo kulikae, “Olmalaika oirorie ninye.” 30Newaliki Yesu nejo, “Mme te nkaraki nanu pee eewuo ele toilo, kake te nkaraki intae. 31Taata enkiguana e na kop; taata earari olaitoriani le na kop aaitupuku. 32Te naailepieki nanu te nkop nayietu iltung'ana pooki enatii.” 33Netejo ninye ena eutu ajo kaa keeya eye ninye. 34 Newaliki esiamo aajoki, “Kitoning'o too nkitanapat nchere ebik Kristo ntarasi; oo naa pee ijo iyie meeta nchere pee meilepieki Enkerai e Tung'ani. Ai ng'ae doi ena Kerai e Tung'ani?” 35Nejoki Yesu ninche, “Enkiti kata eton etii ena wang'an atua intae. Enchom eton iatata ina wang'an, pee meidimu intae enaimin, ore ilo olo te naimin nemeyiolo enelo. 36Ore eton iatata ewang'an, eruko ina wang'an, pee itumutumu aataa nkera e wang'an.”
Etanyaita olorere eiruk
Ore pee ejo Yesu kuna baa nelo aisudori pee medol ninche. 37Ore hoo netaasa ilmonek kumok etii ninche eitu eiruk ninche ninye, 38 pee eitabari ororei lo loiboni le Nkai Isaya otejo, “Olaitoriani aing'ae oiruko elikioroto ang? Naa aing'ae etabolokoki enkaina e Nkai?” 39Te ina eitu eidim ninche aairuko amu enyaaka sii Isaya ajo,
40 “Eitamodoo nkonyek enye,
neitagol iltauja lenye,
pee medol ake too nkonyek enye,
neyiolou too ltauja lenye,
neibelekenya, pee aishiunye.”
41Netejo Isaya kuna baa amu etoduaa enkitoo enye nelimu mbaa enyena. 42Kake ore etiu neijia, eiruko ilkumok loo lkituaak, kake ore te nkaraki Ilfarisayo, eitu eibalunye pee merishieki enkaji e ntumo; 43amu etonyorra enkisisa oo ltung'ana aaitalang enkisisa e Nkai.
Keiguanare Ororei le Yesu ltung'ana
44Nebuak Yesu ajo, “Ore olaairuk nanu mme nanu eiruk kake lido laairriwua eiruko; 45ore olaaing'or nanu eing'orita lido laairriwua; 46aewuo nanu pee aaku ewang'an e nkop paa ore pooki laairuk nanu nemeton ti atua enaimin. 47Te nening oltung'ani irorei laainei nemeibung nemaiguanare nanu ninye, amu eitu alotu pee aiguanare enkop, kake pee aitajeu enkop. 48Ore ilo laany nanu, nemeng'amu irorei laainei, neeta oloiguanare. Ilo rorei lairoro oiguanare ninye te nkolong e nkiting'oto; 49amu eitu airo nanu makewan; kake Papa laairriwua, ninye openy laaishoo enkitanapata e nena najo o nena nalimu. 50Nayiolo nanu nchere ore enkitanapata enye naa empuaan oo ntarasi; metaa ore nena najo nanu, naa inaatiaaka Papa ninche alimu.”