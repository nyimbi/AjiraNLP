Enkomono e Nkai pee eitame ilarruok
1Kesipa, lokituaak,
idung'udung'u intae
enkiguana te sipata?
Inguanarere intae nkera e tung'ana too sipat?
2A-a, ore ti atua iltauja linyi nidamumu ntorrok;
niasiasa ntorrok too nkaik inyi te nkop.
3Ore lelo torrok netapong'ori apa ake ebaiki etii eng'uset,
etapong'ori apa ebaiki pee eini neiro elejare.
4Eeta ninche esayiet neeijo eno lasurai,
eikununo ninche anaa enturbubua ming'ani nemening'isho,
5nemening oltoilo loo lasakutok
anaa oltoilo loo laitobirak loo ntaleng'o ng'eni
hoo neibonisho ninche te nkarriyiano.
6Iyie Enkai tigila ilala lenye too nkutukie enye;
Olaitariani, tadotu iltagiligil loo lkuoo loo lng'atunyo!
7Nchoo meishunye ninche anaa nkare;
nchoo meitunyokini ninche enkop anaa nkujit naatoito.
8Nchoo ninche metotiwuo anaa olosiki otoshole,
nchoo metaa olkibiroto leitu ae kata edol enkolong.
9Ore eton eitu ening imotioo inyi enkima oo lkiku,
naa kaitayu nanu ninche to siwuo akutaa,
oloshal o lotoyio!
10Kelo ilo supat ang'idayu te nedol enkitalakunoto e lap,
nelo ninye aituku nkejek enyena to sarge le lelo arruok.
11Naa kejo iltung'ana,
“Esipa keetae elaakinoto teilo supat,
esipa keetae Enkai nadung'oki enkop enkiguana.”