Keisho Olaitoriani iltung'ana lenyena metimirisho
1Ore kenya te ina olong nepuoi aarany ele sinkolio te nkop e Yuda:
“Kiata iyiook enkanasa nagol;
eishoo ninye iyiook enjeunoto
naikununo anaa sunta enkang nagol
2Entabol nchomito,
pee etum ilo osho loo sipat oibung enkirukoto aimu.
3Nchoo iyie meitiring'ayu te seriani,
ilo laa iyie edamu enkaraki nikisiliga ninye iyie.
4Isiliga Olaitoriani ntarasi,
amu ore Olaitoriani Enkai,
naa endapidapoi oo ntarasi.
5Amu eitadouo ninye lelo ooilepie ate
ina anasa naitokoos. Eitadouo ninye,
etanang'aka ninye enkop,
nenang'aki enterit.
6Eitunyito nkejek ninye,
nkejek e lelo aisinak,
iroruat e lelo oomena.”
7Keitoriori enkoitoi e ilo asipani;
itooro iyie enkoitoi e ilo asipani.
8Ina oitoi oo nkiguanat inono,
kiaanyunyie iyiook, iyie Olaitoriani;
ina arna nikidamunye iyie,
ninye eyieunoto oo ltauja lang.
9Iyie eng'uar oltau lai kewarie,
ore enkishui ai ti atua nanu naa iyie elilitu.
Ore enkata natii nkiguanat inono enkop,
neiteng'enuo lelo oomanya enkop te sipata.
10Tenaa keitoduaaki ilo torrono olng'ur,
meyiolou ae kata ninye esipata;
ore ti atua enkop oo sipat,
neas ake ntorrok,
nemedol enkitoo o Laitoriani.
11 Iyie Olaitoriani, eilepieki enkaina ino,
kake medol ninche.
Nchoo ninche metoduaa olom too ltung'ana linono,
nekurru ninche.
Nchoo ina kima te nkaraki ilmang'ati linono einos ninche.
12Iyie Olaitoriani, intobiraki iyie iyiook eseriani,
iyie oishoo iyiook nena siaitin ang pooki.
13Iyie Olaitoriani Enkai ang,
eitoreita apa iyiook kulikae aitoriak leme iyie,
kake enkarna ino ake kewan kiyiolo iyiook.
14Etuata ninche, nemeitoki aapiu,
etaa ninche loipi, nemeigil ninche aaitashe;
ore te ina, nitumutana iyie ninche aishie,
niwuang'ie ninche pee meigili ai kata aadamu.
15Kake itoponayie iyie ilo orere, aitoriani,
itoponayie iyie ele orere;
kintaaki iyie kitok;
intalala iyie ilpolosien lena kop.
16Iyie Olaitoriani,
ore to sina niking'oru ninche iyie,
nebuku ninche enkomono,
ina kata etii enkitamioto shumata ninche.
17Ore anaa entuaa natashala,
neyietu aishir te mion e saisai,
neijia iyiook kitiu te nkaraki iyie, Olaitoriani;
18kitunutate apa iyiook, kitasaisayia,
kitotiutuo anaa eikitoiutuo enkijape.
Mikiaata enkordunoto nikiyautua enkop,
ore lelo oomanya enkop neitu ebatata.
19 Ore lelo linono ootuata naa kepiu
kedumunye aaitashe iseseni lenye.
Lo tung'ana kulo oomanya atua enterit,
enyeito entaranyisho te ng'ida!
Amu ore ina oileelio ino naa enkoileelio e wang'an,
ore te ina kop e nemeneng'a naa ilo iyie aitopiu ninche.
Endung'okinoto e nkiguana o errinyunoto
20Wootu lo tung'ana laainei, entijing ilgilat linyi, ninkenikene nkutukie oo nkajijik, esudori intae maate te nkiti rishata, o metaba anaa nelusoo ina goro. 21Amu, ng'ura, kelotu Olaitoriani aipang'u te wueji enye pee elotu aitame lelo oomanya enkop te nkaraki enkarruoisho enye. Ore enkop nelo aibalunye ilo sarge apa oibukoyioki ti oriong ninye, nemeigil ae kata aitemoo lelo apa ootaraki metuata.