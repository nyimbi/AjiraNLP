Nkilani dorropu e abori
1Nji aatiaaka nanu Olaitoriani, “Shomo inyiang'u enkarasha e kitani, nipik empolos ino nimintadoiki ake atua enkare.” 2Neaku ainyiang'ua enkarasha empolos te risioroto o rorei lo Laitoriani napik empolos ai. 3Neitoki ororei lo Laitoriani alotu enatii nanu te nkata e are ejo, 4“Iwa ina arasha e mpolos ninyang'ua ina natii empolos ino, nidumunye, shomo olkeju le Farite, isudoi ninye teine to lbaata le ndapidapoi.” 5Nalo nanu, naisudoo te Farite, anaa enaaitanapa nanu Olaitoriani. 6Ore etulusoite nkolong'i kumok naajoki nanu Olaitoriani, “Tudumunye, shomo Farite, ntayu teine enkarasha empolos apa naaitanapa iyie isudoi teine.” 7Nalo nanu Farite, naturu, naitayu ina karasha teine wueji apa naisudorie ninye. Naa ng'ura etarruoyie apa ina arasha e mpolos; meekure apa eeta tipat.
8Neitoki ororei lo Laitoriani alotu enatii ejo: 9“Nji ejo Olaitoriani: Neijia aiko ainyal olwuasa le Yuda o ilo owuasa kitok le Yerusalem. 10Ore kulo tung'ana torrok, oany ening irorei laainei, oosuj te ngolon enkong'u iltauja lenye maate neshomo aasujaa kulie aitin pee eisiaai ninche neserem ninche ketiu anaa ena arasha empolos naidaaie, nemeeta tipat. 11Amu ore anaa enaenikino enkarasha empolos o ltung'ani, neijia aikuna enkaji pooki e Israel o enkaji pooki e Yuda maateenikinoto ninche nanu, Olaitoriani ojo, pee etum ninche aataa te nanu iltung'ana, o enkarna, o enkisisa o enkitoo te nanu, kake mening'isho ninche.
Esiang'au e naisho oo sabibu
12“Irorie iyie ninche ele rorei ijoki, ‘Nji ejo Olaitoriani Enkai e Israel, “Keiputi pooki siang'au e naisho oo lsabibu.” ’ Naa eikijoki ninche iyie, ‘Eimikiyiolo iyiook aaitisip aajo keiputi pooki siang'au e naisho oo lsabibu?’ 13Nitum iyie atiaki ninche, ‘Nji ejo Olaitoriani: Ng'ura kaiput nanu emerai lelo pooki oomanya ena kop: lelo aiguanak ootonie olorika le Daudi le nkitoo, o lapolosak, o loibonok o lelo pooki oomanya Yerusalem. 14Naitaar nanu ninche oltung'ani ake o likae, iloo menye o layiok lenye tenebo, Olaitoriani ojo. Maing'urrie nanu arashu aleku, arashu aitananaki enkoshoke pee mainyal nanu ninche.’ ”
Eikoo Yeremia iltung'ana te nkaraki olwuasa
15Entoning ninchoruru enkiok; emiwuasa,
amu eiroro Olaitoriani.
16Enchoo enkitoo Olaitoriani Enkai inyi,
eton eitu eyau ninye enaimin
eton eitu errorro nkejek inyi
te nchumata ildoinyo ooitomisimisoki,
ore ing'oru iyie ewang'an
neibelekeny ninye aitaa emisimisi neitaa ninye enaimin nagut.
17Kake tenimining iyie,
neishir oltau lai te nkisudoroto tenkaraki olwuasa lino;
neishir nkonyek aainei te mion nerukunye ilkiyio,
enkaraki nataraiyioki eluaata Olaitoriani.
18Tiaaki Olaiguanani o ng'otonye enkitok olaiguanani
“Ewaita olorika liabori,
amu etadowuo enkopiyia ino e nkitoo sidai aing'uaa endukuya ino.”
19Eikenoki nkanas e Negeb, nemeetae olobol ninche. Ewaki Yuda pooki eyararoto, etarayioki tukul. 20Tushumu nkonyek inono toduaa lelo oopuonu ooing'uaa moikuape. Koree ina luaata apa nikinchooki iyie, ina luaata ino sidai? 21Kaa iyie ijo tenepik ninche ate shumata iyie lelo apa laa iyie makewan oiteng'ena? Pee eaku ilchoreta te iyie? Eimikimbung iyie emion, anaa emion enkitok nasaisai? 22Naa tenijo iyie to ltau lino, kainyoo pee eetuo kuna baa shumata nanu? Tenkaraki esapuko e ntorroni ino pee engishari ilkilani linono, nikisomiti iyie. 23Keidim ilo le Etiopia aibelekenya olchoni lo sesen lenye arashu olowuaru keri aibelekenya iltipot lenyena? Indimidimi naa aataas esidai intae ilootamoo eas entorroni. 24Kaaidapash nanu iyie anaa suut, naayaita olkutati oing'uaa olpurkel. 25Erubata ino ena, erubata naategelaka nanu iyie, Olaitoriani ojo, amu meekure kidamu iyie nanu nisiliga elejare. 26Kangishaa nanu makewan olokesena lino apik shumata enkomom ino, naa kedoli enkurruna ino. 27Atoduaa nanu olminong lino, o eloloito ino o enkisijore ino, o lduruk le loloito ino too nchumat oo ldoinyo o too nkong'at. Oi iyie, Yerusalem! Keaku akenya o anu, eton eitu kintaai sinyati.