Olkilikuai le Natan oirriwaka Daudi
(2 Sam 7.1-17)
1Ore apa etobiko Daudi te nkaji enye, nejoki ninye Natan ilo oiboni le Nkai, “Ng'ura, abikito nanu tiatua enkaji oo ltarakua, kake ore osanduku lo sotua lo Laitoriani naa olng'obor etii.” 2Nejoki Natan Daudi, “Taasa ina pooki natii atua oltau lino, amu etii Olaitoriani tenebo iyie.”
3Kake ore ina kewarie ake, nelotu ororei lo Laitoriani enetii Natan, ejo, 4“Shomo tiaaki osinka lai Daudi, nji ejo Olaitoriani: ‘Mikishetaki iyie enkaji nabikie. 5Amu eitu aekata nanu abik te nkaji ebaiki apa ina olong natorikoyie Isirael ometabaiki ena olong, kake ashomo nanu arukoo ilng'oborri, naimaa emanyisho o emanyisho. 6Ore too wuejitin pooki nashomo nanu tenebo Isiraeli pooki, neitu airo ororei te pooki tung'ani le lelo arishak le Israel, apa laitanapa pee eirrita iltung'ana laainei, ajo, “Kainyoo pee eitu intae kishetakiki enkaji oo ltarakua?” ’ 7Ore naa taata nji shomo tiaaki osinka lai Daudi, ‘Nji ejo Olaitoriani loo lororani, aaitayio apa nanu te nkirrita oo ntare, te sujata oo nkerra, pee itum ataa olkitok loo ltung'ana laainei Israel; 8natii nanu tenebo iyie te pooki wueji nishomo, naiwuang'ie nanu ilmang'ati linono te dukuya iyie naa kaaitobiraki nanu iyie enkarna naikununo anaa nkarn e lelo kituaak le nkop. 9Naa kagelu nanu ewueji tenkaraki iltung'ana laainei le Isirael, naun nanu ninche, pee etum ninche aatobik te wueji enye maate, nemeitokini aekata aaitanyamal; nemeitoki aekata ilarruok aaisilisil ninche anaa apa. 10Ebaiki ina kata apa nategelua ilarishak meitoria iltung'ana laainei le Isirael. Naa kamir nanu ilmang'ati linyi pooki. Ore ake si aaibalakinye nanu iyie nchere eikishetaki Olaitoriani enkaji. 11Teneiputayu inkolong'i inono pee irura aye anaa iloo papaai lino, naa kadumu nanu eishoi ino te siadi iyie, obo loo layiok linono inot, naitubulaa nanu enkitoria enye. 12Kaalo ninye ashetaki nanu enkaji, naa kaitubulaa nanu olorika lenye le nkitoo ntarasi. 13 Kaaku nanu menye lenye neaku ninye enkerai ai. Maiwuang'ie nanu ina nyorrata ai nauno te ninye, anaa apa enaiwuang'ie teilo otii te dukuya iyie. 14Kake kaitasheyie nanu ninye tiatua enkaji o te nkitoria ai ntarasi ore olorika lenye le nkitoo enye neitubulari ntarasi.’ ” 15Ore te risioroto e kulo rorei pooki o te risioroto ena duata pooki, neirorie Natan Daudi.
Enkomono e Daudi e nkishooroto e nashe
(2 Sam 7.18-29)
16Neitoki olaiguanani Daudi alo atua aji, neton te dukuya Olaitoriani, nejo, “Kara nanu ng'ae iyie Olaitoriani Enkai, naa kainyoo enkaji ai, eji metaa kiyaua iyie naba nji? 17Naa embae kiti ena too nkonyek inono, iyie Enkai; niroro sii aimaki enkaji osinka lino te nkata sapuk nalotu, nikitoduaa iyie nanu iishoritin naapuonu, Olaitoriani Enkai! 18Naa kainyoo eitoki Daudi ajo tialo iyie inchoo meyanyituni osinka lino? Amu iyiolo iyie osinka lino. 19Ore tenkaraki osinka lino, iyie Olaitoriani, o terisioroto oltau lino makewan, iyaua iyie ena kitoo pooki, nchoo metayiolouni kuna baa pooki sapuki. 20Meetae likae laaijo iyie, iyie Olaitoriani, nemeetae ae Ai neme iyie, te risioroto e nena pooki nikitoning'o too nkiyiaa ang. 21Kalo likae osho te nkop onyaanyukie iltung'ana linono Israel, laa ninche eshomo Enkai akordu pee eaku iltung'ana lenyena, pee intobiraki kewan enkarna too mbaa sapuki naaitureisho, aaraa aipang'ie iloshon te dukuya iltung'ana linono, apa litokordua ninche aitayu te Misiri. 22Nintaa iyie iltung'ana linono te Israel metaa iltung'ana linono ntarasi, niaku iyie, iyie Olaitoriani Enkai enye. 23Ore naa taata iyie Olaitoriani nchoo ilo rorei liroro oipirta osinka lino, neipirta enkaji enye meitubulari ntarasi, niaas anaa eniroro; 24neitasheyieki enkarna ino neibalieki ntarasi, ejo, ‘Olaitoriani loo lororani Enkai e Israel, ninye Enkai oo Siraeli.’ Ore enkaji osinka lino Daudi naa keitasheyieki te dukuya iyie. 25Amu iyie, Enkai ai, naitalio to sinka lino nchere ishetaki ninye Enkaji, ore enkaraki ina etagolo osinka lino oshoke pee eomon te dukuya iyie. 26Ore naa taata iyie Olaitoriani, iyie Enkai, nisiligishore iyie ena bae sidai tialo osinka lino. 27Ore naa taata nchoo kintiship iyie pee imayian enkaji o sinka lino, pee elo ninye dukuya anaake ntarasi te dukuya iyie; amu ore entoki nitamayiana iyie Olaitoriani nemayiana ntarasi.”