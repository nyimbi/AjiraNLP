1Paulo eing'uaa ena palai, oloipotoki te yieunoto e Nkai metaa olkipaaret le Kristo Yesu, neing'uaa sii olalashe lang Sostene, 2 aigeroki esirit e Nkai natii Korinto. Etegeluaki intae ti atua Kristo Yesu neipoti intae entaa ltung'ana le Nkai te nebo lelo pooki ootii pooki wueji ooipot enkarna o Laitoriani lang Yesu Kristo, ilo Aitoriani lenye naa olalang. 3Metaa eninyi empiris o eseriani naing'uaa Enkai Papa lang o Laitoriani lang Yesu Kristo.
Mayianat naatii atua Kristo
4Ashukoki oshi ake Enkai ai enashe te nkaraki intae. Ashukoki ninye enashe te mpiris enye naishooki intae ti atua Kristo Yesu, 5amu ore te pooki oitoi intae karsisi too mpukunot pooki. Iatata eng'eno pooki, naa ndimidimi aatolimu katukul 6amu ore shakenisho ang te Kristo neitadedeyieki ti atua intae 7neaku eitu eng'oriki intae enkishorunoto e nkiyang'et hoo nabo, ianyitata embolunoto o Laitoriani lang Yesu Kristo. 8Ninye ake sii oitasheyie intae o meiting'o miatata entorrono naiguanareki te intae te ina olong o Laitoriani lang Yesu Kristo. 9Keisiligayu Enkai, naa enchula enye eipotokoki intae te nebo ilo Inoti lenye, Yesu Kristo Olaitoriani lang.
Iorot ti atua esirit
10Asai intae ilalashera laainei, te nkarna o Laitoriani lang Yesu Kristo; entoning'oto pooki; emincho ejing iorot atua intae, kake enchoo errinyokini intae oltau obo o eyieunoto nabo. 11Amu aatolikioki mbaa inyi, lalashera laainei, eing'uaa enkaji e Kloe nchere etii enchankar atua intae. 12 Naa inji etiu: ejo obo linyi, “Ara nanu ole Paulo,” nejo likae, “Ara nanu ole Apolos,” nejo likae, “Ara nanu ole Kefas,” nejo likae, “Ara nanu ole Kristo.” 13Ketoore Kristo? Ei Paulo apa etashoki te nkaraki intae? Ei te nkarna e Paulo eibatisaki intae? 14 Ajo ashe amu maata nanu lkulinyi laibatisa leme Krispo o Gaio, 15pee mejo ake likae eji te nkarna ai eibatisaki intae. 16 Aibatisa sii enkaji e Stefana; ore metii lelo majo kaata likae laibatisa nanu. 17Eitu aairriwaa Kristo maibatisa, kake pee alikioo lelo Omon Supati naitelelek enkutuk pee ening'unoyu meoruni ake osalaba le Kristo ina najo.
Kristo engolon naa ninye eng'eno e Nkai
18Ore ina likioroto o salaba naa emodai te lelo ootii enkoitoi nalo mutata, kake ore iyiook ilootii enkoitoi e njeunoto naa ninye engolon e Nkai. 19 Amu ejo lkigerot,
“Kaitarruoo nanu eyiolounoto oo lang'eni,
naiwuang'ie eng'eno e lelo ng'eni.”
20 Koree ilo tung'ani ng'en? Koree ilo asirani. Koree olaiguanani le na kata? Keitu eitomod Enkai eng'eno ena kop? 21Amu ore ina neitu elotu enkop ayiolou Enkai te ng'eno enye, netaa ena naitiship Enkai neitajeu ninye lelo ooiruk te modai e le rorei likilikioo.
22Olmonekie eikilikuanu Lyahudi neing'oru Lyunani eng'eno, 23kake Kristo otashoki kilikioo iyiook, otaa ninye errorroto too Lyahudi neaku kemoda too Loreren; 24kake ore te lelo ooipotoki, aa Lyahudi aashu aa Lyunani, Kristo ninye, ora engolon e Nkai naa eng'eno e Nkai. 25Amu ng'en emodai e Nkai alang eng'eno o ltung'ani, negol enchalan e Nkai alang engolon o ltung'ani.
26Entadamu enkipototo inyi, lalashera laainei. Mme kumok ilkulinyi oora apa ng'eni anaa naajo ltung'ana, neme kumok iloogol; neme kumok iloo lmarei kituaak; 27kake etegelua Enkai nena naamoda te nkop pee eitukurru nena naagol, etegelua lelo oojo enkop emodai pee eitukurru lelo oogol. 28Etegelua Enkai lelo lemejo enkop eeta tipat nemenari sii, o lelo lemeetae apa pee etum aitaa pesho nena naatae, 29pee metumi oltung'ani hoo owousa te dukuya Enkai. 30Te nkaraki easata enye pee itii intae atua Kristo Yesu oitaa te iyiook eng'eno naing'uaa Enkai o esupatisho, o esinyaroto o elakunoto. 31 Peyie, anaa enajo lkigerot, “Ore ake oloyieu neng'ida nchoo eng'idare Olaitoriani.”