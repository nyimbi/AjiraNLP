Ilchumat lo ltau too masaa oo nkulupuok
1Neaku, ore anaa ina naisho iyiook Enkai ena kisiaaiyiare to lng'ur lenye, mikidukenya iyiook. 2Kitejo mikiyieu nkiaasin pooki e nkurruna o nemeeta anyit; nikinchu mikiaata losekin torrok. Nimikordil ororei le Nkai kake esipata kiyau enewang pee kirrep ate to ltoilo lo ltau le pooki ng'ae, anaa loodolita Enkai. 3Amu te naa keimulumularo Lomon lang Supati, naa te lelo ake oopuo enkiminata eimulumularo. 4Enkai e na kop naitamodoo nkonyek e kulo lemeiruk, pee medol ewang'an oo Lomon Supati le nkishiaa e Kristo, laa ninye nyaanyukie e Nkai. 5Mme ate kilikioo iyiook; Kristo Yesu kilikioo aajo Olaitoriani, nikira iyiook isinkan linyi, te nkaraki Yesu. 6 Amu ina Ai natejo, “Inchoo metawang'a ewang'an te naimin,” ninye natawang'a ti atua ltauja, lang ayaki iyiook ewang'an e yiolounoto e nkitoo e Nkai te nkomom e Kristo.
7Kake aikiaata iyiook ele shumata atua masaa oo nkulupuok pee eliooyu nchere ore ina golon magilani naa Enkai eing'uaa, mme atua iyiook ate. 8Eironyitai iyiook te pooki oitoi, kake eitu epurdi iyiook, neimagitai iyiook kake eitu kipalari; nenang'ieki iyiook enkop, nebatati iyiook kake eitu sii emuti, 9neinosieki iyiook osina kake eitu sii eiturrarri iyiook. 10Kinapita anaa ake too seseni lang keeya e Yesu, pee eitoduaari enkishui e Yesu ti atua seseni lang. 11Amu ore iyiook, hoo nikinchu keishoori ake iyiook pooki kata aaisho keeya te nkaraki Yesu, peyie eitoduaari sii enkishui e Yesu te kulo seseni lang ooye kenyake.
12Neaku easisho ake keeya ti atua iyiook, kake enkishui naasisho ti atua intae. 13 Kake kiaata enkirukoto. Ejo Lkigerot, “Enkirukoto apa aata, pee airoro.” Ina kiyang'et ake e nkirukoto kiaata sii iyiook, naa ina sii iyiook pee kiro; 14amu aikiyiolo aajo ore ilo oitopiwuo Olaitoriani Yesu keitopiu sii ninche yiook te nebo Yesu neyau iyiook te nebo intae maetu enetii ninye. 15Naa enkaraki intae pee etiu kuna pooki. Paa ore anaa enaponari empiris e Nkai too ltung'ana kumok o kulikae ake, neponaa enkishooroto e nashe te nkitoo e Nkai.
Enkishui e nkirukoto
16Enkaraki e na pee mikidukenya. Ore hoo naa kemusanu ake ele tung'ani li oriong amuta, kake ore ilo tung'ani lang li atua neitang'ejuki nkolong'i pooki. 17Ole nkiti kata ake osina lang, kake eyaki iyiook enkishiaa kitok oo ntarasi nemeetae ae toki natemakini, 18amu mme kuna naalioo king'orita kake nena nemelioo. Ore kuna naalioo naa ne nkiti kata; ore nena nemelioo naa noo ntarasi.