Inkera o ntoiwuo enye
1 Na kera, eyanyita intoiwuo inyi ti atua Olaitoriani, amu aisidai ina. 2 “Iyanyita papaai lino o yieyio lino.” (ena kitanapata naituruk neeta enkisiligata), 3“pee eitobirari mbaa inono nibik inkolong'i kumok te nkop.” 4 Ore intae iloo papa, emintagor inkera inyi, kake entubulu ninche te nkitamioto e utaroto o te nkiteng'enare o Laitoriani.
Irrindiki o lkituaak lenye
5 Lo rrindiki, entoning intae lelo oora ilaitoriak linyi te nkop te nkuretisho o lokirikiri, to ltau obo, anaa eninkoko Kristo; 6neme eji pee edoli intae, anaa ilooitiship iltung'ana, kake anaa ilaisiaayiak le Kristo, iasiasa eyieunoto e Enkai eing'uaa atua ltauja, 7nisiaaishosho te yieunoto sidai anaa eninkoko to Laitoriani neme anaa too ltung'ana, 8iyiololo aajo ore esupat ake pooki naas oloas, neyooki ake atum ina nataasa eing'uaa Olaitoriani, aa osinka aashu ololakuno. 9 Lo aitoriak, nena ake entaasa sii intae ninche, naa embooi olbuaa, iyiololo aajo etii shumata Olaitoriani lenye naa olinyi sii intae, nemeetae olkep te ninye.
Iruparen pooki e Nkai
10Ore enabayie, entagol ti atua Olaitoriani naa te ngolon e nkidimata enye. 11Enchopo iruparen pooki e Nkai, pee indimidimi aaitasho aairisha ilosekin pooki le sheitani. 12Amu mikiarare iyiook osesen o sarge, kake ilaitoriak, nikiarare engolon oo mpukunot kumok, nikiarare ilaitoriak le nkop le na aimin taata, nikiarare lororani loo nkiyang'eta torrok too wuejitin e shumata. 13Ore enkaraki ina, entudumu iruparen pooki e Nkai, pee indimidimi intae aairishisho te ina olong torrono, ore indipa aataas pooki, nintasheshe. 14 Entasheito naa, iterretena mpolosi inyi te sipata, ninchopo elong'o o lgoo e supatisho, 15 ninchopokito nkejek inyi inamuka oo Lomon Supati le seriani; 16ore ene shumata nena pooki embung'a elong'o e nkirukoto naa ninye naidimie intae entushurie nena baa pooki e ilo torrono naayupuyup. 17 Naa embung'a emaupe e njeunoto, o lalem le Nkiyang'et laa ninye ororei le Nkai. 18Entoomon inkatitin pooki te Nkiyang'et te nkomono pooki o eomonokinoto. Ore te ina enchololoto te ncheikinoto iomonokiki isinyat pooki, 19o nanu sii, pee aaishori enkiroroto te nabol enkutuk te mpijan alikioo mbaa naaisudoro e kulo Omon Supati, 20laa te nkaraki ninche pee ara olkilikuai oena too lpisia; pee atum atolikioi te mpijan, anaa enaishiaakino nairo.
Enkirorokino nabayie
21 Ore taata pee iyiolouwu sii intae enikinkununo, o enaasita, Tikikos olalashe lang onyorri naa olaisiaayiani oisiligayu ti atua Olaitoriani olotu ainosaki intae imbaa pooki. 22 Nanu oirriwua ninye enitii te nkaraki ena pee iyiolouu enaikununo, netum ninye ailejileja iltauja linyi.
23Menoto ilalashera eseriani o enyorrata te nebo enkirukoto naing'uaa Enkai Papa o Laitoriani Yesu Kristo. 24Metobiko empiris te nebo lelo pooki oonyor Olaitoriani lang Yesu Kristo te nyorrata nemeye.