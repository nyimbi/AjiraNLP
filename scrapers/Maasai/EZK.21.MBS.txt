Olalem lo Laitoriani
1Nelotu ororei lo Laitoriani enatii aajoki: 2“Enkerai e tung'ani, intorioki enkomom ino enkalo e Yerusalem niliki ororei aarare nena wuejitin sinyat; imbonoki tigilunore enkop e Israel 3nijoki ina kop e Israel, Inji ejo Olaitoriani: Ing'ura ekaarare iyie, naa kaaitorioki iyie olalem lashutu te nchashur enye, nadung'oo tiatua iyie lelo supati o ltorrok. 4Ore amu kadung'oo te iyie lelo supati o lelo torrok, neaku kepuku olalem lai aing'uaa enchashur enye aarare iltung'ana pooki eiteru te kopikop o meshomo moikuape; 5neyiolou iltung'ana pooki aajo ara nanu Olaitoriani otushutua olalem lai te nchashur; nemeitokini aaigil aashukoki olalem enchashur. 6Iyagie naa, enkerai e tung'ani; iyagie oltau omu eeta osina to ltau le mion te dukuya nkonyek enye. 7Naa tinikinkilikuan ninche aajoki, ‘Ainyoo peyie iyagie?’ naa ijoki, ‘Te nkaraki lelo kiliku oopuonu. Ore peyie ebau, naa kelepori pooki tau ore nkaik pooki naa keshalu, ore pooki tau neiterre neshalu nkung pooki anaa enkare. Ing'ura, ajo elotu naa keitabari ninye.’ ” Ejo Olaitoriani Enkai.
8Nelotu ororei lo Laitoriani enatii naajoki, 9“Enkerai e tung'ani, imbonisho nijo, Ena ejo Olaitoriani:
Olalem, eiyioki olalem,
neiutuutoki aasik,
10aaii tenkaraki eyieng'are,
netisikaki meimerlela anaa enkiwuang'ata!
Arashu aikintobiru enkuenia?
Itemenayie eng'udi, enkerai ai,
o pooki toki e nchata.
11Metaa eishooyioki olalem metisiki,
peyie etumi aaibung'a
neiyioki nesiki,
peyie etumi aatipik ina aina oloyieng'isho.
12Inchira niyietu nakerai e tung'ani,
amu kegilunore ninye iltung'ana laainei;
kegilunore ninye iltung'ana pooki kituaak le Israel;
etipikaki ninche pooki olalem tenebo iltung'ana laainei.
Toosho naa enkupes ino.
13Amu meaku ninye entemata
kaa eas ninye tinimenaa iyie engudi?”
ejo Olaitoriani Enkai.
14“Imbonisho naa, enkerai e tung'ani, toosho inkaik inono nincho olalem meeu adou katitin are, ee kat uni, ilo alem le lelo ooari metuata; olalem leyieng'are kitok, laa ninye oman ninche, 15peyie etum iltauja lenye aatalepori, nebatata ilkumok too nkishomin enye. Aishorua ilo alem oimerlel; Aha! eitobiruno ninye anaa enkiwuang'ata, netisikaki peyie etum ateyiengisho. 16Tudung'o oleng tatene o kedienye ine wueji netuutakaki enepi olalem. 17Ekaosh sii nanu nkaik aainei, naa kaitaraposh engoro ai; nanu Olaitoriani oiroro.”
Olalem lo laiguanani le Babilon
18Neitoki ororei lo Laitoriani alotu enatii naajoki: 19“Enkerai e tung'ani, tuutu inkoitoi are tenkaraki ilo alem le ilo aiguanani le Babilon olotu; epuonu pokira are teina kop. Nintobiriri embao nautu eneimi, nipik ninye dukuya ina oitoi nalo enkanasa; 20tuutu enkoitoi naim ilo alem alo Raba oo Lamoni o meshomo Yuda o meshomo Yerusalem ina ang nasheta isunta. 21Amu eitasho olaiguanani le Babilon teine neorore inkoitoi te rishata e nena oitoi are, easishore enaibon; neikirikirie mbaa, neikilikuanishore enkitanyaanyukoto e nkai naji Terafi, neing'or emonyua eina ngues naibonishore. 22Ore atua enkaina enye e tatene nepuku enkukuo e Yerusalem pee ebol enkutuk enye te nkishirata, peyie eilepie oltoilo te mbuaata, pee eitorioki isekenke naagilieki nkishomin neitasheyie nenen neesheta te ng'olon neshetu iltaleta ooibung'ishore. 23Kake ore te ninche, netiu anaa enaibon elejare; einosa ninche ilmuma oogol; kake eyau ninye eng'oki enye metadamuni, peyie etumi aaibung'a.
24“Metaa inji ejo Olaitoriani Enkai: Ore amu intaa ing'ok inono inaadamuni, te ina nemeekure eisudoroyu intorrok inono, neaku ore too siaaitin inono pooki naa keibalayu ing'ok inono; amu ieuo iyie adamu; naa aikiya ninche iyie. 25Ore iyie, intae iltung'ana torrok lemesinya, olkitok le Israel, ilo oewuo enkolong enye, erishata enkitamioto ino nabayie, 26inji ejo Olaitoriani Enkai: Intayu enkarasha endukuya, nintayu ina maupe enkitoo; meitoki intokitin aatiu anaa enaikununo; isisa ina nidol etii abori, nintadou ina natii shumata. 27Enkidaata, enkidaata, kaitobiru nanu enkidaata; metumi ninye eneima ninye o meeu ninye aa enenye esipata; naa ninye aisho nanu.
Olalem tenebo Ilamoni
28 “Ore iyie, nakerai e tung'ani, imbonisho nijo: Inji ejo Olaitoriani Enkai tialo Ilamoni, neipirta sii enkurruna enye; tejo, Olalem, olalem etushurtuaki peyie eyieng'ishoi, netisikaki meimerlela anaa enkiwuang'ata, 29ore edol ninche te ntae induaat elejare ina kata eibonoki ninche intae elejare, peyie eeniki imurto e lelo tung'ana lemesinya torrok, lelo ootabaikia ninche enkolong enye enkata enkitamioto enye nabayie. 30Tushukoki olalem enchashur enye. Teine wueji nikintobirieki iyie, teina kop apa ning'uaa ekaaiguanare nanu iyie. 31Naa kabukoki shumata intae engoro ai; nakutaki intae enkima engoro ai; na kapik intae inkaik oo ltung'ana arruok meidaikie. 32Iakuku intae ilkeek le nkima; ore osarge linyi nejing empolos e ina kop; meitokini aekata aadamu intae; amu nanu Olaitoriani oiroro.”