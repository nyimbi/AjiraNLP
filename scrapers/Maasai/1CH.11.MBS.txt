Etaa Daudi olaiguanani le Israel o le Yuda
(2 Sam 5.1-10)
1Neitoki iltung'ana pooki le Israel aaiturrurro tenebo te netii Daudi te Hebron, nejo ninche, “Ng'ura, kira iyiook oloito lino o sesen lino. 2Ore too nkolong'i naatulusoitie, o enapa kata doi ninye aa olaiguanani Saul, iyie apa orikoo Israel aipang'ie nintijing'u; nikitiaaka iyie Olaitoriani Enkai ino, ‘Iyie oaku olairritani loo iltung'ana laainei Isiraeli, naa ilo aaku olkitok oitore iltung'ana laainei le Israel.’ ” 3Neaku eetuo ilpayiani pooki le Israel enetii olaiguanani te Hebron; neitobir Daudi olning'o o ninche te Hebron te dukuya Olaitoriani. Nebukoki ninche Daudi eilata aaput metaa olaiguanani le Israel, te risioroto o rorei lo Laitoriani oimunye Samuel.
4 Ore Daudi, o ltung'ana pooki le Israel nepuo Yerusalem, aa taa Yebus, ine apa netii Ilyebusi lelo oomanya ina kop. 5Nejoki lelo oomanya Yebus Daudi, “Milotu iye ine.” Ore ake eyia neibung Daudi ina ang nagol e Sion, aa taa, enkanasa e Daudi. 6Nejo Daudi, “Ore oltung'ani oiter arasaki Ilyebusi naa keaku olkitok neaku olarikoni le njore.” Ore olayioni le Seroya, neituruk alo, neaku etaa ninye olkitok. 7Nebik Daudi tiatua ina ang nasheta sunta, neaku etejoki apa ine enkanasa e Daudi. 8Neshet ninye ina anasa aitamanaa ebaiki Milo neidip aitamanaa. Neitoki Yoab aram ineetebelate te nkanasa. 9Neponari Daudi aaku kitok oleng, amu etii apa Olaitoriani loo lororani tenebo ninye.
Isikarini le Daudi ning'ot
(2 Sam 23.8-39)
10Naa kulo apa ilkituaak le lelo tung'ana le Daudi magil, laa ninche ootijing'a ninye enkoriong te nkitoria enye, tenebo Israel pooki, pee eitaa ninche olaiguanani, te risioroto o rorei lo Laitoriani oipirta Israel. 11Kulo lelo tung'ana le Daudi magil; Yashabean le Hakomon, ilo arikoni le lelo okuni, etara ninye te mpere iltung'ana iip uni near pooki metuata te nkata nabo. 12Ore oliare ninye te lelo pokira okuni magil naa, Eliesa olayioni le Dodo, le Ahoti. 13Etii apa ninye tenebo Daudi te Pas-damim ina kata apa pee eiturrurro Ilfilisti teine to larrabal. Etii apa ine enkurma nabore shairi neisik iltung'ana aailany Ilfilisti. 14Kake eitasho ninye te mpolos eina kurma neisulie, nesesekuan Ilfilisti, neitajeu Olaitoriani ninche te nkisulata kitok.
15Ore lelo okuni le lelo tung'ana pokira tomoni uni kituaak nedoyio aapuo endapidapoi ine netii Daudi te nkapune e Adulam, ina kata etii enjore oo Lfilisti ilng'oborri to erata le Refaim. 16Netii apa Daudi ina kata atua osempewuet; netii oltim loo Ilfilisti ina kata Betlehem. 17Nejo Daudi eeta enkure, “Woi naaji tenatum oltung'ani laayaki enkare naok to lchorro le Betlehem otii embata e kishomi!” 18Ore lelo tung'ana okuni magil neim atua ilng'oborri loo Lfilisti; nepuo aaoku enkare teilo shorro le Betlehem otii embata e kishomi, neyaki Daudi. Kake eitu eok Daudi, etubukoko ninye Olaitoriani, 19nejo, “Maatalama nanu ena te dukuya Olaitoriani tenaa kaas ena. Kaok nanu osarge le nkishui le kulo lewa? amu etipika ninche enkishui enye batisho pee eyau.” Kuna baa etaasa lelo tung'ana okuni magil.
20Ore apa Abishai, olalashe le Yoab laa olarikoni le tomoni uni. Near ninye te mpere iltung'ana iip uni metuata, nening'oyu enkarna enye tenebo lelo okuni. 21Ninye apa yioloti oleng te lelo tomoni uni, neaku olarikoni lenye, kake eitu etiu anaa lelo pokira okuni. 22Naa ore apa Benaia olayioni le Yehoida naa oltung'ani oning'o oleng te Kabseel olaasani loo mbaa sapuki; etara ninye iltung'ana oare yiolot le Moab metuata. Eshomo sii apa ajing'aki olng'atuny te ngumoto near metua teina olong apa naiputa enkirobi enkop. 23Etara sii apa metua Olmisiri, ilo tung'ani apa sapuk laa ntemat e nkaina imiet enkadoro, eeta ilo Misiri empere enye naba anaa embokishi; kake eshomo Benaia enetii ninye eeta eng'udi ake, newuapaa empere te nkaina e ilo Misiri near ninye metua te mpere enye makewan. 24Kuna baa etaasa Benaia olayioni le Yehoida, nening'oyu enkarna enye tenebo lelo tung'ana okuni magil. 25Ening'o apa ninye oleng te lelo tomoni uni, kake menyaanyukie lelo pokira okuni. Nepik Daudi ninye meitasheiki lelo arripok lenyena. 26Ore apa lelo tung'ana magil loo njorin naa Asahel, olalashe le Yoab, o Elhanan olayioni le Dodo le Betlehem, 27o Shumot le Harod, o Heles le Peloni, 28o Ira olayioni le Ilkedesh le Tekoa, o Abiesa le Anatot, 29o Sibekai, le Hushati, o Ilai le Ahoti, 30o Maharia le Netofa, o Heled olayioni le Baana le Netofam, o 31Itai olayioni le Ribai le Gibea loo le Benchamen, o Benaia le Piraton, 32o Hurai too nchorroi e Gash, o Abiel le Abati, 33o Asmafet le Baharum, o Eliaba le Shaalbon, 34o Hashem, le Gison, o Yonatan olayioni le Shagee le Harari, 35o Ahinoam olayioni le Sakar le Harari, o Elifat olayioni le Uri, 36o Hafer le Mecherat, o Ahija le Pelon 37o Hesso le Karmel, o Naarai olayioni le Esbai, 38o Yoel olalashe le Natan, o Mibar olayioni le Hagri, 39o Selek le Amon, o Naharai le Beerot, ilo anapani loo masaa olarrabal e Yoab olayioni le Seruya. 40O ira le Itiri, o Gareb le Itiri, 41o Uria le Hiti, o Sabad olayioni le Ahalai, 42o Adina olayioni le Shisa le Ruben, olarikoni loo le Ruben, tomoni uni ootii tenebo ninye, 43o Hanan olayioni le Maaka o Yoshafat le Mitini, 44o Usia le Asheri, o Shama o Yerel ilayiok le Hotam le Arori, 45o Yediel olayioni le Shiuri o Yoha olalashe lenye, le Tisi, 46o Eliel le Mahafi, o Yeribai o Yoshafia, ilayiok le Elnaan, o Itam, o Itma le Moab, 47o Eliel, o Obed, o Yaasiel le Moraba.