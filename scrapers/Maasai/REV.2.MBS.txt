Olkilikuai oirriwakaki Efeso
1“Tisiraki ilo malaika le sirit natii atua Efeso nchere, ‘Irorei le ilo oibung'ita lakir oopishana te nkaina enye e tatene, olo ti atua ilkilang'ilang'eta oopishana le sahabu.
2“ ‘Ayiolo nkiaasin inono o eekenyata ino o eng'iriata ino, nchere mindim aisiritore iltung'ana torrok kake itetema lelo oojo ate ilkipaareta neme ninche, nirrasha ninche ajo lalejak, 3ayiolo ajo iata enyuaata ning'iri te nkaraki enkarna ai, neitu inauru. 4Kake aata ena namen te iyie. Nchere, itung'uaiyie enyorrata apa niaata te dukuya. 5Tadamu naa eneba enitusulunore, irridu niaas isiaaitin niaasita apa te dukuya. Naa ti nimiaas, naa kalotu enitii naiwuang'ie olkilang'ilang'et lino te wueji enye, te neitu irridu. 6Kake iata ena nabo, imba isiaaitin oo Lnikolatin naiba sii nanu. 7 Ore oloata enkiok inchoo ening enajoki Enkiyang'et nena sirito. Ore ilo omirisho naisho meinosa ilng'anayio te ilo shani le mpuaan natii atua emparadiso e Enkai.’
Olkilikuai oirriwakaki Smirna
8 “Naa ore olmalaika le sirit natii atua Smirna tisiraki nchere, ‘Irorei le ilo le Nkiterunoto o le nkiting'oto, otua apa, nenyaaka apiu.
9“ ‘Ayiolo osomit lino o aisinanisho ino, kake ira karsis. Ayiolo sii imorot e lelo oojo ate Ilyahudi neme ninche, kake enkaji e ntumo e sheitani ninche. 10Miureyu ilo sina olotu. Ng'ura, etaa enajo pee enang'aki sheitani lkulikae te intae atua korokoroni pee etum atetema intae, naa ore too nkolong'i tomon nitumutumu intae osomit. Taa oloisiligayu o tabaiki keeya naa kaaisho iyie enkopiyia e nkitoo e nkishui. 11 Oloata enkiok, inchoo ening enajoki Enkiyang'et nena sirito. Ore ilo omirisho nemeitame ninye ina keeya e are.’
Olkilikuai oirriwakaki Pargamum
12“Naa ore olmalaika le sirit natii atua Pargamum, tisiraki, ‘Irorei lo loata olalem opi nkaloli pokira are.
13“ ‘Ayiolo enikimanya, ine etii olorika le nkitoo le sheitani; nimbung'ita enkarna ai akurraki, neitu imiki enkirukoto ai ebaiki inkolong'i e Antipas olchakeni lai, airukoni lai, otaraki metua ti tua intae te ine nemanya sheitani. 14 Kake aata nkuti namen te iyie; iata kulikae te ine ooibung inkiteng'enat e Balaam oiteng'ena Balak metipiki eloket narror inkera e Siraeli pee etum aainosa ndaiki oo lasarri ootopolosaki leme le Enkai, neas intorrok e loloito. 15Metaa iata sii iyie kulikae ooibung nkiteng'enat oo Lnikolatin. 16Irridu naa. Naa te neitu, nalotu enetii asieku naitainyie ninche olarrabal to lalem le nkutuk ai. 17 Oloata enkiok inchoo ening enajoki, Enkiyang'et nena sirito. Ore ilo omirisho naa kaisho ninye eoroti e mana naisudoro, naisho osoit oibor, osirakino enkarna enye ng'ejuk, nemeyiolo likae tung'ani meteleku ilo ake ong'amu.’
Olkilikuai oirriwakaki Tiatira
18“Ore olmalaika le sirit natii atua Tiatira, tisiraki nchere, ‘Irorei lo Inoti le Enkai, otiu nkonyek enyena anaa lng'ejepa le nkima, netiu nkejek enyena anaa suya ootisirakaki.
19“ ‘Ayiolo isiaaitin inono, enyorrata ino, o enkirukoto o enkisiaayiare, o eng'iriata, o nchere etalang'a isiaaitin inono e det ine dukuya. 20 Kake amen ena te iyie nchere, itapalayie ina kitok naji Yesebel naitaa kewan enkoiboni pee eiteng'enisho neitapong'oo isinkan laainei metaasa imbaa e loloito neinos indaiki naatopolosakaki inkitanyaanyukot. 21Aishoo ninye enkata meirridu, kake etanya eirridu te loloito enye. 22Ng'ura, ekanang'aki ninye erruat e mueyian ore lelo oololoito te nebo ninye nanang'aki atua olosilisili kitok aashu te neirridu inkiaasin enyena. 23 Naa kaosh inkera enyena metuata. Naa keyiolou isirito pooki aajo nanu ilo ojur indamunot o ltau, naa nanu oisho pooki ng'ae linyi anaa erisioroto e siaai enye. 24Kake ore intae kulikae ootii atua Tiatira leitu eibung ena kiteng'enare, leitu eiteng'en ate te nena naajo kulikae imbaa naagut e sheitani, ajoki intae, maitoki aiteleiki intae likae ola. 25Embung'a ake intae entukurraki ina niaatata, o metaba anaa nalotu. 26 Ore ilo omirisho neibung isiaaitin aainei o metabau enkiting'oto naisho ninye engolon meitoria loreren. 27Naa keitore ninche te ng'udi e sekenkei anaa te nedanyi motioo oo nkulukuok metaa mbelibelat, anaa sii ninye nanu enatang'amua engolon eing'uaa Papa lai. 28Naa kaisho ninye olakira le nkakenya. 29Oloata enkiok nchoo ening enajoki Enkiyang'et nena sirito.’