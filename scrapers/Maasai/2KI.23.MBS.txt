Eiwuang'ie Yosia eseremare oo ntokitin neme Enkai
(2 Int 34.3-7,29-33)
1Neitoki olaiguanani airriwaa olkilikuai, nepuonu ilpayiani pooki le Yuda o Yerusalem aaiturrurrokino. 2Neilep olaiguanani alo enkaji o Laitoriani, netii iltung'ana pooki le Yuda o lelo pooki oomanya Yerusalem, o lapolosak o loibonok le Nkai, o ltung'ana pooki, ilooti o lkituaak; neisum ninye ening'ito ninche irorei pooki leina buku o sotua apa nanotoki tiatua enkaji o Laitoriani. 3Neitashe olaiguanani te mbata oo ng'apeta neitobir olning'o te dukuya Olaitoriani, pee esuj orrekie lo Laitoriani neibung nkitanapat enyena, o enchakenisho enye o nkikoot enyena, to ltau lenye pooki, o te nkishui enye pooki, pee eas irorei leilo ning'o lo sotua ooigero tena buku; neibung'are ltung'ana pooki tenebo ninye teilo ning'o lo sotua.
4 Neitanap olaiguanani Hilkia ilo apolosani kitok, o lapolosak oosujaki te nkitoo, o laing'urak le kishomi, pee eipang'unyeki tiatua enkaji o Laitoriani nena masaa pooki apa naaitobirakaki Baal, o Ashera, o lorora pooki le keper. Nepejoo ninye ninche tiauluo Yerusalem too nkong'at e Kedron, nenap nkuruon enye aaya Betel. 5Neiwuang'ie ninye lelo apolosak apa ootuputo ilaiguanak le Yuda pee epej enkorropil too wuejitin neeika too nkanas e Yuda naamanita Yerusalem; o kulie sii oopejoki Baal enkorropil, aapejoki enkolong o lapa, o lakir, o lorora pooki le keper. 6Neipang'unye ninye ashera aitung'uaa enkaji o Laitoriani, neya auluo Yerusalem, neya oerata le Kedron, nelo apejoo to erata le Kedron, neidong aitaa empunyua neisuaki ina punyua nkuraren oo ltung'ana le setia. 7Negil ninye nkajijik oo lewa le nkisiaayiare e seremare e nkiborra oo nkonyek, apa naatii atua enkaji o Laitoriani. Ine apa eripunye nkituaak nkisiong'at e Ashera. 8Neyau lelo apolosak lenye pooki aitupuku too nkanas e Yuda, neisarkionie ninye wuejitin neeika apa naapejie ilapolosak enkorropil, ebaiki Geba o metabaiki Beer-sheba; neitoki ninye agil auroo nena wuejitin neeika oo nchomito apa naatii enejing'ieki kishomi e Yoshua ilo balusui le nkanasa, apa naatii enkalo e Kedienye teina kishomi e nkanasa. 9Ore ake eyia, eitu epuonu lelo apolosak loo wuejitin neeika aapuonu olperere lo lasar lo Laitoriani te Yerusalem. Kake einosa ninche imukateni neitu eisuijieki tiatua ilalashera lenye. 10 Neisarkionie ninye Tofet, ina natii oerata loo layiok le Hinom, pee meitoki atii hoo obo opejoo olayioni lenye anaa entito enye aitaa olasar oishori Molek. 11Neiwuang'ie ninye nena bartan naaitisinya ilaiguanak le Yuda te nkaraki eseremata enkolong, te nejing'ieki enkaji o laitoriani, te mbata e nkaji e Natan-Melek, laa ninye olkitok. Etapejoyie apa ninye nena garrin oo mbartan naaseremieki enkolong te nkima. 12 Ore lelo pereren loo lasarri ootii enchumata enkaji e shumata e nkaji e Ahas, apa naaitobira ilaiguanak le Yuda, o lpereren apa ooitobira Manase too lgorieti pokira oare le nkaji o Laitoriani, nesulu ninche aitadou nebel aitaa mbelibelat, nenang'aki ina punyua enye atua oerata le Kedron. 13 Neitoki olaiguanani aisarkionie iwuejitin neeika apa naatii enkalo oloo saen le Yerusalem, o metabaiki kopikop o ldoinyo le ntorroni, naateshetaka apa Solomon olaiguanani le Israeli Ashterot, ilo minong loo le Sidon, neitobiraki sii Kemosh ilo minong loo le Moab, o Milkoni ilo minong loo Lamoni. 14Negil ninye aitaa mbelibelat nena ng'apeta, neuroo asulaki enkop Asherim, neiput iwuejitin enye iloik loo ltung'ana.
15 Ore ake sii ilo perere lo lasar apa otii Betel, ine wueji neika apa natesheta Yeroboam olayioni le Nebat, laa ninye otorikoko Isiraeli metaasa eng'oki, ore ilo perere lo lasar tenebo ewueji neika nesulu auroo nebel aitaa mbelibelat isoito lenyena, nerrar aitaa enterit; neitoki sii apejoo Ashera. 16 Ore ejo Yosia eibelekenya, nedol nkuraren teine to ldoinyo, neirriwaa olkilikuai meyauni iloik aaitupuku too nkuraren, nepejoo ninche te nchumata olperere lo lasar, neisarkionie ninye, te risioroto eilo rorei lo Laitoriani apa otolimuo oltung'ani le Nkai, laa ninye apa otolimuo aibonu kuna baa. 17 Neitoki ninye ajo, “Kainyoo idia kurare, nadolita nanu?” Nejoki iltung'ana leina anasa ninye, “Enkurare o ltung'ani le Nkai apa oing'uaa Yuda, nelotu aibonu kuna baa niyewuo iyie aas tialo olperere lo lasar te Betel.” 18Neitoki ninye ajo, “Metotiwuo ninye neijia; nchoo eaku meiwuang'ieki iloik lenyena.” Neaku etapala ninche iloik lenyena teine, tenebo iloik leilo oiboni le Nkai oing'uaa Samaria. 19Ore nena wuejitin apa oo lpereren naatii iwuejitin neeika too nkanas e Samaria, naaitobira ilaiguanak loo Siraeli, neitagor Olaitoriani, neiwuang'ie Yosia. Eitaasa ninye ninche anaa ina pooki nataasa te Betel. 20Near ninye metuata ilapolosak loo wuejitin neeika apa ootii ine, too nchumat oo lpereren loo lasarri, nepejoo iloik loo ltung'ana te shumata ninche. Nerrinyo ninye alo Yerusalem.
Etaraposhoko Yosia osirua le ngiroroto oji Pasak
(2 Int 35.1-19)
21Neitanap olaiguanani iltung'ana pooki ajoki, “Embung'a osirua le ngiroroto oji pasaka tenkaraki Olaitoriani Enkai inyi, anaa enaigeroki tiatua ena buku o sotua.” 22Amu meetae aekata osirua le ngiroroto oji Pasaka onyaakaki aaibung ebaiki nkolong'i oo larishak apa oorish Isiraeli, anaa too nkolong'i oo laiguanak loo Siraeli, anaa iloo laiguanak le Yuda; 23kake ore to lari le tomon o isiet le nkitoria o laiguanani Yosia, neibung'i ena pasaka te nkaraki Olaitoriani te Yerusalem.
Kulie baa naaibelekenya Yosia
24Enyaaka sii apa Yosia aiwuang'ie ilaitumusumusok o lasakutok, o nkitanyaanyukot oo nkaitin o ilo minong pooki otii ina kop e Yuda o Yerusalem, pee etumoki aitudupai irorei leina kitanapata ooigero tiatua ina buku apa nanoto Hilkia olapolosani tiatua enkaji o Laitoriani. 25Ore apa te dukuya ninye nemetii olaiguanani oikununo anaa ninye, oibelekenyakine Olaitoriani, to ltau lenye pooki, o te nkishui enye pooki, o te nkidimata enye pooki, te risioroto e nkitanapata e Musa pooki, neitu eitokini aatum likae laaijo ninye te siadi ninye.
26Neton ake eitu eibelekenya Olaitoriani teina goro enye napi, naa te ninye apa eyupuyupo egoro o Laitoriani tialo Yuda te nkaraki nena pooki naaitagorie Manase ninye. 27Nejo Olaitoriani, “Kaiwuang'ie sii Yuda too nkonyek aainei, anaa apa enaiwuang'ie Israel, nanang'aa nanu ena anasa apa nategelua, Yerusalem oina aji apa natejo nanu ninye etii enkarna ai.”
Enkiting'oto e nkishui e Yosia
(2 Int 35.20–36.1)
28Ore apa nkulie kiaasin e Yosia, o nena pooki naataasa ninye, neigeroki tiatua embuku oo ntepen oo laiguanak le Yuda. 29Ore apa too nkolong'i enyena, nelo Farao Neko, olaiguanani le Misiri enetii olaiguanani le Asiria, to lkeju le Frati. Nelo olaiguanani Yosia atumore ninye, near Farao Neko ninye metua te Megido, ina kata pee edol ninye. 30Nenap isinkan lenyena ninye etua te ngarri oo mbartan te Megido neyau ninye Yerusalem, nenukaa ninye te nkurare enye makewan. Neyau iltung'ana leina kop Yehoahas, olayioni le Yosia, nebukoki ninye eilata aaput, neitaa ninye olaiguanani te rishata enye.
Olaiguanani Yehoahas le Yuda
(2 Int 36.2-4)
31Oloo larin tikitam apa ookuni Yehoahas pee eiteru aitoreisho, neitoreisho ninye ilapaitin okuni te Yerusalem. Ore apa enkarna e ng'otonye naa keji Hamutal, entito e Yeremia olayioni le Libna. 32Neas ninye mbaa torrok too nkonyek o Laitoriani, te risioroto e nena pooki apa naataasa loo menye. 33Neen Farao Neko ninye te Ribla te nkop e Hamat, pee meitoki ninye aitoreisho te Yerusalem, nepik ninye ina kop kodi e talanta iip nabo e nkosholai o talanta nabo e sahabu. 34 Neitaa Farao Neko Eliakim olayioni le Yosia, olaiguanani te rishata e Yosia papaai lenye. Neibelekeny ninye enkarna enye aitaa Yohoiakim. Kake eiwuang'ie ninye Yehoahas, nelotu ninye Misiri neye teine.
Olaiguanani Yehoiakim le Yuda
(2 Int 36.5-8)
35Neishooyo Yehoiakim enkosholai o Sahabu aisho Farao, kake eitalaa ninye ina kop kodi pee eitayu mpisai te risioroto e nkitanapata e Farao. Eitalakua ninye enkosholai o sahabu too ltung'ana leina kop, te pooki tung'ani te risioroto e nkikena enye, pee eisho Farao Neko.
36 Oloo larin tikitam apa oimiet Yehoiakim pee eiteru aitoreisho, neitoreisho ninye ilarin tomon oobo te Yerusalem. Ore apa enkarna e ng'otonye naa Sebida entito e Pedaia. 37Neas ninye mbaa torrok too nkonyek o Laitoriani te risioroto e nena pooki apa naataasa loo papaai lenye.