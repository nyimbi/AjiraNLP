Olmalaika le Nkai te Bokim
1Neilep apa olmalaika lo Laitoriani te Gilgal alo Bokim. Nejo ninye, “Ayaua apa nanu intae ailepunye te Misiri, nayau intae atua ina kop apa nainosa olmumai pee aisho loo papaai linyi. Atejo apa, ‘Magil ae kata olning'o lai o intae, 2 nimintobiribiri sii intae olning'o o kulo oomanya ena kop; niaariara ilpereren lenye lo lasar’ kake eitu intae imbung'ubung'u enkitanapata ai. Kainyoo ena nitaasa intae? 3Neaku ajoki taata intae, maaraa ninche aipang'ie te dukuya intae; kake keaku ninche ilmang'ati te intae, naa keaku nkaitin enye orreshet te intae.” 4Ore ake pee eiro ilo malaika lo Laitoriani kulo rorei too ltung'ana pooki le Israel, neyietu iltung'ana aaishir. 5Neisho ninche ine wueji enkarna aajo Bokim; neitaiki Olaitoriani olasar te ine.
Keeya e Yoshua
6Ore ake pee eisho Yoshua iltung'ana meshomo, nepuo lelo tung'ana le Israel oltung'ani ake enjung'ore enye, pee elo aya enkop. 7Neisiaai iltung'ana Olaitoriani nkolong'i pooki e Yoshua, o nkolong'i pooki e lelo payiani apa ootii te siadi Yoshua, apa ootoduaa ina siaai pooki kitok nataasa Olaitoriani te nkaraki Israel. 8Neye Yoshua olayioni le Nuni, ilo sinka lo Laitoriani, aa oloo larin iip o tomon. 9 Nenukaa ninche ninye to lpolosie le njung'ore enye te Timat-heres, ti atua ina kop oo ldoinyo e Efraim, te moikuape oldoinyo le Gaash. 10Ore apa ina ishoi pooki neishunye sii ninche aaye; neitoki ailepu ae ishoi te siadi ninche, apa nemeyiolo ninye Olaitoriani aashu esiaai apa nataasa ninye te nkaraki Israel.
Etapala Isirael eseremata o Laitoriani
11Neas lelo tung'ana le Israel entorrono too nkonyek o Laitoriani neisiaai inkaitin e Baal; 12neing'uaa ninche Olaitoriani Enkai oo loo menye apa laa ninye nayaua ninche aitung'uaa enkop e Misiri; nepuo ninche aasujaa kulie aitin, ti atua nena aitin oo loreren apa oomanita ninche, neirrugokino ninche; neitagor ninche Olaitoriani. 13Neing'uaa ninche Olaitoriani, neisiaai inkaitin e Baal o Ashtarot. 14Neaku eyupuyupo apa engoro o Laitoriani ti alo Israel, neishooyo ninye ninche apik atua nkaik oo lmang'ati lenye nemiraki ninche engolon e lelo mangati oomanita ninche, o metaa meekure eidim aairisha ilmang'ati lenye. 15Kejo ake maape, negilunore ninche enkaina o Laitoriani te ntorroni anaa apa enatejo Olaitoriani, o anaa sii enainosa Olaitoriani olmumai ti alo ninche, neing'aing'ai ninche oleng.
16Neput Olaitoriani ilarishak, ooitajeu ninche aaitayu te ngolon e lelo apa ootaraitie ninche. 17Ore ake eyia eitu ninche ening ilarishak lenye, amu eiborrie onyek esujaa kulie aitin neirrugokino ninche; eibelekenyate apa nabo kata aapong ina oitoi naa ninye apa eima loo menye, lelo apa oibung'a nkitanapat o Laitoriani, neitu ninche eas ina. 18Ore ake anaa te neput Olaitoriani ilarishak te nkaraki ninche, netii Olaitoriani te nebo ilo arishani, neitajeu ninye ninche aitung'uaa enkaina oo lmang'ati lenye too nkolong'i pooki e ilo arishani; amu eing'urrie apa Olaitoriani ninche te nkaraki osina lenye te nkaraki lelo apa ooisomita ninche neinosie osina. 19Kake ore apa te neye olarishani, neibelekenya ninche neas ntorrok alang iloo menye, epuo aasujaa kulie aitin, neisiaai ninche neirrugokino ninche; eitu apa ninche epal ae nabo oo mbaa enye torrok aashu nena enye engolong'u. 20Neaku eyupuyupo apa engoro o Laitoriani te nkaraki Israel; nejo ninye, “Ore enkaraki natigila kulo tung'ana olning'o lai apa laitanapa nanu loo menye, neitu ening oltoilo lai, 21meekure nanu ebaiki taata aaraa aipang'ie te dukuya ninche hoo ninye olosho obo te lelo apa ootung'uayie Yoshua pee eye, 22paa ore te ninche natum nanu atetema Israel, tenaa keshilaa aapuo te nkoitoi e Nkai, anaa apa enataasa iloomenye aashu eneitu.” 23Neaku etapala apa Olaitoriani lelo oshon, eitu earaa ninche aipang'ie nabo kata, neitu ninye eishooyo ninche apik atua engolon e Yoshua.