Yeremia
1Irorei le Yeremia, olayioni le Hilkia, loo lapolosak apa ootii Anatot tiatua enkop e Benchamen, 2 laa ninye eewuo ororei lo Laitoriani enetii too nkolong'i e Yosia olayioni le Amon, olaiguanani le Yuda, to lari le tomon ookuni le nkitoria enye. 3 Eewuo sii too nkolong'i e Yehoiakim olayioni le Yosia, olaiguanani le Yuda, ometabaiki enkiting'oto o lari le tomon oobo le Sedekia, olayioni le Yosia olaiguanani le Yuda, ometabaiki ina kata apa naibung'i Yerusalem to lapa le imiet.
Enkipototo e Yeremia
4Nelotu apa ororei lo Laitoriani enatii nanu ejo,
5“Ore apa eton eitu aaitobiru iyie te ng'uset e yieyioo lino aatayiolo nanu iyie naa ore apa eton eitu kiini naaitisinya nanu iyie;
aategelua nanu iyie aitaa oloiboni le Nkai too loreren.”
6Najo nanu, “Ee Olaitoriani Enkai! ng'ura, mayiolo nanu airoro amu kara ake olbarnoti.” 7Kake aatiaka nanu Olaitoriani,
“Mijo iyie, ‘Kara ake olbarnoti’;
amu ore lelo pooki laairriwaki iyie naa ilo.
Ore pooki naba anaa enaaitanap iyie naa ilo airo.
8Miureyu iyie ninche, amu atii nanu tenebo iyie pee aakordu iyie, Olaitoriani ojo.”
9Neitorioo Olaitoriani enkaina enye neiseyie enkutuk ai; naajoki nanu Olaitoriani,
“Ng'ura atipika nanu irorei laainei atua enkutuk ino. 10Toduaa ajo, aatipika nanu iyie ena olong shumata iloreren o shumata nkitoriat, pee idotu nisulaa, pee inyal nimbelekeny pee ishet niun.”
Nduaat are
11Nelotu ororei lo Laitoriani enatii ejo, “Yeremia, kainyoo idolita?” Najoki nanu, “Adolita olng'osila lo lchani laaijo oseki.” 12Naaitoki Olaitoriani ajoki, “Itoduaa iyie aitobiraki, amu arripito nanu ororei lai pee aitabaya ninye.” 13Nelotu ororei lo Laitoriani, enatii nanu tenkata e are ejo, “Kainyoo idolita?” Najo nanu, “Adolita emoti naitokitok, eing'orita enkalo e moikuape.” 14Naajoki nanu Olaitoriani, “Moikuape eipang'unye entorroni alotu shumata lelo pooki oomanya enkop.” 15Amu, ng'ura kaipotu nanu iloshon pooki loo nkitoriat e moikuape, ejo Olaitoriani, naa kepuonu ninche ore ake pooki te ninche nepik olorika lenye le nkitoo tenejing'ieki nchomito e Yerusalem, aaigaraki isunta enyena pooki naamanita neman sii nkanas pooki e Yuda. 16Naa kairo nanu endung'okinoto ai enkiguana tialo ninche, teina torroni enye pooki aatung'uaitie nanu; etapejokito ninche enkorropil kulie aitin, neserem esiaai oo nkaik enye maate. 17Kake ore iyie, terretena empolos ino; tudumunye tiaaki ninche pooki toki naba anaa enaaitanap iyie. Mincho kinture ninche maaiture ake nanu iyie te dukuya ninche. 18Ore nanu, ng'ura, kaaitaa nanu iyie ena olong enkanasa nasheta sunta, eng'ape e sekenkei, o sunta o suyai, pee igilunore enkop pooki, o ilaiguanak le Yuda, o ilkituaak lenyena, o lapolosak lenyena o lelo tung'ana leina kop. 19Eikiarare ninche iyie; kake mikimir ninche iyie, amu atii nanu tenebo iyie, ejo Olaitoriani, peyie aakordu iyie.”