Eliya o loibonok le Baal
1Ore te siadi nkolong'i kumok, nelotu ororei le Nkai enetii Eliya, to lari liokuni, ejo, “Shomo ntoduaai kewan te Ahab, amu kairriwaki nanu enchan enkop.” 2Kaae nelo Eliya aitoduaaya kewan te Ahab.
Ore apa ina kata netirrisha olameyu te Samaria. 3Neipotu Ahab Obadiah laa ninye apa oitasheiki enkaji enye. Naa keyanyit apa Obadiah Olaitoriani oleng. 4Naa ore ake pee earaa Yesebel iloibonok lo Laitoriani, neya Obadia iloibonok le Nkai iip nelo aisudoo moo onom te nkapune, neitoti ninche too mukateni o te nkare. 5Neipotu Ahab Obadiah nejoki, “Shomo atua enkop pooki, o nchorroi pooki oo nkariak o erat pooki, amu ebaiki nikitum nkujit nikincho mbartan o nyumpui meye, pee mikintiany ake embata oo ng'uesi.” 6Neaku etooro apa ninche enkop pokira oare, pee etum aashom. Nelo Ahab enkae alo nelo Obadia enkae alo openy.
7Ore eloito Obadia te nkoitoi, ng'ura, nenang'are Eliya ninye; neyiolou Obadia ninye, nebatata te nkomom abaiki enkop, nejo, “Kaiyie ele olkitok lai Eliya?”
8Newaliki ninye ajoki, “Ee nanu. Shomo tiaaki olkitok lino, ‘Ng'ura ajo etii Eliya ene!’ ”
9Nejoki Obadia ninye, “Kaa ng'oki ataasa nanu, eji metaa nchooyo osinka lino apik enkaina e Ahab, maataara nanu matua? 10Ore anaa enaishu Olaitoriani Enkai ino, meetae olorere aashu enkitoria neitu eirriwaa olkitok lai ilkiliku king'oru iyie, naa tenejo ninche, ‘Metii ninye ene,’ neinosie olmumai ina kitoria aashu ilo orere, nchere eitu ninche kitum iyie. 11Eji ore taata nijo iyie, ‘Shomo tiaaki olkitok lino, “Ng'ura, etii Eliya ene.” ’ 12Naa tenaaorore nanu iyie nikiya iyie enkiyang'et o Laitoriani ewueji nemayiolo, niaaku tenalo nanu ajoki Ahab ina, nikilau ninye, naar nanu matua, hoo nayanyita nanu osinka lino Olaitoriani ebaiki telelero ai. 13Aimetolikioki apa olkitok lai enataasa ina kata apa ear Yesebel iloibonok lo Laitoriani, naisudoo nanu iloibonok iip lo Laitoriani, moonom tiatua enkapune, naitoti nanu ninche too mukateni o te nkare? 14Eji nijo taata iyie, “Shomo tiaaki olkitok lino, ng'ura etii Eliya ene.” Pee aar nanu matua.
15Nejo Eliya, “Ore anaa enaishu Olaitoriani loo lororani, laa te dukuya ninye nanu aitashe, kalo ake aitoduaaya kewan ai te ninye taata.”
16Kaae nelo Obadia atumore Ahab, neliki ninye. Nelo Ahab atumore Eliya. 17Ore ake pee edol Ahab Eliya, nejoki ninye, “Kaa iyie doi ele, olaitanyamalani loo Siraeli?” Newaliki ninye ajoki, 18“Eitu nanu aitanyamal Isirael kake iyie oitanyamala, o enkaji e papaai lino, enkaraki nitalama nkitanapat o Laitoriani, nisujaa Baal. 19Ore naa taata shomo nturrurrokoki iltung'ana loo Siraeli to ldoinyo le Karmel, o lelo oibonok pokira iip ong'uan o onom le Baal. O lelo oibonok iip ong'uan le Ashera, oodaa te Mesa e Yesebel.”
20Neipotu Ahab iltung'ana pooki loo Siraeli, neiturrur iloibonok tenebo to ldoinyo le Karmel. 21Nelotu Eliya anyikaki iltung'ana pooki nejoki, “Ibukaashasha akenya o anu too ndamunot are? Tenaa Olaitoriani ninye Enkai, entusuj ninye; kake tenaa Baal nisujaa ninye.” Neitu ewaliki iltung'ana ororei hoo obo. 22Neitoki Eliya ajoki iltung'ana, “Nanu ake openy taata otelekua too loibonok lo Laitoriani; kake ore iloibonok le Baal naa iip ong'uan o onom. 23Nchoo meishori iyiook iloing'ok oare naa nchoo ninche metegelaki ate obo, nedung'udung neiteleiki ilkeek, kake emipik enkima ine. Naa kaitobir sii nanu olikae oing'oni naiteleiki ilkeek, nemapik enkima ine. 24Nimpotipoto enkarna e nkai inyi, naipot sii nanu enkarna Olaitoriani. Ore Enkai nawalu te nkima naa ninye Enkai.”
Newalu iltung'ana pooki aajo, “Enkiroroto sidai.”
25Neitoki Eliya ajoki lelo oibonok le Baal “Entegelaki ate oloing'oni obo ning'asing'asa aaitobir, amu intae ilkumok. Nimpotipoto enkarna e nkai inyi, kake emipik enkima.”
26Neya ninche oloing'oni obo oishooki ninche, neitobir ninye, neipot enkarna e Baal ebaiki tadekenya ometaa dama, ejo, “Oo Baal tawaliki iyiook!” Kake eitu etumi oltoilo anaa oltung'ani otawala. Neitiam ninche aaman ilo perere lo lasar apa oitobira.
27Ore eipira enkolong neikoroj Eliya ninche, ejo “Entabuaku oleng amu enkai ninye, ebaiki negira adamisho oleng, aashu enyamalita, aashu eshomo nkang'itie. Aashu ebaiki neirura naa keishiaakino neinyeyieki.” 28Neishir ninche aabuaku, nedung'udung ate too lalema anaa enatiu olkerreti lenye, ometaba anaa nerukunye osarge too seseni lenye. 29Ore pee elusoo enkipirrata e nkolong, nelimana ninche aaibonisho ometabau erishata naishoori olasar. Kake meetae oltoilo otoning'oki, metii ewalata, nemetii oltung'ani otishilayie.
30Neitoki Eliya ajoki iltung'ana pooki, “Wootu entinyikakaki,” nepuonu iltung'ana pooki aanyikaki ninye. Neram ninye ilo perere lo lasar lo Laitoriani apa otigilaki. 31 Neya Eliya isoito tomon oare te risioroto e siana oo layiok le Yakobo, laa ninche apa eewuo ororei lo Laitoriani enetii, “Ejo keaku eikiji enkarna ino Isiraeli.” 32Ore te lelo soito neshetu olperere lo lasar te nkarna Olaitoriani. Netur ninye engumoto aitaman emanaroto olperer lo lasar, oba tendapasho anaa ilanterera oare. 33Nepik ilkeek aitobiraki. Nedung'udung ilo oing'oni aitaa ndung'udung'ot neiteleiki shumata lelo keek. Neitoki ninye ajo, “Emputa iltooi oong'uan enkare, nibukokiki olasar opejori, tenchumata oo lkeek.” 34Neitoki ajo, “Engilie entubukoki” neigilie ninche eniare. “Neitoki ajo “Engilie ene uni;” neigilie ninche ene uni. 35Neigilie ninche ene uni. Neruko enkare teilo perere lo lasar, neiput ine negum nemanaa to lperere lo lasar.
36Ore te nkata naishoori olasar le nkitukuo, nelotu oloiboni Eliya anyiku nejo, “Oi Olaitoriani, naa Ai e Abraham, o Isaak, o Israel, nchoo eyiolouni ena olong nchere iyie Enkai tiatua Israeli. Nara nanu osinka lino, naa tenkarna ino nanu ataasa kuna kitoduat pooki. 37Tawalikiaki nanu Olaitoriani, tawalikiaki pee eyiolou kulo tung'ana nchere, iyie Olaitoriani ora Enkai, naa iyie oibelekenya iltauja lenye.”
38Nedou enkima o Laitoriani, neinos ilo asar, olkeek o soito, o enterit neishu ina are apa natii ewueji negum nemanaa to lperere lo lasar. 39Ore ake pee edol iltung'ana pooki ina, nebatata aaitabaiki nkomomi enye enkop; nejo, “Olaitoriani ninye Enkai, Olaitoriani ninye Enkai.”
40Neitoki Eliya ajoki ninche, “Embung'a lelo oibonok le Baal; emincho ninye elo obo.” Neibung'i ninche, neyau Eliya ninche aitadou ayau olchorro le Kishon, near ninche metuata teine.
Enkiting'oto o lameyu
41Neitoki Eliya ajoki Ahab, “Ilepa shomo tadaayu niokisho; amu ening'o oltoilo le nchan eshaita.” Kaae nelo Ahab adaa neokisho. 42 Neilep Eliya alo enchumata oldoinyo le Karmel, neirrugo abaiki enkop, nepik enkomom enye erishata oo nkung enyena. 43Nejoki ninye osinka lenye, “Ilepa taata shomo, ning'or enkalo e naiposha.” Neilep ninye alo neing'or, nejo, “Metii toki.” 44Neitoki ajoki, “Nyaaki shomo katitin naapishana.” Ore te nkata e naapishana nejo ninye, “Ng'ura etii enkiti atampoi naikununo anaa enkaina oltung'ani nailepu tiatua enaiposha.”
Neitoki ajoki, “Ilepu shomo tiaaki Ahab, ‘Ntobira engarri ino oo mbartan nidoyio alo, pee mikimbok ake enchan.’ ”
45Ore te nkiti rishata neroku shumata too nkatampo o to siwuo, nelotu enchan kitok, neked Ahab engarri enye nelo Yesreel. 46Netii apa enkaina Olaitoriani shumata Eliya; nerreten ninye empolos enye nekuet aituruk te Ahab nelo enjing'et e Yesreel.