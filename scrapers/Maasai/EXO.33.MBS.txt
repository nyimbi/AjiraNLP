Eitanapa Olaitoriani Isiraeli pee eing'uaa oldoinyo le Sinai
1 Nejoki Olaitoriani Musa, “Entudumunye enchom, intae o lelo tung'ana apa liyaua ailepunye aitung'uaa enkop e Misiri, meshomo ina kop apa naa ninye ainosie olmumai pee aisho Abraham, o Isaak o Yakobo, ajoki ‘Eishoi inyi aisho ninye.’ 2Naa kairriwaa nanu olmalaika dukuya intae, naaraa nanu meshomo Ilkanaani, Ilamori, o Ilhiti, o Lperesi, Lhifi o Lyebusi. 3Elepa enchom ina kop naruko kule o naishi; kake malo nanu ti atua intae, maidaikie ake intae te nkoitoi, amu irara iltung'ana oosho murto.”
4Ore ake pee ening iltung'ana kulo onom torrok, neishir, nemetii oltung'ani oonyaaka apika imasaa enyena. 5Amu etiaaka Olaitoriani Musa, “Tiaaki iltung'ana loo Siraeli, ‘Irara iltung'ana oosho murto; te nalo nanu te nkata nabo ti atua intae, naidaikie intae. Ore naa taata entayutu imasaa inyi entung'uai ate, pee ayiolou enaitaas intae.’ ” 6Metaa netupurro iltung'ana loo Siraeli ate too masaa enye, ebaiki oldoinyo le Horeb neito idia alo dukuya.
Olng'obor le manyisho o Laitoriani
7Naa kesesh apa eya Musa olng'obor nelo aun aitaman ina ang oo lng'oborri, nejo ninye olng'obor le ntumo. Ore pooki ng'ae oing'oru Olaitoriani neipang alo ilo ng'obor le ntumo otii auluo ina ang oo lng'oborri. 8Ore ake enkata naipang Musa alo olng'obor, neinyototo iltung'ana pooki aaitashe, neitashe ake oltung'ani te kutukaji o lng'obor lenye, neduaaya Musa ometaba anaa nejing atua ilo ng'obor. 9Naa ore ake pee ejing Musa olng'obor, neirorie Olaitoriani Musa. 10Naa ore ake pee edol iltung'ana pooki ina ng'ape e nkatampoi eitashe te nkutuk o lng'obor, neinyototo iltung'ana pooki aaitashe aaserem, oltung'ani ake te kutuk aji o lng'obor lenye. 11Neirorie Olaitoriani Musa eing'ura too nkomomi anaa oltung'ani te neirorie olchore lenye. Ore pee eitoki Musa ashuko alo atua ina ang oo lng'oborri, ore osinka lenye Yoshua olayioni le Nuni, ilo barnoti neitu elo aing'uaa ilo ng'obor.
Eishorua Olaitoriani enkisiligata pee eaku te nebo iltung'ana lenyena
12Nejoki Musa Olaitoriani, “Ng'ura ajo kitiaaka nanu, ‘Toriku kulo tung'ana ilepunye,’ kake eitu kincho nanu matayiolo ajo kaing'ae irriwaa te nebo nanu. Ninyaaka ajo, ‘Kaayiolo nanu iyie enkarna, ninoto sii kirotetisho too nkonyek aainei.’ 13Ore naa taata, aatoomono, tenaa kanoto kirotetisho too nkonyek inono, ntoduaaki taata nanu inkoitoi inono, pee aatum nanu atayiolo iyie natum kirotetisho too nkonyek inono. Tadamu sii ajo ore ele osho naa iltung'ana linono.” 14Nejo ninye, “Kalo nanu te nebo intae, naa kaisho nanu intae enkiyeng'iyeng.” 15Nejoki Musa Enkai, “Ti nimilo iyie te nebo iyiook, miya iyiook aituang'uaa ene. 16Amu kaji naa eikoni pee eyiolouni aajo anoto kirotetisho too nkonyek inono, nanu o ltung'ana linono? Aime ti nilo iyie te nebo iyiook, pee kimbalayu iyiook, nanu o ltung'ana linono too ltung'ana pooki ootii oriong enkop?”
17Nejoki Olaitoriani Musa, “Ore nena baa nitejo naa kaas; amu inoto kirotetisho too nkonyek aainei, naa kaayiolo nanu iyie enkarna.” 18Nejo Musa, “Aatoomono nanu iyie ntoduaaki enkitoo ino.” 19 Nejoki ninye, “Kaisho nanu enkishiaa ai pooki meshomo te dukuya iyie, naibalunye te dukuya iyie enkarna ai, ‘Olaitoriani’; naipirisie nanu ilo laipirisie naing'urrie ilo laing'urrie.” 20Nejo ninye, “Kake mindim iyie atoduaa enkomom ai; amu meetae oltung'ani odol enkomom ai neishu.” 21Neitoki Olaitoriani ajo, “Ng'ura, etii ewueji te mbata nanu naa ninye intasheyie te shumata e ndapidapoi; 22naa ore ina kata kigiroo enkitoo ai naapik iyie olbaata le ina dapidapoi, naaimulumul nanu iyie te nkaina ino o metaba anaa nalusoo, 23naitoki nanu aya enkaina ai, nikidol iyie nanu enkoriong ai, kake medoli enkomom ai.”