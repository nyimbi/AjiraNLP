Engolon e tung'ani
1 Ore apa olasurai naa aing'en oleng alang ing'uesi pooki naaitobira Olaitoriani Enkai. Neikilikuan ninye enkitok ajoki, “Eji ketejo doi Enkai, ‘Eminya pooki ng'anayio lo lchani otii ena kurma?’ ”
2Nejoki enkitok olasurai, “Aikiindim iyiook aainosa ilng'anayio pooki loo lkeek le nkurma, 3kake etejo Enkai, ‘Eminya ilo ng'anayioi leilo shani otii empolos enkurma, nimishoroo hoo ninye arashu iyeye.’ ” 4Kake etiaka olasurai enkitok, “Miyeye ntae; 5amu eyiolo Enkai ajo ore tininosinoso ninye nebolo inkonyek inyi, nitiuu anaa Enkai, niyiolouu isupati o ntorrok.”
6Ore peyie edol enkitok ilo shani ajo sidai te ndaa, naa olchani sii oitiship inkonyek, naa olchani sii onguarrayu oiteng'en oltung'ani neitayu olng'anayioi lenyena neinos; neisho sii olpayian lenye embata, neinos ninye. 7Ore inkonyek e pokira nebolo, neyiolou ina kata aajo meishopo. Nerip mbenek olng'aboli aitaa nkilani. 8Nening ninche oltoilo lo Laitoriani Enkai elo te nkurma eiropija enkolong. Ore olpayian o enkitok enye neisudori peyie medol Enkai tiatua ilkeek le nkurma. 9Kake eipoto Olaitoriani Enkai ilo tungani nejoki ninye: “Kaji itii iyie?” 10Neng'amaa ajoki, “Atoning'o oltoilo lino te nkurma, naureishoyu amu atoduaa ajo maishopo naipirri aisudori.” 11Nejoki Enkai, “Aing'ae likitiaaka minchopo? Inosa o lng'anayioi lo lchani laitanapa apa intae ajoki eminya?” 12Nejo ilo tung'ani, “Ore ina kitok apa nikinchoo metaa tenebo nanu, ninye naaishoo olng'anayioi lo lchani, mainosa.”
13 Ina pee ejoki Olaitoriani Enkai enkitok, “Kaa bae ena nitaasa?” Nejo enkitok, “Olasurai laateleja nanya.”
Etudung'o Enkai enkiguana
14Nejoki Olaitoriani Enkai olasurai, “Ore amu itaasa ena, kitediaaki iyie aaitulus too nkishu pooki o ng'uesi pooki entim, keaku iserpepiari te nkop, naa enterit ninye endaa ino, too nkolong'i pooki e nkishui ino. 15 Ekapik olomang'ati erishata ino o enkitok. Neijia sii etiu erishata e ishoi ino o eishoi enye. Ekepurd ninye elukunya ino, ore iyie niony entutunyo enye.”
16Nejoki ninye enkitok, “Kaaponiki nanu emion te ishoi ino, te mion sapuk iiu inkera. Ore iyieunot inono pooki keaku ino lpayian lino, neaku sii ninye likintore iyie.”
17 Nejoki ninye Adam, “Ore amu itoning'o oltoilo le nkitok ino, ninosa, ilo ng'anayioi lo lchani laaitanapa ajoki ‘Minya,’ etediaki enkop tenkaraki iyie, ekeaku enenkinyinyiret ake inya te nkishui ino pooki. 18Kebulu ilkiku o ntulele te nkurma, neaku inya nena aitubulu oo nkurman. 19Te nkinyinyiret inya endaa, ometaba anaa nirrinyokino enterit, amu teine apa kintobiruaki. Ira enterit naa enterit irrinyokino.”
20Neisho ilo tung'ani enkitok enye enkarna ajo Hawa amu ninye ng'otonye oo looishu pooki. 21Neitobiraki Olaitoriani Enkai Adam o enkitok enye nkilani oo ndapan, neishopoki ninche.
Etaarayie Enkai Adam o Hawa aitung'uaa enkurma e Eden
22 Nejo Olaitoriani Enkai, “Ng'ura, etotiwuo oltung'ani anaa obo lang etayiolo isidain o ntorrok; ore tena kata, neidim ninye aitorioki enkaina enye olchani le nkishui ainosa, neishu ninye intarasi.” 23Metaa eitayio Olaitoriani Enkai ninye te nkurma e Eden peyie epuo aatur enkop apa naitobirunyeki ninche. 24Nearaa ninye ilo tung'ani. Ore te nkalo oloo saen e Eden, etipika ninye olmalaika, o lalem oyupuyup oman pooki alo peyie errip enkoitoi olchani le nkishui.