Etimiraki ilkanaani
1 Ore ake pee ening ilo Kanaani aiguanani le Arad apa omanya Negeb, nchere eletu Israel aaimu enkoitoi e Afarim, nearare ninye Israel, neibung kulikae lenye araya. 2Neinos Israel olmumai to Laitoriani, nejo, “Ti ninchoru iyie ele orere apik enkaina ai, nalo naa nanu aidaikie nkanas enye tukul.” 3Nening Olaitoriani oltoilo le Israel, neishooyo lelo le Kanaan; neidaikie Siraeli ninche o nkanas enye. Neaku keji ene wueji Horma.
Olasurai oitobiraki lo suyai
4 Nedumunye to ldoinyo le Hor neim enkoitoi Enaiposha Nanyokie, aapuo aamanaa te nkop e Edom; nesi iltung'ana te nkoitoi. 5 Neiro ninche mbaa torrok ti alo Enkai o Musa. Neing'unyung'uny ninche ejo, “Kainyoo pee iyaua iyiook aitupuku te nkop e Misiri maetu aaye tene tiong'ota? Amu metii endaa nemetii enkare, neitirika iyiook ena daa nemeeta tipat.” 6Neirriu Olaitoriani ilasuriaa oopi atua iltung'ana, neony ninche iltung'ana, o metaa etuata iltung'ana kumok le Israel. 7Nepuonu iltung'ana enetii Musa, nejoki, “Kitaasa iyiook eng'oki, amu kiroro iyiook mbaa torrok ti alo Olaitoriani o tialo iyie; toomono Olaitoriani pee eiwuang'ie ninye ilasuriaa te iyiook.” Neaku etoomonoko Musa iltung'ana. 8Nejoki Olaitoriani Musa, “Ntobira olasurai opi nipik shumata eng'ape; ore ake pooki ng'ae oonyi, te neing'or ninye, nepok.” 9 Neaku eitobirua Musa olasurai lo suyai nepik shumata e ng'ape; naa te nelo neony olasurai likae tung'ani, neing'or ninye ilo asurai lo suyai nepok.
Ebaiki oldoinyo le Hoor o metabaiki oerata loo le Moab
10Nedumunye iltung'ana le Israel nepuo aaun ilng'oborri te Obot. 11Neitoki aadumunye te Obot nepuo aaun ilng'oborri te Iye-abarim, te ilo purkel oipirare Moab, te nkalo e nkilepunoto e nkolong. 12Nedumunye te ine aapuo, neun ilng'oborri to erata le Sared. 13Nedumunye te ine aapuo neun ilng'oborri te nkae shoto e Arnon, naa ninye natii ina ongata, olo abaiki olpolosie loo le Amori; amu ore apa Anon naa ninye olpolosie le Moab, te rishata e Moab o le Amori. 14Neaku etejoki apa te mbuku oo njorin o Laitoriani,
“Waheb te Sufa, o erat le Arnon,
15o lelo ooshong'ishong le lelo erat
oopuo aabaya entonata e Ari,
nepuo o meikobo olpolosie le Moab.”
16Nepuo te ine o metabaiki Beeri, aa taa, olchorro apa laa ninye etiakinye Olaitoriani Musa, “Nturrurro iltung'ana te nebo, pee aisho nanu enkare.” 17Nerany apa Israel ele sinkolio:
“Turukunye, na shorro! - Entaranyaki ninye! -
18ena shorro apa natuturo ilkituaak,
natoota ilooyanyiti loo ltung'ana,
too rinkan lenye le nkitoo
o too ng'udisin enye.”
Neitoki aadumunye to lpurkel nepuo Matana. 19Nedumunye te Matana nepuo Nahaliel, nedumunye te Nahaliel nepuo Bamot, 20nedumunye te Bamot nepuo ilo erata otii enkop e Moab, enchumata e Pisga, ine nerumaki kop o lpurkel.
Emirata natimiraki olaiguanani Sihon o olaiguanani Oog
(Enkig 2.26–3.11)
21Neitoki Israel airriwaki Sihon ilkiliku, ilo aiguanani le Amori, ejo, 22“Nchooki nanu maima atua enkop ino; mikimbelekenya iyiook aapuo olokeri aashu enkurma oo sabibu mikiok iyiook enkare enchorro; eikipuo iyiook aaim ina oitoi nalala o laiguanani, o metaba anaa nikimpang ti atua enkop ino.” 23Kake etanya Sihon eisho Israel meima atua enkop enye. Neiturrur ninye iltung'ana lenyena pooki te nebo, neipang alo aarare Israel to lpurkel, nebau Yahas, nearare Israel. 24Nesesekuan Israel ninye te nepi o lalem, neya enkop enye ebaiki Arnon o metabaiki Yabok, o meshomo abaiki ile Amori; amu Yaser apa olpolosie loo le Amori. 25Neya Israel nena anas pooki, nemany Israel nena anas pooki oo le Amori, te Heshbon, o nkang'itie enyena pooki kutiti. 26Amu Heshbon apa enkanasa e Sihon ilo aiguanani loo le Amori, laa ninye otaarare olaiguanani le dukuya le Moab, neya enkop pooki aitung'uaa ninye, o metabaiki Arnon. 27Neaku kejo ilaranyak loo nkatinin,
“Wootu Heshbon, nchoo esheti ninye,
nchoo enkanasa e Sihon metesheti aaitagol.
28 Amu eipang'ua enkima te Heshbon,
eipang'ua olng'ejep le nkima te
nkanasa e Sihon,
Eidaikie Ari e Moab,
o lkituaak loo neeika e Arnon.
29Oi iyie, Moab!
Ndaaitie lo tung'ana le Kemosh!
Eitaa ninye ilayiok lenyena ilaisikak,
neitaa ntoyie enyena iyararot,
o laiguanani le Amori, oji Sihon.
30Eidaa eishoi enye te Heshbon,
o metabaiki Dibon,
kindaikie iyiook o metaba anaa
nebaiki enkima Medeba.”
31Nemany apa Israel enkop oo le Amori. 32Neirriwaa Musa iltung'ana meshomo aaikitalan Yaser; neya ninche nkang'itie enye kutiti, neiwuang'ie lelo apa le Amori oomanya ine. 33Neitoki ninche aaibelekenya neilep aaim enkoitoi e Bashan; ore Oog olaiguanani le Bashan nelotu aarare ninche, ninye o ltung'ana lenyena pooki, pee epuo aaitayu olarrabal te Edrei. 34Kake etiaka Olaitoriani Musa, “Miureyu iyie ninye; amu aishorua nanu ninye apik atua nkaik inono, o ltung'ana lenyena pooki, o enkop enye; naa ilo iyie aitaas ninye anaa enintaasa Sihon olaiguanani le Amori, apa omanya Heshbon.” 35Neaku etasesekuana apa ninche ninye, o layiok lenyena, o ltung'ana lenyena pooki, o metaba anaa neaku meetae obo ataa olaishirani otelekua te ninye; neya ninche ina kop aaitaa enenye.