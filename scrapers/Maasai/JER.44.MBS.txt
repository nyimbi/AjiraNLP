Olkilikuai lo Laitoriani too Siraeli ootii Misiri
1Ele rorei oewuo enetii Yeremia eipirta lelo Yahudi pooki apa oomanya enkop e Misiri, te Migdol, te Tafahes, te Memfis, o tiatua enkop e Patros ejo, 2“Nji ejo Olaitoriani loo lororani, Enkai e Israel: Itoduaa intae ina torroni pooki nayaua nanu shumata Yerusalem o shumata nkanas pooki e Yuda. Ng'ura, ore ena olong olmuaate ninche, nemetii hoo ng'ae omanya atua ninche, 3enkaraki ina torroni nataasa ninche, naaitagor nanu, teina nashomo ninche aapej enkorropil neisiaai kulie aitin apa neitu eyiolou ninche, ninche aashu o intae aashu loo papaai linyi. 4Ore ake eyia aitirrishaka nanu airriwaki intae isinkan laainei pooki lelo oibonok le Nkai, ajo, ‘Ee, miaas ena taboi naiba nanu!’ 5Kake eitu ninche ening aashu eishoru enkiok enye, pee eibelekenya aaing'uaa entorroni enye nemeitoki aapejoki enkorropil kulie aitin. 6Neaku ore emion o engoro ai napi netubukuoki neyupuyupieki tiatua nkanas e Yuda o tiatua nkoitoi e Yerusalem; neaku ninche mijoonito o lmuaateni, anaa enatiu tena olong. 7Ore naa taata nji ejo Olaitoriani Enkai oo lororani, Enkai e Israel: Kainyoo intae pee iasiasa ena torroni sapuk tialo intae maate, aadung'oo aaiwuangie tiatua intae olee o enkitok, elooyo o enkerai, aaitung'uaa empolos e Yuda, nemeing'uiekini intae olpisiai? 8Kainyoo pee kintagorigoro nanu te siaai oo nkaik inyi, ipejokiki enkorropil kulie aitin tiatua enkop e Misiri teine apa nietuo aatonie, pee etumi aaiwuang'ie intae niakuku oldeket o enkurruna tiatua iloreren pooki le nkop? 9Ketorikine intae esuujisho oo loo papaai linyi, entorroni o laiguanani le Yuda, o entorroni oo kituaak enye, o entorroni inyi maate, o entorroni oo nkituaak inyi apa nataasa ninche tiatua enkope Yuda o too nkoitoi naalala e Yerusalem? 10Eitu ninche eitobor ate ometabaiki ninye ena olong, aashu eureishoyu, aashu epuo te nkitanapata ai o nkiguanat aainei apa natipika dukuya intae o dukuya loo papaai linyi.
11“Ore naa nji ejo Olaitoriani loo lororani, Enkai e Israel: Ng'ura kaing'orie nanu enkomom ai intae te ntorroni, pee aiwuang'ie Yuda pooki. 12Kaya nanu ilo pisiai le Yuda ooibelekenya inkomomi enye pee epuonu enkop e Misiri aatonie naa keidaikieki ninche pooki; tiatua enkop e Misiri epuo ninche aabatata to lalem, o to lameyu eidaikieki ninche; ebaiki oloti ometabaiki olkitok, keye nincheto lalem o to lameyu; naa keaku ninche enking'asia o enkuretisho o ldeket o enkurruna. 13Kaitame nanu lelo oobikito tiatua enkop e Misiri anaa enaidipa aitamio Yerusalem, to lalem to lameyu o to lmeitai, 14keaku meetae hoo obo teilo pisiai le Yuda apa oewuo aton tiatua enkop e Misiri, ojeu aashu epok aashu eshuko alo enkop e Yuda, naa ninye apa etang'uarra pee eshuko aapuo aabik teine, amu merrinyo ninche meteleku ake ilkuti aisikak.”
15Ore apa lelo lewa pooki ooyiolo aajo eishoo nkituaak enye enkorropil kulie aitin, o nkituaak pooki naaitasheto te mbata, o lturrur kitok, ore iltung'ana pooki oomanya Patros tiatua enkop e Misiri, newaliki Yeremia ejo: 16“Ore tialo ele rorei litolikio iyiook te nkarna o Laitoriani, mikining iyiook iyie. 17Kake eikiaas iyiook pooki toki naba anaa enikinosakita olmumai, aapejoki enkorropil enkaiguanani e shumata nikibukoki ninye ilasarri ooki, anaa apa enikitaasa iyiook o loo papa, o laiguanak lang o lkituaak lang, tiatua inkanas e Yuda o too nkoitoi naalala e Yerusalem; amu ore apa ina kata nikiata endaa sapuk nikidupoyu, neitu kidol entorroni. 18Ore anaa nikipal iyiook eitu kipejoki enkorropil enkainguanani e shumata o embukokinoto o lasar ooki, nikitalaita iyiook pooki toki neidaikieki iyiook to lalem o to lameyu.” 19Nejo nkituaak, “Amaa apa pee kipejoki enkorropil enkaiguanani e shumata nikibukoki ninye olasar ooki, aimeyiolo apa ilmoruak lang pee kintayu imukateni naata enkitanyaanyukoto enye nikibukokininye ilasarri ooki?”
20Neitoki Yeremia ajoki iltung'ana pooki, ilewa o nkituaak, o lelo tung'ana pooki ooishoo ninye ena walata: 21“Amaa tialo ina orropil apa nitapejo intae tiatua inkanas e Yuda, o too nkoitoi e Yerusalem, intae o loo papaai linyi, o laiguanak linyi olkituaak linyi, oltung'ana lena kop, keitu edamu Olaitoriani? Keitu elotu ena damunoto enye? 22Meekure eidim Olaitoriani ating'iriakinoyu entorroni oo nkiaasin inyi o nena o lminong nitaasa intae, neaku etaa enkop inyi olmuaate ewueji mitil oldeket meetae olomanya, anaa enatiu ena olong. 23Enkaraki nitapejo intae enkorropil o enkaraki nitaasa intae eng'oki to Laitoriani aashu ipuopuo te nkitanapata enye o too nkiguanat enyena o te nchakenisho enye, pee etadoikio intae ena torroni, anaa enatiu ena olong.”
24Nejoki Yeremia iltung'ana pooki o nkituaak pooki, “Entoning ororei lo Laitoriani, intae pooki le Yuda ootii atua enkop e Misiri, 25nji ejo Olaitoriani loo lororani, Enkai e Israel: Ore intae o nkituaak inyi nimbalie too nkutukie inyi, nintabaitie too nkaik inyi, ijojo, ‘Esipa eikiaas iyiook nena nikinosakita olmumai likintobira aapejoki enkorropil enkaiguanani e shumata nikibukoki ninye olasar ooki.’ Entudup naa ilmuma linyi niasiasa nena! 26Ore naa entoning ororei lo Laitoriani, intae pooki le Yuda oobikito tiatua enkop e Misiri: ng'ura, ainosa nanu olmumai te nkarna ai kitok, Olaitoriani ojo, nchere ore enkarna ai meitokini ae kata aaipot te nkutuk e pooki tung'ani le Yuda tiatua enkop pooki e Misiri, ejo, ‘Anaa enaishu Olaitoriani.’ 27Ng'ura, aing'orita nanu ninche te ntorroni neme te sidai, ore iltung'ana pooki le Yuda ootii atua enkop e Yuda naa keidaikieki to lalem o to lameyu, ometabau enkiting'oto enye. 28Ore lelo ooimisho to lalem naa keshuko aaing'uaa enkop e Misiri aapuo enkop e Yuda, naa kuti esiana; ore ilo pisiai pooki le Yuda, apa oewuo enkop e Misiri aton, neyiolou aajo kalo rorei ouno, kolalai aashu olenye. 29Ele olo aaku olmonekie te intae, Olaitoriani ojo, nchere kaitame nanu intae tene wueji, pee itumutumu aatayiolo nchere esipa keitashe ororei lai tialo intae te ntorroni: 30 Nji ejo Olaitoriani, ng'ura, kaishooyo nanu Farao, aisho Hofra ilo aiguanani le Misiri apik atua enkaina oo lmang'ati lenyena o atua enkaina e lelo ooing'oru enkishui enye, anaa apa enaishooyie Sedekia olaiguanani le Yuda apik atua enkaina e Nebukadnesa olaiguanani le Babilon olaa olmang'atinta lenye apa neing'oru enkishui enye.”