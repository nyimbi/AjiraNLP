Etoorote Abram o Lot
1Metaa eilepa Abram alo aing'uaa Misiri, ninye o enkitok enye, o pooki toki naata, tenebo Lot aapuo enkop e Negeb.
2Naa karsis oleng Abram too nkishu o te nkosholai, o te sahabu. 3Neidur ninye aing'uaa Negeb ometabaiki Betel ewueji apa netii olng'obor lenye te nkiterunoto aa erishata Betel o Ai. 4Ewueji apa netang'asa aitobirie olperere lo lasar. Neipot Abram teine enkarna o Laitoriani. 5Ore sii ninye Lot oiriamunore Abram eboitare ninye neeta sii ninye inkishu, o ntare, olng'oborri, 6metaa meishaa enkop pokira aare te nemanya, amu aikumok imasaa e pookira. 7Nejing enchankar ilchekuti loo nkishu e Abram olchekuti loo nkishu e Lot. Ore apa ina kata, eton emanya Ilkanaan o Lperisi enkop.
8Nejoki Abram Lot, “Meishiaakino sii ake nejing erishata ang, enchankar, anaa ejing erishata oo lchekuti linono o lchekuti laainei amu aikira emudong. 9Aimetii enkop pooki dukuya iyie? Toorori te nanu. Teniito iyie enkaina e kedienye, naito ene tatene naa tiniito iyie ene tatene, naito nanu ene kedienye.” 10 Neraposhu Lot inkonyek enyena, nedol ajo ore oyerata le Yordan keeta inkariak te pooki wueji, anaa enkurma o Laitoriani, anaa enkop e Misiri te nkalo e Soar, ina kata eton eitu eidaikie Olaitoriani Sodom o Gomorra. 11Metaa negelaki Lot kewan oyerata pooki le Yordan, nelo ninye oloo saen. Neoro o Abram teine. 12Nemany Abram e nkop e Kanaan, nemany Lot inkanas natii inkanas o Yarata, neidurrie olng'obor lenye ometabaiki Sodom. 13Ore apa iltung'ana le Sodom naa kaarruok, naa ilaingokok oleng te dukuya o Laitoriani.
Eidurraka Abram Hebron
14Nejoki Olaitoriani Abram, eidipa atoorori Lot ainguaa ninye, “Taraposhu inkonyek inono ing'ura aiteru teine nitii, moikuape, o kopikop o loo saen o oloo ntoluo. 15 Ore ina kop pooki nidolita, naa kaaisho iyie tenebo eishoi ino ntarasi. 16Kaitaba eishoi ino anaa enterit enkop; metaa te neidimayu meikena oltung'ani enterit enkop, neidimayu sii meikeni eishoi ino. 17Tudumunye, shomo tudungo eneba enkadori o endapasho enkop, amu aaishoo iyie.” 18Neaku eidurrie Abram olng'obor lenye nelotu abik too lkeek oonyaanyukie ilngabolo le Mamre otii Hebron. Ore teine Neshetaki Olaitoriani olperere lo lasar.