Etaparana Yesero Musa
1Nening Yesero, ilo apolosani le Midian, olaputani le Musa, nena pooki naaitaasa Enkai Musa o Siraeli iltung'ana lenyena, eneikunuwua Olaitoriani eitayu Isiraeli aitung'uaa Misiri. 2 Nelotu ninye enetii Musa, neshoru te nebo ninye Sipora, enkitok e Musa natung'uayioki apa te siadi, 3 o Gerishom o Eliesa, ilayiok lenyena pokira oare. (Etejo Musa, “Ataa apa olomoni te nkop oo le eiking'a neaku etejo olayioni obo Gerishom.”) 4Ore enkarna o likae naa Eliesa. (Amu etejo, “Enkai apa e papa lai ereretoto ai, naaitajeu nanu to lalem le Farao.”) 5Nelotu Yesero, olaputani le Musa, o layiok lenyena o enkitok enye enetii Musa to lpurkel te ine apa netipika ilng'oborri to ldoinyo. 6Ore ake pee ejoki oltung'ani obo Musa, “Elotu olaputani lino, Yesero, enitii tenebo enkitok ino o layiok lenyena pokira oare,” 7neipang Musa alo anang'are olaputani lenye, neirrugokino neng'utut ninye; neikilikuana maate ilomon lenye nejing ninche atua olng'obor. 8Neliki Musa olaputani lenye nena pooki naaitaasa Olaitoriani Farao o Ilmisiri te nkaraki Isiraeli, o sinaitin oogol pooki ooetuo shumata ninche te nkoitoi. 9Neng'idayu Yesero te pooki sidai naitaasa Olaitoriani Isiraeli, te ina nayaua ninche aitung'uaa enkaina oo Lmisiri.
10Nejo Yesero, “Meisisi Olaitoriani, laa ninye oitajeu intae aitung'uaa enkaina oo Lmisiri neitung'uaa enkaina e Farao. 11Ayiolo taata ajo eikitok Olaitoriani alang nkaitin pooki, amu eyaua iltung'ana aitung'uaa abori enkaina oo Lmisiri ina kata apa eisikong ninche.” 12Neitayu Yesero, olaputani le Musa, enkishoroto olasar opejori o nkishorot naapolosakini Enkai, nelotu Aron te nebo ilpayiani pooki loo Siraeli aanya endaa te nebo olaputani le Musa te dukuya Enkai.
Eng'elunoto oo larishak
(Enkig 1.9-18)
13Ore ake pee ekenyu neton Musa arish iltung'ana, neitashe iltung'ana aaman Musa ebaiki tadekenya o metaa teipa. 14Ore ake pee edol olaputani le Musa nena pooki naasita te nkaraki iltung'ana, nejo, “Kainyoo ena niasita te nkaraki iltung'ana? Kainyoo pee iton openy, nikintashe aaman iltung'ana pooki ebaiki tadekenya o metaa teipa?” 15Nejoki Musa olaputani lenye, “Enkaraki napuonu iltung'ana enatii aaikilikuan mbaa e Nkai; 16ore te neeta enchankar, nepuonu enatii narish nanu oltung'ani o ilo le latia enye, naitayiolo nanu ninche nkitanapat e Nkai o nena naatejo ninye.” 17Nejoki olaputani le Musa ninye, “Ore ena niasita ne me sidai. 18Ore iyie o ltung'ana liboitare iariara ate, amu keiroishi ena te iyie; nimindim ataasa openy. 19Toning'o naa enaajoki amu kaaikok, naa, keaku Enkai te nebo iyie! Taa itii dukuya Enkai; 20ninteng'en ninche nkitanapat o naatejo, nintayiolo ninche enkoitoi napuoyie o enaishiaakino neas. 21Ore ake tegelu iltung'ana oata enkidimata too ltung'ana pooki, lelo ooure Enkai, iltung'ana ooisiligayu neiba eropare; nipik kulo payiani shumata iltung'ana aitaa ilarikok loo nkalifuni, loo maa iip, loo moo onom o loo maa tomon. 22Nincho ninche meiguenare iltung'ana nkatitin pooki; ore pooki bae sapuk neyau enitii kake ore embae kiti nedung oopeny, pee eleleku te iyie nenap sii ninche olola te nebo iyie. 23Te nias ena, anaa enikirikoo Enkai, naa ina kata ibikoo, nepuo sii kulo tung'ana pooki ewueji enye te seriani.” 24Nening Musa enkikoo o laputani lenye neas nena pooki naatejo ninye. 25Negelu Musa iltung'ana oata enkidimata ti atua Siraeli pooki, neitaa ninche ilukuny oo ltung'ana, ilaitoriak loo nkalifuni, loo maa iip, loo moo onom o loo maa tomon. 26Neiguenare ninche iltung'ana nkatitin pooki; ore ilomon oogol neyaki ninche Musa, kake ore embae pooki kiti nedung oopeny. 27Neisho Musa olaputani lenye meshomo, neibung ninye enkoitoi alo enkop enye.