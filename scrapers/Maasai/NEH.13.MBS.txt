Erishunoto too ltung'ana loo loreren
1 Ore apa teina olong neisuma ninche embuku e Musa aaitoning olorere; netumi eigero teina buku nchere meetae Olamori aashu Olmoabui ojing ae kata eumata e Nkai; 2 amu eitu apa ninche enang'are nkera e Israel aaisho endaa o enkare, kake eishoo ninche Balaam mpisai metigilunore ninche nedek ninche - ore ake eyia eibelekenya Olaitoriani oldeket aitaa emayianata. 3Ore ake pee ening' iltung'ana ina kitanapata, nekepaa ninche aaitung'uaa Israel lelo pooki loo loreren.
Nkibelekenyat e Nehemia
4Ore apa eng'or ena, ore Eliashib olapolosani laa ninye etegeluaki meitasheiki ilgilat le nkaji e Nkai ang, laa ninye sii apa oyiolore Tobia, 5neitobiraki ninye Tobia olgilata olala teine apa netang'asa ninche aapik nkishorot e ntapa, oina orropil, o masaa, o matuan e tomon e ntapa, o enaisho oo sabibu, o eilata, naa ninche apa eishoruaki te nkitanapata meishori Ilawi, o laranyak, o larripok le kishomi, o nkishorot oo lapolosak. 6Ore apa easayu kuna, nematii nanu Yerusalem, amu ore to lari le tomoni uni oare le nkitoria e Artaserses olaiguanani le Babilon, nashomo nanu enetii olaiguanani. Ore etulusoyie enkiti rishata naomon nanu olaiguanani maaisho mashomo, 7nalotu nanu Yerusalem, nairrash nanu ina torroni naitaasa Eliashib Tobia, aitobiraki ninye olgilata too lgorieti le nkaji e Nkai. 8Atagore apa nanu oleng nanang'aa imasaa enkaji e Tobia aitupuku boo. 9Naitoki nanu aitanapisho neitisinyi ina aji, naitoki nanu arrinyu nena masaa e nkaji e Nkai, tenebo olasar le ntapa o enkorropil.
10 Atayiolo sii ajo eitu eishori Ilawi irubat enye; metaa ore Ilawi o laranyak apa oasisho, neisika ake pooki ng'ae alo enkurma enye. 11Neaku aisikong'a nanu lelo kituaak najoki, “Kainyoo pee etung'uayioki enkaji e Nkai?” Naiturrur nanu ninche tenebo napik iwuejitin enye. 12 Neya Yuda imatuan e tomon e ntapa, o enaisho oo sabibu, o eilata aaya nena ajijik naashumishoreki. 13Nagelu nanu metaa ilashumak ooitasheiki nena ajijik naashumishoreki, Shelemia ilo apolosani, o Sadok olaigeroni, o Pedaia loo Lawi, ore olaretoni lenye naa Hanan olayioni le Sakur, olayioni le Matamia, amu ninche apa eisiligaki. Ore apa esiaai enye naa pee eoriki ilalashera lenye ntokitin. 14Tadamuaki nanu, Enkai, ai, tialo ena, nimijut iyie aiwuang'ie nena kiasin aainei sidain nataasa nanu te nkaraki enkaji e Nkai ai o te nkaraki enkisiaayiare enye.
15 Ore apa te nena olong'i, atoduaa nanu lelo tung'ana te Yuda eironyu enaisho oo sabibu too nkironyata te nkolong e sabato, neyau isotot le ntapa neirotoki ninche isirkon; neyau sii enaisho oo sabibu, o lng'anayio loo sabibu, o lng'abolo, o lolan loo mpukunot pooki ooyautua ninche atua Yerusalem te nkolong e Sabato. Aikoo apa nanu ninche teina olong natimira endaa. 16Ore sii iltung'ana le Turo apa ootii ina anasa, neya isinkir o ntokitin oo mpukunot pooki naamiri, nemiraki ninche te nkolong e Sabato iltung'ana le Yuda te Yerusalem. 17Naisikong nanu lelo kituaak le Yuda najoki ninche, “Kainyoo ena bae torrono niaasitata, aaisarkionie enkolong e Sabato? 18Ketaasa apa iloo papaai linyi ena, naa keitu eyau Enkai ang ena torroni pooki shumata iyiook o shumata ena anasa? Ore ake eyia, iyauu intae engoro kitok shumata Israel, aaisarkionie Sabato.”
19Ore ake pee eiteru amisimisu too nchomito e Yerusalem eng'or Sabato, naitanapisho nanu pee eikeni nkutukie oo nkajijik nemeboli ometulusoi Sabato. Napik nanu embata oo sinkan laainei meitasheiki nchomito, pee meetae olola oitijing'uni te nkolong e sabato. 20Ore lelo ainyiang'ak o lamirak loo mpukunot pooki neirrag auluo Yerusalem enkolong nabo anaa nkolong'i are. 21Kake aikoo nanu ninche najoki ninche, “Kainyoo intae pee irragirraga tioriong e suntai? Teningiligili aaiko neijia, naibung nanu intae.” Ore ebaiki ina olong neito idia alo eitu ninche eigil aapuonu te nkolong e Sabato. 22Naitanap nanu Ilawi pee eitisiny ate nepuonu aarrip nchomito, neitaa enkolong e Sabato Sinyati. Tadamuaki sii ena te nkaraki nanu, na Ai ai, nikileku nanu te risioroto e nkitoo e nyorrata ino.
23 Ore sii apa te nena olong'i, atoduaa nanu Ilyahudi ooyama nkituaak e Ashdod, o Amon, o Moab; 24ore olpisiaai loo nkera enye neiro enkutuk e Ashdod, nemeidim ninche aairoro enkutuk e Yuda, kake keidim aairoro nkutukie e lelo tung'ana. 25Nailepilepaki nanu ninche, nadek ninche, naidong kulikae lenye nayiet ilpapit lenye, nainosie ninche olmumai te nkarna e Nkai, ajoki, “Mincho iyie ntoyie inono ilayiok lenye, nimiyaki ilayiok linono ntoyie enye, nimiyamiyama intae maate. 26 Keitu apa eas olaiguanani Solomon eng'oki tenkaraki kuna kituaak? Ore tiatua iloshon kumok meetae olaiguanani otiu anaa ninye, naa kirotet te Nkai enye, neitaa Enkai ninye olaiguanani te shumata Israel pooki; ore ake eyia, etorikokitio nkituaak oo loreren ninye metaasa ing'ok. 27Eikining naa iyiook intae nikias ena torroni sapuk aagolong'aki Enkai ang, aayam nkituaak oo loreren?”
28 Ore apa obo loo layiok le Yehoiada olayioni le Eliashib, ilo apolosani kitok, naa olaputani le Sanbalat le Horoni; ore enkaraki ina aterewa nanu ninye aitalam kewan. 29Tadamu ninche, Enkai ai, Amu eisarkionie ninche empolosare o lning'o lo sotua le mpolosare oo lawi.
30Naitisiny nanu ninche te pooki toki oo loreren, naitobir mbaa naaipirta, isiaaitin oo lapolosak o Lawi, o ltung'ani ake te siaai enye; 31naishoru nanu ilkeek oopejorieki olasar, too rishat enye naageluno, o too rishat oo lng'anayio le dukuya. Tadamuaki nanu Enkai ai, te mbae supat.