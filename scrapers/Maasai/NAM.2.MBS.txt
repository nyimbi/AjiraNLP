Embatatata e Ninawi
1Kiewuo olainyalani arasaki iyie,
intagolo iltimito,
ing'ura enkoitoi terretena empolos ino;
enturrurro engolon inyi pooki.
2(Amu kerrinyu Olaitoriani enkishiaa e nkitoo e Yakobo.
Anaa enkishiaa e nkitoo e Israel,
amu eibung'a apa ilainyalak ninche,
neinyal ilngosil lenye.)
3Ore ina long'o oo ltung'ana lenye magil naa kenyokie,
neishopito isikarini lenye nkilani pilei
neiwuang ngarrin enyena oo mbartan anaa olng'ejep le nkima,
teneipotuni olarrabal neitureisho lelo ookuetu.
4Neruko ngarrin oo mbartan too nkoitoi e nkanasa
nepuo idia alo neitu ena alo
too wuejitin neetumoreki e nkanasa.
neiwuang'u te nkimerlel anaa sitimani,
neimerlel anaa nkiwuang'at e nchan.
5Neipotuni lelo kituaak,
nerrorro ninche epuoito,
nekuetiki ninche esuntai,
neidipaki aaitolok iloketa.
6Etaboloki nkishomin o lkeju
neiputa enkaji e nkitoo enkuretisho.
7Ore ina aiguanani enye,
etooruoki ilkilani, etanapaki aaya,
neishirita nkaisiayak enyena
neishir anaa nturkuluoni,
neoshiosh ilgooitie lenye.
8Eikununo Ninawi anaa olchorro oruko enkare enye
neishir ninche aajo,
“Ntasho! ntasho!” kake meetae olorrinyunye.
9Ewaita enkosholai ewaita sahabu,
meeta olchumati eneiting'ie
anaa karsisisho e pooki toki e tipat.
10Olmuate! emijoonisho o enkidaata!
Etalepori iltauja, neikirikira nkejek,
eiputa olkirutoto mpolosi enye pooki,
neipusita nkomomi enye pooki!
11Koree enkapune oo lng'atunyo
ina apune oo lkuoo loo lng'atunyo
ine neyau olng'atuny engues natara,
ine netii nkiyioitin enyena nemeeta entoki naitanyamal?
12Eibung'a olng'atuny engues nainos
neyiataa ina ngues neyaki ilkuoo lenyena,
negor ina meinosa iliponga enyena.
Neiput enkapune enye inguesi naatara ninye
neiput isanagi lenyena nkiri.
13Ng'ura kaagilunore nanu iyie, Olaitoriani loo lororani ojo, naa kapejoo ngarrin inono oo mbartan te mpuruo nemut olalem lelo ng'atunyo linono ooti; Kaiwuang'ie nanu nena ng'uesi inono te nkop. Nemeigili aekata aaning oltoilo loo lkiliku linono.