1  Ore oltau lo laiguanani naa ereyiet e nkare tiatua enkaina o Laitoriani. Neibelekenyaki ninye pooki wueji neyieu. 

2  Ore pooki oitoi te tung'ani naa sidai too nkonyek enyena, kake Olaitoriani ninye oineneng' oltau. 

3  Easata oo supati o esipata, ninye nang'amaroyu too nkonyek o Laitoriani alang enkitayunoto o lasar. 

4  Ore nkonyek olwuasa tenebo oltau o wuasa, oltaa loo ltorrok naa ing'ok. 

5  Ore nkitobirat e ilo oota enyuata osipa erikoki ninye puaan te nkumoi, kake ore pooki osioki neiting ake te yieunoto. 

6  Ore olchumati litum tolng'ejep olejisho, netiu anaa enkinuku nasiooyo aish naa orreshet le keeya. 

7  Ore enkinyala oo ltorrok naa keoroo ninche aishu, amu etanyaita eas ina nasipa. 

8  Ore enkoitoi eilo torrono naa kekordilo, kake ore olkuaak leilo supat naa aisidai. 

9  Enaikash tinimany olpijata le nchumata enkaji, alang tinitii enkaji e nkitok naata ororei. 

10  Ore oltau leilo torrono neyieu intorrok, metum olelatia enye olng'ur too nkonyek enyena. 

11  Ore te neitamei oloikordodisho, neng'enu olmodai ore te neutari oltung'ani ng'en, netum eng'eno. 

12  Ore isupati neing'or enkaji eilo torrono; enang'akini iltorrok enkidaaroto. 

13  Ore ilo oiken enkiok enye pee mening enkishirata e lelo aisinak, naa keishir sii ninye nemeetae oloning ninye. 

14  Ore enkishooroto naishoruni too nkisudorot naa keshuk engoro; ore eropare oo nkishorot neitigir engoro sapuk. 

15  Ore teneasi esipata, naa enchipai too supati, naa enking'asia too laasak loo ntorrok. 

16  Ore oltung'ani olo aing'uaa enkoitoi e ning'unoto netum eneeng'iyeng'are to lturrur loo loo tuata. 

17  Ore ilo tung'ani onyor esikar naa keaku oltung'ani aisinani ore ilo onyor enaisho o ila nemeaku karsis. 

18  Ore ilo torrono naa elakunoto eilo supat, ore olemeisiligayu naa elakunoto oloitashe too sipat. 

19  Enaikash tiniton te nkop olpurkel natoyio, alang tiniboitare enkitok naata enchankar o lkwenyi. 

20  Ore imasaa naagol enkinyang'a naa kebik te nkaji eilo oota eng'eno, kake ore olmodai naa keijoo. 

21  Ore ilo osuj isipat o enanai e oshoke naa ketum enkishui o enkanyit. 

22  Ore oltung'ani ng'en, neyiolo enaikunakino enkanasa o logol, negil isunta naaisilig ninche. 

23  Ore ilo oiken enkutuk enye neibooyo olng'ejep lenye, neitapaash kewan enyamali. 

24  Ore olasurdaanyani, ninye enkarna o ltung'ani owuasa neitokoos, ilo oas imbaa to lwuasa le nkitokoos enye. 

25  Ore eyieunoto oltashalai naa kear ninye, metua amu keany inkaik enyena eitayu esiai. 

26  Eng'uarrisho iltorrok endama pooki, kake ore isupati keishooyo nememit. 

27  Ore olasar leilo torrono naa olminong, kebaa elusoo eitayio to ltau torrono? 

28  Ore olchakeni lemesipa naa keimin, kake ore ororei le ilo oning'isho naa kebikoo. 

29  Ore oltung'ani torrono neitodolu enkomom empijan, kake ore oltung'ani oitashe too sipat neing'or inkoitoi enyena. 

30  Ore enemetii eng'eno nagut, nemetii ening'unoto nemetii enkikoo, keidim ayau eanyata Olaitoriani. 

31  Eitaanyuni embarta ina olong e njore, kake ore enkisulata naa eno Laitoriani.

