2   Ilai 

20  .

1  -

11  ; 

2   Int 

32  .

24  -

26  ) 

1  Ore apa te nena olong'i etamueyia Hesekia eyieu eye. Nelo ilo oiboni le Nkai Isaya olayioni le Amos enetii ninye, nejoki ninye, “Nji ejo Olaitoriani; Ntobira enkaji ino, amu iye iyie, minchiu.” 

2  Neibelekenyakino Hesekia esuntai neomon Olaitoriani ejo, 

3  “Tadamu taata Olaitoriani, aatasayia inchere ashomo nanu te dukuya iyie te nkisiligata pooki o to ltau pooki nataasa nanu ina sidai too nkonyek inono.” Neishir Hesekia oleng. 

4  Neitoki ororei lo Laitoriani alotu enetii Isaya, nejo, 

5  “Shomo tiaaki Hesekia, Nji ejo Olaitoriani Enkai e Daudi papaai lino: Atoning'o nanu enkomono ino, natoduaa nanu ilkiyio linono; ng'ura kaponiki nanu enkishui ino ilarin tomon o imiet. 

6  Kaakordu nanu iyie o ena anasa aitung'uaa nkaik o laiguanani le Asiria, namitu ena anasa. 

7  “Ele olmonekie te iyie oing'uaa Olaitoriani, nchere kelo Olaitoriani aas ena naisiligishore: 

8  Ng'ura, karrinyu nanu oloip iroruat tomon, te ine netabaikia te wueji nekedi e Ahas.” Neaku etorrinye apa enkolong siadi iroruat tomon te wueji duoo netabaikia. 

9  Ilkigerot kulo le Hesekia olaiguanani le Yuda, ina kata apa etamueyia ninye nenyaaka aishiu: 

10  Atejo nanu eitoritote nkolong'i aainei etaa kalo; aipirakinore nanu kishomi enemeneng'a, too larin pooki le nkishui ai. 

11  Najo nanu, madol Olaitoriani te ina kop oo looishu; maigil ae kata nanu adol iltung'ana ti atua lelo oomanya enkop. 

12  Etadotuoki emanyisho ai neiwuang'ieki te nanu, eikunaki anaa olng'obor lo lchekut; atununuko nanu enkishui ai anaa endapana, aaikuna nanu anaa enkila naitobiri te wueji neripishoreki; ore dama o kewarie nikiyau iyie nanu enkiting'oto. 

13  Aishira nanu o mekenyu aing'oru eretoto; negiligil ninye iloik laainei pooki anaa olng'atuny; ore dama o kewarie nikiyau iyie nanu enkiting'oto. 

14  Abuaku nanu anaa emotonyi aishirita anaa enturkulu, enaurate nkonyek aainei aimariri shumata. Iyie Olaitoriani, aaisoruoki nanu, taa iyie esarunoto ai! 

15  Kake kaa nanu ajo? Amu aairorie ninye nanu, netaasa ninye makewan ina. Eidurra njo aainei pooki te nkaraki ina mion o ltau lai. 

16  Iyie Olaitoriani, te kuna baa eishu iltung'ana, ore enkishui o ltau lai netii atua kuna pooki. Ooi, torrinyokoki nanu embiotisho nikincho manyaaki aishu! 

17  Ng'ura, te nkaraki eseriani ai apa pee anoto emion sapuk kake mbooyie iyie enkishui ai arishie ina gumoto e nkidaata, amu itanang'aka iyie ng'ok aainei oriong ino. 

18  Amu mikindim iyie enemeneng'a aishoo enashe, mikindim keeya aterrepa iyie; ore lelo oopuo aadoiki engumoto nemeidim aaisiligisho, te nkaraki ina supatisho ino. 

19  Ore ilo oishu, ilo oishu, ninye likincho enashe, anaa enaasita nanu ena olong; neitayiolo menye nkera enyena esupatisho ino. 

20  Kaaitajeu nanu Olaitoriani, naa eikipuo aaranyisho too nkinantani oo usin too nkolong'i pooki e nkishui ang te nkaji o Laitoriani. 

21  Netejo apa Isaya, “Nchoo ninche eya emukate oo lng'abolo neelie ninche ilo tudutai pee etum ninye aishiu.” 

22  Netejo sii ninye Hesekia, “Kainyoo olmonekie nchere kalo nanu Enkaji o Laitoriani?”

