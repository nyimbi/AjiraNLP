1   Olkilikuai ele oipirta Ninawi. Embuku ena oo nduaat e Nahum le Elkosh. Engoro o Laitoriani tiaalo Ninawi 

2  Ore Olaitoriani naa Enkai o lom neitalaku elap, eitalaku Olaitoriani elap neeta engoro napi, eitalaku Olaitoriani elap too lmang'ati lenyena, negorokino ilmang'ati lenyena. 

3  Mesioki Olaitoriani agoro neeta enkidimata kitok, nemeeta kata nemeitalaku Olaitoriani entorroni. Ore enkoitoi enye naa olkutati o siwuo, ore nkatampo naa enterit oo nkejek enyena. 

4  Eisikong ninye enaiposha neitoi, eitoi ninye ilkejek pooki neitoi Bashan o Karmel, ore ina kishiaa e sikar e Lebanon netoyu. 

5  Eikirikira ildoinyo te dukuya ninye, neshola ndoinyo; neirrag enkop eitomijoonoki te dukuya ninye, o enkop o pooki namanya atua ninye. 

6  Kaing'ae oidim aitasho te dukuya engoro enye? Kaing'ae oidim ating'iria enkirowuaj e ngoro enye? Etubukuoki engoro enye napi anaa enkima, netebelaki ndapidapo aaidapash te dukuya ninye. 

7  Aisupat Olaitoriani osempewuet ninye te nkolong e nyamali; eyiolo ninye lelo oosaru ninye. 

8  Kake to loirrag le nkare nadooyo eishie ninye tukul ilmang'ati lenyena, nemir ilmang'ati lenyena amiraki enaimin. 

9  Kainyoo iyie irreshie Olaitoriani? Eikindaikie ninye iyie, meetae hoo obo ogilunore ninye katitin are. 

10  Kemuti ninche anaa orrarrati loo lkiku, anaa olkujita otoyio. 

11  Keitu elotu obo oing'uaa atua iyie, oitobira entorroni tiaalo Olaitoriani, oiguanu mbaa torrok? 

12  Nji ejo Olaitoriani, “Ore hoo negol ninche naa kumok keiwuang'ieki ninche neitarasari. Ore hoo naaisilisilo nanu iyie maaigil nanu aisilisil iyie. 

13  Kagil taata nanu enchata enye oo murto aiwuang'ie te iyie nadung inkeenta nikiteenieki iyie aidapash.” 

14  Eishorua Olaitoriani enkitanapata nikimpirta iyie: “Meigili aekata aadumu enkarna ino; kaiwuang'ie nanu te nkaji oo nkaitin inono, kitanyaanyukoto e nkai naguetuno oina nasholuno. Kaitobir nanu enkurare ino amu ira iyie arruoni.” 

15   Ng'ura roruat enyena too ldoinyo, eilo oyau ilomon supati, ilo olimu eseriani! Imbung'a isiruai linono iyie, Yuda, intabai ilmuma linono, amu mikingil aekata olarruoni agilunore iyie, eiwuang'ieki ninye tukul.

