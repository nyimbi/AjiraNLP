1  Kake eitu eitiship ena Yona tukul, etagore ninye oleng. 

2   Neomon ninye Olaitoriani nejo, “Aatoomono nanu iyie, Olaitoriani, aime ena apake nanu atejo eton atii enkop ang? Enkaraki ena apa pee aisarisara nanu aisikaki Tarshishi; amu atayiolo apa nanu nchere ira iyie Enkai o sotua naata olng'ur, nemegoro asioki, nikibore enyorrata nauno, nirridu entorroni. 

3   Ore naa taata, Olaitoriani, intayu enkishui ai intung'uayioki nanu, aatasayia iyie, amu enaikash te nanu te naye alang te naishu.” 

4  Nejo Olaitoriani, “Amaa, itaasa iyie esidai itagore?” 

5  Neitoki Yona aipang alo auluo enkanasa neton te nkalo e nkilepunoto e nkolong e ina anasa neitobiraki kewan olng'obor te ine. Neton ninye ti abori oloip o metaba anaa nedol enapukoki ina anasa. 

6  Negelu Olaitoriani Enkai enkaitubului neisho ninye metubulu te shumata Yona, pee etum ataa oloip te shumata endukuya enye, pee eitajeu ninye te nyamali e nkolong. Neng'idayu Yona oleng te nkaraki ina aitubului. 

7  Kake ore ake pee emanaa enkakenya te nkolong e are, negelu Enkai olkurto oinosa ina aitubului, neaku etoyio. 

8  Ore ake pee eilepu enkolong, neirriu Enkai olkutati oirowua oing'uaa nkilepunoto e nkolong, near enkolong endukuya e Yona o meiterria, neikilikuanu ninye pee eye, nejo, “Enaikash nanu te naye alang te naishu.” 

9  Kake etiaaka Enkai Yona, “Itaasa iyie esidai ti nigorokino enkaitubului?” Nejo ninye, “Ataasa nanu esidai agoro, atagore ene keeya.” 

10  Nejo Olaitoriani, “Ing'urrie iyie ina aitubului neitu iasaki esiaai, neitu iyie intubulu ninye, ina naaku kewarie neidaaya te nkewarie. 

11  Aimaing'urrie naa nanu Ninawi, idia anasa kitok, natii atua ninye ilkumok oogiroo inkalifuni iip o tikitam lemeyiolo ninche aaitirrisha enkaina enye e tatene o ene kedienye, netii sii nchoo kumok?”

