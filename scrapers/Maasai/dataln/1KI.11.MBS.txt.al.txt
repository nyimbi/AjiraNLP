1   Etonyorra apa Olaiguanani Solomon nkituaak kumok oo loreren; entito e Farao, o enoo Lmoabu, o enoo le Amon o enoo le Edom, o enoo le Sidon, o nkituaak oo Lhiti, nena e lelo oreren apa ootiaaka Olaitoriani iltung'ana loo Siraeli, 

2   “Emiyama ake o ninche, nemeyama ninche o ntae. Amu esipa kepuo ninche aaibelekeny iltauja linyi nisujaa nkaitin enye.” Neibung apa Solomon kuna te nyorrata. 

3  Eeta apa ninye nkituaak iip naapishana, o nkapiak iip uni, ore nena kituaak enyena neibelekenya oltau lenye. 

4  Ore anaa nemoruau Solomon eibelekenya nkituaak enyena oltau lenye metusujai nkaitin enye; neitu eibung'are oltau lenye oleng Olaitoriani Enkai enye, anaa enatiu apa oltau le Daudi papaai lenye. 

5  Amu etusujayie Solomon Ashtoret ina ai ng'oruoi e Sidon, nesujaa Milkom ilo minong loo le Amoni. 

6  Neaku etaasa apa Solomon entorrono too nkonyek o Laitoriani, neitu ninye, eunokino asujaa Olaitoriani anaa apa enataasa Daudi papaai lenye. 

7  Neitoki Solomon ashetu ewueji e shumata e Kermosh ilo minong le Moab o ene Molek oilo minong le Amon, to ldoinyo te nkalo e nkilepunoto e nkolong e Yerusalem. 

8  Neiko ninye neijia te nena kituaak enyena pooki oo loreren naapej enkorropil nepolosaki nkaitin enye. 

9  Negorokino apa Olaitoriani Solomon enkaraki naibelekenye oltau lenye aing'uaa Olaitoriani, Enkai e Israel, naipang'aka ninye katitin are 

10  neitanapa ninye tialo ena bae pee melo arubare kulie aitin; kake eitu ninye eibung ina naitanapa Olaitoriani. 

11  Ore enkaraki ina nejoki Olaitoriani Solomon, “Ore amu ena itadamua, neitu imbung olning'o lai lo sotua o nkiguanat aainei naaitanapa nanu iyie esipa, kadung'oo nanu enkitoria ino aiwuang'ie te iyie naisho osinka lino. 

12  Kake ore te nkaraki Daudi papaai lino, maas nanu ena too nkolong'i e nkishui ino, kake kalo nanu adung'oo enkitoria te nkaina o layioni lino. 

13  Ore ake eyia, madung'oo nanu enkitoria pooki; kake kaisho nanu olosho obo olayioni lino, tenkaraki Daudi osinka lai, o tenkaraki Yerusalem naa ninye ategelua.” Ilmang'ati le Solomon 

14  Nedumu Olaitoriani olmang'atinta metigilunore Solomon, oji Hadad le Edom. Ole nkaji enkitoo apa ninye te Edom. 

15  Amu ore apa etii Daudi Edom, ore Yoab olarikoni le njore neilep alo anukaa ilootuata 

16  Near Hadad metuata ilewa pooki le Edom. (Amu etobiko apa Yoab o ltung'ana pooki loo Siraeli te Edom ilapaitin ile, ometaba anaa neishie pooki lee te Edom.) 

17  Kake eisikaka Hadad Misiri tenebo kulikae tung'ana le Edom loo sinkan le menye, neton apa aa enkerai kiti Hadad. 

18  Nedumunye ninche te Midian nepuonu Paran, neshoru kulikae te Paran nepuonu Misiri, enetii Farao olaiguanani le Misiri, laa ninye oishoo Enkaji, neikenaki ninye eorikinoto endaa, neisho ninye enkop. 

19  Netum Hadad omom oleng too nkonyek e Farao, neaku eishoo meyama enkanashe enkitok enye, enkanashe e Tafenes ina kitok o laiguanani. 

20  Ore ina anashe e Tefenes neiki ninye olayioni oji Genabat, laa te nkaji e Farao eoru Tafenes ninye ilki, netii apa Genebat enkaji e Farao aboitare ilayiok le Farao. 

21  Kake ore ake pee ening Hadad ajo eirure Daudi tenebo loo menye, netua sii Yoab olarikoni le njore, nejoki Hadad Farao, “Nchooki nanu mashomo enkop ang.” 

22  Kake etiaaka Farao ninye, “Kainyoo nikitong'orikia te nanu, eji metaa ing'oru arrinyo enkop inyi? Nejoki Hadad ninye, “Nchooki ake duoo mashomo.” 

23  Neitoki Enkai adumu likae mang'atinta oji Rason olayioni Eliada, apa oisika aing'uaa olkitok lenye Hadadesa olaiguanani le Soba. 

24  Neiturrurroki ninye kewan iltung'ana neaku olarikoni loo larruok, ina kata apa eidipa Daudi atasesekuanisho; nepuo ninche Dameski nebik teine, neitaa ninche ninye olaiguanani le Dameski. 

25  Olmang'atinta apa le Israel ninye too nkolong'i pooki e Solomon, neas ntorrok anaa apa enataasa Hadad. Neaku olmang'atinta le Israel, neitore Siria. Enkisiligata e Nkai tialo Yeroboam 

26  Ore apa Yeroboam olayioni le Nebat le Efraim e Sereda, ore osinka le Solomon, oji enkarna e ng'otonye Seruyia, naa enkoliai, neinyototokino sii ninye olaiguanani agilunore. 

27  Naa enkaraki ena apa pee etudumakine olaiguanani. Etesheta apa Solomon Milo, neram esuntai apa natigile te nkanasa e Daudi papaai lenye. 

28  Oltung'ani apa ogol oleng Yeroboam, naa ore ake pee edol Solomon ajo kaarriyia ilo barnoti, neisho meitasheiki esiaai pooki oo nkaik e nkaji e Yosef. 

29  Ore apa teina kata, pee eipang Yeroboam te Yerusalem, netumore oloiboni le Nkai oji Ahija le Shilo. Neishopito apa Ahija enkila ng'ejuk; netumo lelo pokira aa ninche ake te nkisiajata. 

30  Neitoki Ahija aibung enaduoo kila ng'ejuk naishopito nepolos aitayu ndung'ot tomon aare. 

31  Nejoki ninye Yeroboam, “Iwa iyie ndung'ot tomon, amu inji ejo Olaitoriani, Enkai oo Siraeli, ‘Ng'ura, etaa kajo pee adung'oo enkitoria te nkaina e Solomon, naa kaaisho iyie iloshon tomon, 

32  (kake ketum ninye olosho obo tenkaraki osinka lai Daudi o tenkaraki Yerusalem, ina anasa naa ninye ategelua too loshon loo Siraeli;) 

33  Ore enkaraki naatung'uayie nanu Solomon, nelo aserem Ashterot ina ai ng'oruoi oo le Sidon, o Kemosh ina ai e Moab, o Milkom ina ai oo Lamori, neitu eaas esidai too nkonyek aainei, neitu eibung nkikoot aainei, o nkiguanat aainei, anaa apa enataasa Daudi papaai lenye. 

34  Ore ake eyia maya nanu enkitoo pooki aitung'uaa enkaina enye; kake kaitaa nanu ninye olarikoni too nkolong'i pooki enkishui enye tenkaraki Daudi osinka lai, laa ninye ategelua, neibung'a ninye nkitanapat aainei o nkiguanat aainei; 

35  kake kaya nanu enkitoria aitung'uaa enkaina o layioni lenye naaisho nanu iyie iloshon tomon. 

36  Kake ore olayioni lenye kaisho nanu olosho obo, pee etum Daudi osinka lai ataa keeta oltaa te dukuya nanu anaake te Yerusalem, teina anasa nategelua nanu apik enkarna ai. 

37  Naa kaaya nanu iyie, nilo aitore nena pooki naang'uar oltau lino, nilo aaku olaiguanani te Israel. 

38  Naa tenining iyie nena pooki naaitanapa nanu iyie, nilo too nkoitoi aainei, niaas isupati too nkonyek aainei, aibung nkikoot aainei, anaa apa enataasa Daudi osinka lai, naaku nanu tenebo iyie, nashetu nanu enkaji ino aitubul, anaa apa enateshetaka Daudi, naaisho nanu iyie Israel. 

39  Naa ore tenkaraki ena kaitame nanu eishoi e Daudi, kake mme ntarasi.’ ” 

40  Neing'oru taa Solomon pee ear Yeroboam metua: kake etudumunye Yeroboam, neisikaki Misiri, nelo enetii Shishak olaiguanani le Misiri, neton ninye te Misiri ometabau keeya e Solomon. Keeya e Solomon (

2   Int 

9  .

29  -

31  ) 

41  Ore apa teina kata nkiaasin pooki e Solomon, o nena pooki naataasa, o engeno enye nagut, neigeroki te mbuku oo nkiasin e Solomon. 

42  Ore apa enkata naitoria Solomon Yerusalem o Israel pooki naa ilarin artam. 

43  Neirura Solomon aye tenebo loo menye, nenukari te nkanasa e Daudi papaai lenye; neitoreisho Rehoboam olayioni lenye te rishata enye.

