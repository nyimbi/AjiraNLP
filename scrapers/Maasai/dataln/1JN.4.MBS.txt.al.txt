1  Ilanyor laainei, emiruk enkiyang'et ake pooki, kake entetem nkiyang'eta pee idolidolo te naa eine Nkai; amu etijing'a enkop iloibonok kumok le lejare. 

2  Ena iyiolounyenye Enkiyang'et e Nkai; ore enkiyang'et ake pooki naibalunye Yesu Kristo nchere eewuo to sesen naa ene Nkai; 

3  ore enkiyang'et ake pooki nemeibalunye Yesu neme ene Nkai. Enkiyang'et o Loiba Kristo ina, naa ninye apa itoning'o aajo kelotu, neidipa taata atijing'a enkop. 

4  Na kera kutiti, irara intae ine Nkai, nindipa aatimir ninche; amu ore ilo otii atua intae naa kitok alang ilo otii atua ena kop. 

5  Ile nkop ninche, metaa ore ina najo ninche naa ene nkop, naa ninche ening enkop. 

6  Kira iyiook ile Nkai nemeinining ninche iyiook. Ena kiyiolounye enkiyang'et e sipata o enkiyang'et e nkitadiata. Enyorrata Enkai 

7  Ilanyor laainei, ematonyorrata maate amu ene Nkai enyorrata naa ore ilo onyorrisho keino te Nkai neyiolo Enkai. 

8  Ore ilo lemenyorrisho nemeyiolo Enkai; amu ore Enkai naa enyorrata. 

9  Inji eikuna Enkai pee eibalie enyorrata enye ti atua iyiook, nchere eirriwua Enkai Enkerai enye meeu enkop, metaa ninye kinchuyie. 

10  Ene doi etii enyorrata nchere, mme iyiook ootonyorra Enkai kake ninye natonyorra iyiook neirriu Enkerai enye metaa olkipoket loo ng'ok ang. 

11  Ilanyor laainei, te netonyorra iyiook Enkai aiko neijia, keishiakino sii ninche iyiook te nikinyorru olikae olikae. 

12   Meetae oltung'ani otoduaa Enkai ae kata; te nikinyorra maate, nebik Enkai ti atua iyiook neitabari enyorrata enye ti atua iyiook. 

13  Ena kiyiolounye nchere neton ti atua ninye, neton ninye ti atua iyiook, enkaraki naishoo iyiook Enkiyang'et enye. 

14  Nikitoduaa iyiook nikintayu shakenisho nchere eirriwua Papa Enkerai enye metaa Olaitajeunoni le nkop. 

15  Ore pooki ng'ae oibalie nchere Enkerai e Nkai Yesu kebikito Enkai ti atua ninye, nebikito ninye tiatua Enkai. 

16  Metaa eikiyiolo iyiook nikiruko enyorrata naata Enkai te iyiook. Ore Enkai naa enyorrata, ore ilo obik ti atua enyorrata nebik ti atua Enkai, nebik Enkai ti atua ninye. 

17  Ena eitabarieki enyorrata ti atua iyiook, nchere eikiata enkitieunoto te nkolong e nkiguana, amu ore enatiu ninye naa neijia sii iyiook kitiu te na kop. 

18  Metii enkuretisho atua enyorrata, kake kearaa enyorrata nalulung'a enkuretisho. Amu ore enkuretisho naa enkitamioto eipirta, naa ilo oureisho melulung'a enyorrata te ninye. 

19  Kinyor iyiook ninye amu ninye otang'asa anyorru iyiook. 

20  Te nejo likae, “Kanyor nanu Enkai,” neiba olalashe lenye, kelejisho amu ore olemenyor olalashe lenye otoduaa, nemeidim ninye atonyorra Enkai neitu ae kata edol. 

21  Naa ena enkitanapata nikiata aa ninye eing'uaa, nchere ore ilo onyor Enkai neishiakino nenyorru sii ninye olalashe lenye.

