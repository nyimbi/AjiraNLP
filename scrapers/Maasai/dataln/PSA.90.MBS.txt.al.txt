90  –

106  ) Ene Nkai o ne tung'ani 

1  Olaitoriani, iyie emanyisho ang, ti atua iishoritin pooki. 

2  Ore apa eton eitu eitobiruni ildoinyo, aashu enkop pooki, ebaiki ntarasi o ntarasi, iyie Enkai. 

3  Irrinyoki iyie tung'ani meshomo enterit, nijo, “Entorrinyoto, na kera e tung'ana!” 

4   Amu ore ilarin enkalifu nabo too nkonyek inono netiu anaa ng'ole te nelusoo, aashu anaa erripore e nkewarie. 

5  Ioroo iyie iltung'ana aiwuang'ie; netiu ninche anaa enkidetidet, netiu anaa nkujit naaipilipil tadekenya; 

6  ore tadekenya neitapuku neipilipil, ore teipa nemuguta netoyu. 

7  Amu eidaikie iyiook engoro ino; ore te nkaraki engoro ino nikiruto iyiook. 

8  Itipika iyie nkitarruorot ang dukuya iyie, ore nena ng'ok ang naaisudoro netii dukuya nkonyek inono. 

9  Amu etulusoitie nkolong'i ang pooki tiabori engoro ino, naa keiting ilarin lang anaa enkiyang'ata. 

10  Ore larin te nkishui ang naa ntomoni naapishana, naa ntomoni isiet te nikigol; ore to lelo arin naa enkisiaayiare ake o sina; nalusoo aasiooyo, nikipuo sii iyiook aish. 

11  aing'ae oiguanare engolon e ngoro ino, o empushuna ino te risioroto e uriata ino? 

12  Nteng'ena naa iyiook enkikenata oo nkolong'i ang, pee kitum aanoto oltau le ng'eno nagut. 

13  Torrinyunye, Olaitoriani, O anu akenya? Ing'urrie isinkan linono! 

14  Ntaraposho iyiook anaake tadekenya te ina nyorrata ino nauno, pee kitum aating'idata nikishipa too nkolong'i ang pooki. 

15  Nting'ida iyiook too nkolong'i kumok naaba anaa ininosie iyiook osina, too larin ooba anaa ilikitodolie entorroni. 

16  Nchoo meibalunyeki esiaai ino too sinkan linono, neibalunyeki ina golon ino kitok too nkera enye. 

17  Nchoo esupatisho o Laitoriani Enkai ang elotu shumata iyiook, nintagol iyie esiaai oo nkaik ang te shumata iyiook, ee, ntagolo iyie esiaai oo nkaik ang.

