1  Ore apa Yepta ilo le Gilead naa olmurrani magilani, kake olayioni apa le mulayoi ninye. Gilead apa menye le Yepta. 

2  Ore apa enkitok e Gilead neiki sii ninye ilayiok; ore ake pee ebulu lelo ayiok le ina kitok enye, nearaa ninche Yepta, nejoki ninye, “Mijung iyie enkaji e papa lang; amu ira iyie oliae kitok.” 

3  Neisik Yepta aing'uaa ilalashera lenyena, nelo abik te nkop e Tob; neiturrurrokino iltung'ana le pesho Yepta, nepuo aarisho te nebo ninye. 

4  Ore te nkiti rishata neitayunye iltung'ana le Amon olarrabal Israel. 

5  Ore ake pee eitayunye iltung'ana le Amon Israel olarrabal, nepuo ilpayiani le Gilead aariku Yepta te nkop e Tob; 

6  nejoki ninche Yepta, “Wou taa olarikoni lang, pee kitum iyiook aataarare Ilamoni.” 

7  Kake etiaka Yepta lelo payiani le Gilead, “Keitu apa intae kimbayuyu nanu, nikiaraa nanu aaipang'ie te nkaji e papa lai? Kainyoo taata pee ietuo enatii nanu iatata enyamali?” 

8  Nejoki lelo payiani le Gilead Yepta, “Ena pee kimbelekenyakinote taata iyiook iyie, pee itum ashomo te nebo iyiook niarare Ilamoni, niaku olarikoni lang te lelo pooki oomanya Gilead.” 

9  Nejoki Yepta lelo payiani le Gilead, “Ti nikintokiki nanu aaya ang mashomo aarare Ilamoni, ore ake pee aaisho Olaitoriani ninche, naaku nanu olarikoni linyi.” 

10  Nejoki lelo payiani le Gilead Yepta, “Olaitoriani olo aaku shakeni te rishata ang, esipa eikiaas iyiook anaa enitejo.” 

11  Nelo Yepta te nebo lelo payiani le Gilead, neitaa ninye iltung'ana endukuya o larikoni te shumata ninche; neiro irorei lenyena pooki te dukuya Olaitoriani te Mispa. 

12  Neitoki Yepta airriwaa ilkiliku enetii olaiguanani le Amon nejoki, “Kainyoo iyie kiatakinore nanu, pee iewuo enatii nanu, pee iarare enkop ai?” 

13  Newaliki ilo aiguanani le Amon lelo apa ooirriwayie Yepta ajoki, “Enkaraki naa ore apa Israel pee elotu te Misiri neya enkop ai, ebaiki Arnon o metabaiki Yabok nelo abaiki Yordan; ore naa taata torrinyu te seriani.” 

14  Neitoki Yepta airriwaki ilkiliku olaiguanani le Amon, 

15  nejoki ninye, “Nji ejo Yepta: Eitu eya Israel enkop e Moab aashu enkop e Amon, 

16  kake ore apa pee eilepu Israel te Misiri nepuo aaim olpurkel o metabaiki Enaiposha Nanyokie nepuonu Kadesh. 

17   Neirriwaki Israel ilkiliku olaiguanani le Edom, ejo, ‘Nchoo siaake iyiook maima enkop ino.’ kake etanya olaiguanani le Edom ening. Neitoki sii airriwaki ilkiliku olaiguanani le Moab, kake eitu enyorraa. Neaku etobiko apa Israel te Kadesh. 

18   Neim ninche olpurkel pooki nepuo aamanaa te nkop e Edom o enkop e Moab, nepuo aaitayu ilng'oborri te nkae shoto e Arnon; kake eitu ninche ejing atua enkop e Moab, ore apa Arnon naa ninye olpolosie le Moab. 

19   Neitoki Israel aairriwaki ilkiliku Sihon loo Lamori, o laiguanani le Heshbon; nejoki Israel ninye, ‘Nchoo sii ake iyiook matulusoi kitasayia iyie, aaim enkop ino aapuo enkop ang.’ 

20  Kake eitu apa eisilig Sihon Israel meima enkop enye; neaku eiturrurro apa Sihon iltung'ana lenyena pooki te nebo, neitayu ilng'oborri te Yahas, nearare Israel. 

21  Neishoru Olaitoriani Enkai e Israel Sihon o ltung'ana lenyena pooki apik atua nkaik e Israel, nemir Israel ninche; neya taa Israel ina kop pooki oo Lamori, apa oomanya ina kop. 

22  Neya sii ina kop pooki oo Lamori ebaiki Arnon o metabaiki Yabok o ebaiki olpurkel o metabaiki Yordan. 

23  Neaku taa, Olaitoriani, Enkai e Israel, ninye otarayie aoru Ilamori te dukuya iltung'ana lenyena, Israel; naa amaa iya iyie ninche araya? 

24  Eimiya iyie ina nikincho Kemosh enkai ino? Ore ina pooki natarua Olaitoriani Enkai ang te dukuya iyiook nikiya iyiook. 

25   Eira iyie supat alang Balak olayioni le Sipor, olaiguanani le Moab? Ketekeshare ae kata ninye Israel anaa keshomo ae kata aarare ninche? 

26  Amaa apa ebikito Israel te Heshbon o too nkang'itie enye kutiti, o ti atua Aroer o nkang'itie enyena kutiti, o ti atua nena anas pooki apa naatii embata e Arnon, too larin iip uni, kainyoo apaiyie pee eitu iya nena kuapi te ina kata? 

27  Eitu naa nanu aas eng'oki ti alo iyie, nikintaasa iyie nanu entorrono aitayunye olarrabal; nchoo Olaitoriani, ilo Arishani eaku olarishani too ltung'ana le Israel o too ltung'ana le Amon.” 

28  Kake ore ilo aiguanani le Amon eitu eshilaa ilo kilikuai le Yepta apa oirriwaka ninye. 

29  Nelotu enkiyang'et o Laitoriani shumata Yepta, nelo agiroo Gilead o Manase, negiroo alo Mispa e Gilead, aim Gilead negiroo Mispa e Gilead alo enetii ile Amon. 

30  Nenya Yepta olmumai to Laitoriani, nejo, “Tenaa einchoru iyie ile Amon apik atua nkaik aainei, 

31  neaku ore pooki ng'ae oipang'u aimu nkutukie e nkaji ai, pee aalotu anang'are nanu, te narrinyo alotu aisula ile Amon, neaku olo Laitoriani, naishoru nanu ninye metaa olasar opejori.” 

32  Nelang Yepta alo enetii ile Amon aarare ninche neishooyo Olaitoriani ninche apik atua inkaik enyena. 

33  Near ninche ebaiki Aroer o metabaiki elatia e Minit, nkanas tikitam, o metabaiki Abel-keramim, te sesekuanata kitok oleng. Neaku etimiraki apa ile Amon te dukuya iltung'ana le Israel. Entito e Yepta 

34  Neitoki Yepta alotu enkang enye te Mispa, naa ng'ura, neipang'u entito enye alotu anang'are ninye eranyisho neosh entampuri, naa ninye apake enkerai naata, meeta apa ae tito aashu olayioni. 

35   Ore ake pee edol ninye, nepolos nkilani enyena, nejo, “Ee entito ai! Kintadouo iyie nanu oleng, nitaa iyie enkipirunoto e nyamali sapuk te nanu; amu ataboloko nanu Olaitoriani enkutuk ai nemaidim ainyaai olmumai lai.” 

36  Nejoki ina tito enye ninye, “Papa, ti nitaboloko iyie Olaitoriani enkutuk ino, ntaasaki nanu enaba anaa enaimua enkutuk ino, amu kitalaaka Olaitoriani too lmang'ati linono te lelo le Amon.” 

37  Nejoki ninye menye, “Nchoo maaitaasi ena bae; nchooki ake duoo iyie ilapaitin oare, pee alo nanu aisampash too ldoinyo aishiraki titoisho ai, nanu o esirit ai.” 

38  Nejoki menye, “Shomo.” Neisho ninye meshomo ilapaitin oare; nelo ninye ina tito, ninye o encholuek enye, nelo aishiraki titoisho enye too nchumat oo ldoinyo. 

39  Ore te nkiting'oto oo lapaitin oare, neshukunye ninye enetii papaai lenye, apa oitaasa ninye te risioroto e ilo mumai apa oinosa. Eitu ae kata eyiolou ina tito olee. Neaku apa olkerreti te Israel 

40  nchere kepuo ake ntoyie e Israel to lari aaishiraki entito e Yepta ilo le Gilead nkolong'i ong'uan to lari.

