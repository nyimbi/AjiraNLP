1  Ore naa nanu olora oloena te nkaraki Olaitoriani, asai intae entobik te nkishon naishiaakino ina kipototo naipotoki intae, 

2   te nkanyit pooki o te mborron, te nebo eng'iriata iretokinono olikae o likae ti atua enyorrata, 

3  inyuaakiki aata naboisho e Nkiyang'et ti atua eenata e seriani. 

4  Eetae osesen obo o Enkiyang'et nabo anaa ina ake naipotokoki intae ilo siligi obo le ina kipototo inyi, 

5  obo Olaitoriani, nabo enkirukoto, nabo enkibatisa, 

6  nabo Enkai naa Papa lang iyiook pooki, laa ninye otii shumata pooki neim atua pooki netii atua pooki. 

7  Kake eishooki ake oltung'ani pooki te iyiook, empiris te risioroto e enkishorunoto e Kristo. 

8   Ina pee etejoki, “Ore pee eilep ninye alo shumata nerik olorora loo looena, neisho ltung'ana nkishorot.” 

9  (Ore pee eji “eilepa” kaa ae naji neme nchere etadoyie sii apa alo wuejitin e abori enkop? 

10  Ilo ake otadoyie onyaaka sii ailep agiroo shumata pooki, pee etum ninye aiputa pooki toki). 

11  Ore nena kishorunot enyena naa ketejo pee eaku kulikae ilkipaareta, neaku kulikae iloibonok le Nkai, neaku kulikae ilalikiorok, neaku kulikae ilairritak o laiteng'enak, 

12  peyie erreteni lelo sinyat, te nkaraki ina siaai e ramatare, ene nchetata o sesen le Kristo, 

13  o metabaiki pooki naboisho naimu enkirukoto o eyiolounoto e ilo Inoti le Nkai, nikiaku iltung'ana ootubulutua aamitunye, aabaiki entemet e mbotoro nalulung'a e Kristo; 

14  pee mikintoki aaku nkera, naanang'ari idie o idie to lkutati ake pooki le nkiteng'enare, o losek loo ltung'ana ti atua esunkureisho o losekin le lejare. 

15  Ore enatii, emairoro esipata ti atua enyorrata, nikibulu too nkoitoi pooki aabulaki atua ilo ora elukunya ang; aabulaki atua Kristo, 

16   olaa ti atua ninye eruba osesen pooki, neidikidikokino atua ninye pooki rubata naishoro, easisho nena rubat pooki aaitobiraki, neitubulu osesen neitubulu kewan ti atua enyorrata. Enkishui ng'ejuk ti atua Kristo 

17  Najo taata ena naishakenoki ti atua Olaitoriani nchere emintoki ake aaisho orrekie le nkishon inyi etiu anaa enatiu oloo loreren, too ndamunot enye e pesho; 

18  eitomisimisoki ening'unoto enye; neaku ina kishui naishoru Enkai eneeiking'a te ninche, te nkaraki nemeyiolo toki; te nkaraki engolon oo ltauja lenye; 

19  eikaolote ninche neishooitie ate aaisho iloirerioni, netum enkului e pooki bae naiduruk. 

20  Neme nena eiteng'enieki intae ti atua Kristo! 

21  Amu ajo sii indipa aatoning imbaa enyena naaiteng'enieki intae ti atua ninye, anaa enatiu esipata tiatua Yesu. 

22   Entuburukushu enkewan inyi musana, e napa kishon inyi musana narruoyo enkaraki ng'uarrat naalejisho, 

23  naa enchoo eitang'ejuki indamunot inyi, 

24   enchopo enkewan ng'ejuk, naitayioki enyaanyukie Enkai ti atua esupatisho nasipa o te sinyatisho. 

25   Ore enkaraki ina, enturrai elejare, eroro sipat pooki ng'ae eirorie ole latia enye, amu kira iyiook irubat olikae o likae. 

26   Entagoroto kake emiaas ng'ok; emincho edoyio enkolong itagorote. 

27  Emincho sii sheitani erishata. 

28  Nchoo olapurroni metapala empurrorre, enaikash enincho ninye metaasisho aas esiaai e nkanyit too nkaik enyena, pee etum entoki naisho lelo lemeeta toki. 

29  Emiimunye lderrat torrok inkutukie inyi, kake eroro nena sidan naaretisho, neishiaakino te ina kata, pee eshetu te mpiris lelo ooning. 

30  Emintagor Enkiyang'et Sinyati e Nkai, natipikieki intae olmishire le ina olong e lakunoto. 

31  Enchoo enkiba pooki o engoro o ewuapa o enchankar o esulare metalama intae te nebo o emorore o entorroni pooki. 

32   Eng'urrie olikae olikae entaa loonana oishuaa, entapalakinoto olikae o likae anaa enatapalaka Enkai intae ti atua Kristo.

