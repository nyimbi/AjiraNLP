1  Nejoki Samuel Isiraeli pooki, “Eng'ura, atoning'o nanu oltoilo linyi te nena pooki nikitiaakita intae nanu, natuputoko nanu intae olaiguanani. 

2  Ore taata, eng'ura, eloito olaiguanani te dukuya intae; nara nanu moruo naaiborra lukunya, naa eng'ura, etii layiok laainei te nebo intae; nashomo nanu te dukuya intae ebaiki kitisho ai o metabaiki ena olong. 

3  Nele nanu; enchakenokoki nanu te dukuya Olaitoriani o te dukuya ilo lenye otubukokoki eilata aaput. Kol kiteng le ng'ae nanu aawa? Arashu ko sikiria le ng'ae nanu aawa? Arashu kaing'ae nanu ainyala? Kaing'ae nanu ainosie osina? Arashu ai te nkaina e ng'ae nanu atang'amua eropare pee aitamodok nkonyek aainei te ninye? Enchakenokoki nanu, naa kashukoki nanu intae.” 

4  Nejo ninche, “Eitu iyie iinyal iyiook arashu ainosie osina, arashu aisimaa ae toki te nkaina o ltung'ani.” 

5  Nejoki ninye ninche, “Olaitoriani olchakeni te intae, naa ilo lenye otubukokoki eilata aaput olchakeni ena olong, nchere eitu intae itumutumu ae toki te nkaina ai.” Nejo ninche, “Ninye olchakeni.” 

6   Nejoki Samuel iltung'ana, “Olaitoriani olchakeni apa otegelua Musa o Aron neyau iloo papaai linyi ailepunye aitung'uaa enkop e Misiri. 

7  Ore naa taata entasho entirring'ata, pee atum atasayia intae te dukuya Olaitoriani ti alo nkiaasin pooki e njeunoto o Laitoriani naataasa ninye te nkaraki intae o te nkaraki iloo papaai linyi. 

8   Ore apa pee elo Yakobo Misiri neinosie ninye Ilmisirini osina, neishiraki iloo papaai linyi Olaitoriani neirriwaa Olaitoriani Musa O Aron, laa ninche ooyautua iloo papaai linyi aaitung'uaa Misiri, neisho ninche metobiko tene wueji. 

9   Kake etorikine ninche Olaitoriani Enkai enye; nemiraki ninye ninche atua enkaina e Sisera, olkitok le njore e Yabin, olaiguanani le Hasor, o atua enkaina oo lfilisti, o atua enkaina o laiguanani le Moab; nearare ninche lelo. 

10   Neishiraki ninche Olaitoriani, nejo, ‘Kitaasa iyiook eng'oki amu kitung'uaitie iyiook Olaitoriani, nikisiaayia iyiook Baal o Astarot; kake ore taata tokordu iyiook intung'uai atua enkaina oo lmang'ati lang, naa eikisiaai iyie.’ 

11   Neirriu Olaitoriani Yerubaal o Barak o Yepsa, o Samuel, nekordu ninche intae aaitung'uaa enkaina oo lmang'ati linyi te pooki shoto; nibikibiki intae te seriani. 

12   Ore pee idolidolo intae Nahash, olaiguanani loo Lamori eewuo aarare intae, nikijokiki intae nanu, ‘A-a, kake olaiguanani oitore iyiook,’ apa aa Olaitoriani Enkai inyi olaiguanani linyi. 

13  Ore naa taata eng'ura ilo aiguanani litegelutua, laa ninye inkilikuanutua intae; eng'ura, etipika Olaitoriani olaiguanani shumata intae. 

14  Ti niureyuyu intae Olaitoriani nisiaiaya ninye, nining'ining'i oltoilo lenye, nimipaashaa aarare enkitanapata o Laitoriani, naa ti nisujaa intae tenebo olaiguanani oitore intae, Olaitoriani Enkai inyi, nisidanunu 

15  kake te nimining'ining'i oltoilo lo Laitoriani, kake niayianya ina kitanapata o Laitoriani, nearare intae enkaina o Laitoriani, o ilo aiguanani linyi. 

16  Ore naa taata entasho entirring'ata pee idolidolo ena toki kitok, nayooki Olaitoriani aas te dukuya nkonyek inyi. 

17  Aime enkolong e nkisampuare e nkano ena olong? Ee, kaipot nanu Olaitoriani pee etum airriu endarata o enchan; niyiolouu nidolidolo aajo aikitok esuujisho inyi, apa nitaasa too nkonyek o Laitoriani, inkilikuanakiki ate olaiguanani.” 

18  Neaku neipot Samuel Olaitoriani, neirriu Olaitoriani endarata o enchan ina olong apa; neureyu iltung'ana pooki Olaitoriani o Samuel oleng. 

19  Nejoki iltung'ana pooki Samuel, “Toomonoki isinkan linono to Laitoriani Enkai ino, pee mikiye iyiook; amu kinkilikuanakita ate ing'ok o ena suujisho amu kitopona iyiook ing'ok ang tena torroni, kinkilikuanakita ate olaiguanani.” 

20  Nejoki Samuel iltung'ana, “Emiureishoyu; itaasa intae ena torroni pooki, ore eyia emimbelekenya intae aany isujusuju Olaitoriani, kake esiaiya Olaitoriani too ltauja linyi pooki; 

21  nimimbelekenyanya aasujaa ntokitin e pesho nemeretisho nemeitajeusho, amu ine pesho. 

22  Amu meiturraa Olaitoriani iltung'ana lenyena, te nkaraki enkarna enye kitok, amu eitisipa Olaitoriani pee eitaa intae iltung'ana lenyena. 

23  Ore ake anaa te nanu, metalakuana te nanu malo ake naas eng'oki to Laitoriani te mpalata napal aomonoki intae naa kaiteng'en nanu intae te nkoitoi sidai naitoriori. 

24  Entureita ake Olaitoriani nisiaayiayia te sipata to ltau linyi pooki; entadamu eneba mbaa sapuki naaitaasa ninye intae. 

25  Kake te neton iasiasa ine suujisho, nejutori, intae o laiguanani linyi.

