1  Nelotu ororei le Samuel enetii Israeli pooki. Nepuo Isiraeli aarare Ilfilisti; neitayu ilng'oborri te Ebenesa; ore Ilfilisti neitayu ilng'oborri te Afek. 

2  Nenyiku Ilfilisti aaluaa pee earare Isiraeli; ore ake pee eibulaa olarrabal, nemir Ilfilisti Isiraeli nesesekuan iltung'ana oobaya nkalifuni ongu'an te ine wueji o larrabal. 

3  Ore ake pee epuonu iltimito ilo kirragarie nejo ilpayiani le Israel, “Kainyoo pee eishoo iyiook Olaitoriani metimira Ilfilisti? Mayautu iyiook osanduku lo sotua lo Laitoriani ene aaitung'uaa Shilo, pee etum ninye aeu te nebo iyiook aitajeu iyiook aitung'uaa engolon oo lmang'ati lang.” 

4   Neaku eirriwayioki iltung'ana Shilo, meyautu aaitung'uaa ine ilo sanduku lo Sotua lo Laitoriani loo lolorani, ilo otonita te nchumata oo Ikerubi; ore lelo ayiok pokira oare le Eli, Hofni o Finehas netii apa ine te nebo osanduku lo Sotua le Nkai. 

5  Ore ake pee elotu ilo sanduku lo sotua lo Laitoriani atua lelo ng'oborri nebuak Israeli pooki embuakunoto kitok, o meikirikirayu enkop. 

6  Ore pee ening Ilfilisti ilo toilo le mbuakunoto sapuk, nejo ninche, “Kainyoo ena buakunoto kitok too lng'oborri loo Lhebrania?” Ore ake pee eyiolou aajo eyauaki osanduku lo Laitoriani ilng'oborri 

7  neureishoyu Ilfilisti; amu etejo ninche, “Eewuo Enkai atua olg'obor.” Nejo ninche “Oi iyiook! Amu meetae ae kata entoki natotiuo nji. 

8  Oi iyiook! Kaing'ae okordu iyiook aitung'uaa engolon e kuna aitin magil? Kuna aitin apa naataara Ilmisiri te pooki meitai ti ong'ota. 

9  Entagolo oishua, niarishosho anaa lewa, intae Ilfilisti, miakuku ake irrindiki loo Lhebrania anaa apa enataa ninche te intae; entejo kiti! anaa lewa entaarare ninche.” 

10  Neitayu Ilfilisti olarrabal, nemiri Isiraeli, neisik ninche, pooki tung'ani ake enkang enye; nesesekuani iltung'ana kumok oleng, amu etuata too Siraeli isikarini nkalifuni tomoni uni oopuo too nkejek. 

11  Neibung'i ilo sanduku le Nkai; neari metuata lelo ayiok pokira oare le Eli, Hofni o Finehas. Keeya e Eli 

12  Neipirri oltung'ani le Benchamen te ine nearareki, nelotu Shilo ina olong ake, epolosa nkilani enyena neeta enterit te ndukuya enye. 

13  Ore ake pee ebaya, etonita Eli to lorika lenye te mbata e nkoitoi nalala aing'orisho, amu eiputukunyo oltau lenye te nkaraki ilo sanduku le Nkai. Ore ake pee elotu ilo tung'ani atua ang nelimu ilomon, neyietu enkang pooki aishir. 

14  Ore ake pee ening Eli oltoilo lo lkiyioi, nejo ninye, “Kainyoo ena buakunoto?” Neitoki ilo tung'ani aisarisaru nelotu aliki Eli. 

15  Naa oloo larin ntomoni naaudo o isiet apa Eli, netiripate nkonyek enyena metaa meidim atodolisho. 

16  Nejoki ilo tung'ani Eli, “Ara nanu ilo oewuo aing'uaa olarrabal; aisikua nanu aing'uaa olarrabal duoo.” Nejoki ninye, “Kaji eikunari, enkerai ai?” 

17  Ore ilo oyaua lomon newalu ajo, “Eisika Isiraeli te dukuya Ilfilisti, netaaraki sii iltung'ana kumok metuata; etuata sii ilayiok linono pokira oare, Hofni o Finehas, neibung'aki aaya osanduku le Nkai.” 

18  Ore pee eimaki osanduku le Nkai, nebatata Eli ti oriong aurori to lorika lenye te mbata e kishomi; negila emurt enye neye, amu oltung'ani moruo apa ninye, neiroshi. Netirisha ninye Israeli ilarin artam. 

19  Ore entito enye, ina kitok e Finehas naa entuaa, etaa kejing aji. Ore ake pee ening lelo omon nchere eibung'aki osanduku lo Laitoriani, netua papaai lenye o lpayian lenye, neirrugo aisho; amu etijinga emion enye ninye. 

20  Ore ina kata eye ninye nejoki nena kituaak naaitoisho ninye, “Miureisho, amu itoiuo enkayioni.” Kake eitu ninye ewal arashu eshilaa. 

21  Neisho ninye ina kerai enkarna ajo Ikabod, ejo, “Eshomo enkitoo aing'uaa Israel!” Te nkaraki ilo sanduku le Nkai oibung'aki o te nkaraki papaai lenye o lpayian lenye. 

22  Nejo ninye, “Eshomo enkitoo aing'uaa Israel, amu eibung'aki osanduku le Nkai.”

