1  Irorei le Nehemia kulo olayioni le Hekalia. Enyorrata nanyor Nehemia Yerusalem Ore apa to lapa oji ole Kislep, to lari le tikitam, atii nanu Susa ina ang kitok, 

2  nelotu Hananai obo loo lalashera laainei tenebo kulikae tung'ana eing'uaa Yuda. Naikilikuan nanu ninche mbaa naaipirta lelo Yahudi ootelekutua, lelo apa ooimishote te yararoto, naikilikuan sii mbaa naapirta Yerusalem. 

3  Naajoki ninche nanu, “Ore lelo lekunot ootii olkerenket, apa ooimishote te yararoto, neeta enyamali sapuk o enkurruna. Etuurori esuntai e Yerusalem, ore nchomito enyena netumuta enkima.” 

4  Ore ake pee aning kulo rorei naton aishir, naisinanuo nkolong'i kumok; nabik nanu apukoo naomon te dukuya Olaitoriani Enkai e shumata. 

5  Najo nanu, “Olaitoriani, Enkai e shumata, Enkai kitok naitureisho naibung osotua o enyorrata nauno, te lelo oonyor ninye, neibung nkitanapat enyena. 

6  Nchoo enkiok ino einining, nincho nkonyek inono eing'orisho, pee ining enkomono o sinka lino, naomon taata nanu te dukuya iyie, dama o kewarie, te nkaraki iltung'ana linono le Israel, isinkan linono, airridu ing'ok oo ltung'ana le Israel, nikitaasa iyiook tialo iyie. Ee ore nanu o enkaji e papaai lai nikitaasa eng'oki. 

7  Kitaasa iyiook entorroni oleng tialo iyie, neitu kimbung nkitanapat, o nkiguanat, o nkikoot apa nintanapa osinka lino Musa. 

8   Tadamu ilo rorei apa lintanapa osinka lino Musa, ijo, ‘Tenirara intae ilemeisiligayu, nalo nanu aidapash intae tiatua iloreren. 

9   Kake tenikirrinyokinono intae nanu nimbung'ubung'u nkitanapat aainei, niasiaasa ninche, ore hoo neba enkidapashari inyi anaa nkatampo te lakuani, kaiturur nanu ninche tene, nayau ninche ine wueji nategelua, pee aisho enkarna ai metobiko teine.’ 

10  Isinkan linono ninche naa iltung'ana linono, lelo litokordua iyie te ngolon ino kitok, o te nkaina ino nagol. 

11  Olaitoriani, nchoo enkiok ino metoning'o enkomono o sinka lino, o enkomono oo sinkan linono, ooshipakino euriata e nkarna ino. Nchoo enkishuroto osinka lino ena olong, nincho ninye olng'ur too nkonyek ele tung'ani.” Ara apa nanu olanapani le nkikompe o laiguanani.

