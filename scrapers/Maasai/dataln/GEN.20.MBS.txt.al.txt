1  Neidur Abraham te ine alo enkalo enkop e Negeb, nemany erishata e Kadesh o Shur nelo sii Gerar. 

2   Etejo Abraham tialo Sara enkitok enye, “Enkanashe ai ninye.” Ore olaiguanani Abimelek le Gerar, eirriwayie enkutuk meyauni Sara aayaki. 

3  Kake eewuo Enkai kewarie enetii Abimelek te nkidetidet, nejoki, “Ing'ura ira iyie oltung'ani otua tenkaraki ina kitok niwa, amu ore ninye naa enkitok e likae tung'ani.” 

4  Ore eton eitu elo Abimelek anyikaki ninye, etejo, “Olaitoriani, oar metuata iltung'ana loo sipat? 

5  Keitu aajoki ninye makewan, ‘Enkanashe ai ninye?’ Netejo sii ninye enkitok, ‘Olalashe lai ninye.’ Metaa e supatisho oltau o sidano ataasie ena.” 

6  Nejoki Enkai ninye teina kidetidet, “Ee ekayiolo ajo itaasa ena te supatisho oltau lino, kake nanu laaibooyie peyie mikintaas eng'oki, metaa eitu aaisho iyie iseyie ninye. 

7  Ore tena kata ayieu nirrinyoki olpayian enkitok enye, amu ore ninye naa oloiboni le Nkai, naa aikiomonoki ninye peyie nipok. Kake Naa tinimirrinyu iyie ninye, tayiolo ajo meeta inchere peyie miye, iyie o pooki toki ino.” 

8  Neinyototo Abimelek tadekenya enasirie, neipotu ilaisiaayiak lenyena pooki neinosaki ninche kuna baa pooki, neureishoyu iltung'ana oleng. 

9  Neipotu Abimelek Abraham, nejoki ninye, “Kaa bae ena nintaasa iyiook? Naa kaa ng'oki aaitaasa nanu iyie eji metaa kiyaka iyie nanu o enkitoria ai eng'oki sapuk? Kintaasa nanu imbaa nemeishaakino neasi.” 

10  Nejoki Abimelek Abraham, “Ainyoo endamunoto niata peyie itaasa ena bae?” 

11  Nejo Abraham, “Ataasa amu atadamua ajo, metii ene euriata e Nkai katukul, naa kaari enkaraki enkitok ai. 

12  Ore sii enkae, ekesipa doi tenajo enkanashe ai amu ore ninye, naa entito e papaai lai neme entito e yieyio lai, netaa enkitok ai. 

13  Ore apa peyie aaisho Enkai maidurra te nkaji e papa, naatiaaka ninye, ‘Ena embae nikintaas nanu, ore pooki wueji nikijing', tejo tialo nanu, olalashe lai ninye.’ ” 

14  Neitayu Abimelek intare, o lmong'i o lewa o ng'oruo irrindiki, neisho pooki Abraham nerrinyoki ninye enkitok enye Sara. 

15  Nejo, Abimelek, “Ore enkop ai pooki, etii dukuya ino tamanya pooki neba anaa eninyor.” 

16  Nejoki Sara, “Ing'ura aishoo olalashe lino inkoshola enkalifu nabo, naaku ine nkitoipoto ino too nkonyek e lelo pooki likiboitare, ore te dukuya lelo pooki neaku aikinkenakini esipata.” 

17  Neomon Abraham Enkai, neishiunye Enkai Abimelek tenebo enkitok enye ng'oruo rrindiki metaa etoiwutuo inkera. 

18  Amu eteena apa Olaitoriani ng'ueseti enkaji pooki e Abimelek tenkaraki Sara enkitok e Abraham.

