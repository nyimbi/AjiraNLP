1   Neirorie Olaitoriani Musa tiong'ata e Sinai, to lapa le dukuya lo lari liare eidipa aatupuku te nkop e Misiri, ejo, tejo 

2  “Nchoo iltung'ana le Israel eibung Pasaka te rishata enye nategeluaki. 

3  Ore te nkolong e tomon oo ng'uan ele apa, teipa, nimbung'ubung'u te nkata enye nategeluaki te risioroto oo nkikoot pooki, o nkiguanat pooki ipuopuo intae aaibung.” 

4  Neaku etiaka Musa iltung'ana le Israel pee eibung pasaka. 

5  Neibung ninche pasaka to lapa le dukuya, te nkolong e tomon oo ng'uan o lapa, teipa, tiongota e Sinai; te risioroto e nena pooki naaitanapa Olaitoriani Musa, neas iltung'ana le Israel ina. 

6  Netii apa ilkuti tung'ana lemesinya ooiseyie osesen lo ltung'ani otua, neaku meidim ninche aaibung'a sabato teina olong; nepuonu ninche dukuya Musa o Aron teina olong. 

7  Nejoki lelo tung'ana ninche, “Kira iyiook ilo oiduruk amu kiseyie osesen lo ltung'ani otua; kainyoo pee etekepayioki iyiook eitu kinchooyo olasar lo Laitoriani te nkata nategeluaki tiatua iltung'ana le Israel?” 

8  Nejoki Musa ninche, “Entasho, pee atum atoning'o enaitanapisho Olaitoriani tialo intae.” 

9  Nejoki Olaitoriani Musa, 

10  Tiaaki iltung'ana le Israel, “Teneiduruk ake ninye oltung'ani tiatua intae, anaa olayioni le ishoi inyi, eiseyie oltung'ani otua, ana elakua te lototo enye apa nashomo, naa keibung ake pasaka. 

11  Ore to lapa liare, te nkolong e tomon oo ng'uan naa keibung; keinos ninche tenebo imukateni neitu eisuishieki, o mbenek naadua. 

12   Nemeleku ninche toki o mekenyu, nemegil oloito lenye; te risioroto oo nkikoot pooki e pasaka eibung ninche. 

13  Kake ore ilo tung'ani oiduruk nemetii elototo, kake nekepari aany eibung pasaka, ore ilo tung'ani neiwuang'ieki too ltung'ana lenyena amu eitu eishoru olasar lo Laitoriani te rishata enye nageluno; nenap ilo tung'ani engoki enye. 

14  Naa tenelotu oltung'ani omoni amanyisho tiatua intae, neibung pasaka to Laitoriani, te risioroto oo nkikoot e pasaka, nea naa ninye ina. Enkikoo nabo intae ipupuo aata, to lomoni o to inoti.” Enkatampoi naitureisho (Ena 

40  .

34  -

38  ) 

15  Ore apa ina olong natuunoki olng'obor le Nkai, neimulumul enkatampoi ilo ng'obor le Nkai, ilo ng'obor le nchakenisho; ore teipa netii ina atampoi shumata ilo ng'obor nelioo eikununo anaa enkima o mekenyu. 

16  Netiu neijia anaake, neimulumul enkatampoi ilo ng'obor dama, o elioto e nkima te nkewarie. 

17  Naa ore ake te neiwuang'ieki ina atampoi te nchumata e ilo ng'obor, ore te siadi ina nedumunye iltung'ana loo Siraeli aaidur; naa ore ake ewueji nedoiki ina atampoi neun iltung'ana loo Siraeli ilng'oborri teine. 

18  Naa te nkitanapata o Laitoriani edumunye iltung'ana loo Siraeli aaidur, naa te nkitanapata o Laitoriani sii eun ninche ilng'oborri; ore te nkata naba anaa enabik enkatampoi te nchumata ilo ng'obor le Nkai, nebik ninche too lng'oborri. 

19  Ore duoo ninye tenaa nkolong'i kumok ebik enkatampoi te nchumata e ilo ng'obor le Nkai, neibung iltung'ana loo Siraeli enkitanapata o Laitoriani, nemedumunye ninche aaidur. 

20  Ore apa kulie katitin na nkuti olong'i ake etii ina atampoi shumata ilo ng'obor le Nkai, naa ore te risioroto e nkitanapata o Laitoriani nebik ninche too lng'oborri ore ake te risioroto e nkitanapata o Laitoriani nedumunye ninche aaidur. 

21  Ore ake sii apa kulie katitin etotona enkatampoi ebaiki teipa o mekenyu; naa ore ake pee edumuni aailepie enkatampoi tadekenya, nedumunye ninche aaidur aashu te netobiko enkolong nabo o enkewarie, ore ake pee eiwuang'ieki ina atampoi nedumunye ninche aaidur. 

22  Tenaa nkolong'i are apa aashu olapa, aashu enkata naado, etobiko ina atampoi te nchumata ilo ng'obor le Nkai, neton te ine, nebik iltung'ana loo Siraeli too lng'oborri, nemedumunye aaidur 

23  kake te neyae aailepie, nedumunye ninche aaidur. Te nkitanapata o Laitoriani eun ninche ilng'oborri, naa te nkitanapata o Laitoriani edumunye ninche aapuo; eibung'a apa ninche enkitanapata o Laitoriani, ina kitanapata o Laitoriani naimu Musa.

