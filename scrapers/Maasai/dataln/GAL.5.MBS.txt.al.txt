1  Etalakua iyiook Kristo pee kibik kilakuno, Entasheito naa oleng, emincho eitokini aaibooki intae abori enchata e sinkaisho. 

2  Nanu Paulo, ele oirorie intae. Entisipu kuna najoito. Te neaku inchosho emurati intae, nimintokiki aata dupoto te Kristo. 

3  Kaigil ake aaishakenoki pooki ng'ae olo metumurati nchere, ketioorie ninye meitabai nena pooki naajo nena Kitanapat. 

4  Etudung'oyioki intae aarishie Kristo, intae taa lelo ooimu nkitanapat eji pee eikenaki Enkai intae isipat; imbelokinote oriong empiris e Nkai. 

5  Ore iyiook, Enkiyang'et naidimie iyiook maape dukuya te nkirukoto kiaanyu ilo siligi oikenakinye Enkai iyiook isipat. 

6  Amu ti nikitii atua Kristo Yesu nemeitoki aaku olomurata anaa olememurata ooata tipat; ore enatii naa enkirukoto naa enyorrata eimu. 

7  Aneeijo mpirrirri apa aaitobirari; ainyoo nanyaaka aibooyo intae pee mining'ining'i esipata? 

8  Mme ake ninye mbaa e Enkai naipoto intae eiroro ilo oewuo aitapong'oo intae. 

9   Eisuijie enkini aisuijoi entapa naipurji pooki. 

10  Aata osiligi to Laitoriani, nchere kuna najo ijojo sii intae; kake ore pooki ng'ae olotu aitanyamal intae, ketum ilo enkiguana enye, era toki nara. 

11  Amaa ninye nanu, lalashera laainei te naa napaji kemuratare eton alikioo ajo emuratishoi ake, oo naa doi pee eton ake aainosieki nanu osina? Te naa napaji keton aa emuratare alikioo, nemeitoki elikioroto nalikioo nanu osalaba aitagor likae. 

12  Keyieu napaji naa ore lelo ooliman intae naa kepuo aadung ate. 

13  Ore intae, lalashera laainei, elakunoto eipotokoki intae; nabo emiaas, emincho elakunoto inyi eaku enakurore osesen; kake tareto olikae olikae te nyorrata; 

14   amu eitabari nkitanapat te le rorei obo, nchere, “Tonyorra ole latia ino anaa eninyor kewan.” 

15  Kake te neaku ionyonyo ninosasa maate anaa ng'uesi, entodol naa ake pee mimutumutu ate. Enkishui e nkiyang'et o mbaa osesen 

16  Kake nanu enchom te Nkiyang'et nimintabaya iyieunot o sesen; 

17   amu ore iyieunot o sesen negilunore ine nkiyang'et ore iyieunot e nkiyang'et negilunore ino sesen, amu mening'o pokira are, neaku mindimidimi aataas nena niyieuu niaasiasa. 

18  Te naa Enkiyang'et narikito intae, nimitii intae abori nena Kitanapat. 

19  Keibala nkiaasin o sesen, naa ninche kuna, emarmalisho e loloito, loirerioni, ng'uarrat torrok, 

20  eomonoto e kulie tokitin neme Enkai, esakutore, mang'atisho, enchankar, olom, engoro, olorok, eoro, olarrabal le oro, 

21  enkiba neeta likae toki, emerai, enkului, o kulie naatiu neijia. Aikok nanu intae anaa, enaidipa oshi aikoo nchere, ore lelo ooas mbaa naaijo nena nemejung katukul Enkitoria e Nkai. 

22  Kake ore ilng'anayio le Nkiyang'et naa enyorrata, eng'ida, eseriani, eng'iriata, enanai e nkoshoke, esupatisho, enkisiligata, 

23  emboron, enkibooroto e kewan. Nemeetae nkitanapat naagilunore mbaa naaijo kuna. 

24  Ore lelo oora ile Kristo Yesu neidipa ninche aatasho enkewan o sesen o nena yieunot enyena. 

25  Te netaa Enkiyang'et taata kinchuyie iyiook, ematurubare naa erikore e Nkiyang'et. 

26  Ematalam olwuasa le modai; nimikintagor olikae olikae aashu kimbaikino olikae olikae.

