35  .

30  –

36  .

1  ) 

1  Nejoki Olaitoriani Musa, 

2  “Ng'ura, aipoto nanu te nkarna e Besalel olayioni le Uri, olayioni le Huri, lo losho le Yuda: 

3  naiputa nanu ninye Enkiyang'et e Nkai, te nkidimata o te nkalamasisho, o te ng'eno o te nkarriyiano pooki. 

4  Pee eipiru mbaa e nkarriyiano, neasisho te sahabu, o te nkosholai o to suyai, 

5  te ndung'oto oo soito oopiki iwuejitin, o te nguetata oo nkeek, te siaai e nkarriyiano pooki. 

6  Naa ng'ura, ategelua nanu te nebo ninye Oholiab olayioni le Ahisamak, lo losho le Dan; naishoo nanu iltung'ana pooki oodupa enkidimata, pee etum aaitobira nena pooki naaitanapa nanu iyie: 

7  ilo ng'obor le ntumo, o ilo sanduku le nchakenisho, o ilo orika lo lng'ur otii enchumata enye, o masaa pooki e ilo ng'obor, 

8  emesa o ntokitin enyena, o ina kitashet o ltaa e sahabu nasila te nebo ntokitin enyena pooki, olperere le nkorropil, 

9  o ilo perere lo lasar opejori te nebo ntokitin, enyena pooki, o lmoti oitukuoreki o eneitotonieki enye, 

10  o lelo kilani ootiripuaki aaikod le Aron olapolosani, o lkilani loo layiok lenyena, te nkisiaayiare enye anaa ilapolosak, 

11  o ina ilata naputishoreki o enkorropil naisonkoyo e ine wueji sinyati. Anaa nena pooki naaitanapa iyie. Neas ninche.” Sabato, enkolong e nkiyeng'iyeng 

12  Nejoki Olaitoriani Musa, 

13  “Tiaaki iltung'ana loo Siraeli ‘Embung'a Sabatoni aainei amu olmonekie ele te rishata ai o ntae ti atua iishoritin inyi pooki, pee itumutumu aatayiolo nchere, nanu Olaitoriani oitisiny intae. 

14  Embung'a sabato amu eisinyati te ntae; ore pooki ng'ae oisarkionie neari metua; ore oltung'ani oasisho te ina olong neiwuang'ieki ninye ti atua iltung'ana lenyena. 

15   Too nkolong'i ile easi esiaai kake ore enkolong e naapishana naa sabato e nkiyeng'iyeng naitisinyi, sinyati to Laitoriani; ore oltung'ani oas pooki siaai te nkolong e sabato neari metua. 

16  Metaa keibung iltung'ana loo Siraeli sabato, neing'or sabato ti atua iishoritin enye pooki, anaa osotua loo ntarasi. 

17   Olmonekie ele intarasi te rishata ai o ltung'ana loo Siraeli nchere too nkolong'i ile eitobira Olaitoriani keper o enkop; ore te nkolong e naapishana neidip esiaai neyeng'iyeng'a.’ ” 

18  Neisho ninye Musa, ina kata pee eidip airorie te nchumata o ldoinyo le Sinai nena baoi are e nchakenisho, imbaoi o soit, naaigero tolkimojino le Nkai.

