1  Iyie Enkai, nturrayie iyie iyiook, nitigila iltimito; itagore iyie, tokordu siaake iyiook. 

2  Iyie oikirikirie enkop, iyie oiperra abol; tarama ine netabee, amu keikirikira. 

3  Itipika iyie iltungana linono, osina kitok inchoo iyie iyiook enaisho oo sabibu naitemera, 

4  Ituuno iyie enanka te nkaraki lelo likiure, pee etumi aaitoduaai te nkaraki esipata. 

5  Pee etumi atokordu ilo lino linyor, nchoru enkisulata te nkaina ino e tatene, niwaliki iyiook! 

6  Eiroro Enkai ti atua enkaji enye sinyati: “Naa kaor nanu Shekem te ng'ida kitok, narishu ierat le Sukot. 

7  Enaai Gilead; enaai Manase; ore Efraim naa enkopiyia ai o larrabal; ore Yuda naa eng'udi ai e nkitoo. 

8  Ore Moab naa engirra ai naitukuore; shumata Edom nanu aiteleiki ina amuke ai; naa te shumata Filistia nanu abuaku te nkisulata.” 

9  Kaing'ae laayau nanu atua ina anasa nasheta? Kaing'ae laarik nanu Edom? 

10  Keitu iyie inturraa iyiook, iyie Enkai? Miloito iyie, iyie Enkai, tenebo njorin ang. 

11  Nchoo iyiook engolon te nkaraki ilmang'ati lang, amu pesho eretoto e tung'ani! 

12  Ore te retoto e Nkai nikiaas iyiook mbaa sapuki, amu ninye olo aitunyoo ilmang'ati lang.

