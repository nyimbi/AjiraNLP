1   Ele ororei oewuo enetii Yeremia eing'uaa Olaitoriani too nkolong'i e Yehoiakim olayioni le Yosia, olaiguanani le Yuda ejo: 

2  “Shomo ina aji oo Lkabii nirorie ninche, niyau ninche atua enkaji o Laitoriani, atua olgilata obo, nincho enaisho oo sabibu metooko.” 

3  Naya nanu Yaa-asama olayioni le Yeremia, o layioni le Habasania, o lalashera lenyena, o layiok lenyena pooki, o enkaji pooki e Rekabi. 

4  Ayaua nanu ninche enkaji o Laitoriani atua olgilata loo layiok le Hanan olayioni le Igdalia, ilo tung'ani le Nkai, apa otii embata olgilata loo lkituaak, shumata olgilata le Maaseia olayioni le Shalum, olarriponi le kutukaji. 

5  Nairragie nanu te dukuya ilkabi imotioo naabore enaisho oo sabibu, o nkikompeni, najoki nanu ninche, “Entook enaisho oo sabibu.” 

6  Kake etawalutua ninche ejo, “Mikiok iyiook enaisho, amu ore Yonadabu olayioni le Aekab, papaai lang neitanapa iyiook ajo, ‘Emiok ake enaisho oo sabibu, intae aashu ilayiok linyi ntarasi; 

7  mishetishete intae enkaji; misampumpu intae olantererai, miunuunu intae aashu itumutumu enkurma oo sabibu; kake itonini intae too lng'oborri too nkolong'i inyi pooki, pee itumutumu aatobikoi nkolong'i kumok teina kop nimanyimanya.’ 

8  Kiruko iyiook oltoilo le Yonadabu olayioni le Rekab, papa lang, te nena pooki naaitanapa ninye iyiook, pee mikiok enaisho oo sabibu too nkolong'i ang pooki, maate, nkituaak ang, ilayiok lang, aashu ntoyie ang, 

9  nimikishetu inkajijik nikimany atua. Mikiata iyiook isabibu, aashu enkurma aashu olantererai, 

10  kake kitobiko iyiook too lng'oborri nikitoning'o nikias nena pooki naaitaanapa iyiook Yonadabu papa lang. 

11  Kake ore apa pee elotu Nebukadresa olaiguanani le Babilon aarare enkop, nikijo iyiook, ‘Wootu maape Yerusalem te nkuretisho nikiure enjore oo Lkadayo o enjore oo le Siria.’ Neaku kitii iyiook Yerusalem.” 

12  Neitoki ororei lo Laitoriani alotu enetii Yeremia ejo: 

13  “Nji ejo Olaitoriani loo lororani, Enkai e Israel: Shomo tiaaki iltung'ana le Yuda o lelo oomanya Yerusalem, aiming'amumu intae enkiteng'enare nimining'ining'i irorei laainei? Olaitoriani ojo. 

14  Ore apa ina kitanapata naishoo Yonadabu olayioni le Rekab ilayiok lenyena, pee meok enaisho oo sabibu, neibung'aki, nemeok aaitasim ometabaiki ena olong, amu eibung'a ninche enkitanapata e papaai lenye. Airorie nanu intae aitirrishaki kake eitu intae kining'ining'i nanu. 

15  Airriwaka nanu intae isinkan laainei pooki iloibonok, airriu ninche aitirrishaki, ajoito, ‘Mbelekenyayu taata pooki ng'ae te intae aing'uaa enkoitoi enye torrono, nintobir nkiaasin inono, nimilo asujaa kulie aitin pee isiaai ninche, pee itum taa atobiko tiatua ina kop apa naaishoo iyie o loo papaai linono!’ Kake eitu iyie kincho nanu enkiok. 

16  Ore ilayiok le Yonadabu olayioni le Rekab neibung'a ninche ina kitanapata naishoo ninche papaai lenye, kake eitu nanu aairuk kulo tung'ana. 

17  Neaku nji ejo Olaitoriani, Enkai e Israel: Ng'ura, kayaki nanu shumata Yuda o lelo pooki oomanya Yerusalem nena natudung'oko nanu ninche; enkaraki nairorie nanu ninche neitu ninche ening, aipoto nanu ninche neitu ninche eirukisho.” 

18  Kake ore tialo enkaji o Lrekab nejo Yeremia, “Nji ejo Olaitoriani loo lororani, Enkai e Israel: Ore enkaraki nimbung'a enkitanapata e Yonadabu papaai linyi nintabaitie pooki, nitaasa nena pooki naaitanapa ninye intae, 

19  nji naa ejo Olaitoriani loo lororani, Enkai e Israel: Melau ae kata Yonadabu olayioni le Rekab oltung'ani oitashe te dukuya nanu.”

