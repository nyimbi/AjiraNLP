1  Esipa etii ewueji neturunyeki enkosholai, netii ewueji nesilieki sahabu. 

2  Eitayuni esekenkei te nkop, nesholuni osuyai te nterit enye. 

3  Eishie iltung'ana enaimin, nelimana aaing'oru olpolosie olakua ina terit natii emisimisi te naim nagut. 

4  Etur ineeimi too nong'ot nemetaaniki iltung'ana; meekure edamu ninche lelo apuayak. Eililio ninche too neelakuaniki iltung'ana neyuko inkaloli pooki. 

5  Enkop ninye epukunye endaa; kake ore tiabori eatua neibelekenyi aitaa enkima. 

6  Ore isoito lenyena neeta ewueji oo soito sidain, neeta enterit e sahabu. 

7  “Ore ina oitoi nemetii olmotonyi oinos nkiri oyiolo, neitu edol enkong'u o lmotonyi odolisho oleng. 

8  Ore ng'uesi naawuasa, eitu eitunyoo ine; neitu eim olng'atuny shumata enye. 

9  “Etur iltung'ana osoit ogol oleng, neibeleleng'oo ildoinyo too ntona enye. 

10  Eturu ineimi too ndapidapo, nedol enkong'u enye pooki toki sidai. 

11  Een ninye inchorroi pooki pee meitoki aitong, ore entoki naisudoro neyau atua ewang'an. 

12  “Kake aitiaji etumi engeno nagut? Naa koree ewueji ening'unoto? 

13  Meyiolo oltung'ani enkoitoi nalo ine, nemetumi ninye te nkop oo looishu. 

14  Ejo enguton, ‘ime nanu etii’; nejo enaiposha ime nanu etii. 

15  Metumi ninye te sahabu, nemeineneng'i enkosholai metaa elaata enye. 

16  Metemieki ninye e sahabu e Ofir, nemetemieki enkosholai sidai. 

17  Ore sahabu o enkosholai nemerisiore ninye, nemewalunyeki isoito le sahabu nasila. 

18  Meitasimi aatemaki isoito oogol enkinyiang'a, ore enkinyiang'a e ng'eno nagut nelang isoito oogol enkinyiang'a. 

19  Ore isoito oogol enkinyiang'a ooji Topas le Etiopia, nemeitanyaanyukieki ninye, nemeitanyaanyukieki ninye sahabu nasila. 

20  “Kaji naa doi eing'uaa engeno nagut? Naa koree ewueji ening'unoto? 

21  Eisudoyioki too nkonyek e pooki toki naishu; nenukari pee medol imotonyi oloing'ang'e. 

22  Ejo Abadon o keeya, ‘Kitoning'o iyook olmarenke too nkiyiaa ang.’ 

23  “Eyiolo Enkai enkoitoi nalo ine, neyiolo ewueji enye. 

24  Amu eing'or ninye inkiting'ot e nkop, nedol pooki toki natii abori keper. 

25  Ore pee eisho enkijape enkiroishi enye, neyiolou eneba endapasho enaiposha. 

26  Neitobiru too rorei enchan, neitobiru enkoitoi enkiwuang'ata e ndarata; 

27  nedol ninye neibalie ninye; neitasheyie ninye, neing'oru ninye. 

28   Nejoki ninye tung'ani, ‘Ng'ura, euriata Olaitoriani naa ninye engeno nagut, naa tining'uaa ntorrok naa ninye ening'unoto.’ ”

