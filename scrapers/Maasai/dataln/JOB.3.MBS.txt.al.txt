1   Ore te siadi ena, etabolo Yoab enkutuk enye adek enapa olong natoinyeki. 

2  Nejo Yoab: 

3  “Inchoo ina olong apa naatoinyieki eidak, te nebo ina kewarie apa natejoki, ‘Kenutae enkayioni!’ 

4  Inchoo ina olong eaku enaimin! Inchoo Enkai e shumata epal eitu eing'oru ninye, nemeetae ewang'an naitawang'aki ninye. 

5  Inchoo eaku enkolong torrono o enaimin nagut te shumata enye. Tunuka ninye too nkatampo niwuang'ie enkolong te ninye. 

6  Ore ina kewarie, inchoo enaimin narok ong'u eibung ninye! Mincho ninye eshipa tiatua nena olong'i o lari. Mincho ninye elotu ajing esiana oo lapaitin. 

7  Ee inchoo ina kewarie eaku olupi; emincho oltoilo le nchipai ening'i tiatua. 

8  Inchoo lelo oodekisho metediaa ina olong, lelo arriyiak oodumu Lefiatan. 

9  Inchoo ilakir lenyena le nkakenya emisimisu nchoo ninye eisiligu ewang'an nemetum nemedol osirua enkakenya tenewang'u. 

10  Ore amu eitu een ina olong eng'uset e yieyio, neitu eisudoo enyamali too nkonyek aainei. 

11  “Ainyoo apa pee eitu aye te nkata e inoto, anaa pee apuku ake te ng'uset naye. 

12  Aainyoo pee aaibung'a yieyio too nkejek enyena? Anaa pee aaitanaa ilke lenyena? 

13  Amu anaata apa airraga nagira; anaata airure; naa anaata ayeng'iyeng'e. 

14  Tenebo ilaiguanak o laitoriak le nkop lelo apa ooteshetakita ate inkidaarot. 

15  Arashu ilkituaak oota sahabu, lelo ooiput inkajijik enye enkosholai. 

16  Ainyoo apa pee eitu aaisudori anaa olkibiroto anaa nkiyiotin neitu ae kata edol ewang'an? 

17  Teine eishu ilarruok te nyamali, naa teine eyeng'iyeng'ieki iloonaurate. 

18  Teine eyeng'iyeng'a ilooena tenebo; mening ninche ilo toilo lo loitasheiki esiai. 

19  Etii ine ilooti netii sii ilkituaak, nelakuno osinka to loitore ninye. 

20  “Ainyoo pee eishori ewang'an ilo otii engolikinoto, neishori enkishui ilo oata emion to ltau. 

21   Ilo otayiewua to ltau keeya, nemelotu ninye, neturu ninye ninye oleng alang entoki nagol enkinyang'a naiteng'ela. 

22  Lelo ooshipa te nchipai sapuk oleng, neshipa tenetum ninche enkurare? 

23  Ainyoo peyie eishori ewang'an oltung'ani laa ore enkoitoi enye neisudoro, ilo oitamana Enkai olpaashe ninye. 

24  Amu elotu enkiyang'ata anaa emukate ai, ore inkishirat aainei nebukunye anaa enkare. 

25  Amu ore ina toki naure nanu nelotu shumata nanu, naadoiki nanu ina naitureisho. 

26  Maata esidano te nkewan ai, nemaata sii engira, maata enkiyeng'iyeng; kake enyamali nalotu.”

