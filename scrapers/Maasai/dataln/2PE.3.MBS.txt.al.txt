1  Ena taata empalai e are nasiraki intae, ilanyor laainei, ore te pokira are natuputuo indamunot inyi nemetii enkeleekisho te nkoitoi e nkitadamunoto, 

2  inchere enyor nidamumu intae irorei ooiroro iloibonok sinyat le dukuya o enkitanapata o Laitoriani naa Olaitajeunoni, oimua ilkipaareta linyi; 

3   entayiolo ena te dukuya inchere ore too nkolong'i e siadi kepuonu ilasukenyak te sukeny enye, oopuoyie ing'uarrat enye maate, 

4  neikilikuanu aajo, “Koree doi enkisiligata e lotunoto Enye? Amu ore apa ebaiki pee eirura iloo papa epuoito intokitin pooki aaikunari anaa enatiu apake te nkiterunoto pee eitaae enkop.” 

5   Etootikitio ninche aagiroo ena sipata, inchere to rorei le Nkai eetae shumata apa moitie o enkop naitobiraki te nkare naa enkare eitainyieki; 

6   naa te ninye etumutaki ina kop apa naatae aaitemoo to loirrag le nkare neidaaya. 

7  Naa te ilo rorei ake sii etushumaki keper taata natii o nkop aaitanyu enkima, nepali o metabaiki enkolong e nkiguana o mutata oo ltung'ana lemeure Enkai. 

8   Kake ore intae, ilchorueta laainei, emincho elang intae ena bae nabo, inchere ore enkolong nabo to Laitoriani netiu anaa ilarin enkalifu, ore ilarin enkalifu netiu anaa enkolong nabo. 

9  Meimutie Olaitoriani eitu eitabaya enkisiligata enye anaa enadamu kulikae enkimutioto, kake keng'iri te intae amu meyieu obo oimin, kake pee ebaiki pooki ng'ae enkirridunoto. 

10   Kake elotu enkolong o Laitoriani anaa olapurroni. Ore teina olong neishieki keper to ltoilo kitok. Ore wuejitin e shumata nepejori aaidaikie, ore enkop o pooki toki natii neishieki. Tipat e rretenata 

11  Amaa taa te naa inji eikoni kuna tokitin pooki aaidaikie keishiaakino intae niaakuku iltung'ana ooikununo aja, to rrekie le sinyatisho o esidano e nkishiaa inyi too naaishiaakinore e Enkai? 

12  Iyanyitata nintasiekuku ina olong e Enkai, amu enkaraki ina pee epeji keper nesholi, ore intokitin naaitobirieki inkulie neshola te nkima. 

13   Kake ore te risioroto e nkisiligata enye, kiaanyita iyiook keper ng'ejuk o enkop ng'ejuk naa atua ninye emanya esupatisho. 

14  Ore enkaraki ina ilanyor amu kuna iyanyitata entonyok naa pee einepu ninye intae miaatata entibili anaa entiyoto, niserianana. 

15  Naa enkenai eng'iriata o Laitoriani lang inchere enjeunoto, neijia sii etiu olalashe lang onyorri Paulo etisiraka risioroto, e ng'eno naishooki ninye, 

16  eimaki ena anaa enajo too mpala enyena pooki. Amu etii atua ninche kulie naagol eyiolounoto naaboin iltung'ana lemeiteng'ena, nemeeta enkitashoto nauno nemerregel te nkidaaroto enye maate, anaa enaiko ilkulikae kigerot. 

17  Ore naa intae, ilanyor, iyiololo ena eton eado kop, entorrip ate pee meshoroo ake aaya intae te nkitapong'oroto oo ltung'ana lemeshilaa inkitanapat, neitiakieki intae enkitashoto inyi nauno. 

18  Kake entubulu te mpiris o te yiolounoto o Laitoriani naa Olaitajeunoni lang Yesu Kristo. Metaa enenye enkitoo te pokira, taata o metabaiki ina olong oo ntarasi.

