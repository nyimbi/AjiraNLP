1  Ore ake pee eidip airorie Saul, neibung'a oltau le Yonatan oltau le Daudi, nenyorru Yonatan ninye anaa oltau lenye kewan. 

2  Nerik Saul ninye ina olong, nemeisho ninye metushukoyu alo enkang enye. 

3  Nenya Yonatan olmumai lo sotua te nebo Daudi, enkaraki apa nanyor ninye anaa oltau lenye kewan. 

4  Neitayu Yonatan olkila apa oishopito neisho Daudi, o masaa enyena, o lalem lenye o enkawuo o enkimeita enye. 

5  Naa ore ake te neipang Daudi alo eneba anaa eneirriwayie Saul nedupoyu; neaku etipika ninye Saul shumata iltung'ana le njore. Naa eisidai apa ina too nkonyek oo ltung'ana pooki o too nkonyek sii oo sinkan le Saul. Enoto Saul olom tialo Daudi 

6  Ore egira aapuonu ang, ina kata pee eshukunye Daudi eing'uaa esesekuanata e ilo Filisti, neipang'u nkituaak aapuonu too nkanas pooki e Israel, eranyisho neiguran pee enang'are olaiguanani Saul, too ntampurini, o too sinkolioitin le ng'ida, o too nkinantani oo sinkolioitin. 

7   Neranyakino nkituaak maate eraposhoki ejo, “Etasesekuana Saul nkalifuni enyena, nesesekuan Daudi nkalifuni tomon enyena.” 

8  Negoro Saul oleng, ore ena kiroroto neitu eitiship ninye; nejo ninye, “Eterrepakitia ninche Daudi nkalifuni tomon, ore nanu naaterrepakitia nkalifuni; kainyoo ae naitoki ninye aata meteleku enkitoria? 

9  Neduaaki Saul Daudi olom ebaiki ina olong neito dukuya. 

10  Ore pee ekenyu nelotu enkiyang'et torrono naing'uaa Enkai nejing atua Saul, neiyiang'iyiang ninye ti atua enkaji enye, eoshito Daudi enkawuo oo sinkolioitin, anaa ake. Neeta apa Saul empere te nkaina enye; 

11  nengoroo Saul empere amu etejo ninye, “Apudaki nanu Daudi esuntai.” Kake etapaashare Daudi ninye katitin are. 

12  Keure apa Saul Daudi, amu etii Olaitoriani te nebo ninye kake etung'uayie Saul. 

13  Neaku eiwuang'ie Saul ninye te ine netii, neitaa ninye olkitok le nkalifu neipang alo nelo dukuya iltung'ana. 

14  Netum Daudi dupoto te nena pooki apa naataasa; amu etii Olaitoriani te nebo ninye. 

15  Ore ake pee edol Saul nchere enoto ninye dupoto sapuk, neureyu ninye. 

16  Kake ore Israel pooki o Yuda pooki naa kenyor apa Daudi amu eshomo apa ninye aipang nejing'u atua te dukuya ninche. Eyama Daudi Entito e Saul 

17  Nejoki Saul Daudi, “Nena entito ai botor Merab; kaaisho nanu iyie pee intaa enkitok; kake tudupayu te nanu niarisho too larrabali lo Laitoriani.” Amu etejo Saul, “Mincho enkaina ai eaku shumata ninye, kake nchoo enkaina oo Lfilisti eaku shumata ninye.” 

18  Nejoki Daudi Saul, “Kara nanu ng'ae, naa kainyoo olmarei lai, olmarei le papaai te Israel, metaa kaaku nanu olaputani lo laiguanani?” 

19  Kake te nkata apa nataa keishori Merab, entito e Saul, Daudi, neishori ninye Adriel ilo Meholati meitaa enkitok. 

20  Nenyor apa entito e Saul, Mikal, Daudi; neliki ninche Saul, neitiship ina toki ninye. 

21  Nejo Saul, “Ntasho maishoo nanu ninye, pee etum ataa orreshet te ninye, pee etum sii enkaina oo Lfilisti ataarare ninye.” Metaa etiaaka Saul Daudi te nkata e are, “Iaku taata iyie olaputani lai.” 

22  Neitanap Saul isinkan lenyena ejo, “Erorie Daudi too nkurrat nijokiki, ‘Ng'ura, eikishipakino iyie olaiguanani, naa eikinyor isinkan lenyena pooki; ore naa taata taa olaputani lo laiguanani.’ ” 

23  Neiro isinkan le Saul lelo rorei too nkiyiaa e Daudi. Nejo Daudi, “Idolidolo intae aa entoki kiti te neaku oltung'ani olaputani lo laiguanani, idolitata aajo ara nanu oltung'ani aiterani lemening'o?” 

24  Nejoki ninye isinkan le Saul, “Inji o nji eiroro Daudi.” 

25  Neitoki Saul ajo, “Entoliki Daudi ijokiki, ‘Meyieu olaiguanani entoki e nkaputi meteleku isuaaten iip oo Lfilisti pee etum aitalaku elap too lmang'ati lo laiguanani.’ ” Naa kejo apa Saul pee eisho Daudi metua te nkaina oo Lfilisti. 

26  Ore ake eliki isinkan lenyena Daudi kulo rorei, neitiship Daudi ina neaku olaputani lo laiguanani. Ore eton eitu eishunye enkata, 

27  nedumunye Daudi nelo, te nebo iltung'ana lenyena, near metuata Ilfilisti iip are; neyau Daudi isuaaten enye, naaishooki apa te siana nalulung'a olaiguanani, pee etum ninye ataa olaputani lo laiguanani. Neisho Saul ninye ina tito enye Mikal meitaa enkitok. 

28  Kake ore ake pee edol Saul neyiolou ajo etii Olaitoriani te nebo Daudi, o nchere kenyor Isiraeli pooki ninye, 

29  neponari Saul aureyu Daudi oleng. Neaku etaa apa Saul olmang'atinta le Daudi anaake. 

30  Neitoki ilkituaak loo Lfilisti aaipang'u aapuonu olarrabal, naa ore ake anaa te nepuonu netum Daudi dupoto sapuk alang isinkan pooki le Saul; neaku ore apa enkarna enye naa kejukari oleng.

