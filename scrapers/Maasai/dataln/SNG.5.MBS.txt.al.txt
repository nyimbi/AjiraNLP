1  Aewuo nanu enkurma ai, enkanashe ai, esiankiki ai, aiturrurruo nanu emanoo ai tenebo esonkoyo ai, ainosa nanu olchankaroi apudaki olkenkei le naisho, naok enaisho oo sabibu o kule. Enkitok Enosa lo shoreta niokioko; entookisho oleng intae iloonyorra! Osinkolio liong'uan 

2  Airure nanu kake eitu eirura oltau lai. Toning'o! eoshioshito olanyor lai kutuk aji Olee “Taboluoki, enkanashe ai, enanyor ai, enturkulu ai, enemeeta oleyiata ai; Amu keshal elukunya ai, te nkoilielio, ore ilpapit laainei neshal te nkoilielio e nkewarie.” Enkitok 

3  Aitayio nanu nkilani, naa kaji aiko tenaitoki aishop? Aisuja nkejek aainei, kaji aiko tenaitoki apik enterit? 

4  Nepik olanyor lai enkaina enye enkikenet e kutuk aji, neng'idayu oltau lai tiatua nanu. 

5  Nainyototo abolu olanyor lai, nebore inkaik aainei emanoo, neitong ilkimojik laainei teina manoo naruko, aibung inkikeneta e kutuk aji. 

6  Nabolu olanyor lai, kake eibelekenye olanyor lai nelo, neisinanuo oltau lai pee eiro ninye. Naing'oru ninye neitu atum ninye; aipotuo ninye, kake eitu aawalaki nanu. 

7  Naatum ilarripok nanu, ina kata emanaa te nkanasa; naar nanu, naapik nanu olbae, naaoru nanu enkila ai, lelo arripok le nena sunta. 

8  Enosa olmumai intae na ntoyie e Yerusalem, tinitumutumu ake olanyor lai, nilikiki ninye aajoki ekamuoi te nyorrata. Enkitok 

9  Ainyoo elang'ie ina ninyor ino enkae ninyor? Oi ina sidai tiatua inkituaak? Kainyoo elang'ie ilo linyor lino olikae linyor eji pee intanapa iyiook ena? Enkitok 

10  Ore olanyor lai naa aisidai oleng negol, keibala too nkalifuni tomon. 

11  Ore endukuya enye naa Sahabu nasila; ore lpapit lenyena naa sidain, kerook anaa olkurruk. 

12  Netiu nkonyek enyena anaa ine nturkulu, te mbata oo nchorroi enkare, naaisujaki te kule, naaitobirakino entonata. 

13  Naa sidain intakul enyena anaa ineeitobirieki isonkoyoni neitayu olng'usil oorropil, ore nkonito enkutuk enye netiu anaa ntapuka, naitong'u emanoo naruko narropil. 

14  Ore nkaik enyena netiu anaa sahabu nairina, naikodoki too soito oogol enkinyang'a. Ore osesen lenye anaa ilaa ooitobiraki loo lkanchaoni, netii ninye iila naarropil oleng. 

15  Ore nkejek enyena netiu anaa ing'apeta e Alabata naaikodoki te sahabu. Ore teningor ninye netiu anaa iltarakua le Lebanon. 

16  Ore enkiroroto enye naa kemelok oleng, naa ore ninye pooki naa keng'uarrayu, olanyor lai ele naa olchore lai ele, natoyie e Yerusalem.

