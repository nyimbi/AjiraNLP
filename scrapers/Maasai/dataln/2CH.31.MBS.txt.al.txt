1  Ore apa pee eidipayu nena pooki, ore lelo Siraeli pooki apa ootii ine, neipang aapuo nkanas e Yuda nebel aaitaa mbelibelat ing'apeta neuroki Asherim enkop, nesulaa iwuejitin neeika, o lperereni loo lasarri te Yuda pooki, o te Benchamen, o te Efraim o te Manase, ometaba anaa neidaikie pooki. Neitoki iltung'ana pooki le Israel aarrinyo aapuo nkanas enye, nelo ake oltung'ani ewueji enye. 

2  Negelu Hesekia ntukusi oo lapolosak o noo Lawi. Entukus ake o enkae tukus, negelu ake entukus te risioroto esiaai enye, ilapolosak o Lawi tenkaraki ilasarri oopejori o lasarri le seriani. Pee eisiaaisho too nchomito oo lng'oborri lo Laitoriani neishooyo enashe o enkisisa. 

3   Ore apa enkishorunoto o laiguanani naing'uaa imasaa enyena makewan, naa tenkaraki ilasarri oopejori. Ilasarri oopejori le tadekenya o le nteipa. O lasarri oopejori le sabato, o lapaitin ng'ejuko, o siruai oogeluno, anaa enaigeroki tiatua enkitanapata o Laitoriani. 

4   Neitanap ninye lelo tung'ana apa oomanya Yerusalem, pee eishooyo erubata oo lapolosak o Lawi, pee etum ninche aaishoo ate enkitanapata o Laitoriani. 

5  Ore ake ina kata pee eitubulari ina kitanapata, neishooyo iltung'ana le Israel te nkumoi, ilng'anayio lenye le dukuya le ntapa, o enaisho oo sabibu, o eilata, o enaisho oo lotorok o ntokitin pooki naanotoki te nkurma. Neyau ninche te leng'on erubata e tomon e pooki toki. 

6  Ore iltung'ana le Israel o le Yuda ootii nkanas e Yuda neyau sii ninche erubata e tomon oo nkishu o nkerra, o ntokitin apa naaitisinyaki neiteng'elakini Olaitoriani Enkai enye, neirragieki ninche aasot too lturrurri. 

7  Ore to lapa liokuni neiteru ninche aaiturrur lelo sotot neidip to lapa liopishana. 

8  Ore ake pee elotu Hesekia o lkituaak aadol lelo sotot, neisis Olaitoriani nemayian iltung'ana lenyena le Israel. 

9  Neikilikuanishore Hesekia ilapolosak o Lawi tenkaraki lelo sotot. 

10  Newaliki ninye Asaria ilo apolosani kitok le nkaji e Sadok, nejoki, “Ore anaa neiteru ninche aayau nkishorot atua enkaji o Laitoriani kitadaate iyiook, nikiraposho nikileku nkumok. Amu etamayiana Olaitoriani iltung'ana lenyena, neaku kinoto iyiook ele shumati pooki otelekua.” 

11  Neitoki Hesekia aitanap ninche meitobira ilgilat tiatua enkaji o Laitoriani, neitobir ninche. 

12  Neyau ninche nena kishorot, o ematua e tomon, o nena tokitin naaitisinyaki. Ore olaitasheikinoni kitok naa Konania olayioni le Lawi, tenebo Shimei olalashe lenye, aa ninye oliare. 

13  Naa Yehiel apa, o Asasia, o Natan, o Asahel, o Yerimot, o Yosabad, o Elieli, o Ismakia, o Mahat, o Benaia, ninche ilaitasheikinok ooretu Konania o Shimei olalashe lenye. Ninche etegelua olaiguanani Hesekia o Asaria ilo kitok oitasheiki enkaji e Nkai. 

14  Naa Kore olayioni le Imna, le Lawi, ninye olarriponi le nkishomi enkalo oloo saen, ninye oitasheiki nkishorot o lpela naaishori Enkai. Pee eiteng'el nkishorot naaiteng'elakaki Olaitoriani o nena kishorot naasinya oleng. 

15  Naa Eden, o Miniamin, o Yoshua ninche apa ootonyuaa aaretu ninche te nena anas oo lapolosak, pee eorioriki ilalashera lenye irubat enye, ilbotoro o looti, aaitorisioki, too ntukusi. 

16  Meteleku ake lelo ooigeroki anaa ilmareita, ilewa ebaiki ilarin okuni neilep. Lelo pooki oojing'u atua enkaji o Laitoriani, anaa enayieuni te pooki olong, te nkisiayiare enye terisioroto oo siaaitin enye, too lturrurri lenye. 

17  Ore apa enkigeroto oo lapolosak naa te risioroto oo nkajijik oo loo menye. Aa taa Ilawi ooitabaya ilarin tikitam o imiet neilep naa te risioroto oo siaaitin enye too lturrurri lenye. 

18  Ore apa ilapolosak neigeroki tenebo nkera enye pooki, o nkituaak enye o layiok lenye, o ntoyie enye, o eumata pooki. Amu keisiligayu apa ninche egolie ate aaitaa sinyat. 

19  Ore too layiok le Aron, lelo apolosak, lelo apa ootii enkop namanya pooki ng'ae, o nkanas enye netii iltung'ana ootii atua kulie anas ootegelakaki too nkarn, pee eoriki irubat pooki lee tiatua ilapolosak, o pooki tung'ani tiatua Ilawi apa ooigeroki enkarna enye. 

20  Neas Hesekia ina tiatua Yuda pooki, neas ninye mbaa sidain naaishiaakino te dukuya Olaitoriani Enkai enye. 

21  Ore pooki siaai nataasa ninye te nkisiayiare e nkaji e Nkai, o te risioroto e nkitanapata eing'orua Enkai enye, neas ninye ina to ltau lenye pooki. Nebul ninye.

