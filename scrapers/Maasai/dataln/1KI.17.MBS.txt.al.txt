1   Nejoki apa Eliya le Tishbi te Gilead, nejoki Ahab, “Ore anaa enaishu Olaitoriani Enkai oo Siraeli, laa te dukuya ninye aitashe, metumi enkinuku aashu enchan te kuna olong'i, meteleku ake to rorei lai.” 

2  Nelotu ororei lo Laitoriani enetii ninye, ejo, 

3  shomo tung'uai ine nimbelekenya alo enkalo o loosaen, nilo aisudori to erata le Kerit. Aa taa oloo saen lo lkeju le Yordan. 

4  Shomo tooko enkare eilo erata amu aitanapa nanu ilkurruki pee kintoti iyie teine. 

5  Neaku eshomo ninye te risioroto o rorei lo Laitoriani. Nelo ninye abik tembata eilo erata le Kerit tenkalo oloosaen to lkeju le Yordan. 

6  Neyaki ilkurruki ninye imukateni o nkiri tadekenya, neyaki sii teipa, neokisho teilo shorro. 

7  Ore te nkiti kata netoyu ilo shorro, amu meetae apa enchan teina kop. Eliya o enkoliai te Serafat 

8  Neitoki ororei lo Laitoriani alotu enetii ninye, nejoki, 

9   “Tudumunye, shomo Serafat e Sidon, nilo abik teine. Ng'ura aitanapa nanu enkoliai teine pee kintoti iyie.” 

10  Neaku etudumunye ninye nelo Serafat. Ore ake pee ebaiki kishomi enkanasa, ng'ura etii enkoliai ine nasotu ilkeek, neipot ninye nejoki, “Iyakaki nanu enkiti are te nkikompe, pee aok.” 

11  Ore eloito ina oliai ayau enkare, neipotu ninye ajoki, “Iyakaki nanu embelati e mukate te nkaina ino.” 

12  Nejoki ina oliai ninye, “Ore anaa enaishu Olaitoriani Enkai ino, eitu nanu apej toki, emborei enkaina e ntapa ake aata te siang'au o enkiti ilata to ltulet. Naa ore taata, ilkuti keek nanu asotu pee alo ayier tenkaraki kewan ai o enkayioni ai, pee kitum aainosa nikiye.” 

13  Nejoki Eliya ninye, “Miureisho, shomo taasa anaa enitejo; kake tang'asa ntobirakaki enkiti mukate nikiyaki, ore tesiadi ina nintoki taa aitobiraki kewan o enkayioni ino. 

14  Amu nji ejo Olaitoriani Enkai oo Siraeli, ‘Ore ilo siang'au le ntapa metoyu aekata, ore ilo tulet le ilata nemeishunye aekata ometabau ina olong nairriwaki Olaitoriani enchan enkop.’ ” 

15  Nelo ninye aas anaa enatejo Eliya; ore ninye o Eliya olmarei lenye neinos endaa nkolong'i kumok. 

16  Ore ilo siang'au le ntapa neitu aekata etoyu, neitu aekata eishunye ilo tulet le ilata, terisioroto eilo rorei lo Laitoriani oirorie Eliya. 

17  Ore te siadi nena olong'i nemuoyu enkayioni eina oliai. Neitirrishaki emuoyian oleng o metaa meekure eyang. 

18  Nejoki ninye Eliya, “Kaa kiaatakinore iyie nanu, lo tung'ani le Nkai? Iewuo iyie enatii pee edamuni eng'oki ai, niyau keeya e nkayioni ai!” 

19  Nejoki Eliya ninye, “Inchooki sii iyie ina ayioni ino.” Neya ninye ina ayioni too nkaik e ngotonye, nenap ninye aya olgilata le shumata ine apa neirrag ninye, neirragie te ndapash enye makewan. 

20  Neishiraki ninye Olaitoriani ejo, “Olaitoriani Enkai ai, iyaka iyie entorroni shumata ena oliai apa naa ninye aewuo airragaa, aar enkayioni enye metua?” 

21   Neitoriori ninye te shumata ina ayioni katitin uni, neishiraki Olaitoriani, ejo, “Olaitoriani Enkai, nchoo enkishui ena kerai errinyokino.” 

22  Nening Olaitoriani olkiyioi le Eliya; nerrinyokino ina kerai enkishui enye aitoki, nepiu ninye. 

23  Neya Eliya ina kerai, neitadou aitung'uaa ilo gilata le shumata, neyau olgilata neitarasaki ngotonye; nejo Eliya, “Ng'ura eishu enkayioni ino. 

24  Nejoki ina kitok Eliya, “Ayiolo taa taata ajo ira iyie oltung'ani le Nkai, nesipa ororei lo Laitoriani te nkutuk ino.”

