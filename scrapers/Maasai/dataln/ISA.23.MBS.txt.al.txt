1   Olkilikuai ele oipirta Turo. Enteyietu enchira, na melin e Tarshishi, amu eitomijoonoki Turo neaku metii enkaji aashu ewueji neitasheyieki! Ore ebaiki enkop e Kupro eibalakinyeki ninche. 

2  Entirring'ata intae kulo oomanya olomanaa le naiposha, lo ainyiang'ak le Sidon, etalang'a apa lelo lirriwaitie intae enkare nepuo ninche aaim nkariak kumok; 

3  ore ropiyiani inyi naa ina tapa e Shihor, ina kisampuare o lkeju le Nail; iyie apa olbiasharai loo loreren. 

4  Tukurru iyie Sidon, amu eiroro enaiposha, ine nerripieki enaiposha ejo, “Eitu nanu atum emion e saisai neitu aisho, neitu nanu aitubulu layiok aashu ntoyie.” 

5  Te nelotu ilo omoni Misiri, nejing ninche osina tenkaraki ilo omoni oipirta Turo. 

6  Entulusoi enchom Tarshishi, enteyietu enchira, intae lelo oomanya olomanaa le naiposha. 

7  Kena ninye enkanasa ino e ng'ida, naa ore enkiterunoto enye naa apa moitie, ore nkejek enyena netanapa ninye meshomo amanyisho te nkop nalakua? 

8  Kaing'ae oipirua ena, agilunore Turo, naa ninye naishooyo maupen e nkitoo. Ore apa lelo ainyiang'ak lenyena naa eikituaak, ore lelo amirak lenyena naa ilooyanyiti te nkop? 

9  Eipirua Olaitoriani loo lororani ina, pee einyal ilo wuasa ena kitoo pooki, nesul ilo pooki oyanyiti te nkop. 

10  Mputa ntadooi te nkop ino anaa olkeju le Nail, na tito e Tarshishi; meekure eetae entoki nikimbooyo. 

11  Eitorioyie ninye enkaina enye aitalang enaiposha, eigirigirie ninye nkitoriat; eishorua Olaitoriani enkitanapata naipirta Kanaan, pee eidaikie lelo sempewueti lenyena. 

12  Nejo ninye: “Mingil ae kata iyie ang'ida na tito ena natusulaki e Sidon; tudumunye shomo Kupro, ore ake sii te ine milo atum enkiyeng'iyeng.” 

13  Ng'ura ina kop oo Lkaldayo! Ilo orere apa, mme ile Asiria, oopuo aaishooyo Turo metaa enoo lowuarak le ntim. Neirrag ninche aang'adu ninye, nerasaki nena ajijik enyena e nkitoo, neing'uaa ina anasa etaa enkidaata. 

14  Teyietu nchira iyie Tarshishi, amu ore osempewuet lino neitomijoonoki. 

15  Ore kenya te ina olong, nemeitokini aadamu Turo too larin ntomoni naapishana, naaba anaa nkolong'i o laiguanani obo. Ore te siadi lelo arin ntomoni naapishana netiu te Turo anaa enatiu te ilosinkolio le mulayoi: 

16  “Tudumu enkawuo oo sinkoliotin, tamanimanai te nkanasa, na mulayoi ena nemedamuni! Taranyisho to ltoilo sidai, taranya isinkolioitin kumok, pee kitumi aatadamu.” 

17  Ore te siadi ilarin ntomoni naapishana naa emutan Olaitoriani Turo. Naa kerrinyokino ninye olekoisiaayio lenye, nelo aiborrie onyek te nena kitoriat e nkop naatii oriong e nkop. 

18  Ore ina biashara enye o lekoisiaayio lenye neiteng'elakini Olaitoriani; meshumi ninye nemeirragieki aaisudoo, kake ore ina biashara enye kelo ainyiang'u endaa sapuk o nkilani sidain ainyang'aki lelo ootoni te dukuya Olaitoriani.

