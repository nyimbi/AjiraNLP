1   Tuputunye, tuputunye, ntagoluoyu iyie Sion; nchopo lelo kilani linono sidain, iyie Yerusalem, na anasa sinyati, amu meigil ae kata alotu enitii ilo lememurata o ilo oiduruk. 

2  Mpiripiroi ina terit natii osesen lino, tuputunye; iyie ena naena, Yerusalem; ntololong'a nena keenta naatii emurt ino, iyie ena tito naena e Sion. 

3  Amu nji ejo Olaitoriani: “Etimiraki apa intae pesho, naa kepuoi sii aakordu intae metii enkinyang'a. 

4  Amu nji ejo Olaitoriani Enkai: Etang'asa apa iltung'ana laainei aadoyio aapuo Misiri aamany ine, neisomit lelo le Asiria ninche pesho. 

5   Amaa, naa taata kainyoo nanu aata te ine, Olaitoriani ojo, idolita ajo eewaki iltung'ana laainei pesho? Kedar lelo aitoriak lenye, Olaitoriani ojo, ore endama pooki anaake nemenaa ninche enkarna ai. 

6  Ore enkaraki ina kepuo iltung'ana laainei aayiolou enkarna ai; ore enkaraki ina akenya te ina olong naapuo ninche aayiolou nanu ilo oirorita; nele nanu.” 

7   Kebaa esidano too nchumat oo ldoinyo nkejek e lelo ooyau ilomon supati, lelo oolimu aaibalunye eseriani, lelo ooyau ilomon supati le seriani, lelo oolimu aaibalunye enjeunoto, lelo oojoki Sion, “Enkai ino naitoreisho.” 

8  entoning, ilarripok linyi eilepie iltoiloishi lenye, eranyisho ninche te nebo te ng'ida; amu etoduaa ninche too nkonyek ina rrinyunoto o Laitoriani elotu Sion. 

9  Entijing pooki osinkolio te nebo, intae iwuejitin apa neeinyalaki e Yerusalem; amu eitagolo Olaitoriani iltung'ana lenyena, etokordua ninye Yerusalem. 

10  Etudumua Olaitoriani enkaina enye sinyati te dukuya nkonyek oo loshon pooki; naa kedol ineeiting'ie enkop pooki enjeunoto e Nkai ang. 

11   Enchom, enchom, empang'a enchom idie, eminyikaki ake entoki nemesinya; empang'a entung'uai ninye, entisinya ate, intae lelo oonapita imasaa o Laitoriani. 

12  Amu mipuopuo intae te nkisarrisar, nimipuopuo te nkisikata, amu Olaitoriani olo te dukuya intae, naa Enkai e Israel naing'or intae te siadi. Osinka oisilisili 

13  Ng'ura, kelo osinka lai adupoyu, keitaae ninye kitok neilepieki, naa kelo ninye shumata oleng. 

14  Ore anaa enaing'asiate ilkumok te nkaraki ninye - ore elioto enye, neibelekenya, meekure enyaanyukie enkomom o ltung'ani, ore empukunoto neibelekenya arruoyo alang ene tung'ani. 

15   neaku keing'asiayie ninye iloshon kumok; nenuka ilaiguanak nkutukie te nkaraki ninye; amu ore ina neitu elikini ninche naa kepuo aadol, ore ina neitu ae kata ening nepuo aayiolou.

