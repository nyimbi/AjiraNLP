1  Ore ake sii eewuo ororei lo Laitoriani ine natii naajoki: 

2  “Ore iyie enkerai e tung'ani, aiminguanare iyie, aiminguanare iyie enkanasa osarge? Nimbalakinye ninye nena baa pooki olminong enyena. 

3  Naa ijoki, inji ejo Olaitoriani Enkai: Ore enkanasa naibukoyie osarge te rishata enye; peyie etum enkata enye aeu, neitobiru nkitanyaanyukot oo nkaitin nemeishu aidurukie kewan! 

4  Itaa iyie torrono tenkaraki osarge limbukoitie; ninduruko te nena kitanyaanyukot oo nkaitin nemeishu nintobirutua, niyautua aaitinyiku enkolong inyi etabawua ina kata nageluno oo larin linyi. Neaku aaitaa iyie enkurruna too loreren, nikisurdaanyi iyie too nkuapi pooki. 

5  Ore lelo ootaana o lelo oo lakua te iyie naa aikisurdaany iyie, iyie leme toki, obore enkingolingol. 

6  “Ng'ura, ore lelo kituaak le Israel netii atua iyie, pooki ng'ae te ngolon enye, netemerregelaki to sarge oibukori. 

7   Ore papa o yieyio neitaasaki inolmena tiatua iyie; ore olomoni otii atua iyie neisimaki te rishata ino; ore nkokishin o nkolia tiatua iyie neinyalaki. 

8   Itemenayie iyie intokitin aainei sinyat, nisarkionienie isabatoni aainei. 

9  Etii iltung'ana ootii atua iyie ooiro imbaa enkarruoisho pee eibukori osarge, oltung'ana tiatua iyie oodaa too nchumat oo ildonyio; iltung'ana ooas enkarruoisho tiatua intae. 

10   Ore tiatua iyie neoru iltung'ana iloo menye ilkilani, ore tiatua iyie neibung inkituaak te rishata enye enkiduruk. 

11  Eas obo olminong te nkitok ole latia enye; ore likae neotiki te nkoitoi torrono ainyal enkitok olayioni lenye; ore likae tiatua iyie neinyal enkanashe enye, entito e papaai lenye. 

12   Ore ake tiatua iyie neya iltung'ana eropare peyie eibukoo o sarge; niyaya ilaat emponaroto e dupoto inyi too lelatia linyi ironyironyo; nemeekure kidamumu nanu, ejo Olaitoriani Enkai. 

13  “Ing'ura, ore naa, atoosho inkaik aainei tenebo te ina dupoto e lejare nintobirua o te ilo sarge otii arishata ino. 

14  Keidim engolon ino e oshoke atobikoi, arashu keidim inkaik inyi aatagol, te nena olong'i naalotu aarare iyie? Nanu Olaitoriani oiroro, naa kaas ina. 

15  Ekaaidapash iyie tiatua iloreren naisardakie iyie too nkuapi, namut ilduruki linono te iyie. 

16  Naa kaaisarkionieki nanu te dukuya iyie tiatua iloreren; niyiolou ajo ara nanu Olaitoriani.” Olkokuet le Nkai osilishoreki 

17  Nelotu ororei lo Laitoriani enatii naajoki: 

18  “Enkerai e tung'ani, ore enkaji e Israel netupuruko oleng te nanu, ninche pooki, ore enkosholai o suyiai o empirbil o esekenkei o risasi otii atua olkokuet, netupuruko pooki. 

19  Neaku inji ejo Olaitoriani Enkai: Ore amu itupuruko pooki, neaku ing'ura ekaiturrur intae terishata e Yerusalem. 

20  Anaa enaiturrurru iltung'ana enkosholai o suyai o esekenkei o risasi o empirbil nepik atua olkokuet peyie ekutaki ninche enkima shumata ninye peyie etum aatoshol ninye; neaku kaiturrurru intaete ngoro ai o te ngoro ai napi, napik intae atua ashol intae. 

21  Ekaiturrur intae nakutaki intae enkima engoro ai napi, naa kesholi intae te rishata enye. 

22  Anaa enasholi enkosholai to lkokuet, naa kesholi intae te rishata enye; naa iyiolouu ajo nanu Olaitoriani otubukoko engoro ai shumata inyi.” Ing'ok oo larikok le Israel 

23  Nelotu ororei lo Laitoriani enatii naajoki: 

24  “Enkerai e tung'ani tiaaki ninye, ira iyie enkop nemesinya, arashu natashaikia te ina olong e ng'oro. 

25  Ore ilkituaak ootii atua ninye netiu anaa olng'atuny oikurrukur opolos engues, etumuta enkishui oo ltung'ana; ewaita ninche ilchumat o ntokitin naagol enkingang'a; eitaa ninche inkituaak kumok inkolia. 

26   Ore ilapolosak lenye netaasa ine nkikonya too nkitanapat aainei neisarkionie intokitin aainei sinyat; eitu ninche erishu intokitin sinyat o ntokitin e pooki ng'ae, neitu eitamok olorere enepaashare entoki naiduruk o esidai, netemenaitie ninche isabatoni aainei, metaa aaisarkionieki nanu tiatua ninche. 

27  Ore ilkituaak ootii erishata enye netiu anaa isuyian oopolos inkiri engues naibung'a, neibukoo osarge, neishu enkishui peyie etum nena kishorot nemesipa. Ekairriu enchan sapuk oleng, isoito sapuki le nchan, nelotu olkutati kitok oleng. 

28  Ore iloibonok lenye netumura te nturoto e monkoi, nedol induaat nemesipa, neibonoki ninche elejare ejoki: ‘Inji ejo Olaitoriani Enkai’, eitu ninye eiro Olaitoriani. 

29  Etaasa iltung'ana lena nkop entorrono, netaasa inenkikonya; eironya ninche ilaisinak o lomena, netaasa ine mesipa too ldokunot eitu ejurru enyamali enye. 

30  Naing'oru oltung'ani tiatua ninche olo ashet ina suntai neitashe teina lusie e suntai te dukuya nanu tenkaraki ina kop, peyie matum aidaikie ninye; kake eitu atum hoo obo. 

31  Metaa atubukuo nanu engoro ai shumata ninche; atumuta nanu ninche te nkima engoro ai napi; ore enkoitoi enye eitalakua too lukuny enye, ejo Olaitoriani Enkai.”

