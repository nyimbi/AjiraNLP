1  Neitoki Elihu ajo, 

2  “Idamu iyie ena nijo kesipata? Ijo iyie, ‘Esipata ai ena te dukuya Enkai,’ 

3  amu inkilikuanu ajo, ‘ainyoo tipat naata nanu? Kaa sipata nanu aata alang tenataasa eng'oki?’ 

4  Ekaawaliki nanu iyie tenebo ilchoreta linono likiboitare. 

5  Ing'ura keper pee idol, naa ng'ura nena atampo, naatii shumata oleng shumata iyie. 

6   Amaa tinitaasa eng'oki, kainyoo indim ataasa atigilunore ninye? Naa amaa tenetoponari intorrok inono, kaa iyie intaas ninye? 

7  Amaa tinira iyie asipani ainyoo inchoo ninye; arashu ainyoo doi eng'amu ninye te nkaina ino? 

8  Ore intorrok inono naa oltung'ani laaijo iyie eipirta ore esupatisho ino naa enkerai e tung'ani. 

9  “Ore enkaraki nena kibookinot kumok e nkop e tung'ani neishir iltung'ana; eipotu ninche eretoto te nkaraki enkaina e ilo Magilani. 

10  Kake metii olojo, ‘Koree Enkai Olaitobirani lai, ilo oishoru isinkolioitin te nkewarie; 

11  ilo oiteng'en iyiook alang nena ng'uesi enkop neiteng'en iyiook aitalang imotonyi oloing'ang'e?’ 

12  Eishir ninche teidie, mewaliki ninye ninche, te nkaraki ilo wuasa loo ltung'ana torrok. 

13  Esipa tukul mening Enkai enkishirata e pesho, nemeshilaa ilo Magilani ninye. 

14  Kebaa naa elus tenijo midolita ninye, inchere etii enkiguana dukuya ninye, naa ninye iyie iyanyu! 

15  Neaku ore naa taata amu meitameisho engoro enye, nemeinining'u ninye oleng intorrok. 

16  Ebol Yoab enkutuk enye tenkiroroto e pesho, eponaa irorei lemeeta eng'eno.”

