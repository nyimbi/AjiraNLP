1  Ore to lari li okuni le nkitoria o laiguanani Belshasa nadol nanu enduaata eare. 

2  Nadol nanu te ina duaata; naa ore apa pee adol, natii Susa ina anasa kitok, natii olkerenket le Elam; nadol apa nanu te nduaata, atii embata olkeju le Ulai. 

3  Naraposhu nkonyek aainei nadol, naa ng'ura, olmeregesh oitashe te ngilata o lkeju. Neeta imowuarak are; ore nena mowuarak pokira are naa kaadoru oleng, kake keado nabo alang enkae, ore ina naado neilep oleng, nelotu ina naado te siadi enkae. 

4  Nadol nanu ilo meregesh eipusho te nkalo o loo ntoluo, o moikuape o kopikop; nemeetae eng'ues naidim aitasho te dukuya ninye; nemeetae hoo obo oidim atokordu enatii abori engolon enye; etaasa anaa enayieu makewan nerup kewan aitaa sidai. 

5  Ore aibirribirrita, ng'ura, nelotu oloro eing'uaa enkalo o loo ntoluo eimu oriong enkop pooki eitu eibung enkop; neeta ilo oro emowuo e nking'asia te rishata oo nkonyek enyena. 

6  Nelotu ninye enetii ilo meregesh oata imowuarak are, ilo duoo latoduaa nanu eitashe te ngilata o lkeju, nekuetiki ninye te ngoro enye kitok. 

7  Nadol ninye eeuo anyikaki ilo meregesh neiponyare ninye, neosh ilo meregesh negil nena mowuarak enyena pokira are; neitu eitoki ilo meregesh aata engolon naitasheyie te dukuya ninye, kake etanang'ie ilo oro ninye enkop neituny ninye; nemeetae hoo obo oidim atokordu ilo meregesh aitung'uai engolon enye. 

8  Neisis ilo oro kewan oleng, kake ore ina kata egol ninye, negila ina mouo enye kitok, ore te rishata enye, nepuonu imowuarak ong'uan e nking'asia naaing'uaa ilkutat pokira ong'uan le shumata. 

9  Etubulua emowuo nabo teina kiti mouo, natubulua oleng aipir enkalo e kopikop, neipir enkalo o loo saen neipir ina kop kitok. 

10   Nebulu ninye oleng o metabaiki olorora le shumata, ore embata o lorora loo lakir nesulaki ninye enkop, neituny ninche. 

11  Nerup ninye kewan o te ilo kitok lo lorora; ore olasar opejori anaake neiwuang'ieki te ninye, ore ewueji e manyisho enye nenang'ari. 

12  Neishori ninye ilo orora te nebo ilo asar opejori anaake te ngilata oo nkitanapat; ore esipata nenang'akini enkop, neas ina mouo anaa enayieu nedupoyu. 

13  Naitoki nanu aning osinyati eiro; ore likae sinyati nejoki ilo oiroro, “Ae te nkata nabaa eetae ina duaata naipirta ilo osar opejori anaake, o ina gilata oo nkitanapat naitaa olmuaate, o ina naishooyioki emanyisho enye, o lorora meitunyi too nkejek?” 

14  Nejoki ninye, “Too nkalifuni are o iip uni oo nteipai o nkakeny; nerrinyokini taa ine wueji sinyati enapake wueji enye.” Etolimuo olmalaika oji Gabriel enduaata 

15  Ore nanu, Daniel, pee aidip atoduaa ina duaata, nanyok ajo ayiolou, naa ng'ura, eitashe te ine te dukuya nanu obo oata empukunoto o ltung'ani. 

16   Naning nanu oltoilo lo ltung'ani te rishata oo ngilat o lkeju le Ulai, neipotisho ilo toilo ajo, “Gabriel, nchoo ele tung'ani ening'u neyiolou enduaata.” 

17  Neaku etinyikua ninye alotu ine apa naitasheyie nanu; ore pee elotu nairut nabatata te nkomom. Kake aatiaaka ninye nanu, “Toning'o iyie nakerai nchere ore ena duaata naa te nkaraki enkata e nkiting'oto.” 

18  Ore aairorie ninye nanu, naaibung njo oleng nairrag aitabaiki enkomom enkop; kake aaiseyie ninye naadumu nanu maitasho too nkejek aainei. 

19  Nejo ninye, “Ng'ura, kaaitayiolo nanu iyie ina nayooki aaku te nkata e siadi e ngoro, amu ina kata apa nageluno e nkiting'oto eipirta. 

20  Ore ilo meregesh litoduaa oata imowuarak are, ore nena mowuarak are naa ilaiguanak le Media o Parsia. 

21  Ore ilo oro naa olaiguanani loo Lyunani; ore ina mouo kitok natii erishata oo nkonyek enyena naa ilo aiguanani oituruku. 

22  Ore ina mouo apa natigile te ine netubulunye kulie ong'uan naa keyooki aadumunye nkitoriat ong'uan te nkop enye, kake mme te ngolon enye. 

23  Ore te nkata e siadi e nkitoria enye, eidipa ilaitarruorrok aatimitunye, nelotu olaiguanani ogogong netolo oyiolo oleng ndung'eta e rashe. 

24  Naa kesapuku engolon enye, naa keyau enkidaata naitureisho naa keisul ninye te naba anaa enaas, naa keidaikie ninye iltung'ana magil o ltung'ana le lelo sinyat. 

25  Ore te nkalamasisho enye naa keponaa aitubul elejare te nkaina enye ore too ndamunot enyena makewan nerup kewan. Keidaikie ilkumok metii enkikoo naa kedumakino doi ninye o metabaiki Olkitok loo lkituaak, kake kepuoi aagil ninye metii enkaina e tung'ani. 

26  Ore ina duaata oo nteipai o nkakeny duoo natolimuoki naa kesipa; kake tunuka ina duaata, amu enoo nkolong'i naapuonu.” 

27  Ore nanu, Daniel, naaidimuni naairrag nkuti olong'i atamuoyia; naitoki nanu adumunye nalo enkisiaayiare o laiguanani; kake aiputukunyo nanu te ina duaata aningu ayiolou.

