1  “Emincho enyamalu iltauja linyi, eruko Enkai nikirukuruku sii nanu. 

2  Etii enkaji e Papa ilgilat kumok amaa, te neme neijia etiu kanaata atiaaka intae, amu kalo aitobiraki intae ewueji? 

3  Naa te nalo aitobiraki intae ewueji, naitoki ashukunye, naa karikoki intae kewan paa ore enatii nitii sii intae. 

4  Ore enalo, iyiololo intae enkoitoi.” 

5  Nejoki Tomas ninye, “Lo Kitok mikiyiolo enilo; kaji kinko ti nikiyiolou enkoitoi?” 

6  Nejoki Yesu ninye, “Ara nanu enkoitoi o esipata, o enkishui. Metii oltung'ani olotu enetii Papa mme nanu eimayie. 

7  Te naa aikitayioloito nanu, anaata iyiololo sii Papa. Ore ebaiki taata iyiololo ninye; nitoduaa ninye.” 

8  Nejoki Filipo ninye, “Lo Kitok, intoduaa iyiook Papa, amu eidip iyiook.” 

9  Nejoki Yesu ninye, “Kaboitare oshi intae ena kata pooki, neton ake mikiyiolo iyie Filipo? Ore olaatoduaa nanu netoduaa Papa: aainyo pee itejo intoduaa iyiook Papa? 

10  Ai miruk inchere atii nanu atua Papa netii Papa atua nanu? Ore irorei laliki intae malimu te nkitoria ai makewan, kake Papa oton ti atua nanu oas isiaaitin enyena. 

11  Irukoki inchere atii nanu atua Papa, netii Papa atua nanu: aashu naa kiruk te nkaraki oo siaaitin ate. 

12  Esipa, esipa, aajoki, ore elde laairuk nanu, ore kuna siaaitin naas neas ninye, naa keas isapuki naalang kuna amu kalo enetii Papa; 

13  naa ore pooki niomonunu te nkarna ai, ina aas, pee etumi aaterrep Papa te nkaraki Enkerai. 

14  Ti nikiomonono entoki te nkarna ai naa kaas ina. Etejo Yesu keirriu Enkiyang'et Sinyati 

15  “Te naa aikinyorrinyorro nanu nimbung'ubung'u nkitanapat aainei; 

16  naa kaomon nanu Papa, naa keisho intae likae Autaroni metobiko te nebo intae intarasi; 

17  laa Enkiyang'et e sipata, lemeng'amu enkop amu medol ninye nemeyiolo ninye. Iyiololo intae ninye amu keton ti atua intae, netii atua intae. 

18  “Maing'uaa intae irara okishin; kalotu enitii. 

19  Eng'or enkiti kata pee maaitoki adol ena kop, kake kidolitata intae nanu, ore amu kaishu ninchushu sii intae. 

20  Ore te ina olong niyiolouu intae aajo atii atua Papa, nitii intae atua nanu, nanu natii atua intae. 

21  Ore oloata nkitanapat aainei, neibung ninche, ninye laanyor; naa ore olaanyor kenyorru Papa ninye, naa kanyorru nanu ninye. Naa kaibalakinye kewan ninye.” 

22  Nejoki Yudas ninye kake mme Iskariot, “Kaji inko lo Kitok, ti niboloki iyiook kewan, nimiboloki enkop?” 

23  Newaliki Yesu ajoki ninye, “Te naanyor oltung'ani nanu, keibung ororei lai, naa kenyorru Papa ninye, naa aikipuonu enetii ninye nikimany nebo o ninye. 

24  Ore olemaanyor nanu, nemeibung irorei laainei, ore ele rorei lining'ining'i neme olalai kake ole Papa laairriwua. 

25  “Atolikio intae kuna baa, eton aboitare intae. 

26  Kake lido Autaroni, ora Enkiyang'et Sinyati oirriu Papa te nkarna ai, oitayiolo intae imbaa pooki neitadamu intae nena pooki natolikio intae. 

27  Atung'eikia intae eseriani, aishoo intae eseriani ai. Aisho intae neme anaa enaishoru enkop. Emincho ltauja linyi enyamalu; emincho eureishoyu. 

28  Itoning'o enatiaaka intae ajo, ‘Kalo, naa kashukokino intae.’ Te naa napaji ai kinyorrinyorro anaata ing'idada nchere enetii Papa alo, amu kitok Papa te nanu. 

29  Ore o taata, atolikio intae eton eitu eaku, pee te neaku nirukuruku. 

30  Meekure aitoki airorie intae oleng, amu elotu olkitok le na kop, kake meeta engolon te shumata nanu, 

31  kake aas nanu anaa enaaitanapa papa pee etum enkop atayiolo nchere kanyor nanu Papa. Enyeito emaape te ne.

