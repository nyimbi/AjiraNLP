1  Etiaakita apa nkera oo loibonok le Nkai Elisha, “Ng'ura ajo eikiti ene wueji nikitii tiabori eutaroto ino. 

2  Nchoo iyiook maape Yordan neyau ake pooki ng'ae te iyiook embokishi, pee kintobir ewueji nikibikie teine.” Newaliki ajo, “Enchom.” 

3  Neitoki obo lenye ajoki, “Tonyorrai shomo tenebo isinkan linono.” Newalu ninye ajo, “Kalo nanu.” 

4  Neaku eshomo ninye tenebo ninche. Ore ake pee epuonu ninche Yordan nedung ilkeek. 

5  Kake ore egira obo lenye auroo olchani nedoiki entolu enye atua enkare, neishir ninye ajo, “Oi olkitok lai! Katoomonuo apa ena tolu.” 

6  Neitoki ilo tung'ani le Nkai ajo, “Eitiaji etadoiyie.” Ore ake pee eitodol ninye ine wueji, nedung'u ninye enchata e ntolu nenang'aki ine, nepor ina dukuya e ntolu enkare. 

7  Nejoki ninye, “Intayu.” Neitorioo ninye enkaina enye neitayu. Etimiraki enjore e Siria 

8  Ore apa earare olaiguanani le Siria Isiraeli, neiguana ninye o sinkan lenyena ejo, “Ore te wueji neje o eneje naun nanu ilng'oborri laainei.” 

9  Kake eirriwaka oltung'ani le Nkai olkilikuai olaiguanani loo Siraeli ejo, “Toduaa ake migiroo ene wueji, amu etadoitie iltung'ana le Siria aapuo ine.” 

10  Neirriwaa olaiguanani loo Siraeli oltung'ani meshomo ine netiaaka ninye oltung'ani le Nkai. Neaku ninye oikok ninye, neitajeuo ninye kewan katitin naagiroo nabo anaa are. 

11  Nenyamalu oltau lo laiguanani le Siria te nkaraki ena bae; neipotu isinkan lenyena nejoki ninche, “Aimikintodolidolo nanu nchere kalo tiatua iyiook otii enkalo o laiguanani loo Siraeli?” 

12  Nejoki obo loo sinkan lenyena, “Meetae, lo kitok lai, olaiguanani kake Elisha ilo oiboni le Nkai otii atua Israel, ninye ojoki olaiguanani loo Siraeli lelo rorei liro iyie tiatua olgilata lino le rruat.” 

13  Nejo ninye, “Enchom entodol enetii ninye, pee airriwaa nanu iltung'ana meshomo aayau ninye.” Nejokini ninye, “Ng'ura etii ninye Dotan.” 

14  Neirriwaa ninye mbartan meshomo ine, o ngarrin oo mbartan o enjore kitok nepuonu ninche kewarie, neman enkanasa aang'adu. 

15  Ore ake pee einyototo osinka loltung'ani le Nkai tadekenya, neipang alo boo, ng'ura etamana duoo enjore oo mbartan o ngarrin oo mbartan enkanasa. Nejo ilo sinka, “Oi lokitok lai! Kaa iyiook kiaas?” 

16  Nejoki ninye, “Miureisho, amu ore lelo ootii tenebo iyiook naa eikumok aalang lelo ootii tenebo ninche.” 

17  Neitoki Elisha aomon nejo, “Olaitoriani, aatoomono iyie tabolo nkonyek enyena pee etum atoduaa.” Nebol Olaitoriani nkonyek eilo barnoti, nedol ninye, naa ng'ura, ebore ilo doinyo mbartan o ngarrin oo mbartan e nkima naamanita Elisha. 

18  Ore pee epuonu iltung'ana le Siria aagilunore ninye, neomon Elisha Olaitoriani, nejo, “Toosho kulo tung'ana aatoomono, ntamodoo.” Neaku etoosho aitamodok ninche te risioroto e nkomono e Elisha. 

19  Nejoki Elisha ninche, “Mme enkoitoi ena, neme enkanasa ena; entusujaki nanu, pee arikoki nanu intae ilo tung'ani ling'oruru.” Nerik ninye ninche Samaria. 

20  Ore ake enabaunye ninche Samaria, nejo Elisha, “Olaitoriani, tabolo nkonyek e kulo tung'ana, pee etum aatodolisho.” Nebol Olaitoriani nkonyek enye, nedolishoyu ninche, ng'ura etii ninche empolos e Samaria. 

21  Ore ake pee edol olaiguanani loo Siraeli ninche, nejoki Elisha, “Papaai lai, aar ninche metuata?” 

22  Aar ninche metuata, “Newal ninche ajo miaar iyie ninche metuata lelo litaarua to lalem lino o too mbaa inono? Nchoo ninche endaa o enkare, pee etum ainosa neok, nepuo enetii olkitok lenye.” 

23  Neitobiraki ninye ninche osirua sapuk; ore ake pee eidip aainosa endaa neokisho, neisho ninche meshomo, nepuo ninche enetii olkitok lenye. Neitu aekata eitoki iltung'ana le Siria aapuonu aarasaki enkop e Israel. Emanata e Samaria 

24  Ore etulusoitie nena neipotu Benhadad olaiguanani le Siria enjore enye pooki, neilep alo aman ang'adu Samaria. 

25  Netii apa olameyu kitok Samaria, ina kata pee eman ninche ninye. Etaa apa ore endukuya o sikiria naa shekeli ntomoni isiet e nkosholai emirieki, ore enkiti pirbil oo nkik e nturkuluo naa shekeli imiet e nkosholai. 

26  Ore apa eloito olaiguanani loo Siraeli te nchumata e suntai, neishiraki ninye enkitok, ejoki, “Taretuoki, olkitok lai olaiguanani!” 

27  Nejoki olaiguanani ninye, “Amaa teneitu kiret Olaitoriani kaji nanu aiko tenaaret? Te wueji neidong'ishoreki arashu te wueji neironyieki isabibu?” 

28  Neitoki olaiguanani aikilikuan ninye ajoki, “Kainyoo enyamali ino?” Newaliki ninye ajoki, “Aatiaaka nanu ena kitok, ‘Iyau enkerai ino pee kinos ninye taata, ore taisere nikinos enkerai ai.’ 

29   Nikiyier iyiook enkerai ai nikinos. Ore pee ekenyu najoki nanu ninye, ‘Iyau enkerai ino, pee kitum aainosa’; neisudoo ninye enkerai enye.” 

30  Ore ake pee ening olaiguanani irorei leina kitok, nepolos nkilani enyena ore ina kata negira ninye alo te nchumata e suntai nedol iltung'ana naa ng'ura, eishopito ninye ilkuniyiani tiatua nkilani enyena. 

31  Nejo ninye, “Maaitaasa nanu Olaitoriani ena neitulusoo, teneitu edung'ori endukuya e Elisha olayioni le Shefat ena olong.” 

32  Netonita apa Elisha te nkaji enye, netonita ilpayiani tenebo ninye. Neirriwayie apa olaiguanani oltung'ani, kake ore eton eitu ebaiki ilo kilikuai Elisha, nejoki Elisha lelo payiani, “Idolidolo aajo eirriwua ele oitayu iloikop oltung'ani laalotu adung'oo endukuya? Eng'orisho ore ake pee elotu ilo kilikuai ninkenikene kutukaji, nimbung'ubung'u enkikenet e kutukaji aaibooyo ninye. Aimening'o oltoilo loo nkejuk olkitok lenye te siadi ninye?” 

33  Ore eton eirorita ninye o lelo payiani, nedou olaiguanani alotu enetii ninye, nejoki, “Ore ena nyamali naa Olaitoriani eing'uaa! Kainyoo nanu pee aitoki aanyu Olaitoriani?”

