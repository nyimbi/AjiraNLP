1   Neijia entotiu sii intae, na kituaak entadou ate too lpayiani paa te netii te ninche olemeiruk Ororei, netumi aateyietu metii ororei te nkaraki olkuaak loo nkituaak enye, 

2  te nkaraki nadol ninche olkuaak linyi sidai, le nkuretisho. 

3   Eminchosho eaku enkuso inyi enioriong osesen, o enchetata oo lpapit, o enkikodo oo ntokitin e sahabu anaa ene nkishopoto o nkilani, 

4  kake enaisudoro ti atua oltau, nememuta o emborron o engira, neeta tipat oleng too nkonyek e Enkai. 

5  Amu neijia ti apa eikuna inkituaak sinyat, naaisilig Enkai te nekus ate, aaning ilmoruak lenye. 

6   Anaa enatoning'o Sara Abraham pee eipot ninye ajo laaitore lai. Nitaa intae inkera enyena, ti niaasiasa esidai, niminchosho toki meituria intae. 

7   Entotiu sii intae neijia lo payiani, entotoni o nkituaak inyi te ng'eno, nincho enkitok inaairirikino anaa entoki nashal, amu irara ilajung'ok te nebo le mpiris e mpuaan pee meiboori enkomono inyi. Osina tenkaraki nkiaasin supati 

8  Ore enabayie entaa pooki ilooata endamunoto nabo, loobore olng'ur o enyorrata oo lalashera, iloonana oishuaa, iloobor indamunot. 

9  Neme iloolaakino entorroni te ntorroni, anaa oldeket to ldeket, kake entapaashare intae entamayianisho, amu te ina doi eipotoki intae pee itumutumu aatujung emayianata. 

10   Amu ejo ilkigerot “Ore ilo onyor enkishui neyieu nedol inkolong'i sidain, inchoo erishie olng'ejep lenye entorroni nerishie enkutuk enye pee mejo emonkoi. 

11  Inchoo eibelekenya apaashare entorroni neas esidai; inchoo eing'oru eseriani nesuj oleng. 

12  Amu etii inkonyek o Laitoriani shumata oo supati, nebolo inkiyiaa enyena te enkomono enye; kake egilunore enkomom o Laitoriani lelo ooas intorrok.” 

13  Kaing'ae oidim aitaasa intae entorrono, te naa airara intae ilanyuaak le nena sidain? 

14   Kake te naa keisilisili hoo ninye intae te nkaraki oo supati, nimayianana. Emiureyu ninche, nimiruturutu. 

15  Kake ore too ltauja linyi eyanyita Kristo anaa Olaitoriani, enterretenata anaake pee iwalikiki oltung'ani pooki oikilikuan intae olbae lo siligi otii atua intae. Kake te mborron o te nkanyit. 

16  Entisidana iltauja linyi, paa ore enkata nasukeny olkuaak linyi sidai ti atua Kristo, netumi aaitukurru. 

17  Amu enaikash te neitamei oltung'ani easita isupati te naa eyieunoto e Enkai, alang te naa intorrok. 

18  Amu etua sii Kristo nabo kata ake too ng'ok nemeigil, osupat too leme supati, pee etum atoriku iyiook enetii Enkai. Amu etaraki metua to sesen neitopiwuoki te Nkiyang'et 

19  te ninye sii eshomo ainosaki ilomon nkiyang'eta naaena. 

20   Lelo apa moitie ootanyaita ening, eton eanyisho eng'iriata e Enkai too nkolong'i e Noa eshetita emeli, ina naa ilkuti tung'ana isiet ake eitajewuoki te nkare. 

21  Naa enkare e nkibatisata naitajeunyeki ina, neme te nkisujata o loirerio lo sesen, kake enchirrakinoto e Enkai to ltoilo oisiasha lo ltau te mpiunoto e Yesu Kristo, 

22  oilepa alo shumata, neton te nkaina e tatene e Enkai, netipikaki te nebo ilmalaika, o enkitoria e ngolon meetu abori ninye.

