1   Ilai 

14  .

25  -

28  ) 

1  Ore ake pee eitashe enkitoria e Rehoboam negolu, neiturraa ninye enkitanapata o Laitoriani o Siraeli pooki tenebo ninye. 

2  Ore to lari le imiet le nkitoria o laiguanani Rehoboam, enkaraki nataa ninche ilemeisiligayu to Laitoriani, nelotu Shishak olaiguanani le Misiri arasaki Yerusalem. 

3  Neeta ngarrin oo mbartan enkalifu nabo o iip are, o lakedok loo mbartan nkalifuni ntomoni ile. Nemeikenayu esiana e lelo tung'ana oo etuo tenebo ninye ooing'uaa Misiri ile Libia o le Sukiim o le Etiopia. 

4  Neya ninye nena anas naasheta sunta e Yuda o meeu abaiki Yerusalem. 

5  Neitoki Shemaia oloiboni le Nkai alotu enetii Rehoboam o lkituaak le Yuda, apa ooiturrurro te Yerusalem tenkaraki Shishak, nejoki ninche, “Nji ejo Olaitoriani, ‘Kitung'uaitie intae nanu, atung'uayie naa sii nanu intae napik intae enkaina e Shishak.’ ” 

6  Ore lelo kituaak loo Siraeli o laiguanani neitobor ate nejo, “Olaitoriani olasipani.” 

7  Ore ake pee edol Olaitoriani ajo eitoborro ate, neitoki ororei lo Laitoriani alotu enetii Shemaia ejo, “Eitoborro ninche ate nemaidaikie nanu ninche, kake kaisho nanu ninche enkiti oitoi napokie, nemebukokini engoro ai shumata Yerusalem te Nkaina e Shishak. 

8  Ore ake eyia keaku ninche isinkan lenyena. Pee etum ninche aatayiolo enkisiaayiare ai o enkisiaayiare oo nkitoriat oo nkuapi.” 

9   Neaku eewuo Shishak olaiguanani le Misiri arasaki Yerusalem; neya ninye ilchumat le nkaji o laitoriani o lchumat le nkaji o laiguanani. Eewa ninye pooki toki. Eewa sii nena long'oi e sahabu apa naaitobira Solomon. 

10  Neitobir olaiguanani Rehoboam te rishata e nena long'oi ilong'oi o suyai, nepik ninche Nkaik o lelo kituaak le rripore, laa ninche ooing'or kishomi e nkaji o laiguanani. 

11  Naa ore ake tenelotu olaiguanani alo enkaji o Laitoriani nepuonu ilarripok aanap ninche, neyau atua ina aji e rripore. 

12  Ore ake pee eitobir ninye kewan neibelekenya engoro o Laitoriani apaash ninye, pee meidaikieki ninye tukul. Ore ake etiu neijia neme torrok apa mbaa te Yuda. Mbaa e nkitoria e Rehoboam te ndorropo 

13  Neaku eitagolo apa olaiguanani Rehoboam kewan te Yerusalem. Ilarin artam o obo apa Rehoboam pee eiteru aitoreisho. Eitoreishe ninye ilarin tomon o isiet te Yerusalem, teina anasa apa nategelua Olaitoriani tiatua iloshon pooki loo Siraeli pee epik enkarna enye ine. Ore apa enkarna e ng'otonye naa Naama, e Amoni. 

14  Neas ninye entorroni amu eitu ninye eing'oru Olaitoriani to ltau lenye. 

15  Ore apa nkiaasin e Rehoboam ebaiki enkiterunoto o metabaiki enkiting'oto, neigeroki too mbukui oo nkatinin e Shemaia oloiboni le Nkai o ne Ido oladuaani. Ilarrabali apa lemeish kulo te rishata e Rehoboam o Yeroboam. 

16  Neirura Rehoboam etua anaa loo menye, nenukari te nkanasa e Daudi; neitoreisho Abija olayioni lenye te rishata enye.

