1  “Ore ilo lee pooki oidongoki aashu ilo otudung'ori elewaisho nemejing atua eumata o Laitoriani. 

2  “Meetae olotaluno ojing atua eumata o Laitoriani; ometabaiki eishoi e tomon meetae obo leishoi enye olo ajing ina umata Olaitoriani. 

3   “Meetae oltung'ani Olamoni aashu ole Moab olo ajing eumata o Laitoriani ore ninye ebaiki eishoi e tomon meetae obo lenye olo ajing atua eumata o Laitoriani ntarasi; 

4   enkaraki neitu apa ninche kintanang'are iyie enkare o endaa te nkoitoi, ina kata apa pee ipuku aing'uaa Misiri, o enkaraki nayautua Baalam olayioni le Beor aaitung'uaa Petor e Mesopotamia meeu adek intae. 

5   Ore ake eyia mening Olaitoriani Enkai ino Balaam; kake eibelekenya Olaitoriani Enkai ino ilo deket metaa emayianata te iyie, amu eikinyor iyie Olaitoriani Enkai ino. 

6  Ming'orunye ninche eseriani aashu karsisisho too nkolong'i inono pooki intarasi. 

7  “Mimenaa ilo tung'ani le Edom amu olalashe lino; nimimenaa oltung'ani le Misiri amu ira apa iyie olomoni te nkop enye. 

8  Ore nena kera eishoi e uni naaikini ninche neidim aatijing eumata Olaitoriani. Enking'urata oo lng'oborri le njore 

9  “Tenilo iyie aarare ilmang'ati linono nijing atua ilng'oborri lenye, nigolie naa kewan te pooki toki torrono. 

10  Tenetii atua intae oltung'ani lemesinya te nkaraki enataase te ninye kewarie, nchoo naa eipang ninye alo auluo, mejing'u ninye atua ilng'oborri; 

11  kake teneaku enteipa, neituku kewan te nkare, ore pee edoyio enkolong neidim ninye atijing'u atua ilng'oborri. 

12  Ntobira ewueji tiauluo nepuoyieki ntonat, 

13  tanapa sii enchata napi tenebo iyie; peyie tenilo atonie enkop, niturunye engumoto, nintoki anukaa nena kik inono. 

14  Amu eloolo Olaitoriani Enkai ino te mpolos oo lng'oborri linyi, pee eitajeu intae neirragie ilmang'ati linyi te dukuya intae, metaa nchoo ilng'oborri linyi esinyayu pee medol ake ninye entoki suuji tiatua intae, neibelekenya aing'uaa intae. Kulie Kitanapat 

15  “Mincho ake olkitok ilo rrindik lenye apa oisika aing'uaa ninye nelotu enetii; 

16  nchoo ninye eton tenebo iyie, tiatua intae, teine wueji negelu ninye tiatua nabo oo nkang'itie inyi, teine neitiship ninye oleng; nimimbooki ninye enkop. 

17   “Meetae olayioni le Israel olo aiborrie onyek tiatua enkaji Enkai, nemeetae entito e Israel nalo aiborrie onyek tiatua enkaji Enkai. 

18  Miyau mpisai elaakinoto e mulayoi, anaa elaakinoto oldia atua enkaji o Laitoriani Enkai ino, alakie olmumai ake ninye pooki amu ore kuna pokira naa olminong to Laitoriani Enkai ino. 

19   “Misilenoki iyie te dupoto olalashe lino, te dupoto oo mpisai, aashu te dupoto e ndaa aashu te dupoto e pooki toki ake ninye. 

20  Ore to ltung'ani leiking'a indim iyie aisilenoki te dupoto kake ore to lalashe lino misilenoki te dupoto; pee kitum Olaitoriani Enkai ino atamayiana teina pooki nilo aas teina kop niloito aya. 

21   Teninos olmumai to Laitoriani Enkai ino, miyiata te laata, amu keikilikuanu tukul Olaitoriani Enkai ino te iyie, naa keaku eng'oki teyie. 

22  Kake tenilam enkinosata o lmumai, nemeitoki aaku eng'oki te iyie. 

23  Ing'ura pee intabaya ina naimua enkutuk ino, amu te yieuna ino inosie olmumai Olaitoriani Enkai ino teina nisiligishore te nkutuk ino. 

24  “Tenilo atua enkurma oo lng'anayio eilo tung'ani le latia ino, nindim ainosa ataraposhoyu ilng'anayio, ilooba anaa liyieu, kake mipik ake hoo obo olbene lino. 

25  Tenilo iyie atua enkurma eilo tung'ani le latia ino, indim atigilu e ntapa te nkaina ino, kake midung te nkalem ina kurma oltung'ani le latia ino naitashe.

