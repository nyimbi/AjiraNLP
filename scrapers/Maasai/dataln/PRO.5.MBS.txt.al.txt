1  Enkerai ai inining'u tukurraki eng'eno ai, irrugu enkiok ino inining'u eng'eno ai. 

2  Pee itum atorripo te yiolounoto naiguana, ore enkutuk ino nerrip e ng'eno. 

3  Amu ore enkutuk e nkitok naibor onyek neitong'u enaisho, ore ilomon lenyena nepuiyiapui aalang eilata; 

4  kake ore te nkiting'oto nedua anaa esayiet nepi anaa olalem opi imbat pokira. 

5  Ore inkejek enyena nepuo aadoiki keeya; nesujaa iroruat enyena enkoitoi e nemeneng'a; 

6  meinining'u ninye enkoitoi e puaan, eirrang'irrang inkoitoi enyena, nemeyiolo ninye. 

7  Neaku ore naa te ina kata inkera aainei, entoning'oki nanu nimipuopuo aaing'uaa irorei le nkutuk ai. 

8  Intalama enkoitoi ino enenye nimilo anyikaki kutuk aji e nkaji enye; 

9  pee mincho ake enkisisa ino ilkulikae, nimincho ilarin linono lelo le meeta olng'ur, 

10  pee meiput ate ilomon te ngolon ino ore isiaitin inono nepuo enkaji o lomoni. 

11  Ore te nkiting'oto e nkishui ino ninchir, etumutaki inkiri o sesen lino, 

12  naa ijo, “Ekaiba apa enkitamioto naautarieki netanya oltau lai ererioroto! 

13  Eitu apa ainining'u oltoilo loo laiteng'enak laainei arashu airrugoki enkiok ai ilautarok laainei, 

14  atinyikaka apa nanu embata enkidaaroto tiatua eumuta olorere!” 

15  Tooko enkare naing'uaa enchorro ino makewan, ina are narukunye aing'uaa enchorro ino. 

16  Keidapasha inkonyek inono oo nkariak tiong'ota, inchorroi enkare too nkoitoi dapashi? 

17  Inchoo ninche eaku ininono aa iyie ake, neme pee eaku enino olomon likiboitare. 

18  Inchoo enchorro ino emayiani, nishipakino enkitok e lelero ino, ololii oikishiaan anaa enkolii nadeenyari. 

19  Inchoo enyorrata enye kimput iyie, inkatitin pooki te nchipai, inchoo enyorrata enye kidumu anaake. 

20  Aainyo enkerai ai pee incho enyorrata enkitok naibor onyek kidumu? Nimbung olgoo le ntang'oroi? 

21  Amu ore inkoitoi oltung'ani netii dukuya Olaitoriani, naa keing'orita ninye irrekiei lenyena pooki. 

22  Ore enkarruoisho oo larruok naa kerresh ninye, neibung'i ninye te siaai oo ng'ok enyena. 

23  Neye ninye meeta enkitamioto e utaroto, ore enkaraki emodai enye sapuk neimina ninye.

