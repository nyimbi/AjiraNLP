1   Ore etulusoitie larin tomon o oong'uan nanyaaka alo Yerusalem kiboita o Barnabas, narikito sii Tito. 

2  Ore pee ashomo ina kata, Enkai naataboloko mashomo. Anotore te nkilepata, lelo apa oitaaki larikok naibalakinye ninche kulo Omon Supati alikioo nanu ti atua Loreren; mayieu nanu neaku esiaai ai nataasa apa o ena naasita taata ene pesho. 

3  Kake ore ninye Tito laboitare te ine neitu earakini metumurati, hoo naa Olyunani ninye. 

4  Kanaata doi ninye eitu eimakini ina bae te neme keiseleejakinote atua iyiook ltung'ana ooitaakuno ilalashera epuonu aajur elakunoto nikiaata iyiook ti atua Kristo Yesu. Kejo apa pee eitaa iyiook irrindiki, 

5  kake eitu hoo king'as aaisho enkiti rishata. Esipata apa e kulo Omon Supati kiyieu neserian ti atua intae. 

6   Ore lelo apa ooji kituaak neme hoo ainyoo ina te nanu etiu o mme, amu meeta ninye Enkai olkep, netalaita hoo toki najo maanyaaki aaponiki. 

7  Ore hoo enatii, ketoduaa aajo aaisiligaki too Lomon Supati mayaki Ilmemurata anaa enaisiligaki Petero meyaki Iloomurata. 

8  Amu Enkai naidimie Petero metaa olkipaaret too Loomurata naaidimie sii nanu mataa olkipaaret too Loreren. 

9  Neaku Yakobo, Kefa o Yohana, lelo ooitaai ng'apeta e ina sirit ootoduaa kirotetisho naaishoo Enkai nanu neng'amaa Barnabas o nanu eitodolu aajo king'ar ena siaai. Neaku kipuo iyiook Iloreren nepuo ninche enetii Iloomurata. 

10  Ena bae nabo ake eitanapa iyiook nchere atadamu laisinak naa ina bae apake airowuare aas. Eisikong'a Paulo Petero te Antiok 

11  Kake ore pee elotu Kefa Antiok naitasheiki ashirraki maing'urata, amu kelioo ajo eitarruoyie. 

12  Etang'asa aaku kedaa te nebo Loreren, kake ore pee epuonu ltung'ana ooing'uaa enetii Yakobo neitoki aaku kekepari, amu eturia lelo ooyieu nemurati Loreren. 

13  Ore lelo kulikae Yahudi ooiriamunore nesuj sii ninche ilo kuaak le sunkureisho, o metaa doi keteyiatayioki sii ninye Barnabas te ina sunkureisho. 

14  Kake ore pee adol nanu ajo meiriamari olkuaak lenye o esipata e kulo Omon Supati, najoki Kefa te dukuya ninche pooki, “Ira iyie Olyahudi inoti, naa nele iyie olotie olkuaak loo Loreren, nimitiu anaa Olyahudi. Oo naa pee ijo aaraki Loreren metotiutu anaa Lyahudi?” Eitajeuoki Ilyahudi te nkirukoto 

15  Eikira doi iyiook iinot loo Lyahudi mikira, “Loreren aasak loo ng'ok.” 

16   Kake kiyiolo ake iyiook aajo mme te nkitabaroto oo Nkitanapat meitoki Enkai aatakinore oltung'ani, kake enkirukoto eimu ina ti atua Yesu Kristo; naa ore iyiook ate enkaraki enkirukoto ti atua Kristo Yesu meekure eetakinore Enkai iyiook, mme nkitanapat kintabaitie. Anaa enajo Lkigerot, “Meetae hoo obo laa enkitabaroto oo Nkitanapat eimua pee meekure eetakinore Enkai ninye.” 

17  Kake amaa te neaku te ina naitaasi iyiook te nkaraki Kristo meitoki Enkai aatakinore iyiook te nkaraki Kristo neitokini aanyorriki nchere kira laasak loo ng'ok anaa enatiu Loreren, keaku ina eji ng'ok eisiaaita Kristo? Mme neijia pae. 

18  Te neaku ilo rrekie loo Nkitanapat laturoyie aitoki aitasheyie, neitoduaaya naa ina nchere kesipa kara olotigila nkitanapat. 

19  Amu ore te nanu nena Kitanapat ate naaiting'ie enkishui ai naitore nena Kitanapat. Ore ti alo nena Kitanapat atua nanu, peyie atum ataa kaishu te nkaraki Enkai. Etashoki Kristo naatashoki nanu te nebo ninye. 

20  Aatashoki nanu tenebo Kristo, meekure aa nanu oishu, kake etaa Kristo oishu tiatua nanu. Ore enkishui naishu nanu taata to sesen, naishu te nkirukoto, natii atua enkerai e Nkai Ilo laatonyorra nanu neishoru kewan te nkaraki nanu. 

21  Nemaany nanu empiris e Nkai. Te neaku te nkitabaroto oo nkitanapat eikenakini oltung'ani esipata nemeitoki naa enkeeya e Kristo aata tipat.

