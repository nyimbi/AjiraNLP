1  Entoning ilo rorei oirorie intae Olaitoriani, intae enkaji e Israel. 

2  Nji ejo Olaitoriani: “Emisuj nkoitoi oo loreren niming'asiasia ake too nkitoduaat e shumata amu eing'asiate loreren te ninche, 

3  amu ore ilkuaaki loo ltung'ana naa eitorrok. Keurori olchani te ntim, neitayuni enchata entolu too nkaik oltung'ani arriyia. 

4  Neikod iltung'ana te nkosholai o te sahabu; neitirrishi ninye te nyuntu o too lmushumaani, pee mepuku ashurtunye. 

5  Ore nkitanyaanyukot enye oo nkaitin neikununo anaa nkitanyaanyukot oo ltung'ana naaitasheyieki metorripo nkurman, nemeidim aairoro; kenapi ninche, amu meidim aashom. Miureyu iyie ninche, amu meidim aataas entorrono, nemetii atua ninche easata e sidai.” 

6  Metii likae likinyaanyukie iyie Olaitoriani; ira iyie kitok, naa kitok enkarna ino te magilanisho. 

7   Kaing'ae limikiureyu iyie, Iyie Olaiguanani loo loreren? amu erishata ino ena; amu ore tiatua lelo pooki ng'eni loo loreren otiatua nkitoriat enye pooki meetae likae likinyaanyukie. 

8  ilkilo pooki nemoda; ore enkiteng'enare enye oo nkitanyaanyukot naa nkeek ake! 

9  Eyauaki enkosholai naidong'i aaitung'uaa Tarshish, neyauni sahabu aaitung'uaa Ufas. Esiaai oltung'ani arriyia ninche o enoo nkaik olaitobirani le sahabu; ore nkilani enye naa pilei o sinteti; esiaai oo ltung'ana arriyiak pooki. 

10  Kake ore Olaitoriani naa Enkai nasipa; ninye Enkai naishu olaiguanani loo ntarasi naa tengoro enye eikirikira enkop, nemeidimu iloshon engoro enye. 

11  Nji iyie tiaaki ninche, “Ore nena aitin neitu eitayu shumata o enkop naa keidak te nkop o tiabori enkop.” Osinkolio le nkisisa e Nkai 

12  Olaitoriani ninye oitobira enkop te ngolon enye, ninye oitasheyie enkop pooki te ng'eno enye nagut, naa te yiolounoto enye eitorioyie shumata. 

13  Teneitayu ninye oltoilo lenye netii enkikurrukur oo nkariak shumata neisho ninye enkinuku metunukunye too neeitingie e nkop. Neitayu ninye nkiwuang'at e nchan, neyau ninye osiwuo aitung'uaa nkajijik enyena naashumishoreki. 

14  Kekilo pooki tung'ani nemeeta eng'eno, eitukurruaki pooki aitobirani le sahabu too nkitanyaanyukot enyena oo nkaitin; amu ore nkitanyaanyukot enyena naa ine lejare, nemetii enkiyang'et atua ninche. 

15  Ine pesho ninche, esiaai e lejare, ore te nkata enkitamioto enye naa keidak ninche. 

16  Metiu ninye inji ilo ora erubata e Yakobo amu ninye oitamanyua intokitin pooki, ore Israel naa olosho le njung'ore enye; Olaitoriani loo lororani ninye enkarna enye. Kelotu eyararoto 

17  Nturrurro orridati lino te nkop, iyie ele obikito tiabori emanata! 

18  Amu nji ejo Olaitoriani: “Ng'ura kanang'aa nanu boo lelo oomanya ena kop tena kata, nayau nanu osina shumata ninche, pee etum ninche aatayiolo.” 

19  Oi nanu tenkaraki enkitamioto ai! ore olbae lai naa olosina, kake ore nanu atejo, “Esipa olosilisili ele lemeeta nchere pee mangiriakino nanu.” 

20  Eidaikieki olng'obor lai, ore nkeenta aainei pooki netudung'ote; naashomo aaing'uaa nkera ainei metii ninche; metii hoo obo oigil akas olng'obor lai, nepik ilkarash laainei. 

21  Amu kemoda ilchekuti loo ntare nemeikilikuanishore Olaitoriani; neaku eitu edupo ninche, ore luaat enye pooki neidapashate. 

22  Inining'o, olmarenke! Ng'ura elotu! embuakunoto sapuk naipang'u te nkop e moikuape, pee eitaa nkanas e Yuda ilmuateni, emanyisho oo mbariak. 

23  Ayiolo nanu, Olaitoriani, nchere ore nkoitoi e tung'ani nemetii atua ninye kewan, nchere mme atua tung'ani etii pee elo neutaa iroruat enyena. 

24  Ntorioyoki nanu, Olaitoriani kake te sipata; neme te ngoro ino, pee mikintaa ake nanu olemetii. 

25  Tubukoki engoro ino napi shumata lelo oreren limikiyiolo ninche, o shumata lelo tung'ana lemeipot enkarna ino; amu einosa ninche Yakobo; einosa ninche ninye nemut ninye, neitomijoono ninche emanyisho enye.

