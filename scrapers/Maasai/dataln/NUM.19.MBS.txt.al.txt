1  Nejoki Olaitoriani Musa o Aron, 

2  “Ena enkitanapata naitanapishe Olaitoriani. Tiaaki iltung'ana le Israel pee kiyaki enkashe nanyokie nemeeta eleyiata nemeeta entioto neitu ae kata eenikini enchata emurt. 

3  Nilo aisho ina ashe Eliesa olapolosani, neipang'ieki ninye aaya auluo nepuoi aayieng te dukuya ninye. 

4  Ore Eliesa olapolosani neya embata o sarge le ina ashe to lkimojino lenye, neisuaki embata e ilo sarge dukuya e ilo ng'obor le ntumo katitin naapishana. 

5  Ore ina ashe nepejori, te dukuya ninye, nepejori olchoni lenye, o nkiri enyena, o sarge lenye nepejori sii imoyok enyena; 

6  neya olapolosani nkeek o ltarakwai o mbenek e hisopo, o enkarasha nanyokie nenang'aki empolos eine nepejorieki ina ashe. 

7  Ore te siadi ina, neituku olapolosani ilkilani lenyena nebukoki kewan enkare, netum taa atijing'a ilng'oborri; kake keton ninye mesinya o metaa teipa. 

8  Ore ilo opejoo ina ashe neituku ilkilani lenyena te nkare neituku osesen lenye te nkare, neton ninye mesinya o metaa teipa. 

9   Ore oltung'ani osinya nesotu nkuruon e ina ashe nelo apik auluo ilngoborri e ewueji nemetii olduruk; neshumi ninche te nkaraki eumata oo ltung'ana le Israel te nkaraki enkare naitisinyishoreki, te nkitukuoroto oo ng'ok. 

10  Ore ilo oiturrur nkuruon e ina ashe neituku ilkarash lenyena neton ninye mesinya o metaa teipa. Naa keaku ena te nkaraki iltung'ana le Israel o te nkaraki ilo omoni otamanyishe ti atua ninche, enkitanapata ena oo nkatitin pooki. Enyikakinoto o lmeneng'ani 

11  “Ore ilo oiseyie olmeneng'ani le likae tung'ani ake ninye, nesarkionu nkolong'i naapishana. 

12  Nchoo ninye eituku kewan te nkare te nkolong e uni o te nkolong e naapishana, pee etum taa atisinyayu; kake te nemeituku ninye kewan te nkolong e uni o te nkolong e naapishana, nemesinyayu ninye. 

13  Ore pooki ng'ae oiseyie olmeneng'ani, ilo sesen ake ninye lo ltung'ani otua, nemeituku kewan, neiduruku olng'obor lo Laitoriani, ore ilo tung'ani nedung'ori aaiwuang'ie ti atua Israel; enkaraki neitu eisuakini enkare enkitisinyata shumata ninye, keaku ninye mesinya eton olduruk lenye te shumata ninye. 

14  “Ena ninye enkitanapata te neye oltung'ani ti atua olng'obor: ore pooki ng'ae ojing'u atua olng'obor, o pooki ng'ae otii atua olng'obor neaku olemesinya nkolong'i naapishana. 

15  Ore pooki toki nang'a nemepising'a neiduruku. 

16  Ore pooki ng'ae ti ong'ata oiseyie ilo otasesekuanaki to lalem, aashu olmeneng'ani, aashu oloito lo ltung'ani, aashu enkurare neaku olemesinya nkolong'i naapishana. 

17  Ore te ilo lemesinya nchoo eyae embata oo nkuruon e ilo asar otapejoyioki loo ng'ok, o enkare naruko napiki empirbil; 

18  nelotu taa oltung'ani osinya aitayu mbenek e nchani naji hisopo, neitadoiki atua ina are, neisuaki shumata ilo ng'obor, o shumata imasaa pooki ilorikan o shumata lelo tung'ana ootii ine, o shumata ilo oiseyie oloito, aashu olotasesekuanaki, aashu olotua, aashu enkurare; 

19  ore ilo tung'ani osinya neisuaki ilo tung'ani lemesinya te nkolong e uni o te nkolong e naapishana, ore te nkolong e naapishana neitisiny ninye, neituku ninye ilkilani lenyena neituku kewan te nkare, ore pee eaku teipa nesinyayu ninye. 

20  “Kake ore ilo tung'ani lemesinya nemeituku kewan, nedung'ori ilo tung'ani aitung'uaa atua eumata, enkaraki naidurukie ewueji sinyati o Laitoriani; enkaraki neitu ebukokini enkare e enkitisinyata shumata ninye, mesinya ninye. 

21  Naa keaku enkitanapata oo nkatitin pooki te ninche. Ore ilo oisuaaya ina are naitisinyishoreki neituku ilkilani lenyena neaku mesinya o metaa teipa. 

22  Ore entoki pooki naba anaa enaiseyie oltung'ani lemesinya neaku enemesinya; ore pooki ng'ae oiseyie ina neaku oltung'ani le mesinya o metaa teipa.”

