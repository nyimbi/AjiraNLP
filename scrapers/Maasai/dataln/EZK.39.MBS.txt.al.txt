1  “Ore iyie, nakerai e tung'ani, imbonoki tigilunore Gog, nijoki: Inji ejo Olaitoriani Enkai: Ing'ura, ekaarare iyie, iyie Gog, ilo arikoni kitok le Meshek o Tubal; 

2  naa kaaibelekeny iyie naareu iyie dukuya, naayau iyie shumata aitung'uaa inkiting'ot pooki e moikuape, naarik iyie taarare lelo doinyo le Israel; 

3  naa kaaosh enkawuo ino te nkalo e nkaina ino e kedienye naisho imbaa inono metadoiki enkop te nkaina ino e tatene. 

4  Ibatatakino iyie enchumata oo ldoinyo le Israel, iyie tenebo ilturrurri linono pooki tenebo iltung'ana pooki likiboitare iyie; ekaaisho iyie lelo motonyi oonya nkiri le pooki pukunoto tenebo nena ng'uesi e ong'ata peyie kinos. 

5  Ibatata iyie te nkong'ata naisiaj; amu airoro nanu ejo Olaitoriani Enkai. 

6  Ekairriwaki enkima Magog, tenebo lelo ootoni te seriani to lomanaa le nkiyopat e naiposha; naa keyiolou ninche aajo ara nanu Olaitoriani. 

7  “Ore enkarna ai Sinyati naa kaibalie ninye te rishata oo ltung'ana laainei Isiraeli; nemaitoki aisho enkarna ai sinyati eitokini aaisarkionie; neyiolou iloreren aajo ara nanu Olaitoriani, ilo Sinyati te Israel, 

8  Ing'ura, elotu ninye, naa keyauni aaitabau, ejo Olaitoriani Enkai. Ina olong ina naimaka. 

9  “Neaku ore lelo oomanya nena anas e Israel naa kepuo dukuya neitobiru inkimaitie too masaa olarrabal nepejoo ninche, ilong'oi sapuki o long'oi kutiti, o inkai o mbaa, irinkan o mperria. Naa keitobiru inkimaitie te ninche too larin oopishana; 

10  metaa meitoki ninche aayieu neya ilkeek le nkima aaitung'uaa olokeri arashu edung'u too ntimi, amu keitobiru enkima enye too masaa enye olarrabal; ekeinyal ninche lelo ooinyal ninche, nemut lelo oomut ninche ejo Olaitoriani Enkai. Enukaroto e Gog 

11  “Ore teina olong naa kaisho Gog ewueji nanukarieki te Israel, ina nong'oto oo lapuayak te nkalo o loo saen le naiposha; keibooyo ninye ilapuayak, amu keaku teine eturori Gog o lorora lenye pooki naa keipoti ninye aajo o yarata le Hamon-gog. 

12  Amu ore too lapaitin oopishana, eaku keturoo ina aji e Israel ninche peyie etum aaipoo ina kop. 

13  Ore iltung'ana pooki leina kop naa keturoo ninche; naa keyanyiti ninche teina olong naitodolu enkitoo ai, ejo Olaitoriani Enkai. 

14  Keitasheyie ninche iltung'ana ooim atua ina kop inkatitin pooki peyie epuo aanukaa lelo ootelekutua ti oriong e nkop, peyie etum aaipoo ninye; ore te nkiting'oto o lapaitin oopishana neitoki aaingoru impopoki aajurru. 

15  Naa dol teneim kulo atua ina kop nedol ake obo oloito lo ltung'ani, naa kepik ninye olmonekie enye, o metaba anaa neturoo lelo aturorok ninye teina nong'oto e Hamon-gog. 

16  (Etii sii enkanasa e Hamona netii sii ninye ine). Neaku neijia eiko teneipok ina kop. 

17   “Ore te iyie, nakerai e tung'ani, inji ejo Olaitoriani Enkai: Irorie imotonyi e pooki pukunoto o pooki pukunoto eng'ues e ong'ata, ‘Enturrurrunye wootu, enturrurroto too nkaloli pooki enturrurrokinoto ina masho o lasar ilo laitobiraki intae, e masho kitok oleng o lasar te nchumata e lelo doinyo le Israel, naa inosinoso inkiri niokioko osarge. 

18  Inosinoso nena kiri e lelo magil niokioko osarge loo lkituaak le nkop, o loo lmeregeshi, o loo lkuoo le kerra, o loo lkineji o loo loing'ok, lelo pooki oopir le Bashan. 

19  Naa inosinoso nena pooki naapir o entaraposhoto, niokioko osarge o entemerata, teina masho olasar naitobiraki intae. 

20  Naa iraposhosho intae te misa ai te nena bartan o lakedok lenye, tenebo iltung'ana magil o ilmurran loo mpukunot pooki; ejo Olaitoriani Enkai. Enchukunoto e Israel 

21  “Naa kaitasheyie enkitoo ai tiatua iloreren; naa kedol iloreren pooki enkiguana ai ina nayaua, o enkaina ai ina naiteleikia ninche. 

22  Ore enkaji e Israel naa keyiolou aajo ara nanu Olaitoriani Enkai enye, eiteru ina olong nelo dukuya. 

23  Naa keyiolou iloreren aajo eshomo apa enkaji e Israel e araroto te nkaraki ing'ok enye, amu etaasa ninche ine nkarrueisho oleng te nanu metaa aisudoyie nanu enkomom ai aitung'uaa ninche naisho ninche metijing'a inkaik oo lmang'ati lenye, nebatata ninche pooki to lalem. 

24  Aaitaasa ninche terisioroto olduruk o nkitarruorrot enye, naisudoo enkomom ai aitung'uaa ninche. 

25  “Metaa inji ejo Olaitoriani Enkai: Ore tena kata naa kashukoki Yakobo imayianat enyena, natum olng'ur te nkaji pooki e Israel; naaku oloota olom te nkaraki enkarna ai sinyati. 

26  Kerikino ninche enkurruna enye, o mbaa pooki torrok naataasa ninche aagilunore nanu, ina kata etoni te seriani te nkop enye meeta likae oiture ninche, 

27  ina kata nayau ninche ashuku too loreren naiturrurru ninche aitung'uaa ilmang'ati le nkop enye, naa tiatua ninche aibalie esinyatisho ai edolita iloreren kumok. 

28  Ina peyie eyiolou aajo ara nanu Olaitoriani Enkai enye amu aterewa ninche eararoto tiatua iloreren, naitoki aiturrurroki ninche enkop enye maate. Maing'uaa hoo obo lenye eton tiatua iloreren aitoki; 

29  nemaitoki aikata aisudoo enkomom ai aigil te ninche, ina kata nabuku Enkiyang'et abukoki ina aji Israel, ejo Olaitoriani Enkai.”

