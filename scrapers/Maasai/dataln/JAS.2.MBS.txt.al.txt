1  Ilalashera laainei, emiaaku iloota olkep imbung'itata enkirukoto o Laitoriani lang Yesu Kristo, Olaitoriani le nkisisa. 

2  Amu te nelotu naaji oltung'ani oata ilgiso le sahabu, neishopito inkilani sidain atua enkaji inyi e ntumo, nelotu sii ninye ine oltung'ani aisinani oishopito siapird. 

3  Ning'oring'oro intae elde oishopito inkilani sidain, nishilaa aajoki, “Totona te ne,” nijokiki elde aisinani, “intasho te nde,” aashu, “Isukudoyu te mbata oo nkejek aainei.” 

4  Aimidol ajo itipikate olgelati maate, niaakuku ilooiguenare too ndamunot torrok? 

5  Entoning, ilalashera laainei lanyor. Keitu egelu Enkai laisinak te nkop metaa karsisi te nkirukoto o lajung'ok le nkitoria naisiligieki lelo oonyor ninye? 

6  Kake eitu iyanyititi intae ilo tung'ani aisinani. Aime ilkarsisi doi ooibooki intae enkop? 

7  Aime ninche doi ooiyietaki entai inkajijik e nkiguana? Aime ninche doi oomor ina arna sidai nayanyiti? 

8   Te nintabayaya inkitanapat o Laitoriani anaa enajo isirat, “Tonyorra olelatia ino anaa kewan,” itaasa esupat. 

9  Kake te nintodolulu olkep, nitaasa eng'oki, neiguanare intae inkitanapat inchere irara ilagilak loo nkitanapat. 

10  Amu ore pooki ng'ae oibung inkitanapat pooki neitapong te nabo, netaa eitarruoyie te pooki. 

11   Amu ore olotejo, “Miloloito,” netejo sii, “Miaar metua.” Metaa te neitu iloloito, kake itaara metua, itaa naa olagilani loo nkitanapat. 

12  Eroro, niaasishosho, anaa iloopuoi aaiguanare too nkitanapat e lakunoto. 

13  Amu meeta enkiguana olng'ur, te ilo leitu eitodolu olng'ur, kake emir olng'ur enkiguana. Enkirukoto o nkiasin 

14  Kaa dupoto, ilalashera laainei, eeta, te nejo oltung'ani keeta enkirukoto nemeeta siaaitin? Keidim enkirukoto enye aitajeu? 

15  Amaa te nemeishopo anaa te nemeeta endaa olalashe anaa enkanashe, 

16  nejoki obo linyi ninche. “Enchom te seriani, erowuaja, niraposhosho,” neitu eisho ninche nkolati o sesen, kaa dupoto eata? 

17  Neijia etiu enkirukoto openy, te nemeeta siaitin, ketua. 

18  Kake eidim oltung'ani oje atejo, “Iata iyie enkirukoto naata nanu siaitin.” Intoduaaki naa enkirukoto ino aa ninye ake, metii isiaitin inono, ore naa too siaitin aainei naaitodol enkirukoto ai. 

19  Iruk iyie ajo nabo Enkai, itaasa esidai. Eiruk sii ninche iloirriruani neikirikira. 

20  Iyieu iyie nikintodoli lo tung'ani omoda inchere ore enkirukoto nemeeta siaitin naa koolupi? 

21   Amaa papa lang Abraham keitu eikenakini sipat te nkaraki siaitin, pee eitayu oinoti lenye Isaak to olperere lo lasar? 

22  Aimidol ajo ore enkirukoto o nkiaasin enyena easisho te nebo? Neitabayioki enkirukoto enye too nkiaasin. 

23   Pee ebaya osirata ojo, “Eiruko Abraham Enkai, ore te nkaraki enkirukoto neikenaki Enkai ninye esupatisho,” neipoti aajo olchore le Enkai. 

24  Idol taa ajo eikenakini oltung'ani sipat too siaitin mme to lbae le nkirukoto ake. 

25   Aime te ina oitoi ake sii oo nkiaasin eikenakaki Rahabu ina naibor onyek isipat pee eng'amu lelo aikitalak, neipung'ie ti ae oitoi? 

26  Ore anaa enatua osesen te nemetii enkiyang'et neijia etiu enkirukoto nemetii siaitin etua.

