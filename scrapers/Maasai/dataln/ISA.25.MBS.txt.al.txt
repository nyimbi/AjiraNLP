1  Iyie Olaitoriani, ira iyie Enkai ai; kaarrep nanu iyie, kaisis nanu enkarna ino; amu itaasa iyie mbaa e nking'asia, ntabayie te sipata nena kitobirat inono e apa moitie. 

2  Amu intaa iyie ina anasa osototi le nkidaata ore ina anasa nagol nintaa olmuaate; ore apa ina aji e nkitoo oo ltung'ana leeikinga meigili ae kata aashet. 

3  Ore enkaraki ina eikisis iyie iloreren oogol; ore nkanas e lelo oshon lemeeta olng'ur naa eikiureyu iyie. 

4  Amu itaa iyie osempewuet le ilo aisinani, aitaa osempewuet le ilo onyamal te nyamali enye; olchurie to lkutati naa oloip te nkirowuaj, amu ore eoshoto e ilo lemeeta olng'ur neikununo anaa olkutati oipony esuntai 

5  eikununo anaa enkirowuaj te wueji netoyio Intigira iyie oltoilo loo lmang'ati lang; anaa enkirouaj ti abori oloip le nkatampoi, neaku eishieki osinkolio le ilo lemeeta olng'ur. Eitobira Enkai osirua 

6  Ore te le doinyo, kelo Olaitoriani loo lororani aitobiraki olorere pooki osirua loo ntokitin naapir, osirua le naisho oo sabibu, osirua loo ntokitin naabore eilata, o enaisho oo sabibu, osirua loo ntokitin naabore eilata, o enaisho oo sabibu nasila oleng. 

7  Naa kelo ninye aidaikie tele doinyo ina kimulumulet apa natanang'akaki shumata iloreren pooki, ilo karasha apa oidapashakaki shumata iloshon pooki. 

8   Neijoo ninye keeya ntarasi, nejutoo Olaitoriani Enkai ilkiyio too nkomomi pooki, ore ina sulare oo ltung'ana lenyena neiwuang'ie ninye te nkop pooki; amu Olaitoriani oiroro. 

9  Kepuoi kenya aajo te ina olong, “Ng'ura, Enkai ang ena; kitaanyutua apa iyiook ninye, pee elotu aitajeu iyiook. Olaitoriani ele, kitaanyutua iyiook ninye, mating'idata iyiook nikishipakino enjeunoto enye.” Keitame Olaitoriani Moab 

10   Amu kemitu enkaina Olaitoriani oldoinyo le Sion, naa kepuoi aaitunyoki Moab enkop te wueji enye, anaa enaitunyi olkujita te wueji olokidong'oi. 

11  Naa kelo ninye aitorioo nkaik enyena te neitorit ninye, anaa enaitorioo nkaik o ltung'ani oisompira te nkare, kake kelo Olaitoriani airragie ilo wuasa lenye te nebo ina arriyiano oo nkaik enyena. 

12  Ore nena sunta adoru e nkang enye nesulu ninye, neitadou, nenang'aki enkop, neitabaiki enterit.

