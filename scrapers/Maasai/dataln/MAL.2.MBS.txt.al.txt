1  “Ore naa taata lo apolosak, eninyi ena kitanapata. 

2  Ti nimining'ining'i, tinimipikipiki atua iltauja ninchosho enkitoo enkarna ai, ejo Olaitoriani loo lororani, kaae nairriu oldeket shumata intae nadek sii imayianat inyi. Nesipa ajo aidipa nanu atediaa ninche, enkaraki mipikitata ntae ltauja linyi. 

3  Ng'ura, kaisikong nanu eishoi inyi, napik inkomomi inyi emodioi, nena modiok oo lasarri linyi, naitalamaa intae te dukuya nanu. 

4   Ore enkaraki ina, niyiolouu aajo airriwua nanu ena kitanapata atua intae, pee etum olning'o lai lo sotua o Lawi aitasho, ejo Olaitoriani loo lororani. 

5   Ore apa olning'o lai lo sotua o ninye, naa olning'o lo osotua le nkishui o eseriani, naishoo apa nanu ninye kuna peyie etum ninye aturia; naaureyu ninye nanu, neitashe te nkanyit euriata e nkarna ai. 

6  Etii apa enkiteng'enata nasipa enkutuk enye, neitu etumi enkitapong'oto te enkutuk enye. Eshomo tenebo nanu te seriani o te nkitashoto nanare, neibelekenya ninye ilkumok metung'uai intorrok. 

7  Amu ore enkutuk olapolosani neishiaakino nerrip eng'eno, ore sii iltung'ana neishiaakino neing'oru enkiteng'enare te nkutuk enye, amu ore ninye naa olkilikuai lo Laitoriani loo lororani. 

8  Kake mbelekenye iyie apaash enkoitoi; nchoo ilkumok errorro too nkiteng'enat inono, indurukie iyie olning'o lo sotua le Lawi 

9  naa kaisho nanu mikitemenuni nikintadouni te dukuya iltung'ana pooki, anaa ina neitu iyie imbung nkoitoi aainei, kake intodolua olkep too nkiteng'enat inono.” Iltung'ana lemeisiligayu te Nkai 

10  Aimikiaata iyiook pooki papa obo? Aime Enkai nabo naitobira iyiook? Ainyoo naa peyie mikisiliga iyiook maate, nikisarkionie olning'o loo loo papa lang? 

11  Etaa Yuda olemeisiligayu, netaasaki embae o lminong te Israel o tiatua Yerusalem, amu eisarkionie Yuda ewueji sinyati o Laitoriani, teina natonyorra neyam entito e nkai oo loreren. 

12  Metudung'oi Olaitoriani aiwuang'ie too lng'oborri le Yakobo tenebo oltung'ani oas ina, o loishakenoki, anaa olowal anaa oloyaki olasar Olaitoriani loo lororani! 

13  Niaasita ake sii ena. Imulumul olperere lo lasar to Laitoriani too lkiyio, te nkishirata o too nkigorot eshipakino te nkaina ino. 

14  Ninkilikuanu ajo, “Ainyoo doi pee meng'amaa ninye?” Enkaraki nataa Olaitoriani shakeni lo lning'o te rishata eina kitok niyama te kitisho, itaa iyie olemeisiligayu te ninye hoo duoo naa enkitok ino te naboisho o to lning'o. 

15  Aime Enkai nabo naitaa neitopok enkiyang'et e nkishui te iyiook? Naa kainyoo ninye eyieu? Eyieu ninye eishoi naure Enkai. Metaa ng'ura entagolie ate emincho obo linyi eaku olemeisiligayu teina kitok e kitisho enye. 

16  “Amu kaiba nanu, eoro o lpayian o enkitok ejo Olaitoriani Enkai e Israel naiba enkimulumulata o lkila le nkarruoisho, ejo Olaitoriani loo lororani. Metaa eng'ura ate, nimiakuku ilemeisiligayu.” Etataana enkolong e nkiguana 

17  Intanaura intae Olaitoriani too rorei linyi. Nijojo ake sii: “Kaji doi kinkuna ti nikintanaur ninye?” Intanaura ninye te nijojo: “Aisupat pooki tung'ani oas ntorrok too nkonyek o Laitoriani, naa keshipakino ninye ninche.” Anaa inkilikuanunu ijojo, “Koree doi Enkai oo sipat?”

