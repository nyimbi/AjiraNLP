1  Ele ororei oewuo enetii Yeremia eing'uaa Olaitoriani ejo: 

2  “Ntasho te kishomi enkaji o Laitoriani, nilikio teine ele rorei, nijo, Entoning ororei lo laitoriani, intae iltung'ana pooki le Yuda ooimu kuna shomito aaserem Olaitoriani. 

3  Nji ejo Olaitoriani loo lororani, Enkai e Israel, embelekenya nkoitoi inyi o nkiaasin inyi, naa kaisho nanu intae ibikibiki teine wueji. 

4  Emisilig kulo rorei le lejare: ‘Enkaji Olaitoriani ena, enkaji Olaitoriani, enkaji o Laitoriani.’ 

5  “Amu tenimbelekenyanya intae te dede aaing'uaa nkoitoi inyi o nkiaasin inyi, tinimbung'ubung'u te dede esipata o ltung'ani ake olikae, 

6  tenimimbookiki enkop ilo omoni, ilo lemeeta menye arashu enkoliai arashu imbukoo osarge leilo lemeeta entioto tene wueji, nimintokiki aasujaa kulie aitin te nkitamioto inyi, 

7  naa kaisho nanu intae entobik tene wueji, tiatua ena kop apa naishoo nanu loo papaai linyi ntarasi. 

8  “Ng'ura, isiligigi intae irorei le lejare lemeeta eretoto. 

9  Ipurisho iyie, nintayu loikop, niloloito, ninya olmumai te lejare, nipejoki Baal enkorropil, nirubare kulie aitin neitu iyiolou, 

10  paa intokiki aapuonu aitashe te dukuya nanu tena aji, naa ninye eipotieki enkarna ai, nijojo, ‘Etokorduaki iyiook!’ nipuopuo dukuya iasiasa kuna pooki olminong? 

11   Ketaa ena aji, naa ninye eipotieki enkarna ai, enkapune oo lapurrok too nkonyek inyi? Ng'ura, atoduaa nanu enkorrok ai ina, Olaitoriani ojo. 

12   Enchom taata ine wueji ai apa netii shilo, naa ine aishoo enkarna ai metobikie te dukuya; pee idolidolo enaitaasa ninye te ntorroni oo ltung'ana laainei Israel. 

13  Ore taata, enkaraki nitaasa intae kuna baa pooki, Olaitoriani ojo, ore pee airorie intae aitirrishaki neitu ining'ining'i, ore pee aipot intae neitu irukishosho, ore pee aaipot intae neitu irukishosho, 

14  neaku kaitaas nanu ina aji naa ninye eipotieki enkarna ai, naa ninye isiligigi, oine wueji apa naishoo nanu intae o loo papaai linyi anaa enaitaasa Shilo. 

15  Naa kanang'aa nanu intae too nkonyek aainei, anaa enatanang'ayie nanu ilalashera linyi, o eishoi pooki e Efraim. Enkiseroto o lorere 

16  “Ore iyie miomonoki kulo tung'ana, arashu ilepiepie olkiyioi arashu enkomono te nkaraki ninche nimiomonoki te nanu, amu maaning nanu iyie. 

17  Aimidol iyie inaasita ninche too nkanas e Yuda o too nkoitoi naalala e Yerusalem? 

18   Esotu nkera ilkeek, neinok loo menye enkima, neipurj nkituaak enkurma, pee eitobiraki imukateni enkaiguanani e shumata; nebukoki ninche ilasarri ooki kulie aitin, pee aaitagor nanu. 

19  Kainanu ninche eitagor? Olaitoriani ojo. Aime ate, to lmilo lenye. 

20  Neaku inji ejo Olaitoriani Enkai: “Ng'ura keibukori engoro ai o engoro ai napi tene wueji, te shumata oltung'ani o eng'ues, shumata ilkeek liong'ota olng'anayio le nkop: keyupuyup ninye nemearayu.” 

21  Nji ejo Olaitoriani loo lororani Enkai e Israel: “Entoponai nkishorot inyi oo lasarri oopejori, ninyanya nkiri. 

22  Amu ore apa teina olong nayawua nanu ninche aitung'uaa enkop e Misiri, eitu nanu airorie loo papaai linyi arashu aaraki ninche tialo nkishorunot naapejori o lasarri. 

23  Kake ena kitanapata nanu aishoo ninche; ‘Entoning oltoilo lai, naa kaaku nanu Enkai inyi, niakuku intae iltung'ana laainei; nipuopuo teina oitoi pooki naitanapa nanu intae, pee etum atisidana te intae.’ 

24  Kake eitu ninche ening arashu eishoru enkiok enye, kake eshomo ninche too ndamunot enye o engolon oo ltauja lenye torrok, nepuo siadi neitu epuo dukuya. 

25  Ore ebaiki ina olong apa napuonu loo papaai linyi aaing'uaa enkop e Misiri ometabaiki ena olong, aitirrishaka nanu airriwaa isinkan laainei pooki lelo oibonok le Nkai enetii ninche te nkolong ake o te nkolong, 

26  ore eyia neitu ninche aainining nanu, arashu eishoru enkiok enye, kake eitagolo lukuny enye. Etaasa ninche ntorrok aalang loo papaai lenye. 

27  “Neaku iliki iyie ninche kulo rorei pooki, kake mikining ninche iyie. Impot iyie ninche kake mikiruk ninche iyie. 

28  Naa ilo iyie ajoki ninche, ‘Olosho ele leitu ening oltoilo lo Laitoriani Enkai enye, neitu eng'amu enkitamito e rerioroto; eidaayie esipata; eiwuang'ieki too nkutukie enye. Inkiaasin torrok to erata le Hinom 

29  “Entudung'oi ilpapit linyi ninturraa; to sina elepie olkiyioi too nkisiajat naaika; amu etanya Olaitoriani netung'uayie ina ishoi e ngoro enye napi.’ 

30  “Amu etaasa ilaiyiok le Yuda entorroni too nkonyek aainei, Olaitoriani ojo; etipika ninche ilo minong lenye atua enkaji naa ninye eipotieki enkarna ai, pee eisarkionie ninye. 

31   Netesheta ninche olperere lo lasar te wueji neika neji Tofel, ina natii oyarata lo layioni le Hinom, pee etum aatapejoi ilayiok lenye o ntoyie enye tiatua ina kima neitu nanu aitanap ninche neitu elotu atua ndamunot aainei. 

32  Metaa, ng'ura, kepuonu nkolong'i, Olaitoriani ojo, nemeitokini aajo Tofel, arashu oyarata lo layioni le Hinom, kake oyarata le sesekuanare amu te Tofel ninche enukaa ilootuata, enkaraki metii erishata dikae. 

33  Ore mpopoki e kulo tung'ana neaku endaa too motonyi o loing'ang'e, o too ng'uesi enkop; nemeetae oloiture ninche meshomo. 

34   Naa kaitobir nanu meishunye too nkanas e Yuda o too nkoitoi naalala e Yerusalem oltoilo le nkuenia o ltoilo le nchipai, o ltoilo lo loyamisho oltoilo le nayami; amu keaku enkop mijooni.

