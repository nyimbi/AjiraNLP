2   Sam 

18  .

1  -

18  ) 

1  Ore tesiadi e nkiti rishata neitoki Daudi arasaki Ilfilisti nemir ninche. Ewa ninye aoru ninche enkanasa e Gaat o nkang'itie naataaniki kutiti neoru Ilfilisti. 

2  Etimira sii apa Ilmoabu ootaa isinkan lenyena nelak kodi. 

3  Neitoki Daudi arasaki olaiguanani Hadadesa le nkop e Siria naji Soba, natii embata enkop e Hamat, amu keyieu apa Hadadesa neing'oru pee eitore ina kop aimu te nkalo e shumata e Frati. 

4  Neibung Daudi ingarrin enyena oo mbartan enkalifu nabo, o lakedok loo mbartan nkalifuni naapishana, o sikarini nkalifuni tikitam oopuo too nkejek. Nemut Daudi mbartan pooki oo ngarrin, neing'uaa ake inaaidip ngarrin iip nabo. 

5  Ore ake pee eirriu Isiria le Dameski enjore nalotu aretu olaiguanani Hadadesa olaiguanani le Soba, neibung Daudi ina jore near metuata iltung'ana nkalifuni tikitam oare le Siria, 

6  neitoki airriwaa iltimito le njore ilpolosien lenye, neaku ile Siria isinkan le Daudi neitaiki ninye kodi. Neisho Olaitoriani Daudi meisula te pooki wueji. 

7  Neibung Daudi nena long'oi e sahabu apa naanapita ilkituaak le Hadadesa, neya ninche Yerusalem. 

8   Enyaaka sii aya osuyai kitok le Tibha o te Kun, nena anas apa naaitore Hadadesa (ilo suyai apa enyaaka Solomon aasishore te siadi aitayunye ilmotioo, o ng'apeta, o masaa o suyai.) 

9  Ore ake pee ening olaiguanani Toi le Hamat nchere etimira Daudi enjore pooki e Hadadesa, ilo aiguanani le Soba, 

10  neirriwaa olayioni lenye Hodoram meshomo enetii Daudi, pee eiroroki ninye, neisho ninye enchunet, enkaraki natimira Hadadesa; amu kesesh apa egilunore Hadadesa Toi to larrabal. Neirriwaki ninye mpukunot pooki oo masaa e sahabu, o enkosholai, ono suyai. 

11  Ore ake kuna pooki neitisinyaki Daudi Olaitoriani, tenebo ina osholai o sahabu apa nayaua too loshon, o te Edom, o Moab o too Lamoni, o too Lfilisti o too Lmaleki. 

12   Ore Abishai olayioni le Seruya near metuata nkalifuni tomon o isiet oo le Edom, to erata le munyan. 

13  Nepik ninye iltimito le njore Edom; neaku lelo pooki le Edom isinkan le Daudi. Neisho Olaitoriani Daudi enkisulata te pooki wueji neshomo. 

14  Neaku eitoreisho Daudi te Israel pooki, neitoreisho ninye too sipat o too nkiririkinot too ltung'ana lenyena pooki. 

15  Naa Yoab olayioni le Seruya apa olkitok le njore, naa Yehoshafat olayioni le Ahilud olasirani; 

16  naa Sadok olayioni le Ahitab o Ahimelek olayioni le Abiata ilapolosak; naa Shafsha olaigeroni; 

17  naa Benaia olayioni le Yehoiada oitasheiki Ilkeriti o lpeleti. Ore ilayiok le Daudi naa ninche ilkituaak te nkisiayiare o laiguanani.

