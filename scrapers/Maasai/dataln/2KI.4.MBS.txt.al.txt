1  Ore enkitok e obo le lelo ayiok loo loibonok le Nkai, neishiraki Elisha ejo, “Etua osinka lino olmoruo lai; niyiolo iyie ajo keure apa osinka lino Olaitoriani. Kake eewuo ilo apa likiaata esile enye aya nkera aainei pokira are aitaa irrindiki lenyena.” 

2  Nejoki Elisha ninye, “Kaa iyieu naitaas nanu? Tolikioki nanu entoki niaata tiatua aji?” Nejoki ninye, “Meeta esinka ino toki tiaji meteleku esiang'au e ilata.” 

3  Neitoki ninye ajo, “Shomo enetii olelatia ino toomonu imasaa e aji to lelatia ino pooki, imasaa nemetii toki naa kumok. 

4  Nintoki alo atua aji ninkenoo kewan tiaji o layiok linono, nipik eilata nena masaa pooki, naa teneiput nabo, ninteng'el.” 

5  Neaku eshomo ninye aing'uaa Elisha, nelo aikenoo kewan o layiok lenyena. Ore ebukoki ninye eilata, neyau ilayiok lenyena nena kulie masaa aaitinyikaki ninye. 

6  Ore ake pee eiputayu nena masaa, nejoki ninye olayioni lenye, “Nyaaki iyakaki enkae.” Nejoki olayioni lenye ninye, “Meekure etii ae.” Neishunye erukunoto eina ilata. 

7  Neipang'u ninye nelotu aliki ilo tung'ani le Nkai, nejoki ninye, “Shomo timira ina ilata nilo alak isilen inono, ore iyie o layiok linono ninosinoso enkae ilata.” Elisha o enkitok karsis naing'uaa Shunem 

8  Ore nabo olong nelo Elisha Shunem, netii ine enkitok karsis natiaaka ninye pee einos endaa. Naa ore apa enkata pooki naim ine nelo ainos endaa te nkaji enye. 

9  Nejoki ina kitok olpayian lenye, “Ng'ura ore taata, kamusu nanu ajo, oltung'ani osinya le Nkai ele, oimita ena oitoi ang anaake. 

10  Maitobira iyiook enkiti aji naitushura netii isunta, nikipikaki ninye endapash, o emesa, o lorika, o ltaa, paa ore enkata ake pooki nalotu ninye enikitii, neidim ashomo ine.” 

11  Ore nabo olong nelotu ninye ine, nelo ninye ilo gilata neyeng'iyeng'a teine. 

12  Nejoki ninye Gehasi osinka lenye, “Mpotu ena kitok e shunam.” Ore ake pee eipotu ninye, neitashe ina kitok te dukuya ninye. 

13  Nejoki ilo sinka ninye, “Irorie iyie ninye, ng'ura ajo itanyamala iyie oleng te nkaraki iyiook, kaa iyieu nikintaasi iyie? Iyieu neirorieki terishata ino olaiguanani tenaa olkitok le njore?” Newalu ina kitok ajo, “Atua olorere lang nanu atii.” 

14  Neitoki ninye ajoki, “Kaa naa eitaasi ninye?” Newal Gehasi ajo, “Meeta ninye olayioni, netamorua olpayian lenye.” 

15  Nejoki ninye, “Mpotu ninye.” Ore ake pee eipotu ninye, nelotu ninye aitashe te kutukaji. 

16   Nejo Elisha, “Ore tena rishata tenemanu olari naa eitum iyie enkayioni.” Nejo ina kitok, “A-a olkitok lai, lo tung'ani le Nkai, milej iyie esinka ino.” 

17  Kake eiroshiwuo apa ina kitok, neiu enkayioni te rishata naaijo ina, te rishata o loirujuruj anaa apa enatiaaka Elisha ninye. 

18  Ore etubulua ina kerai nelo nabo olong enetii papaai lenye tiatua ilaisampuak. 

19  Nejoki ninye papaai lenye, “Oi endukuya ai, endukuya ai!” Nejoki papaai lenye osinka lenye, “Ewaita ninye enetii ng'otonye.” 

20  Ore ake pee edumu ilo sinka ninye, neyau enetii ng'otonye, neton ina kerai too nkejek e ng'otonye o meiulo enkolong', neye. 

21  Nedumu ninye nelo airragie te ndapash o ltung'ani le Nkai, neiken kutukaji, neipang alo. 

22  Neitoki aipot olpayian lenye, nejoki, “Irriwakaki obo loo laisiaayiak o esikiria nabo, pee atum nanu atasiooi ashomo enetii oltung'ani le Nkai, naitoki arrinyunye.” 

23  Nejo ninye, “Kainyoo iyie pee iyieu nilo enetii ninye taata? Mme olapa ng'ejuk neme sabato.” Nejo ina kitok, “Kesidanu mbaa.” 

24  Neirot ninye esikiria, nejoki osinka lenye, “Isiosionie osikiria, nimilo akiti ometaba anaa naajoki.” 

25  Neaku etudumunye ninye nelotu ine netii oltung'ani le Nkai, to ldoinyo le Karmel. Ore ake pee edol oltung'ani le Nkai ina kitok elotu, nejoki ninye Gehasi osinka lenye, ng'ura elotu enkitok e Shunam te idie. 

26  Kueta nabo kata shomo tanang'are ninye, nijoki ninye, Aisidan mbaa tialo iyie? Aisidan mbaa tialo eno lpayian lino? Aisidan mbaa tialo enkerai ino? Newal ninye ajo, “Aisidain.” 

27  Ore ake pee elotu ina kitok oldoinyo ine netii oltung'ani le Nkai, neibung ninye nkejek enyena, nelotu Gehasi aiwuang'ie ninye. Kake etejo ilo tung'ani le Nkai, “Tapala ninye, amu etii ninye atua osina ogol; neisudoyie Olaitoriani tialo nanu. Neitu aaliki nanu.” 

28  Neitoki ina kitok ajo, “Kaatoomono nanu olkitok lai olayioni? Keitu nanu ajo, mikilej nanu?” 

29  Nejoki ilo tung'ani le Nkai Gehasi, “Terretena empolos ino, ninap eng'udi ai te nkaina ino, nilo. Teninang'are oltung'ani nimiroroki ninye, naa tenikiroroki ninye niming'amaa, nilo aiteleiki ena ng'udi enkomom eina kerai.” 

30  Neitoki ng'otonye ina kerai ajo, “Ore anaa enaishu Olaitoriani o anaa eninchu iyie makewan maaing'uaaa nanu.” Neaku etudumunye ninye nesuj ninye. 

31  Neituruk Gehasi alo neiteleiki ina ng'udi enkomom eina kerai kake eitu etumi enkikashata anaa enkitoduaata e nkishui. Neaku etorrinye alo anang'are ninye, nejoki ninche, “Eitu einyototo ina kerai.” 

32  Ore ake pee ejing'u Elisha atua ina aji, nedol ina kerai eirrag etua te ndapash enye. 

33  Nelo ninye atua aji neiken kutukaji neaku ninche ake pokira are tiatua ina aji. Neomon Olaitoriani. 

34   Neilepaki ninye endapash neirrag te nchumata eina kerai, nepik enkutuk enye enkutuk eina kerai, nepik nkonyek enyena nkonyek eina kerai, neiteleiki nkaik enyena nkaik eina kerai, neitoriori ninye te nchumata ina kerai, neirowuaju osesen leina kerai. 

35  Neitoki ainyototo nelo nabo kata amanimanaa tiatua aji, neitoki ailepaki endapash eina kerai, nesing ina kerai katitin naapishana, nebol nkonyek enyena. 

36  Neitanap ninye Gehasi ajoki, “Mpotu ena kitok e Shunam.” Neipotu Gehasi ninye. Ore ake pee elotu ina kitok enetii Elisha, nejoki ninye, “Tudumu enkayioni ino.” 

37  Nelotu ninye nebatata too nkejek enyena, neirrugo abaiki enkop; neitoki adumu enkayioni enye neipang alo boo. Kulie baa are e nking'asia 

38  Neitoki Elisha alotu Gilgal naa aisapuk olameyu teina kop. Ore etonita nkera oo loibonok le Nkai te dukuya ninye, nejoki ninye, osinka lenye, “Ntobira emoti sapuk pee iyier endaa te nkaraki ninche.” 

39  Nelo obo lenye ong'ata asotu ilkeek le ntim, netum olchani loo lng'anayio liong'ota, ore teilo shani neitayu ilng'anayio, nelotu adung'udung'oki emoti endaa, nemeyiolo ninye ajo kainyoo lelo. 

40  Nebukoki ninche lelo tung'ana meinosa. Kake ore einosita ninche ina daa, neishir aajo, “Lo tung'ani le Nkai, enkeeya natii atua ena moti!” Nelaikino ninche aainosa. 

41  Nejo ninye, “Eyau naa endaa.” Nenang'aki atua ina moti, nejo, “Entooriki iltung'ana, pee etum aainosa.” Neitu eitoki atii entoki torrono atua ina moti. 

42  Nelotu oltung'ani oing'uaa Baal-shalisha, neyaki oltung'ani le Nkai imukateni tikitam e shairi, o lng'osil ng'erng'er le ntapa ootii olbene lenye. Nejo Elisha, “Nchoo kuna iltung'ana pee etum aainosa.” 

43  Kake etejo osinka lenye, “Kaji nanu aiko te naisho kuna iltung'ana iip nabo?” Neigil Elisha ajo, “Nchoo ninche iltung'ana, pee etum aainosa, amu neijia ejo Olaitoriani, ‘Keinos ninche neleku.’ ” 

44  Neaku eirragie ninye ina daa te dukuya ninche, neinos ninche, neleku, te risioroto ororei lo Laitoriani.

