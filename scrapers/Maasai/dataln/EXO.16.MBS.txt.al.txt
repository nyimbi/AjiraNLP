1  Nedumunye ninche aapuo aaing'uaa Elim, nepuonu olturrur pooki loo ltung'ana loo Siraeli olpurkel le Sini, otii erishata e Elim o Sinai, te nkolong e tomon o imiet o lapa li are eidipa aashom te nkop e Misiri. 

2  Neing'unyung'unyaki olturrur pooki loo ltung'ana le Misiri Musa o Aron te ilo purkel, 

3  nejoki ninche, “Enaikash apa tenaa eikituata te nkaina o Laitoriani te nkop e Misiri, ina kata apa kitoni te mbata oo motio oo nkiri nikinya imukateni aaraposho; amu impang'unye intae iyiook aayau ele purkel, aar ena umata pooki te sumash.” 

4   Neitoki Olaitoriani ajoki Musa, “Ng'ura, ekashau imukateni naaing'uaa shumata te nkaraki intae; naa keipang'u iltung'ana aaiturrurru endaa naidip ina olong, pee atem ninche tenaa keibung nkitanapat aainei anaa emeibung'. 

5  Ore te nkolong e ile eitobir nena naayau atua aji naa keaku katitin are eiturrur anaake.” 

6  Nejoki Musa o Aron iltung'ana pooki loo siraeli, “Ore teipa niyiolouu aajo Olaitoriani apa oyaua intae aitung'uaa enkop e Misiri; 

7  ore tadekenya nidolidolo enkitoo o Laitoriani amu etoning'o ninye inking'unyung'unyat inyi ing'unyung'unyakiki Olaitoriani. amu eikira iyiook nyoo pee ing'unyung'unyakiki iyiook?” 

8  Nejo Musa, “Te neisho intae Olaitoriani teipa inkiri ninosinoso neisho intae tadekenya imukateni aiputaki, amu etoning'o Olaitoriani inking'unyung'unyakinot inyi ning'unyung'unyakita ninye. Eikira iyook nyoo? Ore enking'unyung'uny inyi neme enaang kake eno Laitoriani.” 

9  Nejoki Musa Aron, “Tiaaki olturrur pooki loo ltung'ana loo Siraeli, ‘Entinyiku wootu dukuya Olaitoriani, amu etoning'o ninye inking'unyung'unyat inyi.’ ” 

10  Ore anaa enairorie Aron olturrur pooki loo ltung'ana loo Siraeli, neing'or enkalo o lpurkel, ng'ura, neliooyu enkitoo o Laitoriani te nkatampoi. 

11  Nejoki Olaitoriani Musa, 

12  “Atoning'o inking'unyung'unyat oo ltung'ana loo Siraeli; tiaaki ninche, ‘Ore te nteipa ninosinoso inkiri, ore tadekenya neiputakini intae imukateni, ee iyiolouu aajo ara nanu Olaitoriani Enkai inyi.’ ” 

13  Ore teipa nepuonu nkurlen neiput lelo ng'oborri; ore tadekenya neirrag enkolioolio aman lelo ng'oborri. 

14  Ore ake pee edumunye enkolioolio te nkop netii enkoriong e ilo purkel entoki naibor, napurupurana natii oriong enkop, (naikununo anaa soito le nchan). 

15   Ore ake pee edol iltung'ana loo Siraeli nejokino maate, “Kainyoo ena?” Amu meyiolo apa ninche aajo kainyoo ina. Nejoki Musa ninche, “Emukate naa ninye eishoo Olaitoriani intae enosa. 

16  Ena eitanapishe Olaitoriani: ‘Entasotu, pooki tung'ani te ntae, anaa enaidim ainosa; ewaita emborei emoti naji omer, te risioroto e siana oo ltung'ana naba anaa enaata ake oltung'ani to lng'obor lenye.’ ” 

17  Neas ina iltung'ana loo Siraeli, nesotu ilkulikae nkumok, nesotu kulikae nkuti. 

18   Kake ore ake pee etem te mborei e ina moti naji omer, ore ilo apa otasotuo nkumok nemeeta entoki natelekua, ore ilo otasotuo nkuti netaraposhe; etasotuo ake oltung'ani enaba anaa enaidim ainosa. 

19  Nejoki Musa ninche, “Emincho oltung'ani eshum o mekenyu.” 

20  Kake eitu ninche ening Musa; etelekutua embata o mekenyiki neiu ilkuru neng'ueyu; negorokino Musa ninche. 

21  Nesotu ninche anaake tadekenya, oltung'ani ake anaa enaidim ainosa, kake ore ake pee eirowuaju enkolong neshola. 

22  Ore te nkolong e ile nesotu imukateni katitin are oo noshi ake, iyierat are ake oltung'ani; ore ake pee epuonu ilarikok pooki lo lturrur aaliki Musa, 

23   nejoki ninye ninche, “Ena eitanapishe Olaitoriani: ‘Enkolong e nkiyeng'iyeng taisere, sabato sinyati o Laitoriani; entapej ina nipejipeje niyieriyiere ina niyieriyiere; ore ina pooki naleku nirragiegie o mekenyu.’ ” 

24  Neirragie ninche o metaba anaa nekenyu, anaa enatasayiaka Musa ninche, neitu eng'uoyu neitu ejing ilkuru. 

25  Nejo Musa “Enosa taata, amu ore taata naa sabato o Laitoriani, mitumutumu taata ti ong'ata. 

26  Too nkolong'i ile isotutu; kake ore te nkolong e naapishana aa ene sabato nemetii hoo toki.” 

27  Ore te nkolong e naapishana nepuo kulikae tung'ana aasotu neitu etum hoo toki. 

28  Neitoki Olaitoriani ajoki Musa, “Ianyianya akenya imbungubungu nkitanapat o nkirorot aainei o anu? 

29  Toduaa! Eishoo intae Olaitoriani sabato, metaa ore te nkolong e ile neisho intae imukateni oo nkolong'i are; totona pooki tung'ani te ntae te wueji enye, emincho oltung'ani eipang alo te wueji enye te nkolong e naapishana.” 

30  Neyeng'iyeng'a iltung'ana te nkolong e naapishana. 

31   Nejo enkaji oo Siraeli enkarna e ina daa mana; neikununo anaa ilanterera ooibor, netiu emeloni enye anaa enoo nkaukau naaitobiraki te naisho. 

32  Nejo Musa, “Ena eitanapishe Olaitoriani: ‘Enchoo emborei e moti oo nkulukuok naji omer eshumi ti atua iishoritin inyi pooki, pee etum aatodol ina mukate naitotiyie nanu intae to lpurkel, inakata apa pee aitupuku intae aitung'uaa enkop e Misiri.’ ” 

33   Nejoki Musa Aron, “Tudumu eng'irra tipika emborei e omer e mana atua nirragie te dukuya o Laitoriani, neshumi tiatua iishoritin inyi.” 

34  Anaa enaitanapa Olaitoriani Musa, neiko neijia Aron airragie te dukuya Enchakenisho, metushumi. 

35   Neinos iltung'ana loo Siraeli mana ilarin artam, o metaba anaa nepuonu olpolosie le nkop e Kanaan. 

36  (Ore omer naa erubata e tomon e efa.)

