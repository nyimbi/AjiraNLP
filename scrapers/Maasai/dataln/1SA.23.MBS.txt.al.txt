1  Nejoki ninche Daudi, “Ng'ura, earita Ilfilisti Keila nepurrito nenen neeitobirieki enkurma.” 

2  Neaku eikilikuanishore Daudi Olaitoriani, “Kalo nanu aar kulo Filisti?” Nejoki Olaitoriani Daudi, “Shomo taara pee intajeu Keila.” 

3  Kake etiaakitia iltung'ana le Daudi ninye, “Ng'ura, eikiureisho iyiook tene te Yuda; kebaa naa naaji ti nikipuo Keila aarare injorin oo Lfilisti?” 

4  Neitoki ake Daudi aikilikuanishore Olaitoriani. Newaliki Olaitoriani ninye ajo, “Tudumunye, tadoi shomo Keila; amu kaishoru nanu Ilfilisti apik atua nkaik inono.” 

5  Nelo Daudi o ltung'ana lenyena Keila, nearare Ilfilisti, neyau nchoo enye, near iltung'ana kumok metuata tiatua ninche. Neaku etokordua Daudi lelo oomanya Keila. 

6  Ore apa pee eisik Abiata olayioni le Ahimelek alo enetii Daudi te Keila, nedou ninye alotu eeta enkila dorrop te nkaina enye. 

7  Netiaakaki apa Saul nchere eewuo Daudi Keila. Nejo Saul, “Eishorua Enkai ninye apik atua nkaik aainei amu eikenoyie ninye kewan ajing enkanasa naata nchomito oo sekenke.” 

8  Neipotu Saul iltung'ana pooki meetu olarrabal, metadoi aapuo Keila, pee eng'adu Daudi o ltung'ana lenyena. 

9  Neyiolou Daudi ajo eitobirita Saul entorroni te nkaraki ninye; nejoki ninye Abiata ilo apolosani, “Iyau ina kila dorrop ene.” 

10  Nejo Daudi, “Olaitoriani, Enkai e Israel, etoning'o osinka lino asipu nchere keing'oru Saul pee elotu Keila pee eidaikie enkang te nkaraki nanu. 

11  Amaa, kaaishooyo nanu iltung'ana le Keila aapik atua enkaina enye? Kedou Saul alotu, anaa enatoning'o osinka lino? Olaitoriani, Enkai e Israel, aatasayia iyie, toliki osinka lino.” Nejo Olaitoriani, “Kedou ninye alotu.” 

12  Neitoki Daudi ajo, “Amaa, kaishooyo nanu iltung'ana le Keila iltung'ana laainei aapik atua enkaina e Saul?” Nejo Olaitoriani, “Eikinchooyo ninche.” 

13  Nedumunye Daudi o ltung'ana lenyena, oobaya iip ile neing'uaa Keila, nepuo ninche eneba anaa eneidim aashom. Ore ake pee elikini Saul nchere eisika Daudi nepal elototo. Daudi te nkop oo ldoinyo 

14  Neton Daudi ti atua ilnukat ti ong'ota, te ina kop oo ldoinyo lo lpurkel le Sif. Neing'oru Saul ninye nkolong'i pooki, kake eitu epik ninye Enkai atua enkaina enye. 

15  Neiruto apa Daudi enkaraki naipang'u Saul alo aing'oru enkishui enye. Netii apa Daudi ong'ata e Sif te Horesh. 

16  Nedumunye Yonatan, olayioni le Saul, nelo enetii Daudi te Horesh, neitagol enkaina enye te Nkai. 

17  Nejoki, “Miureisho amu ore enkaina e Saul, papaai lai, mikitum iyie; iaku iyie olaiguanani te Israel, naaku nanu oliare te iyie; eyiolo sii Saul papaai lai ena.” 

18   Nenya pokira oare olmumai lo sotua te dukuya Olaitoriani; neton Daudi te Horesh, nelo Yonatan ang. 

19  Nepuo Ilsifi enetii Saul te Gibea, ejo, “Aimeisudori Daudi ti atua iyiook too lnukat te Horesh, ldoinyo le Hakila, le kopikop e Yesimon? 

20  Tadou naa wou, olaiguanani, te risioroto e yieunoto o ltau lino pooki pee idou alotu; ore erishata ang naa pee kinchoru ninye aapik atua enkaina o laiguanani.” 

21  Nejo Saul, “Metamayiana intae Olaitoriani; amu inotito intae olng'ur te nanu. 

22  Enchom, enyaaki entisipa oleng; entayiolo nidolidolo eneisudoriyie, naa kaing'ae otodua ninye te ine; amu aatiaakaki nchere eikalamas ninye oleng. 

23  Entodol naa, nijurrurru iwuejitin oshi neeisudoriyie, o neerreshishore, nishukunyenye enatii iatata olomoni osipa, pee alo nanu te nebo intae; naa te netii ninye ina kop, naing'oru nanu ninye ti atua nkalifuni pooki e Yuda.” 

24  Nedumunye ninche, nepuo Sif aaituruk te Saul. Netii apa Daudi o ltung'ana lenyena ong'ata e Maon, ti atua Araba te nkalo e kopikop e Yesimon. 

25  Nelo Saul o ltung'ana lenyena aaing'oru ninye. Nelikini Daudi; neaku etadoyie alo endapidapoi natii ong'ata e Moan. Ore ake pee ening Saul ina, nesujaa Daudi ti ong'ata e Moan. 

26  Nelo Saul enchoto nabo o ldoinyo, nelo Daudi o ltung'ana lenyena te nkai shoto o ldoinyo, neisarisarita apa Daudi pee eilany Saul, ore etinyikutua Saul o ltung'ana lenyena aapunyaki Daudi o ltung'ana lenyena pee eibung ninche, 

27  nelotu olkipaaret enetii Saul, ejo, “Isarisaru wou; amu etaara Ilfilisti enkop.” 

28  Neaku etushuke Saul eitu eitoki asujaa Daudi, nelo aarare Ilfilisti; neaku etejoki apa ine wueji Endapidapoi e nkisikata. 

29  Neilep Daudi alo te ine, nebik too lnukat le En-gedi.

