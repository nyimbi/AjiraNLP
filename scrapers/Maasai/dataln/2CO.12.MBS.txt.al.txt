1  Anya ake kutuk hoo naamakua, metaa kalimu taata nduaat o mbolunot naaing'uaa Olaitoriani. 

2  Ayiolo nanu oltung'ani ti atua Kristo, laa ore apa too larin tomon o ong'uan ooishari neilepieki aaya shumata e uni; naa te naa ei to sesen aashu metii osesen nemayiolo Enkai nayiolo. 

3  Ayiolo ajo ore ilo tung'ani (te naa taa to sesen, aashu metii osesen nemayiolo, Enkai nayiolo) eilepieki aaya Paradiso, 

4  nelo aning mbaa nemelimunoyu, nemeishoro oltung'ani meiroro. 

5  Kawuasare mbaa o ltung'ani leeijo ilo, kake ore ti alo kewan ai nanu nemanya kutuk, meteleku mbaa e menai ai. 

6  Ore hoo te naa kayieu nanya kutuk nemaaku olmodai, nanu, amu keaku sipat airo; kake mawuasa, amu ebaiki nejo likae kara kitok alang enaba, negiroo ina mbaa aainei naadolita ninye te nanu o nena naaning aa nanu eing'uaa. 

7  Naa ore pee majo ailepie kewan ajo kara kitok te nkaraki enkumoi oo mbaa naatabolokoki, aaishooki olkikuei to sesen lai, olkipaaret le sheitani, oirriwuaki maatarasaki, pee maailepieki aaitulusoo oleng. 

8  Katitin uni atasayia Olaitoriani maatooru aya. 

9  Kake aatiaaka ninye, “Eikibaiki iyie empiris ai, amu te wueji neshal eitabari engolon ai katukul.” Neaku kang'idakino oleng awuasare enchalan ai, pe eparnat engolon e Kristo atua nanu. 

10  Enkaraki ina pee ang'amu menatisho te ng'ida, o enkinyala o ngolikinot, sinaitin o nyamalitin, te nkaraki Kristo; amu ore enkata nashal nanu ina kata agol. Eyieunoto e Paulo to le Korintio 

11  Atomode! Intae likitaarakita neishiaakino naaji aa intae likirrepirrepe; amu eitu hoo adou ti ai bae te lelo kipaareta kituaak oleng, hoo nemara nanu toki. 

12  Aitoduaa intae ilmonek lo lkipaaret o sipa, too lmonek o mbaa e nking'asia o nkiaasin e ngolon. 

13  Ainyoo italaita nanoto nkulie sirito, ai neme ena nchere eitu aaku olola te ntae? Entapalakaki ena kitadiaata! 

14  Kayieu taata nalotu enitii te nkata e uni, nemaaku olola, amu mme doi masaa inyi ayieu kake intae ate. Mme nkera oshi naashumaki ntoiwuo kake ntoiwuo naashumaki nkera. 

15  Ore nanu, aishooyo kewan naleng te ng'ida, naishorua kewan katukulie maataasishoreki enkaraki iltauja linyi. Omaa te naituluso enyorrata nanyor intae, keng'oru enyorrata naanyorri nanu? 

16  Omaa hoo neitu aaku olola te intae, ijojo pasa kataa osunkuroi opik intae olosek? 

17  Ketaa kaesek intae to ltung'ani obo lairriwaki intae? 

18  Nanu otiaaka Tito meeu nairriu olalashe obo meiriamunore. Ketudupore pasa intae Tito? Keitu kipuoyie iyiook ina Kiyang'et nabo, nikiimu orrekie obo? 

19  Ijojo pasa kaate kiripaa ena kata pooki? Ijo mme neijia naa ijojo? Itapong'ori! Te dukuya Enkai kirorita, ti atua Kristo. Pooki enikiyieu iyiook nikiaas, lo shorueta lang, eikiyieu nikishetu intae aaitubulu. 

20  Amu kaure ajo te nalotu, nalotu ainepu intae mitiuwu anaa enayieu, nebaiki ninyorrikiki matiu nanu anaa eniyieuu intae. Kaure mepuku enchankar, olom, o engoro, o lorok, o lmarenke o lejare, o enkingolingol. 

21  Kaure ajo te nalotu naaigil aitukurru Enkai ai te dukuya intae neaku kaishiraki lelo ooidipa aataas ntorrok neitu eirridu aapal ilduruki o ng'ok e loloito o ng'uarrat torrok naatamoo apa ninche.

