1  Neirorie Olaitoriani Musa, eidipa lelo ayiok pokira oare le Aron aatuata, ina kata apa pee enyiku ninche aapuonu dukuya Olaitoriani neye; 

2   nejoki Olaitoriani Musa, “Tiaaki Aron ilo alashe lino pee melotu nkatitin pooki atua ine wueji sinyati tiatua ilo karasha, dukuya ilo orika lo lng'ur otii shumata osanduku, pee meye ake; amu kaliooyu nanu teina atampoi natii shumata ilo orika lo lng'ur. 

3   Kake nji eikununye Aron tenelotu atua ine wueji sinyati nelotu eata oloti oing'oni lo lasar le ngoki o lmeregesh lo lasar opejori. 

4  Neishop ninye ilo kila osinya le kitani, neishop ninye nkilani e atua e kitani to sesen lenye, nerretena te nkimeita e kitani, neishop enkopiyia e kitani, kuna ninche nkilani naasinya. Neituku ninye osesen lenye te nkare paa keishop taa. 

5  Neya ninye teilo turrur loo ltung'ana le Israel isitiman oare le kineji te nkaraki olasar le ngoki, o lmeregesh obo te nkaraki olasar opejori. 

6  “Neitayu Aron oloing'oni metaa olasar le ngoki te nkaraki kewan enye, neitobir olning'o lo sotua te nkaraki kewan enye o enkaji enye. 

7  Neitoki ninye aitayu nkineji are, nepik ninche dukuya Olaitoriani te kutukaji eilo ng'obor le ntumo; 

8  neoshoki Aron enkukuo nena kineji pokira are, aoshoki enkukuo te nkaraki Olaitoriani o te nkaraki Asasel. 

9  Neitarasaki Aron ina kine natadoikio enkukuo te nkaraki Olaitoriani, neishooyo ninye metaa olasar le ngoki; 

10  kake ore ina kine natooshokoki enkukuo te nkaraki Asasel nepuo aaitarasaki eishu te dukuya Olaitoriani pee eitobiri olning'o lo sotua te nkaraki ninye, pee etumi aaishoo meshomo adung ong'ata alo Asasel. 

11  “Neitarasaa Aron ilo oing'oni metaa olasar le ngoki te nkaraki kewan enye o enkaji enye; nelo ninye ayieng ilo oing'oni metaa olasar lenye makewan. 

12  Neitoki aya olmoti obore nkuk naaishu naaing'uaa olperere lo lasar te dukuya Olaitoriani, o mboreitin are enkaina enkorropil naidongoki aarrar; neyau ninye atua lelo karash lo lng'obor 

13  nepik ina orropil enkima te dukuya Olaitoriani, pee etum enkatampoi eina puruo aimulumula ilo orika lolng'ur otii enchumata e wueji enchakenisho pee meye ake; 

14  neya ninye embata o sarge leilo oing'oni, neisuaaya to lkimojino lenye te dukuya eilo orika lo lng'ur, otii dukuya e ilo orika lo lng'ur neisuaaki ninye ilo sarge to lkimojino lenye katitin naapishana. 

15   “Neitoki ninye ayieng ina kine o lasar le ngoki te nkaraki iltung'ana neyau osarge lenye atua lelo karash oodung'oro le wueji sinyati, neitaas ilo sarge anaa enaitaasa ilo sarge lo loing'oni, aisuaki enchumata eilo orika lo lng'ur o dukuya ilo orika lo lng'ur. 

16  Neiko ninye neijia aitobir olning'o lo sotua te nkaraki ine wueji sinyati, te nkaraki enkiduruk oo ltung'ana le Israel, o te nkaraki nkitapong'ot enye, o ngok enye pooki; neiko sii neijia te nkaraki ilo ng'obor le ntumo, otii tenebo ninche empolos oo lduruki lenye. 

17  Nemetii oltung'ani hoo obo atua ilo ng'obor le ntumo, ina kata ejing olapolosani atua alo aitobir olning'o lo sotua tiatua ine wueji sinyati ometaba anaa neipang'u ninye alotu boo neidipa aitobira olning'o lo sotua te nkaraki kewan enye o enkaji enye oeumata pooki oo Siraeli. 

18  Neitoki ninye aipang'u alo ilo perere lo lasar otii dukuya Olaitoriani neitobir olning'o lo sotua te nkaraki ninye, neya ninye embata eilo sarge lo loing'oni o ilo sarge le nkine, nepik nena mowuarak o lperere lo lasar aitaman. 

19  Neisuaaya embata o sarge te nchumata eye to lkimojino lenye katitin naapishana, neituku ninye neitisiny teina tioto oo ltung'ana le Israel. Enkine naitukuyieki ing'ok 

20  “Ore ake pee eidip aitobira olning'o lo sotua te nkaraki ine wueji sinyati o ilo ng'obor le ntumo o lperere lo lasar, neitarasaa ninye ina kine naishu; 

21  neiteleiki Aron nkaik enyena pokira are endukuya eina kine naishu, neibalunye te shumata ninye nkitarruorot pooki oo ltung'ana loo Siraeli, o nkitapong'ot enye pooki, ing'ok enye pooki; nepik ninye ninche enchumata e ndukuya eina kine, neisho ninye meshomo ong'ata te nkaina oltung'ani oidipaki aaibalie. 

22  Nenap ina kine nkitarruorot enye pooki alo enkop nememanya; neisho ninye ina kine meshomo ti ong'ota. 

23   “Neitoki Aron alotu atua ilo ng'obor le ntumo, neitayu ninye lelo kilani le kitani apa ooishopo ina kata pee elo ewueji sinyati, neing'uaa ninche teine; 

24  neituku ninye osesen lenye te nkare teine wueji sinyati, neitoki aishop lelo kilani lenyena, neipang'u alotu neishooyo ilo asar lenye opejori o ilo asar opejori te nkaraki iltung'ana, neitobir olning'o lo sotua te nkaraki kewan enye o te nkaraki iltung'ana. 

25  Ore ina kurriny o lasar le ngoki nepejoo ninye te nchumata olperere lo lasar. 

26  Ore elo alaaya ina kine meshomo Asasel neituku ilkilani lenyena neituku osesen lenye te nkare, ore te siadi ena neidim aeu atua enkang oo ng'oborri. 

27   Ore ilo oing'oni lo lasar le ngoki o ina kine o lasar le ngoki apa ooyawuaki o sargeta lenye pee eitainyeki olning'o lo sotua tiatua ine wueji sinyati, nenapi aaitupuku aayau auluo ilng'oborri; ore endapana olchoni o nkiri enye o moyok enye nepejori te nkima. 

28  Ore ilo opejoo ninche nelo aituku ilkilani lenyena neituku osesen lenye te nkare ore te siadi ena neidim ninye aeu atua ilng'oborri. Enkibung'ata e nkolong olning'o lo sotua 

29   “Naa keaku ena enkitanapata te intae ntarasi nchere ore to lapa liopishana, te nkolong e tomon o lapa nieniene ate aapukoo, nimiasiasa esiaai, aa oinoti aashu oldokunoti oewuo aton tiatua intae; 

30  amu tena olong epuoi aaitobiraki intae, olning'o lo sotua tialo ing'ok inyi pooki naa keitisinyi intae te dukuya Olaitoriani. 

31  Enkolong e sabato ina e nkiyeng'iyeng te intae, naa intanyamalala ate aaen ate aaitupukoo ate; enkitanapata ena ntarasi. 

32  Ore ilo apolosani otubukokoki eilata aaput neitisinyaki metaa olapolosani te rishata e papaai lenye nelo aitobir olning'o lo sotua eishopito lelo kilani oosinya le kitani; 

33  neitobir ninye olning'o lo sotua te nkaraki ina aji e Enkai, neitobir olning'o lo sotua te nkaraki olng'obor le ntumo o te nkaraki olperere lo lasar, neitobir ninye olning'o lo sotua te nkaraki ilapolosak o te nkaraki iltung'ana pooki leina umata. 

34  Naa keaku ena enkitanapata oo ntarasi te intae; nchere keidimi aitobiraki iltung'ana le Israel olning'o lo sotua kata nabo to lari te nkaraki ing'ok enye pooki.” Neas Musa anaa enaitanapa Olaitoriani ninye.

