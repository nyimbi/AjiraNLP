1  Neitoki olturrur pooki loo ltung'ana le Israel auma te Shilo nepik olng'obor le ntumo ine; neirrag apa ina kop naibung'aki te dukuya ninche. 

2  Netelekutua apa ti atua iltung'ana le Israel iloshon oopishana leton eitu eorikini enjung'ore enye. 

3  Nejoki Yoshua iltung'ana le Israel, “Eintashaluoluo akenya o anu mijing'ijing'i atua aapuo aaibung ena kop, apa naishoo intae Olaitoriani, Enkai oo loo papaai linyi? 

4  Enchoru iltung'ana okuni ake to losho, pee airriwaa nanu ninche meshomo aailep nedou te ina kop, nasirakino ninche anaa injung'oreitin enye, neitoki ninche aapuonu enatii nanu. 

5  Nepuo ninche aaor aaitaa irubat naapishana, nebik Yuda te nkop enye te nkalo e moikuape, nebik enkaji e Yosef te nkop enye te nkalo e kopikop. 

6  Naa entisir intae ina kop too orot naapishana niyauu lelo sirat ene natii nanu; amu kaosh nanu enkukuo te nkaraki intae tene te dukuya Olaitoriani Enkai ang. 

7  Meeta lelo le Lawi erubata ti atua intae, amu empolosare o Laitoriani ninye enjung'ore enye; ore Gad o Ruben o lpisiai lo losho le Manase netang'amutua enjung'ore enye te lido kekun Yordan te nkalo o loo saen, apa naishoo ninche Musa osinka lo Laitoriani.” 

8  Nedumunye apa lelo tung'ana aaiteru elototo enye; neitanap Yoshua lelo apa ooshomo aasir eoroto e nkop, ajoki, “Enchom elepa nidouu nisirisiri eoroto e nkop, nintokiki aashukunye aapuonu enatii; amu kaosh nanu enkukuo te nkaraki intae tene te dukuya Olaitoriani te Shilo.” 

9  Neaku eshomo apa lelo tung'ana neilep nedou ti atua ina kop nepik atua embuku eoroto enye anaa too nkang'itie ti atua iorot naapishana; neitoki ninche aapuonu enetii Yoshua too lng'oborri te Shilo, 

10  neosh Yoshua enkukuo te nkaraki ninche te Shilo te dukuya Olaitoriani; neoriki Yoshua enkop te ine iltung'ana le Israel, olosho ake erubata enye. Enkop naishooki Benchamen 

11  Neitoki alotu erubata o losho le Benchamen te risioroto oo lmareita lenye, ore ina kop naishooki ninye nejing erishata o losho le Yuda o losho le Yosef. 

12  Ore te nkalo e moikuape neiteru olpolosie lenye te Yordan, neilep ilo polosie alo enkilepakinoto e Yeriko te nkalo e moikuape, neitoki ailep aim ina kop oo ldoinyo te nkalo o loo ntoluo; nelo aiting to lpurkel le Bet-hafen. 

13  Nedumunye olpolosie te ine aim enkalo e kopikop aipir Lusi, o metabaiki enkilepakinoto e Lusi (aa ninye Betel), neitoki ilo polosie adoyio alo Atarot-adar, te nchumata e ilo doinyo otii enkalo e kopikop tiabori Bet-horon. 

14  Neitoki ilo polosie alo aim enkae shoto, aibelekenya te nkalo o loo ntoluo aing'or moikuape te ilo doinyo otii enkalo e moikuape, eipirakinore Bet-horon, nelo aiting te Kiriat-baal (Kiriat-Yearim taa ena), enkanasa nara eno losho le Yuda. Ena naitayu enkalo o loo ntoluo. 

15  Ore te enkalo e kopikop neiteru too mbat e Kiriat-yearim; nelo olpolosie te ine o metabaiki Efron, o meshomo nkonyek oo nkariak e Neftoa; 

16  neitoki ilo polosie adoyio o meshomo olpolosie lo ldoinyo otalita oerata lo layioni le Hinom, otii enkalo e moikuape eneiting'ie oerata le Refaim; neitoki adoiki oerata le Hinom, enkalo e kopikop enkilepakinoto oo Lyebusi, nedoyio alo En-rogel; 

17  neitoki alo Gelilot, ina naipirakinore enkilepakinoto e Adumim; neitoki adoyio o meshomo osoit le Bohan olayioni le Ruben; 

18  negiroo alo o meshomo osegel le Bet-araba nedoyio o meshomo Araba; 

19  neitoki ilo polosie agiroo alo o meshomo moikuape o segel le Bet-hogla; nelo ilo polosie aiting te moikuape olomanaa le Enaiposha e Munyan, te kopikop e Yordan; ele ninye olpolosie le kopikop. 

20  Neitayu Yordan olpolosie lenye te nkalo o loo saen. Ena ninye enjung'ore o losho le Benchamen, te risioroto oo lmareita lenyena, olpolosie ake olpolosie emanaa. 

21  Ore apa nkanas o losho le Benchamen te risioroto oo lmareita lenye naa Yeriko, o Bet-hogla, o Emekesis, 

22  Bet-araba, o Semaraim, o Betel, 

23  Afiim, o Para, o Ofra, 

24  Kefarmoni, o Ofni, o Geba - nkanas tomon o are te nebo nkang'itie enyena kutiti: 

25  Gibeon, o Rama, o Beerot, 

26  o Mispe, o Kefira, o Mosa, 

27  Rekem, o Irpeel, o Tarala, 

28  o Sela, o Ha-elef, o Yebus (aa taa Yerusalem), o Gibea o Kiriat-yearim - nkanas tomon o ong'uan te nebo nkang'itie enye kutiti. Ena ninye enjung'ore o losho le Benchamen te risioroto oo lmareita lenyena.

