1  Ore nabo olong, nepuo Petero o Yohana enkaji e Nkai saa naaudo etushuke enkolong, te nkata e nkomono. 

2  Ore te Kishomi Sidai, amu neijia eji, netii oltung'ani laa olmaima eiteru te inoto enye. Naa kenapi anaa ake aaya ina kishomi meshomo aomonu mpesai too ltung'ana oopuo aajing enkaji e Nkai. 

3  Ore pee edolu Petero o Yohana epuonu aajing ine, neomon meishoo enkiti toki. 

4  Neipirie ninche nkonyek aaing'or, nejoki Petero, “Ng'ura iyiook!” 

5  Neing'or ninche eisiligu toki te ninche. 

6  Nejoki Petero ninye, “Maata enkosholai o sahabu, kake kaaisho enaata. Te nkarna e Yesu Kristo le Nasareti, aajoki shomo!” 

7  Neibung enkaina e tatene aitasheyie. Negolu nabo kata ndapi o rubat oo nkejek e ilo tung'ani; 

8  neipid, neitashe too nkejek enyena, neiteru alo amanimanaa. Neitoki airiamariyie ninche ajing atua enkaji e Nkai, eloito neipid neisisita Enkai. 

9  Nedol olorere pooki eloito neipid eisisita Enkai. 

10  Ore ade pee epuonu aaiyiolou aajo ninye oloshi aomononi oton te Kishomi Sidai e Nkaji e Nkai, neing'asia pooki, neiputukuny te ina naitaasaki ninye. Kuna baa einosua Petero te nkaji e Nkai 

11  Ore eibung'ita ilo tung'ani Petero o Yohana, neing'asia ltung'ana pooki nekuetu enetii ninche to lgoriet le Solomon, amu neijia eji ine. 

12  Ore pee edol Petero ina, nejoki ninche, “Lo lewa lang le Israel, ainyoo naing'asiayie intae te ne, naa kaji etiu paa iyiook ing'oring'oro? Ijojo pasa ai te nkaraki ongolon ang maate arashu te nkaraki esupatisho ang pee eishiunyeki ele tung'ani meinyo alo? 

13   Enkai e Abraham, o Isaak o Yakobo, Enkai oo loo papa, naishoo Osinka lenye Yesu, enkitoo, Intae ooitarasaitie ninye aaisho lelo ooitoreisho, nitanyaita intae ninye te dukuya Pilato, etejo ninye alaku aisho elo. 

14   Kake itanyaita intae Ilo Sinyati naa Supat. Niomonunu olarani meishori intae. 

15  Niariara metua ilo aishoroni le nkishui. Kake eitopiwuo Enkai ninye aitung'uaa ilootuata, nikira iyiook lchakenini le ina bae. 

16  Enkarna e Yesu o enkirukoto e nkarna enye naitagolo ele tung'ani lidolitata niyiololo, ore enkirukoto ti atua Yesu neisho ele tung'ani ena biyotisho nalulung'a nidolitata pooki. 

17  “Ore naa taata, ilalashera laainei, ayiolo ajo ore intae o lelo aitoriak linyi, te nkaraki emodai pee itaasa ina. 

18  Etolimuo apake Enkai too nkutukie oo loibonok lenyena pooki ajo, meeta nchere meitamei Kristo lenye; netaa te kuna naatasate eitabayie. 

19  Erridutu naa, embelekenyakinoto Enkai, pee ejutori ng'ok inyi, 

20  o pee epuonu nkatitin naayagieki enkishui, naaing'uaa enetii Olaitoriani, Enkai, oo sii pee eirriu Yesu, laa ninye ilo Kristo lenye otisiraka apake intae. 

21  Meeta kata nemeng'as ninye abik te shumata o metaba anaa neitang'ejuki pooki toki anaa enatolimuo apake Enkai te dukuya too nkutukie oo loibonok lenyena sinyat. 

22   Amu etejo Musa, ‘Keirriwaki intae Olaitoriani oloiboni anaa apa pee aairriu nanu, olaa ololorere linyi. Entoning ake mbaa pooki naaliki ninye intae. 

23   Ore oltung'ani pooki lemening enajo ilo oiboni le Nkai, neari aaidaikie to lorere.’ 

24  Netolimutuo lelo oibonok le Nkai, pooki ooiroro, ebaiki Samuel o lelo ootusujutua ninye, eibalunye sii apa ninche kuna olong'i. 

25   Irara intae inkera e lelo oibonok le Nkai, o ne ilo sotua oishoo Enkai iloo minyi, anaa pee ejoki Abraham, ‘Te ishoi ino emayiani iloreren pooki le nkop.’ 

26  Metaa Enkai nainyeyie Osinka lenye, naa intae eiteru airriwaki, pee emayian intae pooki aibelekeny entung'uai nkoitoi inyi e nkarrueisho.”

