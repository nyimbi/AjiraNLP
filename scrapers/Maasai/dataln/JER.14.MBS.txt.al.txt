1  Ele rorei lo Laitoriani oewuo enetii Yeremia eipirta olameyu: 

2  “Eishirita Yuda netameito nchomito enyena; neishir iltung'ana lenyena etoni te nkop neilep olkiyioi le Yerusalem alo shumata. 

3  Ore lelo kituaak lenyena neirriwaa isinkan lenye meyau enkare; nepuonu ninche nchorroi nelau ninche enkare, nerrinyo ninche too imotioo naarook, etukurrutua ninche neidang'a neimulumul ilukuny enye. 

4  Ore enkaraki enkop natabee, enkaraki neitu eshaiki enchan enkop netukurrutua ilaramatak, neimulumul ilukuny enye. 

5  Keituraa ninye enkolii enkuo enye amu meetae nkujit. 

6  Neitashe isirkon ti ong'ata too nkisiajat naaika, neipang'ipang aaok enkijape anaa mbariak neiliilaa nkonyek enye, amu meetae nkujit. 

7  “Ore hoo neishakenoki iyiook entorroni ang, taasa, iyie Olaitoriani tenkaraki enkarna ino, amu eikumok nchukot ang e siadi, kitaasa iyiook ing'ok tialo iyie. 

8  Iyie losiligi le Israel, Olaitajeunoni lenye te nkata e nyamali kainyoo iyie pee itiu anaa olomoni te nkop, anaa olalotoni oun olng'obor lenye te nkaraki enkewarie. 

9  Kainyoo iyie pee itiu anaa iltung'ana oidang'a? anaa oltung'ani ogol lemeidim aitajeusho? Ore eyia, iyie Olaitoriani, itii empolos ang, neipotoki iyiook te nkarna ino; ming'uaa iyiook.” 

10  Nji ejo Olaitoriani tiaalo kulo tung'ana: “Etonyorra ninche aaidapashari aaiko nji, eitu ninche eibooyo nkejek enye; neaku meng'amu ninche Olaitoriani, kedamu ninye entorroni enye neitame ing'ok enye.” 

11  Naajoki nanu Olaitoriani, “Miomon tenkaraki olmabarishoi le kulo tung'ana. 

12  Ore hoo neen ate aaitupukoo, maning nanu olkiyioi lenye, naa ore hoo neishoru ninche ilasarri oopejori o lasar le ntapa, mang'amu nanu ninche; kake kamut nanu ninche to lalem, o to lameyu o tolmeitai.” 

13  Najo nanu; “Oi Olaitoriani Enkai, ng'ura, ejoki iloibonok ninche, ‘Midolidolo intae olalem arashu itumutumu olameyu, kake kaisho nanu intae eseriani nadede tiatua ene wueji.’ ” 

14  Naajoki nanu Olaitoriani: “Elejare eibonu lelo oibonok tenkarna ai: eitu nanu airriwaa ninche, neitu nanu aitanap ninche arashu airorie ninche. Kimbonokito ninche iyie enduaata e lejare, o enaibon e pesho, o elejare oo ndamunot enye. 

15  Metaa nji ejo Olaitoriani tialo lelo oibonok ooibonisho te nkarna ai hoo neitu nanu airriwaa ninche, o lelo oojo melotu olalem arashu olameyu ena kop: to lalem o to lameyu emuti lelo oibonok. 

16  Ore lelo tung'ana laa ninche eibonoki nenang'ari boo tiatua nkoitoi e Yerusalem, pee ear ninche olameyu o lalem, metii hoo obo onukaa ninche o nkituaak enye, o layiok lenye o ntoyie enye. Amu kabukoki nanu entorroni enye shumata ninche. 

17  “Tiaaki iyie ninche ele rorei: ‘Nchoo nkonyek aainei enang'ari too lkiyio kewarie o ndama, naa nchoo ninche eaku medung'o ae kata, amu ore ina selenkei oo ltung'ana laainei netooshoki aapik olbae sapuk te oshoto sapuk oleng. 

18  Tenaipang nanu alo ong'ata, ng'ura, lekua ootaraki to lalem! tenajing nanu enkang, ng'ura ilootara olameyu! Amu ore pooki oloiboni o lapolosani neas biashara enye te nkop pooki, nemeeta eng'eno.’ ” Etasayia iltung'ana Olaitoriani 

19  Itanya iyie Yuda katukul? ketonyimo oltau lino Sion? Kainyoo iyie pee itoosho iyiook, ometaa meetae olchani te iyiook? King'oru iyiook eseriani, kake meetae esidai naewuo; kisiligu enkata enkishiunoto, naa ng'ura oloputukunyi. 

20  Kimbalie iyiook entorroni ang, iyie Olaitoriani, o entorroni oo loo papa lang, amu kitaasa iyiook eng'oki tialo iyie. 

21  Ore te nkaraki enkarna ino, minturaa iyiook. Mintadou olorika lino le nkitoo; tadamu nimigil olning'o lino lo sotua tenebo iyiook. 

22  Ketii kulie tiatua nena aitin e lejare oo loreren naaidim aayau enchan? Arashu tenaa keidim shumata aishoru enkirujuruj? Aimira iyie ninye, Olaitoriani Enkai ang? Kipik iyiook osiligi lang iyie, amu ias iyie kuna baa pooki.

