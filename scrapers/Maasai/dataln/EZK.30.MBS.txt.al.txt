1  Nelotu ororei lo Laitoriani enatii; naajoki: 

2  “Enkerai e tung'ani, imbonisho nijo, Inji ejo Olaitoriani Enkai: “Teyietu nchira, ‘Woi ina olong!’ 

3  Amu etinyikua ina olong! etinyikua ina olong o Laitoriani; keaku enkolong oo nkatampo enkata enkidaaroto too loreren. 

4  Kelotu olalem shumata Misiri, nejing oloputukunyi sapuk Etiopia, ina kata nabatata lelo oo yieng'i te Misiri, nenapi arsisisho enye aaya, ore ilkitamanyunot nepolosi aauroo. 

5  Ore Etiopia, o Put, o Lud o Arabia pooki, o Libya o iltung'ana pooki le nkop ooibung'are, naa kebatata te nebo to lalem. 

6  “Inji ejo Olaitoriani: Ore lelo oretu Misiri naa kebatata, ore olwuasa lenye le ngolon enye nedou; eiteru te Migdol o meshomo Siene kebatatakino ninye to lalem, ejo Olaitoriani Enkai. 

7  Neaku ninye mitil tiatua nena kuapi mitili, ore inkanas enyena nejing empolos e nena anas naaitomijoonoki. 

8  Ina peyie eyiolou ninche aajo ara nanu Olaitoriani, ina kata nainuaaki enkima Misiri, ore ilaretok lenye pooki negili. 

9  “Ore teina olong nepuo lelo kiliku ooisarrisar ooing'uaa enatii, aaiture lelo le Etiopia meiteiki. Nejing ninche emion o sina teina olong e nkidaata e Misiri, amu, ng'ura, etabawua! 

10  “Inji ejo Olaitoriani Enkai: Ekaiting'ie karsisisho e Misiri, teina aina e Nebukadresa olaiguanani le Babilon. 

11  Ninye tenebo iltung'ana lenyena, inkuapi torrok oleng too loreren, eyauni ninche meidaikie ina kop; naa keshurtu ninche ilalema lenye aarare Misiri, neiput ina kop lelo meneng'a. 

12  Naa kaitoi nanu olkeju le Nail, namiraki ina kop inkaik oo ltung'ana torrok; Kayau ina kop aitaa mitil o pooki toki natii atua ninye te ina aina oo ltung'ana leeiking'a nanu Olaitoriani oiroro. 

13  “Inji ejo Olaitoriani Enkai: Ekaidaikie nena kitanyaanyukot oo nkaitin nemeishu, naiting'ie nena kitanyaanyukot oo nkaitin naatii Memfis; meitoki atii ae kata olkitok ina kop e Misiri; neaku kapik enkuretisho ina kop e Misiri. 

14  Ekaitaa Patros mitil, naisuroki enkima Soan nayau inkiaasin enkiguana shumata Tebes. 

15  Naa kabukoki engoro ai shumata Pelusium ilo sempewuet le Misiri, nadung'oo olorora le Tebes. 

16  Naa kaisuroki enkima Misiri; ore Pelusium neigor enkigoroto kitok; ore Tebes nepiki ilusien, ore isunta enyena neurori aasulaki enkop. 

17  Ore ilbarnot le On o Pibeset, nebatatakino ilo alem; ore inkituaak nepuo e araroto. 

18  Ore te Tehafnehes keaku ina olong enaimin, ina kata nagil teine enkitoria e Misiri, ore ina golon enye olwuasa nebaiki enkiting'oto; keitoipi ninye te nkatampoi, ore ntoyie enyena nepuo eararoto. 

19  Neaku neijia aikunaki endung'okinoto enkiguana shumata e Misiri, Ina peyie eyiolou aajo ara nanu Olaitoriani. Engolon natigile o laiguanani le Misiri 

20  Ore to lari le tomon oobo, to lapa le dukuya, te nkolong e naapishana o lapa, nelotu ororei lo Laitoriani enatii naajoki: 

21  “Enkerai e tung'ani, atigila ina aina e Farao olaiguanani le Misiri, naa ing'ura, eton eitu erubi ninye, peyie eishiunyeki ninye teenata enkarasha, peyie metum ninye atagolo peyie meidimu ayuko olalem. 

22  Metaa inji ejo Olaitoriani Enkai: Ing'ura ajo, kaarare nanu Farao olaiguanani le Misiri, naa kagil inkaik enyena, pokira are, aa ina nagol o ina natigile; naa kaisho olalem lenye epuku te nkaina enye. 

23  Ekaidapashaa Ilmisiri tiatua iloreren, naidapashaa ninche tiatua iloreren tiatua inkuapi. 

24  Naa kaitagol enkaina e ilo aiguanani le Babilon, napik enkaina enye olalem lai; kake kagil nena aik e Farao naa keigor te dukuya ninye anaa oltung'ani otipikaki olbae aaidop. 

25  Ekaitagol nena aik o laiguanani le Babilon, kake ore nena aik e Farao naa kebatata; naa keyiolou ninche aajo ara nanu Olaitoriani. Ore ina kata napik olalem lai nkaik olaiguanani le Babilon, naa keitorioo ninye aarare ina kop e Misiri; 

26  naa kaidapashaki Ilmisiri atua iloreren, naidapashaa meshomo too nkuapi pooki. Ina peyie eyiolou ninche aajo ara nanu Olaitoriani.”

