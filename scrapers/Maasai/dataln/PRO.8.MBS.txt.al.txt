1   Aimeipotisho eng'eno, aimedumu eyiolounoto oltoilo lenye? 

2  Ore too neerupa oo mbat enkoitoi, ore too nkoitoi neitashe ninye. 

3  Ore tembata oo nkishomin te dukuya enkanasa, o te kishomi neipotisho ninye ejo: 

4  “Intae taa doi iltung'ana aipotito, naa ore enkishirata ai naa intae inkera e tung'ana eipirta. 

5  Lo moda kulo entamoo ate eng'eno; intae iltung'ana oo moda, enining'o enajo. 

6  Entoning amu kaimaki imbaa e tipat, naapuku te nkutuk ai imbaa naasipa. 

7  Amu eibalunye enkutuk ai esipata; ore intorrok naa olminong te nkutuk ai. 

8  Ore irorei pooki le nkutuk ai naa esupatisho; metii entoki nabo namonira anaa enariwuo te ninche. 

9  Keitoriori teilo oyiolo, naa keitoriori te lelo oonoto eng'eno. 

10  Imbung'a iutarot aainei aitalang enkosholai, o eng'eno alang sahabu gelunoti. 

11  Amu aisidai eng'eno nagut alang isoito oogol enkinyiang'a ore pooki naaba anaa ining'uar, meidimi aaitanyaanyukie ninye. 

12  Ore nanu eng'eno nagut, natii atua enkidimata e ning'unoto e ng'eno, naa katum eng'eno o eyiolounoto. 

13  Ore euriata o Laitoriani, naa enkibayunoto e ntorroni. Ore olwuasa o enkitokoos o enkoitoi e ntorroni, o nkirorot naapaashaa naa kaiba. 

14  Aata enkikoo o eng'eno sidai, naata eng'eno nagut, naata engolon. 

15  Te nanu eitoreisho ilaiguanak, neibalunye ilooitoreisho ina nasipa. 

16  Te nanu eitoreisho ilkituaak, ore ilaitoriak neitore enkop. 

17  Kanyor lelo laanyor nanu, ore lelo laaing'oru nanu te nyuaata naa kaatum. 

18  Etii enkarsisisho o enkanyit tenebo nanu, imasaa naabikoo o puaan. 

19  Ore olng'anayioi lai nelang sahabu, o sahabu ninye nasila. Ore ntumot aainei nelang enkosholai gelunoti. 

20  Alo nanu te nkoitoi e supatisho, too nkoitoi oo sipat enkiguana. 

21  Naitujung karsisisho lelo laanyor nanu, neiput ilchumat lenye masaa. 

22   “Aaitobira Olaitoriani nanu, te nkiterunoto e siaai enye, esiaai e dukuya enye te pooki musana. 

23  Ore too lporori ootulusoitie aaitasheyieki, te nkiterunoto eng'or enkiterunoto e nkop. 

24  Ore eton meetae ineegut aaitobiruaki nanu, ore eton meetae inchorroi naatii enkare. 

25  Ore eton eitu eitamanyuni ildoinyio, ore eton meetae indoinyo naaitobiruaki nanu. 

26  Ore eton eitu eitobiru ninye enkop tenebo nkong'at enyena arashu enterit e dukuya e nkop. 

27  Ore pee eitasheyie ninye keper, atii nanu ine Atii apa ina kata pee eitasheyie ninye keper. Ore pee eigeru olokelel tioriong e nguton e nkop. 

28  Ina kata pee eitasheyie oloing'ang'e le shumata, ina kata pee eitayu nchorroi e ng'uton. 

29  Ina kata pee epik enaiposha olpolosie metaa megil inkariak enkitanapata enye. Ina kata pee epik olkitamanyunoto le nkop. 

30  Natii apa tenebo ninye anaa olaitobirani arriyia; nara anaake enchipai enye, ashipa te dukuya ninye anaake. 

31  Ashipakino enkop enye namanyi, nashipakino inkera oo ltung'ana. 

32  “Ore naa taata nakera aainei, entoning'oki nanu; emayiana lelo ooimbung inkoitoi aainei. 

33  Toning'o enkikoo pee ing'enu, nimiorore ninye. 

34  Eshipa oltung'ani laaning nanu, oing'or anaake nchomito aainei, laanyu too mbat oo nkutukie oo nkajijik aainei. 

35  Amu ore ilaatum nanu netum enkishui; netum omom to Laitoriani. 

36  Kake ore ilo laapong nanu, nepik kewan olbae; ore lelo laaiba nanu nenyor keeya.”

