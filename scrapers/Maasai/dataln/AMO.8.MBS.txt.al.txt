1  Ena nanu aaitoduaa Olaitoriani: ng'ura, enkikapu nabore ilng'anayio le nkata e nkirowuaj. 

2  Naajoki ninye, “Amos, kainyoo iyie idolita?” Najoki nanu, “Oljilchil obore ilng'anayio le nkata e nkirowuaj.” Naaitoki nanu Olaitoriani ajoki, “Etabaikia enkiting'oto iltung'ana laainei Israel; maigil ae kata nanu agiroo ninche. 

3  Ore isinkolioitin le nkaji e Nkai naa keaku olkiyioi te ina olong,” Olaitoriani Enkai ojo; “Ore mpopoki oo ltung'ana ootuata naa keaku kumok, ore te pooki wueji naa kepuoi aaiturraa ninche egirae.” Enkidaata e Israel 

4  Entoning ena, intae ilooibooki iloomena enkop, niyauu lelo aisinak le nkop aaishie, 

5  ijojo, “Kanu eishunye olapa ng'ejuk pee kitum aatimir enkurma. Keishunye sabato, pee kitum aatimir enkano, pee kitum aaterepeny entemet naji eta nikiponaa shekeli, nikilej iltung'ana too ntemat e lejare, 

6  Pee kitum iyiook aainyang'u olaisinani te nkosholai ore olomena nikinyang'u too namuka are nikimir isuut e nkano?” 

7  Einosa Olaitoriani olmumai te nkaraki olwuasa le Yakobo: “Esipa maarikino ae kata hoo nabo oo nkiasin enye. 

8  Aimeikirikira enkop te nkaraki ena, Neishir to sina pooki ng'ae omanya atua ninye, nedumunye ninye pooki anaa olkeju le Nail neilugo neitoki aimis, anaa olkeju le Nail te Misiri?” 

9  “Naa ore akenya te ina olong.” Olaitoriani Enkai ojo, “Naitadoyio nanu enkolong tenkipirata enkolong, naitomisimis enkop dama. 

10  Kaibelekeny nanu isiruai linyi aitaa osina, ore isinkolioitin linyi pooki neaku olkiyioi; karrotianaki nanu inkilani o lkuniyia pooki tung'ani napik enkurroto pooki lukunya, kaitotiu nanu anaa enkishirata naishirakini olayioni obo laa ninye ake eetae ore enkiting'oto enye netiu anaa enkolong nadua. 

11  “Ng'ura, kepuonu nkolong'i,” Olaitoriani Enkai ojo, “Nairriwaki nanu enkop olameyu; mme olameyu le ndaa aashu olameyu le nkure e nkare, kake oloning'ieki ororei lo Laitoriani. 

12  Kelimana ninche ebaiki enaiposha o metabaiki enaiposha, moikuape o metabaiki enkilepunoto e nkolong; kekuet ninche aapuo neitu, aaing'oru ororei lo Laitoriani, kake metum ninche. 

13  “Ore akenya te ina olong isilan sidain o lbarnot naa keiterre te nkure. 

14  Ore lelo oonya olmumai te Ashima e Samaria, nejo ‘Ore anaa enaishu enkai ino, Dan;’ naa ‘Ore anaa enaishu enkoitoi e Beer-sheba;’ kebatata ninche nemeigil ae kata aadumunye.”

