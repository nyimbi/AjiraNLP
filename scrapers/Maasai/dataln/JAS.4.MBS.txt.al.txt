1  Ainyoo nayau injorin, ainyioo nayau ilarrabali ti atua intae? Aime ng'uarrat inyi naara ti atua intae? 

2  Iyieuwu nimitumutumu; ina pee, iariara metuata. Ning'uarring'uarra, nimindimidimi aanoto naa ina pee iarara nidumumu enjore. Miaatata toki amu miomonunu. 

3  Iomonunu intae nimitumutumu, amu iomonunu te nkoitoi torrono, pee itumokiki aaishang'itie too ng'uarrat oo seseni linyi. 

4  Intae iloololoito too ltauja, aimiyiololo aajo ore olchore le nkop naa olmang'atinta te Enkai? Ore pooki oyieu neaku olchore le nkop, neitaa kewan olmang'atinta le Enkai. 

5  Anaa aijojo keiroro ene mesipa isirat ootejo, “Ore ina kiyang'et natipika Enkai atua iyiook keeta olom too nguarrat o sesen?” 

6   Kake eisho empiris nalus, amu ejo isirat, “Eany Enkai iloowuasa neisho empiris iloobor.” 

7  Entoning naa Enkai, erisha oloirirua, naa keipirri ninye ailany intae. 

8  Entinyikaki, pee enyikaki sii ninye intae. Entukuo inkaik inyi, intae ilaing'okok, nintukuku iltauja linyi, intae iloo bukaasha. 

9  Esinanuoto, ninchirishiri, niyietutu aaishir. Enchoo enkuenia inyi metawalayu aaku enkishirata neaku eng'ida inyi enkimuntut. 

10  Entadou ate te dukuya Olaitoriani, pee eilepie ninye intae. Enkikoo tenkaraki endungokinoto enkiguana o lalashe 

11  Emisukenya maate ilalashera laainei, amu ore ilo osukeny olalashe lenye anaa eiguanare olalashe lenye, inkitanapat esukeny, aa ninche eiguanare. Amu te ninguanare inkitanapat, nimira naa olaibung'ani loo nkitanapat, kake itaa oloiguanare. 

12  Obo ake olaishooroni loo nkitanapat o ladung'oni le nkiguana naa ninye oidim aitajeu anaa aitarruoi. Aira iyie ng'ae oiguanare olelatia ino? Enkikoo tenkaraki enkitokoos 

13   Entoning naa lelo oojo, “Kipuo taata anaa taaisere atua enkanasa naje o enaje nikibik te ine olari obo nikimirisho, nikitum dupoto.” 

14  Nimiyiololo enayooki atiu taaisere; anaa ainyioo enkishon inyi? Itiuwu ake anaa enkinuku naliooyu enkiti kata, kiti neishunye. 

15  Ore enaishiaakino te nijojo. “Naa inchere te neyieu Olaitoriani, nikinchu nikiaas ena anaa enda.” 

16  Kake ore eyia, isisisisi ate to lwuasa. Ore ina kinosata e kutuk pooki, entorroni. 

17  Ore pooki ng'ae oiyiolo ataasa esidai, nemeas, naa eng'oki te ninye.

