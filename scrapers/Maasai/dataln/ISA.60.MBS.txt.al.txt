1  Tudumunye, tawang'a, amu eeuo ewang'an ino, netudumunye enkitoo o Laitoriani te shumata iyie 

2  Amu ng'ura, kelotu enaimin aiput enkop, neiput enaimin kitok olorere; kake kedumunye Olaitoriani ti alo intae, nedoli enkitoo enye te shumata intae. 

3  Naa kepuonu iloshon ina wang'an inyi, nepuonu ilaiguanak ina kitawang'ata e nkilepunoto inyi. 

4  Tushumu iyie nkonyek inono ntamanai, toduaa; eiturrurrote ninche pooki te nebo, nepuonu enitii; kepuonu ilayiok linono eing'uaa enelakua, naa kenapi ntoyie inono too nkaik. 

5  Ore pee idol iyie ina ning'idayu, neiput oltau lino enchipai, amu ore ina kumoi e naiposha naa eikimbelekenyakini iyie, kelotu ina arsisisho oo loshon enitii. 

6  Keiput intae o lorora loo ntamesin, nena tamesin kutiti e Midian o Efa; kepuonu nekua pooki naaing'uaa Sheba. Keyau ninche sahabu o enkorropil, neibalunye ninche enkisisa o Laitoriani. 

7  Ore nena luat pooki oo ntare e Kedar, nikinturrurrokini iyie, ore lelo meregeshi le Neba-iot nikipuo aaisiai iyie; kepuonu ninche eng'amaroyu to lperere lai lo lasar, ore ina aji ai e nkitoo naitaa kitok. 

8  Kakua kulo oopuo tiaai anaa enkatampoi, netiu anaa nturkuluni eim ilusien enye? 

9  Amu kaanyu nanu ilmanien loo naaiposha, ore nena melin e Tarshish neng'as aayau lelo ayiok linyi ooing'uaa enelakua, neyau enkosholai enye o sahabu enye te nebo ninche, te nkaraki Olaitoriani Enkai ino, o te nkaraki Ilo Osinya le Israel, amu kintaa ninye iyie kitok. 

10  Kepuonu iltung'ana leeiking'a aashet isunta inono, nikipuonu ilaiguanak lenye aaisiai iyie; amu ore apa te ngoro ai naatoosho nanu iyie, kake ore te nyorrata ai naaing'urrie nanu iyie. 

11   Keaku kebolo nchomito inono anaake, ore dama o kewarie nemeikeni ninche; pee kitum iltung'ana aayaki iyie ina arsisho oo loshon, eriku ilaiguanak lenye erukunye aapuonu. 

12  Amu ore ilo osho o enkitoria nimikisiai iyie neidak; ore lelo oshon naa keidaikieki katukul. 

13  Kelotu ina kitoo e Lebanon enitii, o lelo keek pooki sidain, pee epuonu aapik enkishiaa ene wueji e nkaji ai; ore ene wueji neitasheyie nkejek aainei naitaa kitok. 

14   Ore layiok le lelo apa ooitorogony intae naa kepuonu enitii eirrugo; ore lelo pooki apa oomen intae nepuonu aairrugo too nkejek inyi; naa keipot ninche intae aajo Na anasa o Laitoriani, Sion e Ilo Sinyati le Israel. 

15  Ore kinturrayioki apa nikimbayuni, nemeetae obo oim atua iyie, kaaitaa nanu iyie kitok te nkishiaa ntarasi, eng'ida oo ishoritin pooki. 

16  Ilo iyie anaku kule oo loshon, nilo iyie anak ilki loo laiguanak, naa ilo ayiolou nchere, nanu, Olaitoriani, Olaitajeunoni lino, naa nanu Olalakunoni, Ilo Magilani le Yakobo. 

17  Ore te rishata o suyai naa kayau nanu sahabu, ore te rishata e sekenkei naa kayau nanu enkosholai; ore te rishata e nchata nayau osuyai, ore te rishata oo soito naa esekenkei. Kaitaa nanu lelo aitasheikinok linono eseriani, naitaa lelo likintore te ngolon esupatisho. 

18  Meigili ae kata aaning olarrabal te nkop ino, nemening'i eliyio aashu enkinyala too lpolosien linyi; impotipoto intae isunta inyi aajo Enjeunoto, nijojo nchomito inyi Enkisisa. 

19   Meigil ae kata enkolong aaku ewang'an inyi te dama, anaa eaku ewang'an o lapa itum kewarie; kake Olaitoriani olo aaku ewang'an ino oo ntarasi, naa Enkai ino naaku enkitoo ino. 

20  Meigil ae kata enkolong adoyio te iyie, nemeigil olapa aaku enaimin, amu Olaitoriani ole aaku ewang'an ino oo ntarasi, ore nkolong'i inono e nkishirata neishieki. 

21  Ore iltung'ana linono naa keaku pooki supati; naa keya ninche ena kop aaitaa enenye ntarasi, ina aitubului natuuno nanu, ina siaai oo nkaik aainei, pee aatumi aaitaa kitok. 

22  Ore ilo oti te ninche naa kelo aaku olmarei kitok, ore ilo oti aisul neaku olosho magilani; ara nanu Olaitoriani; ore te nkata enye naa kaitasieku nanu ina.

