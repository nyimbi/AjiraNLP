1  Iyie Enkai, mintoki iyie agira; migira nemintirring'a, Iyie Enkai! 

2  Amu ng'ura, ebuakita ilmang'ati linono; neilepie lukuny lelo likimba iyie. 

3  Neitobir nkitobirat torrok too ltung'ana linono, neiguanakino te nebo pee ear lelo litomituo iyie. 

4  Nejo ninche, “Wootu, matujutu ninche aaishie anaa olosho, nchoo enkarna e Israel eaku meigili ae kata aadamu!” 

5  Ee, neiguanakino ninche to ltau obo; neitobir ninche olning'o pee kitum aataarare iyie - 

6  o lelo ng'oborri le Edom o le Ishmael, o le Moab o le Hagari, 

7  o Gebal, o Amon o Amaleki, o Filistia te nebo lelo oomanya Turo; 

8  eibung'are sii Asiria ninche; ninche engolon oo nkera e Lutu. 

9   Intaasa ninche enapa nintaasa Midian, o Sisera o Yabin to lkeju le Kishon, 

10  lelo apa ooidaikieki te Endor, lelo otaa nkik te nkop. 

11   Intotiwuo lelo kituaak lenye anaa Orebu o Seebu, nintotiu ilkituaak lenye pooki anaa Seba o Salmuna, 

12  lelo apa ootejo, “Mawaita ena kop e Nkai aaitaa enaang.” 

13  Iyie Enkai ai, ntaa ninche olemua, nchoo etiu anaa suut naakutaa osiwuo. 

14  Ore anaa enaaibung enkima entim, o anaa enalo olng'ejep le nkima enchumata o ldoinyo, 

15  neijia nkuna, tusujai ninche to lkutati lino, nturia ninche to lemua lino! 

16  Mputa nkomomi enye enkurruna, pee etum ninche aaing'oru enkarna ino, iyie Olaitoriani. 

17  Nchoo ninche meitukurruni, neidang ntarasi; nchoo ninche meidaa te sulare. 

18  Nchoo ninche metayiolo nchere iyie ake openy eji enkarna Olaitoriani, iyie Otii Shumata Aisul te nkop pooki.

