1  Ng'ura, kelo Olaitoriani aitomijoon enkop neitaa mitil, naa kelo aibelekeny neidapash lelo oomanya. 

2  Naa ore ina nalo atiu too ltung'ana, naa neijia etiu to lapolosani; ore enatiu to rrindik, neijia etiu to lkitok lenye; ore enatiu te nkaisiaayiani, neijia etiu te ina naigero ninye; ore enatiu te ilo oinyang'isho, neijia etiu te ilo omirisho; ore enatiu te ilo oisilenisho neijia etiu te ilo oisilenokini; ore enatiu te ilo oishooyo esile, neijia etiu te ilo oisilenokini. 

3  Keitomijooni enkop katukul neitarruorri oleng; amu eiroro Olaitoriani ele ororei. 

4  Eishirita enkop neisha, etemene enkop nalulung'a neisha, etemene shumata amitari te nebo enkop. 

5  Etaa enkop olminong, ti abori lelo oomanya; amu etigila ninche nkitanapat, negolong'aki nena kikoot, negil ilo ning'o loo ntarasi. 

6  Ore enkaraki ina keinos oldeket enkop, ore lelo oomanya kemeyu te nkaraki enkitarruorroto enye; ore naa kepejori lelo oomanya enkop, naa ilkuti ake elekuni. 

7  Eishirita enaisho oo sabibu, ore olchani loo osabibu netasara, ore lelo apa oong'ida nejing osina. 

8  Ore oltoilo le nkinanta netigire, ore ilo toilo le nchipai netigire, ore oltoilo lolwulul loo usin neitigiraki. 

9  Meigil ae kata aaok enaisho oo sabibu eranyisho; keduaru ina aisho napi te lelo ook. 

10  Ore ina anasa naing'oling'ole neturori ninye, eikenoki pooki aji metaa meetae olojing. 

11  Etasapuka olkiyioi too nkoitoi naalala e nkanasa eiting'o enaisho oo sabibu; neishieki eng'ida pooki; neishieki enchipai pooki e nkop. 

12  Eitomijoonoki enkanasa, etigilaki nchomito aainyal. 

13  Amu ena nalo aaku te mpolos e nkop, ti atua loshon, ore anaa enaigusugusieki oloirien, o anaa enasotuni ilng'anayio to sabibu. 

14  Neilepie ninche iltoiloishi lenye, neranyisho te ng'ida; ore te nkitoo o Laitoriani kebuaku ninche te nkalo o loo ntoluo. 

15  Ore naa te nkalo o loo saen nchoo Olaitoriani enkitoo; ore to lomanaa le naiposha nchoo Olaitoriani enkitoo, Enkai e Israel. 

16  Ore too neeiting'ie enkop nikining'oo isinkolioitin le nkisisa, le nkitoo te ilo Obo Osipa. Kake atejo nanu, “Aibiitiari nanu, aibiitiari nanu. Woi keon ai! Amu ore lelo aitang'orok netarasutua, etarasutua ilaitang'orok oleng.” 

17  Olkirutoto o engumoto, o rreshet shumata iyie, shumata iyie ilo omanya enkop! 

18  Ore ilo oilanyisho to ltoilo lo lkirutoto, naa kelo adoiki engumoto; naa ore ilo oilepu te ngumoto neibung orreshet. Amu etaboloki ilusien e shumata, ore olkitamanyunot le nkop neikirikira. 

19  Etigiligilaki enkop tukul, etabee neaku mbelibelat, eikirikirieki enkop oleng. 

20  Eyukuyukori enkop anaa olamerani, etotiuo anaa enkaji nakutita osiuo; etii nkitarruorot enyena shumata ninye, naa kenang'aa ninye nemeigil adumunye. 

21  Ore kenya te ina olong naa kelo Olaitoriani aitame olorora le shumata te keper, nelo aitame ilaiguanak le nkop teina kop. 

22  Neiturrurri ninche te nebo anaa ilooena te ngumoto; neikenori ninche te korokoroni, ore te siadi nkolong'i kumok neitamei ninche. 

23  Neitomisimisi olapa nemeitoki enkolong awang'u; amu Olaitoriani loo lororani olo aitoreisho to ldoinyo le Sion o te Yerusalem, naa ore te dukuya ilpayiani lenyena nelo ninye aibalunye enkitoo enye.

