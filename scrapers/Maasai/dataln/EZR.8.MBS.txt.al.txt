1  Kuna apa ilukuny oo nkajijik oo loo menye, naa kuna nkarn oo ishoritin e lelo apa ooshomo tenebo nanu eing'uaa Babilon, te nkitoria o laiguanani Artaseses. 

2  Ore too layiok le Finehas naa Gershom. Ore too layiok le Itamar, naa Daniel, ore too layiok le Daudi naa Hatush, 

3  ore too layiok le Shekania, o too layiok le Parosh, naa Sekaria, laa te ninye eigeroki ilewa iip o onom. 

4  Ore too layiok le Pahat-moab, naa Elieho-enai olayioni le Serahia, ore tenebo ninye netii ilewa iip are o onom. 

5  Ore too layiok le Satu, naa Shekania olayioni le Yehasiel, ore tenebo ninye netii ilewa iip uni. 

6  Ore too layiok le Adin, naa Ebed olayioni le Yonatan, ore tenebo ninye netii ilewa onom. 

7  Ore too layiok le Elam, naa Yeshaia olayioni le Atalia, ore tenebo ninye netii ilewa ntomoni naapishana. 

8  Ore too layiok le Shefatia, o Sebadia olayioni le Mikael, netii tenebo ninye Ilewa ntomoni isiet. 

9  Ore too layiok le Yoab, o Obadia olayioni le Yehiel, netii tenebo ninye ilewa iip are o tomon oisiet. 

10  Ore too layiok le Bani, o Shelomit olayioni le Yosifia, netii tenebo ninye ilewa iip o ntomoni ile. 

11  Ore too layiok le Bebai, Sekaria olayioni le Bebai, netii tenebo ninye ilewa tikitam o isiet. 

12  Ore too layiok le Asgat, Yohanan olayioni le Hakatan, netii tenebo ninye ilewa iip o tomon. 

13  Ore too layiok le Adonikam, lelo apa ooetuo te siadi, ore nkarn enye naa Elifalet, Yeuel, o Shemaia, netii tenebo ninche ilewa ntomoni ile. 

14  Ore too layiok le Bigfai, Utai o Sakur, netii tenebo ninche ilewa ntomoni naapishana. Enoto Esra Ilawi te nkaraki enkaji e Nkai 

15  Aiturrurro apa nanu ninche te mbata olkeju orukokino Ahafa, ore teine nikibik too lng'oborri nkolong'i uni. Najo nanu ajur iltung'ana o lapolosak, nadol nchere metii Ilawi. 

16  Nairriwaa nanu olkilikuai meipoti Eliesa, o Ariel, o Shemaia o Elinatan, o Yarib, o Elnatan, o Natan, o Sekaria, o Meshulam, lelo arikok, neipotuni sii Yoiarib o Elnatan, laa iltung'ana apa oota engeno nagut neiriwarri ninche meshomo enetii Ido, 

17  ilo arikoni te wueji neji Kasifia, neliki ninche enapuo aajoki Ido o lalashera lenyena lelo sinkan le nkaji e Nkai, te wueji neji Kasifia, aa taa, pee eirriwakini iyiook ilaisiaayiak te nkaraki e nkaji e Nkai. 

18  Ore te nkaraki enkaina supat e Nkai ang, natii te shumata iyiook eyakita ninche iyiook oltung'ani oata enkidimata, too layiok le Mahali, olayioni le Lawi, olayioni le Israel, oji enkarna enye Sherabia, ore tenebo ilayiok lenyena o ltung'ana lo lgilata lenye naa tomon oisiet, 

19  tenebo sii Hashabia, ore tenebo ninye netii Yashabia, too layiok le Merari, ore ninche tenebo iltung'ana lo lgilata lenye, o layiok lenye naa tikitam. 

20  Ore tenebo lelo aisiaayiak le nkaji e Nkai iip are o tikitam, apa ooiteng'ela Daudi, pee etum aaisiaayia Ilawi, neipotoki kulo pooki too nkarn. Etorikoyie Esra iltung'ana te enata e mpukuroto o te nkomono 

21  Naitoki nanu aibalunye eenata e mpukoroto to lkeju le Ahafa, pee kitum iyiook aitoborro ate te dukuya Enkai ang, pee king'oru te ninye enkoitoi naitoriori te nkaraki iyiook maate, o nkera ang o masaa ang pooki. 

22  Amu atoduaa apa nanu enkurruna tenaomon olaiguanani meishoo iyiook ilkuti sikarini, o lakedok loo mbartan, pee emitu iyiook too lmang'ati te nkoitoi, amu kindipa iyiook aatiaaki olaiguanani, “Ore enkaina e Nkai ang naa pee eyaki eretoto lelo pooki ooing'oru ninye. Ore engolon e ng'oro enye napi naa pee egilunore lelo oopaashare ninye.” 

23  Nikiyen iyiook ate aaitupukoo, nikisai Enkai ang tena bae, nening ninye esayiata ang. Nkishorot te nkaraki enkaji e Nkai 

24  Naiteng'el nanu ilapolosak tomon oare te lelo apolosak kituaak: Sherabia, o Hashabia, o kulikae tomon loo lgilat lenye tenebo ninche. 

25  Naineneng'aki nanu ninche enkiroishi e nkosholai o sahabu o masaa, o nena kishorot te nkaraki enkaji e Nkai ang apa naaishorua olaiguanani, o lautarok lenyena, o lkituaak lenyena, elulung'a Israel pooki; 

26  naineneng nanu too nkaik enye enkiroishi e shekeli iip naa ntalantani iip ile e nkosholai, o masaa e nkosholai naabaya enkinyiang'a enye shekeli iip nabo, o sahabu ntalantani iip nabo. 

27  O lbakulini tikitam le sahabu loo nkiloi isiet enkiroishi enye, o masaa are sidain o suyai naanyaanyukie te nkiroishi nena e sahabu. 

28  Najoki nanu ninche, “Irara intae sinyat to Laitoriani, naa sinyat kuna masaa, ore enkosholai o sahabu naa nkishorot o lpela naaishori Olaitoriani, Enkai oo loo papaai linyi. 

29  Entagolie ninche, ning'oring'oro ninche ometaba anaa nimpimipimi ninche te dukuya ilapolosak kituaak o Lawi o lukuny oo nkajijik oo loo menye te Israel te Yerusalem, tiatua ilgilat le nkaji o Laitoriani.” 

30  Metaa eibung'a ilapolosak o Lawi enkipimore e nkosholai o sahabu o masaa, neyau ninche Yerusalem atua ina aji e Nkai ang. Errinyunoto e Yerusalem 

31  Nikintoki iyiook aadumunye to lkeju le Ahafa te nkolong e tomon oare o lapa le dukuya, aapuo Yerusalem. Netii enkaina e Nkai ang shumata iyiook, nekordu ninye iyiook te nkaina o lmang'atinta lang o too rresheta te nkoitoi. 

32  Nikibau iyiook Yerusalem nikibik teine nkolong'i uni. 

33  Ore te nkolong e ong'uan tiatua enkaji e Nkai ang, neipimi enkosholai o sahabu o masaa aapik nkaik e Meremot olapolosani, olayioni le Uria, netii tenebo ninye Eliesa olayioni le Finehas, netii tenebo ninche Ilawi, Yosabad olayioni le Binui. 

34  Eikenayioki nena pooki aajo keipima, ore enkiroishi e pooki toki neigeri. 

35  Ore teina kata lelo apa ooetuo eing'uaa eyararoto, lelo yararot ootorrinyunye, neishoru ilasarri oopejori aaisho Enkai e Israel, iloing'ok tomon oare tenkaraki Isiraeli pooki o lmeregeshi ntomoni naaudo o ile, o lkuoo le kerra ntomoni naapishana, neitayuni anaa olasar le ng'oki ilkineji tomon oare: ore kuna pooki naa ilasarri oopejokini Olaitoriani. 

36  Eyautua sii apa empalai naishorua olaiguanani aayaki ilkituaak o lbalusuni lo lkerenket otii teidia alo olkeju; neretu ninche iltung'ana o enkaji e Nkai.

