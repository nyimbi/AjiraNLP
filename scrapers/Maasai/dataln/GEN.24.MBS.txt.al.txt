1  Etaa apa Abraham olpayian kitok otobikoyie ilarin kumok oleng', netamayiana Olaitoriani Abraham te pooki toki. 

2  Nejoki Abraham osinka lenye otobiko oleng te nkaji laa ninye oitasheiki imasaa enyena pooki, “Tipika enkaina ino abori enkupes ai, 

3  naa kaainosie iyie olmumai to Laitoriani, te Nkai e keper o enkop, inchere miyamaki olayioni lai enkitok too ntoyie oo Lkanaan laa ninche amanya atua. 

4  Kake ilo enkop ai olgelata lai, nirikoki olayioni lai Isaak enkitok.” 

5  Nejoki olaisiaayiani ninye, “Eidimayu metanya enkitok aasuju alotu ena kop, karik olayioni lino arriny ina kop apa ning'uaa?” 

6  Nejoki Abraham ninye, “Toduaa ake mirriny olayioni lai ine. 

7  Ore Olaitoriani Enkai e keper laaitayio nanu te nkaji e papaai lai o te nkop apa naatoinyieki, laairorie naainosie olmumai aajoki, ‘Iishoritin inono aisho ena kop.’ Ekeirriwaa olmalaika lenye te dukuya iyie, naa ilo iyie arikoki olayioni lai entito te ine. 

8  Naa tenemeyieu enkitok nikisuju iyie, nimikintoki olmumai lai aibung': kake mirrinyoki ake olayioni lai ine.” 

9  Metaa nepik osinka enkaina enye abori enkupes e Abraham olkitok lenye, nenya olmumai tenkaraki ina bae. 

10  Nereu osinka intamesin tomon olkitok lenye nelo eya nkishorot kumok oo mpukunot pooki to lkitok lenye nedumunye alo Mesopotamia, enkanasa e Nahor. 

11  Neitigil intamesin kung tiauluo enkanasa te mbata enchorro etaa teipa erishata napuonu inkituaak aaoku enkare. 

12  Nejo ninye, “Oi o Laitoriani Enkai o lkitok lai Abraham, inchooki ena olong dupoto aatoomono iyie, nintodolu enyorrata ino nauno to olkitok lai Abraham. 

13  Ng'ura, aitashe nanu te mbata enchorro e nkare, ore intoyie oo ltung'ana lena anasa egira aapuku aaipang'u aoku enkare. 

14  Inchoo metaa ore entito najoki, aatoomono intadou emoti ino matooko enkare, naajoki tooko, naa kaokoki sii intamesin inono inchoo metaa ninye itegelaka osinka lino Isaak. Teina ayiolou ajo intodolua enyorrata nauno to olkitok lai.” 

15  Ore eton eitu eishu inkirorot, nemaniki Rabeka entito e Betuel olayioni le Milka, enkitok e Nahor olalashe le Abraham elotu eeta emoti to loililai lenye. 

16  Naa entito sidai oleng tiong'u, eselenkei neitu aikata eyiolou olee, nedoiki enchorro, neigany emoti enye, neilepu. 

17  Nekuet osinka anang'are ninye nejoki, “Aatoomono inchooki enkiti are naok te moti ino.” 

18  Nejo ninye, “Tooko olkitok lai”, nesiokisioki aitadou emoti te nkaina enye neisho ninye metooko. 

19  Ore peyie eidip aishoo ninye metooko, etiaka, Ekaokoki sii intamesin inono o metaba anaa neraposho.” 

20  Metaa eijililiaka emoti enye empeut neipirri arrinyo enchorro aoku omeitaraposho intamesin enyena pooki. 

21  Neing'or osinka ninye aitirring'a meiro, ajurru tenaa keitudupo Olaitoriani elutunoto enye anaa keitu. 

22  Ore peyie eidip intamesin aatookisho, eitayio oltung'ani olgisoi le sahabu laa eoroti nabo e shekel enkiroishi, o lkataarri aare loo nkaik enyena oimu enkiroishi enye shekeli tomon e sahabu. 

23  Nejo, “Aatasayia tolikioki ajo ira entito e ng'ae? Ketii olgilata likirrag enkaji e papaai lino?” 

24  Nejoki ninye ninye, “Ara entito e Betuel olayioni le Milka otoikio Nahor.” 

25  Neitoki ajoki, “Kiata sii pokira olkujita o lgilat ooirragi.” 

26  Neirrug oltung'ani elukunya aserem Olaitoriani. 

27  Nejo: “Meisisi Olaitoriani Enkai olkitok lai Abraham, leitu eing'uaa enyorrata enye nauno o enchunet enye to Laitoriani lai. Ore nanu, aatorikuo Olaitoriani te nkoitoi arikoki enkaji oo lalashera lo lkitok lai.” 

28  Neipirri ina tito aliki enkaji e ng'otonye kuna baa. 

29  Eeta apa Rebeka olalashe oji enkarna enye Laban. Nepuku Laban akuet alo enetii ilo tung'ani te nchorro. 

30  Ore peyie edol olgisoi o lkataarri otii inkaik e nkanashe, nening'u sii irorei le Rebeka enkanashe enye oojo, “Neija aatiaaka oltung'ani,” eshomo enetii oltung'ani; nenyorriki eitashe tembata oo ntamesin te nchorro. 

31  Nejoki, “Tijing'u, olomayiana lo Laitoriani, ainyoo peyie intashe tiauluo: naidipa aitobira enkaji o ewueji oo ntamesin.” 

32  Metaa etijing'ua ilo tung'ani atua aji, nelaku Laban ilolan too ntamesin, neisho ninye ninche endaa oo ntamesin. Neisho sii ninye enkare naisujie inkejek enyena o tenebo lelo oiriamunore. 

33  Neirragakinyeki ninye endaa meinosa, kake etejo ninye; “Manya endaa o metaba anaa nairo ororei laayawua.” Nejoki Laban ninye, “Iroro.” 

34  Metaa etejo ninye, “Ara nanu osinka le Abraham! Netamayiana Olaitoriani olkitok lai oleng, neitaa ninye karsis: 

35  eishoo ninye inkishu, o ntare, inkoshola o sahabu, o sinkan, o nkaisiaayiak, o ntamesin o sirkon. 

36  Ore Sara, enkitok olkitok lai etoikio ninye enkayioni etaa moruo. Ore nena masaa pooki neishoo olayioni lenye. 

37  Aainosie olkitok lai olmumai ajoki, ‘Milo iyie ayamaki olayioni lai enkitok too ntoyie oo Lkanaan lena kop naamanya. 

38  Kake shomo enkaji e papa lai, o ltung'ana lang torikoki olayioni lai enkitok.’ 

39  Najoki nanu olkitok lai, ‘Eidimayu metanya enkitok aasuju nanu.’ 

40  Kake aatiaaka ninye nanu, ‘Ore Olaitoriani lalo te dukuya ninye naa keirriu olmalaika lenye tenebo iyie neitumunyan enkoitoi ino, nirikoki enkitok olayioni lai too ltung'ana lang le nkaji e papa. 

41  Niking'uaa ina kata olmumai tinilo enetii iltung'ana laainei. Naa tinikimitiki ninche ninye, nimikintoki aibung iyie olmumai lai.’ 

42  “Nalotu duoo nanu e nchorro najo, ‘Oi Olaitoriani Enkai olkitok lai Abraham, tenaa aitumunyana tena kata enkoitoi naim aitorioo, 

43  ing'ura aitashe nanu te mbata enchorro e nkare, inchoo entito nalotu aoku enkare naa tenajoki, “Aatoomono inchooki te moti ino; enkiti are naok.” 

44  Naajoki nanu, “Tooko naa kaokoki sii intamesin inono,” inchoo metaa ninye enkitok nategeleka Olaitoriani olayioni lo olkitok lai.’ 

45  “Ore sii ake eitu aishu enkiroroto oltau lai, ng'ura, nelotu Rebeka enapita emoti e nkare to loililai, nedoiki enchorro aoku enkare. Najoki ninye, ‘Aatoomono inchooki matooko.’ 

46  Nesioki aitadou emoti enye to loililai lenye nejo; ‘Tooko, naa kaisho sii ninche ntamesin inono.’ Neaku atooko nanu neisho sii nena tamesin enkare. 

47  Naitoki aikilikuan ninye ajoki: ‘Ira entito e ng'ae?’ nejo, ‘Entito e Betuel olayioni le Nahor otoikio ninye Milka.’ Napik olgisoi enkume enye olkataarri inkaik enyena. 

48  Nairrug elukunya aserem Olaitoriani, naisis Olaitoriani Enkai o lkitok lai Abraham, ilo laatorikoyie te nkoitoi nasipa matoriko entito o lalashe lo lkitok lai arikoki olayioni lenye. 

49  Ore naa taata, tenaa aiyasiasa esupatisho o esipata to lkitok lai entolikioki nanu, naa tinimiasiasa entolikioki nanu peyie atum aibelekenyakinoyu enkaina e tatene arashu kedienye.” 

50  Newal Laban o Betuel aajo, “Ore ena bae naa Olaitoriani eing'uaa. Mikindiim aatiaaki iyie entorrono anaa esidai. 

51  Ing'ura neina Rebeka natii dukuya iyie, toriko ninye shomo metaa ninye enkitok olayioni lo lkitok lino anaa enairoro Olaitoriani.” 

52  Ore peyie ening olaisiaayiani le Abraham irorei lenye neirrugo abaiki enkop te dukuya Olaitoriani. 

53  Neyau ilo aisiaayiani intokitin naagol enkinyiang'a o enkosholai o sahabu o nkilani neisho ninche Rebeka. Eishoo sii ninye olalashe lenye tenebo ng'otonye intokitin naagol enkinyang'a. 

54  Ore ninye o lelo tung'ana apa ootii tenebo ninye, nedaa neokisho, neirrag ine. Ore pee einyototo ninche tadekenya, nejo ninye, “Entushukoki enetii olkitok lai.” 

55  Nejo olalashe tenebo ng'otonye, “Enchoo entito eng'as aton tenebo iyiook inkuti olong'i, anaa napaji inkolong'i tomon, ore peyie eishunye neidim ashomo.” 

56  Kake etiaka ninye ninche, “Mikintokiki ailitilit, anaa enaidipa Olaitoriani aitumunyana enkoitoi ai, enchooki mashomo enetii olkitok lai.” 

57  Nejo ninche; “Aikimpot entito aaikilikuan enajo. 

58  Neipot ninche Rebeka, nejoki ninye, “Amaa airiamariyie ele tung'ani?” Newal ajo, “Ekalo.” 

59  Neaku eishoo ninche Rebeka enkanashe enye meshomo tenebo enkaisiaayiani enye, o sinka le Abraham tenebo iltung'ana lenyena. 

60  Nemayian ninche Rebeka ejoki: “Enkanashe ang taa iyie ng'otonye oo nkalifuni, oo nkalifuni tomon, naa inchoo metujung'o eishoi ino kishomi elelo ooiba ninche.” 

61  Nedumunye Rebeka tenebo inkaisiaayiak enyena, neked ntamesin neirukurukore ilo tung'ani, neaku etoriko ilo aisiayani Rabeka, nelo enkop enye. 

62  Eewuo apa Isaak ina kata eing'uaa Beer-lahai-roi nelotu abik te Negeb. 

63  Nepuku Isaak alo ong'ata adamisho teipa, neraposhu inkonyek enyena, ngura nedol intamesin naapuonu. 

64  Neraposhu Rebeka inkonyek enyena nedol Isaak, ore peyie edol ninye nedou te ntames, 

65  nejoki ilo aisiaayiani, “Kalo tung'ani lido olotu ti ong'ota anang'are iyiook?” Nejoki ilo aisiaayiani, “Olkitok lai.” Neitayu enkarasha aitoip kewan. 

66  Neinosaki ilo aisiaayiani Isaak imbaa pooki naataasate. 

67  Nerik Isaak ninye atua olng'obor. Neya Rebeka neaku ninye enkitok enye, nenyorru ninye. Neaku eitagoloki apa Isaak te nkeeya e ng'otonye.

