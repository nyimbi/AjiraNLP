1  Nejoki iltung'ana le Efraim ninye, “Kainyoo ena nintaasa iyie iyiook, eitu impot iyiook te nilo aarare Midian?” Neilepilepaki ninye oleng. 

2  Nejoki ninye ninche, “Kaa nanu ataasa te naaitanyaanyukieki intae? Aimesidan ilekunot oo sabibu le Efraim alang enkisampuare e Abisi? 

3   Eishorua Enkai apik atua inkaik inyi lelo kituaak le Midian, Oreb o Seeb: kaa nanu aaidim ataasa te naaitanyaanyukieki intae?” Neyagaa taa engoro enye apa natagorokinote apa ninye, ina kata pee ejo neijia. 

4  Nelotu Gideon Yordan nelang alo lido kekun, ninye o lelo tung'ana iip uni apa ootii te nebo ninye, enaurate nesujita ake olmang'atinta. 

5  Neaku etiaka apa ninye lelo tung'ana le Sukot, “Atoomono intae, enchoo sii ake endaa kulo tung'ana laasujita nanu, amu etaa keiterre, nasujita nanu Seba o Salmuna, lelo aiguanak le Midian.” 

6  Nejo lelo kituaak le Sukot, “Keidipa Seba o Salmuna aatijing atua enkaina ino metaa eji eikincho iyiook endaa enjore ino?” 

7  Nejo Gideon, “Ore te nkaraki ena, ore akenya te nelo nepik Olaitoriani Seba o Salmuna enkaina ai nayiet nanu iseseni linyi too ikiku lo lpurkel o te ntamejoi.” 

8  Nedumunye te ine nelo Penuel, neirorie iltung'ana te ine te ina oitoi; newaliki iltung'ana le Penuel ninye anaa apa enatawalikitia iltung'ana le Sukot. 

9  Nejoki ninye iltung'ana le Penuel, “Ore te naitoki ashukunye te seriani nagil ele talet asulu.” 

10  Netii apa Seba o Salmuna Karkor te nebo enjore enye, iltung'ana oobaya nkalifuni tomon o imiet, lelo pooki apa ootelekuaki te njore pooki oo ltung'ana lo loosaen; amu etabatatate apa iltung'ana nkalifuni iip o tikitam ooata lalema. 

11  Neilep apa Gideon aim enkoitoi naim intamesin to loosaen le Neba o Yogbeha nerasaki ina jore; amu merripo apa ina jore. 

12  Neisik Seba o Salmuna; nemir ninye ninche neibung lelo aiguanak pokira oare le Midian, Seba o Salmuna, nepik ninye ina jore pooki olkirutoto. 

13  Neitoki Gideon olayioni le Yoash ashukunye to larrabal aimu embata e nkilepunoto e Heresi. 

14  Neibung olbarnoti le Sukot, neikilikuanishore ninye, neigeroki ilo barnoti ninye ilkituaak loo lpayiani le Sukot, iltung'ana ntomoni naapishana o opishana. 

15  Nelotu ninye enetii iltung'ana le Sukot, nejoki, “Eng'ura Seba o Salmuna, laa ninche apa kinkorojie nanu ijojo, ‘Keidipa Seba o Salmuna, aatijing atua enkaina ino pee kitum aaishoo endaa lelo tung'ana linono ooiterre?’ ” 

16  Neya ninye ilpayiani le ina anasa neya ilkiku lo lpurkel o entamejoi neiteng'enie ninche iltung'ana le Sukot. 

17  Negil ninye asulu oltapeet le Penuel, nesesekuan iltung'ana le ina anasa. 

18  Neitoki ninye ajoki Seba o Salmuna, “Koree apa iltung'ana litasesekuana te Tabor?” Newal ninche, “Anaa eninkununo iyie, neijia apa eikununo ninche, oltung'ani ake te ninche; kenyaanyukie apa ninche ilayiok lo laiguanani.” 

19  Nejo ninye, “Ilalashara laainei apa ninche, ilayiok le yieyio; ore anaa enaishu Olaitoriani, tenaa apa eintajeutuo ninche aaitopok, anaata nanu masesekuan intae.” 

20  Nejoki ninye Yeter olkikau lenye, “Tudumunye tasesekuana ninche.” Kake eitu apa eshutu ilo barnoti olalem lenye; amu eturia, enkaraki apa neton aa olbarnoti. 

21  Neitoki Seba o Salmuna aajo, “Tudumunye makewan tadoiki iyiook: amu ore anaa enatiu oltung'ani, naa neijia etiu engolon enye.” Nedumunye Gideon nesesekuan Seba o Salmuna, neya nena masaa apa naatii imurto o ntamesin enye. 

22  Neitoki iltung'ana le Israel aajoki Gideon, “Ntoria iyiook, iyie o layioni o layioni lo layioni lino, amu itokordua iyiook aitayu te nkaina e Midian.” 

23  Nejoki Gideon ninche, “Maitore nanu intae, nemeitore intae olayioni lai; Olaitoriani ninye oitore intae.” 

24  Neitoki Gideon ajoki ninche, “Enchooki nanu matoomono intae nabo toki; enchooki nanu pooki ng'ae te intae ilgiso loo nkiyiaa apa liwaita le lelo tung'ana litaara.” (Amu eeta apa ninche ilgiso loo nkiyaa le sahabu, enkaraki naa ile Ishmael.) 

25  Newal ninche aajo, “Eikinchoru iyiook te nyorrata.” Neisalaash ninche olkila, nenang'aki ine pooki tung'ani lelo giso loo nkiyiaa apa ooyaua. 

26  Ore enkiroishi e lelo giso loo nkiyiaa le sahabu apa ootoomonuo naa shekeli e sahabu enkalifu nabo o iip naapishana, te nebo imasaa o nkilani sinteti apa naaishopito lelo kituaak le Midian o lkataarri apa ootii imurto oo ntamesin enye. 

27  Neitayunye Gideon enkila dorrop nepik ninye enkanasa enye makewan, Ofra; neloloito Israel pooki te ninye, neaku orreshet te Gideon o to lmarei lenye. 

28  Neaku etimira apa iltung'ana le Israel Midian, neitu ae kata eigil aairish ninche. Netum apa enkop enkiyeng'iyeng ilarin artam too nkolong'i e Gideon. Keeya e Gideon 

29  Nelo apa Yerubaal olayioni le Yoash aton te nkaji enye. 

30  Neeta apa Gideon ilayiok ntomoni naapishana, inot lenyena, amu keeta apa nkituaak kumok. 

31  Ore apa enkapiani enye natii Shekem neiu sii ninye olayioni, neji enkarna enye Abimelek. 

32  Neye apa Gideon olayioni le Yoash etaa moruo oleng, nenukari ninye te nkurare e Yoash papaai lenye, te Ofra oo Labiesi. 

33  Erisio ake etua Gideon, neibelekenya iltung'ana le Israel aaloloito aasujaa inkaitin e Baal, neitaa Baal-berit enkai enye. 

34  Neitu eitoki iltung'ana le Israel aadamu Olaitoriani Enkai enye, laa ninye apa otokordua ninche aitayu te nkaina oo lmang'ati lenye pooki te pooki shoto: 

35  neitu ninche eitaas isidain olmarei le Yerubaal (aa taa Gideon) te nkaraki nena pooki sidain naaitaasa ninye Israel.

