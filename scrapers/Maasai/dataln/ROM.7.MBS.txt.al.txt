1  Eimiyiololo intae ilalashera laainei amu ltung'ana sii doi ooyiolo nkitanapat airorie nchere eitore ake nkitanapat oltung'ani eton eishu? 

2  Etiu anaa te neeniki nkitanapat enkitok olpayian lenye eton eishu. Kake ore pee eye olpayian nelakuni enkitok te nena kitanapat te nkaraki enkeeya o lpayian lenye. 

3  Ore enkaraki ina, keji ake keloloito te nelo meewa likae lee eishu olpayian lenye. Kake te neye olpayian netalakuaki te ina kitanapata, naa te neyam likae lee nemeji keloloito ninye. 

4  Neijia sii itiuu intae, ilalashera laainei, ituata intae ti alo nkitanapat to rrekie lo sesen le Kristo, pee iakuku ile likae, naa ilo oitopiwuoki too lootuata pee kitum iyiook aatoiki Enkai ilng'anayio. 

5  Ore apa aa osesen kinchuyie, ore ng'uarrat ang oo ng'ok, etupututuo nkitanapat, neasisho ti atua rubat ang neiu ilg'anayio le keeya. 

6  Kake ore taata, netalakuaki iyiook ti alo nena kitanapat, nikituata iyiook ti alo ina apa nateena iyiook, nemeekure aa nena kitanapat naaigero naaitore iyiook kake ena kishui ng'ejuk e Nkiyang'et kinchuyie. Nkitanapat o ng'ok 

7   Eikijo naa taa? Ketaa ng'ok inkitanapat? Mme neijia pae! Paa kake te neme nena kitanapat, anaata mayiolo nanu ajo ainyoo ng'ok. Anaata mayiolo ng'uarrat ajo ainyoo te neme nena kitanapat naatejo, “Ming'uar.” 

8  Kake ore ng'ok, pee eisho nkitanapat erishata, neputu ti atua nanu impukunot pooki oo ng'uarrat. Ore te nemeetae nkitanapat netuata ng'ok. 

9  Eetae apa enkata naishu ake maata nkitanapat, kake ore pee elotu ina kitanapata, neinyototo ng'ok naye nanu. 

10  Ina kitanapata kewan naji apa aayaki enkishui nataa keeya te nanu. 

11   Amu ng'ok naatijing'a ina rishata naayautua nkitanapat. Naalej nanu ng'ok naa ore tiaraki ina kitanapata naar nanu matua. 

12  Neaku sinyat ninche nkitanapat nesinya sii ina kitanapata, nesipa naa supat. Olarrabal otii atua tung'ani naayaka nanu keeya 

13  Ketaa ina apa naji aaret naanyaaka aar matua? Mme ninye. Ore enatiu, eng'oki, pee elioyu naa duoo eng'oki, nataasishore embae naji apa pee aaret aa nanu ear matua eji, eng'oki nataasishore enkitanapata pee etum aitodolu entorroni enye nemeeta eneiting'ie. 

14  Kiyiolo doi aajo ore Nkitanapat naa ne nkiyang'et, nematiu nanu neijia. Kake ara nanu oltung'ani otimiraki mataa orrindik loo ng'ok. 

15   Eimayiolo doi iasat aainei makewan, amu maas enayieu naas, kake ina naiba ninye aas. 

16  Neaku te eina aas, netiu anaa nkitanapat ake atonyorrayie ajo supati. 

17  Kake ore enatii meekure aa nanu oas inaas, kake ina ng'oki natii atua nanu. 

18  Amu kayiolo ajo, metii entoki supat namanya atua nanu, aa taa osesen lai, amu ore hoo naata eyiolounoto naasie esupat, maata enkidimata. 

19  Kayieu naas isupati kake maas; neaku ntorrok nemayieu ninche aas. 

20  Ore pee aas enda nemayieu naas nemeekure aa nanu oas kake eng'oki natii atua nanu. 

21  Nena duoo enkewan natayiolo nanu; ekayieu nanu naas isupati kake maaing'uaa ai kata entorroni. 

22  Ore ti atua enkorrok ai kewan nashipakino aning'ore nkitanapat e Nkai. 

23  Kake nadol ake ae golon naarare ake nena nadamu openy. Ina kitanapata oo ng'ok naasisho ti atua osesen lai aaitaa orrindik. 

24  Oi ele oibe oji nanu! Ainyoo kenya naakordu nanu tele sesen le keeya! 

25  Ashe te Nkai, tiatua Olaitoriani lang Yesu Kristo, ore naa, nanu enkorrok ai, naisiai enkitanapata e Nkai te ndamunoto ai, kake ore to sesen lai, naisiai enkitanapata oo ng'ok.

