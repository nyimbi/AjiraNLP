1  Netamorua apa Yoshua neaku oloo larin kumok; nejoki Olaitoriani ninye, “Itamorua iyie nitaa oloo larin kumok, neton ake etii enkop sapuk oleng naji pee eyae. 

2  Ena kop ina neton eng'or: nkuapi pooki oo Lfilisti, o nekua pooki oo Lgerushi 

3  (ebaiki Shihor te nkalo e nkilepunoto e nkolong e Misiri, moikuape te nkalo o lpolosie le Ekron, eyioloi ninye aajo enoo Lkanaani; netii ilaitoriak imiet loo Lfilisti, lekua le Gasa, o Ashdod, o Ashkelon, Gati o Ekron), o lekua le Afiim, 

4  ore te nkalo e kopikop, naa enkop pooki oo Lkanaani, o Meara nara ninye enoo Lsidoni o metabaiki Afek, o metabaiki olpolosie loo Lamori, 

5  o enkop oo Lgibali o Lebanon pooki, te nkalo e nkilepunoto e nkolong, ebaiki Baalgad ti abori oldoinyo le Hermon o metabaiki enejing'ieki Hamat, 

6   ore lelo pooki oomanya ina kop oo ldoinyo ebaiki Lebanon o metabaiki Misrefot-maim, o metabaiki doi ninye Isidoni pooki. Kamiraa nanu makewan aipang'ie te dukuya iltung'ana le Israel; kake tooriki ake duoo iyie ina kop iltung'ana le Israel metaa enjung'ore enye, anaa apa enaaitanapa nanu iyie. 

7  Ore naa taata tooro ena kop metaa enjung'ore too loshon oopishana o lpisiai lo losho le Manase.” Eoroto e nkop natii oloo saen lo lkeju le Yordan 

8   Ore olikae pisiai lo losho le Manase o le Ruben o le Gad neng'amu enjung'ore enye, apa naishoo ninche Musa, te lido kekun Yordan te nkalo o loosaen, anaa enaishoo ninche Musa osinka lo Laitoriani: 

9  ebaiki Aroer aa ninye apa natii olomanaa lo erata le Arnon, o ina anasa natii empolos o erata o ina kop naluaa e Medeba o metabaiki Dibon; 

10  o nkanas pooki e Sihon olaiguanani loo Lamori, apa laa ninye oitoreisho te Heshbon, o metabaiki olpolosie loo Lamoni; 

11  o Gilead o nkuapi oo Lgeshuri o Lmaakati, o ldoinyo le Hermon pooki, o Bashan pooki o metabaiki Saleka; 

12  enkitoria pooki e Oog te Bashan, laa ninye apa oitoreisho ti atua Ashtarot etii atua Edrei (ninye apake etelekuaki to lpisiai le Refaim); kulo apa etimira Musa nearaa aipang'ie. 

13  Ore eyia eitu apa earaa iltung'ana le Israel Ilgeshuri aashu Ilmaakati; kake etobiko apa Ilgeshuri o Lmaakati te mpolos e Israel o metabaiki ena olong. 

14   Olosho le Lawi ake eitu eisho Musa enjung'ore; nkishorot o lasar opejori te nkima eisho Olaitoriani Enkai e Israel ninche metaa enjung'ore enye anaa apa enatiaka ninye. Enkop naishooki Ruben 

15  Neishoo apa Musa enjung'ore olosho loo Leruben te risioroto oo lmareita lenye. 

16  Neaku ore apa enkop enye naa ebaiki Aroer, aa ninye apa olomanaa lo erata le Arnon, o ina anasa natii empolos oerata, o ina kop pooki naluaa te mbata e Medeba; 

17  te nebo Heshbon, o nena anas pooki naatii atua ina kop naluaa; Dibon o Bamot-baal, o Bet-baa-meon, 

18  o Yahas, o Kedemot o Mefaat, 

19  o Kiriataim o Sibma, o Seret-shahar te nchumata o ldoinyo le ilo erata, 

20  o Betpeor o ljurumi le Pisga, o Betjeshimot, 

21  aa taa nkanas pooki e ina kop naluaa, o enkitoria pooki e Sihon olaiguanani loo Lamori, apa laa ninye oitoreisho te Heshbon, laa ninye apa etimira Musa te nebo ilarikok le Midian, Efi o Rekem o Sur o Huri o Reba ilkituaak le Sihon, laa ninye apa omanya ina kop. 

22  Ore sii Balaam, olayioni le Beor, ilo asakutoni, near iltung'ana le Israel ninye metua to lalem te nebo lelo apa lenye ootasesekuanaki. 

23  Ore apa olpolosie loo ltung'ana le Ruben naa Yordan orish. Ena apa enjung'ore oo le Ruben, te risioroto oo lmareita lenye o nkanas o nkang'itie kutiti. Enkop naishooki Gad 

24  Neitoki sii Musa aisho enjung'ore olosho le Gad, te risioroto oo lmareita lenye. 

25  Ore apa enkop enye naa Yaser o nkanas pooki e Gilead o lpisiai le nkop oo Lamori, o metabaiki Aroer, ina natii enkalo o loo saen le Raba, 

26  o ebaiki Heshbon o metabaiki Ramat-mispe o Betonim, o ebaiki Mahanaim o metabaiki enkop e Debir, 

27  o atua oerata le Bet-haram, o Bet-nimra, o Sukot, o Safon, o ina ae kitoria pooki e Sihon olaiguanani le Heshbon, aitaa Yordan olpolosie, o metabaiki enkalo e abori enaiposha e Kineret te nkalo o loo saen te lido kekun le Yordan. 

28  Ena ninye enjung'ore oo le Gad te risioroto oo lmareita lenye, o nkanas enye o nkang'itie enye kutiti. Enkop naishooki Manase to loo saen. 

29  Neitoki Musa aisho enjung'ore olpisiai lo losho le Manase; etoorikiaki apa olpisiai lo losho le Manase te risioroto oo lmareita lenye. 

30  Nelo apa enkop enye abaiki Mahanaim, neim Bashan pooki, o atua enkitoria pooki e Oog, olaiguanani le Bashan o nkang'itie pooki e Yair, nena naatii atua Bashan, nkanas ntomoni ile, 

31  o lpisiai le Gilead, o Ashtarot, o Edrei, nena anas e nkitoria e Oog ti atua Bashan, etoorikiaki apa kuna iltung'ana le Makir olayioni le Manase aaisho olpisiai loo le Makir te risioroto oo lmareita lenye. 

32  Kuna apa njung'oreitin naaishooyie Musa too nkisiajat e Moab, te lido kekun le Yordan te nkalo o loo saen le Yeriko. 

33   Kake ore ti alo olosho le Lawi eitu eisho Musa enjung'ore; Olaitoriani Enkai e Israel ninye enjung'ore enye, anaa apa enatiaka ninye ninche.

