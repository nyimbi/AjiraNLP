1  Entoning ororei lo Laitoriani lo tung'ana le Israel; amu eeta Olaitoriani olarrabal too ltung'ana lena kop. Metii esipata aashu esupatisho, nemetii eyiolounoto e Nkai ena kop. 

2  Etii enkinosata o lmumai, o elejare, o esesekuanare, o empurrorre, o eloloito; elang'u ninche ilpolosien pooki neitusuj iloikop iloikop. 

3  Ore enkaraki ina neishir enkop, ore pooki ootii atua neye, o ng'uesi e ong'ata sii, o ntaritik o loing'ang'e ore sii isinkir le naiposha neiwuang'ieki. Eitangoro Enkai ilapolosak 

4  Ore ake eyia mincho hoo ng'ae ekesha, nimincho hoo ng'ae eitang'orisho amu iyie etii enkesha ai, lo apolosak. 

5  Irrorrorro intae dama, nerrorro sii oloiboni te nebo intae kewarie, naa kaar nanu ng'utunyi. 

6  Eidaikieki iltung'ana laainei te nkaraki emodai nemeeta eng'eno enkaraki nitanyaita intae eng'eno, aatanya nanu iyie pee miaku olapolosani te nanu. Naa ore anaa enikitorikine enkitanapata e Nkai ino madamu sii nanu inkera inono. 

7  Ore anaa enatoponari, neponari aas ing'ok ti alo nanu; kaibelekeny nanu enkisisa enye metaa enkurruna. 

8  Eitoti ninche ate too ng'ok oo ltung'ana laainei; neeta ninche olorok too ntorrok enye. 

9  Naa ketiu ake anaa enatiu too ltung'ana, to lapolosani, kaitame nanu ninche te nkaraki nkoitoi enye, naitalaku te ninche nkiaasin enye. 

10  Kedaa ninche nemeraposho; neiborrie ninche onyek, kake meponari; amu etung'uaitie ninche Olaitoriani ejo pee eitumurru eloloito. Etudung'oko Olaitoriani enkiguana eseremare oo nkitanyaanyukot 

11  Ore enaisho musana o eng'ejuk, neoru iltung'ana ndamunot. 

12  Entoki e nchani eikilikuanishore iltung'ana laainei, neisho eng'udi oo nkitanapat. Amu eitapong'oyie ninche oltau le nkiborra oo nkonyek, neitung'uaitie ninche Enkai enye aapuo aaiborrie onyek. 

13  Eitayu ninche ilassarri too nchumat oo ldoinyo, neitobir nkishorot too nchumat oo ldoinyo ti abori ilkeek sapuki amu eisidan iloipi lenye. Neaku keibor onyek ntoyie inono, ore siankikin inono naayama neloloito. 

14  Maitame nanu ntoyie inyi te nkiborra enye oo nkonyek, aashu nena siankikin inono naayama te neloloito; amu ore lelo lewa maate nepudariyie nkituaak naaibor onyek neitayu ilasarri te nebo nkituaak naibor onyek naa kepuonu olorere le meeta eyiolounoto aaidak. 

15  Ore hoo nikimbor onyek, iyie Israel, mincho Yuda etiu neijia. Mijing atua Gilgal, nimilep alo Bet-afen, niminya olmumai ajo, “Anaa enaishu Olaitoriani.” 

16  Ore anaa enkashe nape, kepe Siraeli; keidim taata Olaitoriani aitotio ninche anaa olkuo le ker to lokeri o lala? 

17  Eibung'are Efraim inkitanyaanyukot, talama ninye. 

18  Olturur loo lamerak, eishooitie ate te nkiborra oo nkonyek; kenyor ninche enkurruna alang enanyor enkitoo enye. 

19  Etununukoyie ninye osiwuo too naipuko enyena, naa kekurru ninche te nkaraki ilperereni lenye loo lasarri.

