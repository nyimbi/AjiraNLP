1  Nejoki Olaitoriani Noa: “Tijing'a iyie o enkaji ino pooki atua e safina, amu atoduaa ajo ira oltung'ani oitashe too sipat te dukuya nanu tena ishoi. 

2  Iwa ing'uesi maare naapishana nemeeta entioto, oloing'oni ake o elipong. Iwa sii ing'uesi maare naapishana naata intiot, oloing'oni ake o elipong. 

3  Niya sii imotonyi oloing'ang'e maare naapishana, oloing'oni ake o elipong peyie eitubulaa impukunot enye tioriong enkop. 

4  Amu ore teneishunye inkolong'i naapishana, kairriu enchan shumata enkop too nkolong'i artam o nkewaritin artam. Metaa ore pooki toki naitobira, kajutu tioriong enkop.” 

5  Neas Noa nena pooki naitanapa Olaitoriani ninye. 

6  Ore apa Noa ina kata naa oloo larin iip ile te moruao, peyie elotu olairrag le nkare shumata enkop. 

7   Neaku ore Noa tenebo ilayiok lenyena o enkitok enye, o nkituaak oo layiok lenyena tenebo ninye, nejing e safina aailany olairrag le nkare. 

8  Ore ing'uesi pooki nemeeta ntiyiot o ng'uesi pooki naata ntiyot, o motonyi, o pooki toki naiserpepiari te nkop, 

9  maare maare, aa oloing'oni ake o elipong, etijing'a atua e safina tenebo Noa anaa enaitanapa Enkai Noa. 

10  Ore peyie eishunye inkolong'i naapishana, neiput olairrag sapuk le nkare shumata enkop. 

11   Ore to lari le iip ile le nkishui e Noa, to lapa li are enkolong e tomon o naapishana olapa, nedanya inkonyek oo nkariak naagut aaruko, nebolo sii ilusien e keper. 

12  Neshaiki enchan e shumata enkop inkolong'i artam o nkewaritin artam. 

13  Te ina olong ake etijing'a Noa, o Shem, o Ham, o Yafet ilayiok le Noa, o enkitok e Noa, o nkituaak uni oo layiok lenyena atua esafina. 

14  Ninche o pooki ng'ues te risioroto oo mpukunot enye, onkishu pooki te risioroto oo mpukunot enye, o pooki toki naiserpepiari te nkop te risioroto oo mpukunot enye, o motonyi pooki te risioroto oo mpukunot enye, o pooki motonyi e pooki pukunoto. 

15  Nejing pooki atua e safina tenebo Noa, maare maare oo seseni pooki oota enkishui. 

16  Ore nena naatijinga, oloing'oni o elipong e pooki toki naata osesen, nejing atua, anaa enaitanapa Enkai Noa. Neikenoo Olaitoriani ninye tiatua. 

17  Nebik olairrag le nkare tioriong enkop nkolong'i artam, neponari enkare o metudumu aing'atie enkop ailepie e safina. 

18  Neponari enkare oleng neiput enkop, nepor esafina shumata nkariak. 

19  Neponari enkare oleng te nkop, ometaa ore ildoinyo pooki adoru ootii abori keper neimisieki. 

20  Neitemoo enkare ildoinyo pooki metaa eng'uton ntemat e nkaina tomon o imiet. 

21  Neye pooki toki naata osesen naloolo te shumata enkop. Imotonyi, o nkishu, o ng'uesi, o pooki toki naishu te nkop, o pooki tung'ani, 

22  o pooki toki natii enkop natoyio naata enkiyang'et e enkishui, neye pooki. 

23  Etujutuoki pooki toki naishu natii enkoriong enkop, aa tung'ani, o ng'uesi, o pooki toki naiserpepiari, o motonyi oloing'ang'e, etujutuo ninye pooki te nkop. Noa ake etung'uayioki tenebo ilooboitare tiatua e safina. 

24  Nebik inkariak tioriong enkop inkolong'i iip o onom.

