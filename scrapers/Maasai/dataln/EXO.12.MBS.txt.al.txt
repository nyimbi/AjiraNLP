1   Nejoki Olaitoriani Musa o Aron tiatua enkop e Misiri, 

2  “Keaku ele apa te ntae enkiterunoto oo lapaitin; ekeaku olapa le dukuya lo lari te ntae. 

3  Entiaaki olturrur pooki loo Siraeli nchere ore te nkolong e tomon ele apa naa keitayu ake pooki tung'ani olkuoo le ker te risioroto oo nkajijik oo loo menye olkuoo le ker ake te nkaji; 

4  naa tenaa eikiti oleng enkaji to lkuo le ker, ore ake oltung'ani o lelatia enye otashare enkaji enye neitayu te risioroto esiana oo ltung'ana; anaa enaidim ake oltung'ani ainosa nintayuyu olkuo le ker obo. 

5  Ore ilo kuo le ker linyi enchoo metaa meeta entioto, ositima lo lari obo, nintayuyu ti atua nkerra arashu ti atua nkineji; 

6  nintaanyunyu ometabaiki enkolong e tomon o ong'uan ele apa, ina kata nayieng'ie eumata pooki o lturrur loo Siraeli ilkuoo lenye le kerra teipa. 

7  Neitayu ninche embata o sarge, nepik ntaloishin pokira are e kutuk aji o emolinka e kutuk aji enena ajijik naainosie ilkuoo le kerra. 

8  Nenya ninche nkiri ina kewarie, naatapejoki; te nebo imukateni neitu eisuijieki nenya sii mbenek naadua. 

9  Eminya ake te nena ejon arashu eitokitokieki te nkare, kake epejo endukuya enye te nebo loilelek lenyena o enkoshoke enye. 

10  Nimilekuku ake ae toki enye o mekenyu, ore pooki toki naton o mekenyu nipejoo. 

11  Naa tena oitoi inyanya; eena ntae impolosi, etii namuka nkejek inyi netii ng'udisin inyi nkaik inyi; ninyanya te naipuk. Eng'iroroto ena o Laitoriani. 

12  Amu kaim atua enkop e Misiri ina kewarie, naar metuata ilkikaunot pooki ti atua enkop e Misiri nadung'oki nanu enkiguana. Ara nanu Olaitoriani. 

13  Keaku ilo sarge olmonekie te ntae, too nkajijik nitii; naa te nadol osarge nagiroo ntae, nemetii olmeitai ojing ntae peyie emut ntae te naar enkop e Misiri. 

14   “Keaku ena olong te ntae enitumutumu aadamu, nimbung'ubung'u aitaa osirua to Laitoriani; ore ti atua ishoritin inyi pooki embung'a anaa enkitanapata oo ntarasi. Osirua loo mukateni neitu eisuijieki 

15  “Enosa imukateni neitu eisuijieki nkolong'i naapishana; ore te nkolong e dukuya niwuang'ieng'ie enkisuijo aaitayu too nkajijik inyi, amu te nenya oltung'ani emukate naisuijo, ebaiki enkolong edukuya o metabaiki enkolong e naapishana nekepari ilo tung'ani aaitung'uaa Isiraeli. 

16  Ore te nkolong e dukuya entuum olturrur osinya; meetae esiaai naitayuni te nena olong'i; kake ina nanya pooki ng'ae ake ntobiriri. 

17  Ning'oring'oro osirua loo mukateni neitu eisuijieki, amu te ina olong apa aitayio ilororani linyi aitung'uaa enkop e Misiri: metaa embung'a ena olong ti atua iishoritin inyi pooki, anaa enkitanapata oo ntarasi. 

18  Ore to lapa le dukuya te nkolong e tomon o ong'uan o lapa te nkalo e nteipa, ninyanya imukateni neitu eisuijieki ninkoko neijia o metabaiki enkolong e tikitam o obo o lapa te nkalo e nteipa. 

19  Ore too nkolong'i naapishana enchoo metaa metumi enkisuijo too nkajijik inyi; amu te nenya oltung'ani emukate naisuijo, nekepari ilo tung'ani aitung'uaa olturrur loo Siraeli, enyor naa oldokunoti arashu oino teina kop. 

20  Minyanya pooki toki naisuijo; ore too manyishoritin inyi pooki enosa imukateni neitu eisuijieki.” Eng'iroroto e dukuya 

21  Neipot Musa ilpayiani pooki loo Siraeli, nejoki ninche, “Entegelaki ate ilkuoo le kerra te risioroto oo lmareita linyi, niyieng'iyieng'e ilo kuoo le ker le ng'iroroto. 

22  Nintayuyu orridati le nkaitubului naji hisopu nilopilopiepie ilo sarge otii eng'irra, paa ieliele emolink'a oo ntaloishin pokira are te ilo sarge otii eng'ira; nemetii hoo obo linyi oipang aim kutuk aji e nkaji enye o mekenyu. 

23   Amu kegiroo Olaitoriani alo aar metuata Ilmisiri; naa ore te nedol osarge te molinka o too ntaloishin pokira e kutuk aji negiroo Olaitoriani kutuk aji nemeisho ilo arani metijing'u nkajijik inyi peyie ear ntae entuata. 

24  Embung'a ele kerreti anaa enkitanapata te ntae o too nkera inyi ntarasi. 

25  Ore kenya ake peyie ipuonunu enkop naisho ntae Olaitoriani, anaa enatejo, nimbung'ubung'u ena kisiaayiare. 

26  Ore ake peyie kijoki nkera inono, ‘Kene nyoo ena kisiaayiare?’ 

27  Tejo iyie, ‘Olasar lo Laitoriani le Pasaka, amu etogiroyie apa nkajijik oo ltung'ana loo Siraeli te Misiri apa peyie ear Lmisiri kake etapala nkajijik ang.’ ” Neirrug iltung'ana ilukuny enyeneserem. 

28  Nepuo iltung'ana loo Siraeli aas ina; anaa enaitanapa Olaitoriani Musa o Aron neiko neijia. Keeya oo lkikaunot 

29   Ore te mpolos e nkewarie near metuata Olaitoriani ilkikaunot pooki te nkop e Misiri, ebaiki ilo kikau le Farao oton to lorika lenye le nkitoo o metabaiki olkikau le ilo o ena te nkaji naenishoreki, o ilkikaunot pooki loo nkishu. 

30  Neinyototo Farao kewarie, ninye, o laisiaayiak lenyena pooki o Ilmisiri pooki; netii apa olkiyioi sapuk Misiri amu metii apa enkaji neitu eye oltung'ani obo. 

31  Neipot ninye Musa o Aron te nkewarie, nejo, “Enyeito, enchom entung'uai iltung'ana laainei, intae o ltung'ana loo Siraeli; enchom esiayia Olaitoriani, anaa apa enitejo. 

32  Ewaita nkerrai inyi o nchoo inyi anaa enitejo, enchom naa entamayianaki sii nanu.” 

33  Neipukie Ilmisiri iltung'ana, peyie earaa ninche metupuku aaing'uaa enkop te nkisarrisar amu etejo, “Kituata pooki.” 

34  Neya iltung'ana enkurma enye eton eitu eisuijiek, o ngirran naaipurjishoreki neimulumulari too nkilani enye nenap too loilila. 

35   Netaasa sii iltung'ana loo Siraeli anaa enatiaaka Musa, amu etoomonutuo ilgiso loo Lmisiri le nkosholai o le sahabu, o nkilani; 

36  neishoo Olaitoriani iltung'ana omom te dukuya Ilmisiri metaa eishoo nena naatoomunutuo. Nedupore Isiraeli Ilmisiri. Etupukutuo iltung'ana loo Siraeli te Misiri 

37  Nepuo iltung'ana loo Siraeli te Rameses o metabaiki Sukot, ilewa oobaya nkalifuni ile too nkejek, metii nkituaak o nkera. 

38  Nelo sii olorora oshula te nebo ninche, o nkishu kumok oleng; o nkerrai o nchoo. 

39  Nepej ninche imukateni neitu eisuijieki enapa kurma nayautua aaitung'uaa Misiri neitu eishori metotoni, neitu sii eitobiraki ate endaa. 

40   Ore enkata natotona iltung'ana loo Siraeli te Misiri naa ilarin iip ong'uan o tomoni uni. 

41  Ore te siadi ilarin iip ong'uan o tomoni uni, te ina olong kewan, neipang aapuo ilororani pooki lo Laitoriani aaing'uaa Misiri. 

42  Enkewarie apa netagolie Olaitoriani ninche, aitupuku ninche te nkop e Misiri; metaa ore ena kewarie naa enkewarie naing'ori to Laitoriani iltung'ana pooki loo Siraeli ti atua iishoritin enye pooki. Inkitanapat naaipirta eng'iroroto 

43  Nejoki Olaitoriani Musa o Aron, “Ena enkitanapata o sirua le Ng'iroroto: meetae oltung'ani omoni oinos ilo sirua. 

44  Kake ore pooki rrindik oinyiang'uaki too mpisai neidim ainosa te neidipi aatumurat ninye. 

45  Meinos olamutanani arashu olaisiaayiani oigeroki. 

46   Te nkaji nabo einos; minosinoso ake hoo ae kiring'o aaipang'unye ti aji; nimigiligili ake oloito lenye. 

47  Nchoo eibung ena olturrur pooki loo Siraeli. 

48  Naa te nelotu oltung'ani omoni aton te nebo ntae neyieu neitaiki Olaitoriani osirua le ng'iroroto, nchoo metumurati ilewa lenyena pooki. Kake meetae oltung'ani le memurata onya. 

49  Enkitanapata nabo ake eetae to inoti o to ltung'ani omoni oton ti atua intae.” 

50  Neiko neijia iltung'ana pooki loo Siraeli anaa enaitanapa Olaitoriani Musa o Aron, neas ninche. 

51  Ore te ina olong ake neitayu Olaitoriani iltung'ana loo Siraeli aaitung'uaa enkop e Misiri too lororani lenye.

