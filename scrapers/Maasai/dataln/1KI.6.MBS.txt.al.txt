1  Ore te rishata oo larin iip ong'uan o ntomoni isiet eidipa iltung'ana loo Siraeli aatupuku te nkop e Misiri, to lari liong'uan eitore Solomon Israel, to lapa oji ole Sif, aa ninye olapa liare, neiteru ninye ashet enkaji o Laitoriani. 

2  Ore apa ina aji natesheta olaiguanani Solomon naa ntemat e nkaina ntomoni ile enkadoro, naa ntemat e nkaina tikitam endapasho naa ntemat e nkaina tomoni uni e nkadoro nailep. 

3  Naa ore olgoriet otii enkalo najing'ieki enkaji naa ntemat e nkaina tikitam, nerisioro endapasho e nkaji, naa ntemat tomon e nkaina eng'uton te dukuya ina aji. 

4  Nepik ninye ilusien naaitobiruaki te nkarriyiano 

5  Neitobir sii aitaman isunta eina aji nkajijik naakedo too nchot pooki. 

6  Ore enkaji eabori naa ntemat imiet e nkaina endapasho, ore enkaji e polos naa ntemat ile e nkaina endapasho, ore enkaji e uni te shumata naa ntemat e nkaina naapishana endapasho. Ore te manaroto eina aji neitodorropu isunta pee meibung ake nena rishinani isunta e ina aji. 

7  Ore apa pee esheti ina aji naa too soito ooitobiraki te wueji neguetishoreki; pee mening'i ake enyuntu anaa entolu anaa ae toki e sekenkei tiatua enkaji e Nkai, ina kata eshetitae. 

8  Ore enejing'ieki ilo gilata liabori naa enkalo e kopikop eina aji; naa nkedeta eimi pee epuoi olgilata le polos, nepuoyieki sii olgilata liokuni. 

9  Neaku etesheta ninye ina aji neidip; nepik enkitoipet e shumata too mbaoi o ltarakuai. 

10  Neitobir ninye lelo gilat meishiaakino ake olgilata ntemat imiet e nkaina enkadoro, neibung'ieki enkaji too mbaoi oltarakuai. 

11  Nelotu ororei lo Laitoriani enetii Solomon, 

12  nejo, “Ore ena aji nishetita iyie, tenilo iyie too nkikoot aainei nimbung nkitanapat aainei pooki nirubare ninche, natum taa atuuno ilo rorei te iyie, apa lairorie Daudi papaai lino. 

13  Naa kabik nanu tiatua nkera e Israel nemaing'uaa nanu iltung'ana laainei Isiraeli.” 

14  Neaku etesheta Solomon ina aji, neidip ninye. Enkikodo e atua enkaji e Nkai (

2   Int 

3  .

8  -

14  ) 

15  Neikod isunta eina aji tiatua too mbaoi oltarakuai, ore ebaiki oltiren le nkaji ometabaiki enkimulumulet e shumata, nepik nkeek; ore oltiren leina aji neimulumul too nkeek oltepesi. 

16   Etesheta ninye oriong ina aji apik mbaoi o lerai erishata oo ntemat e nkaina tikitam; etesheta ebaiki oltiren ometabaiki enchumata e suntai, neshet ine aiko anaa atua ina aji e Nkai, anaa ewueji sinyati aisul. 

17  Ore ilo gilata le wueji sinyati oleng naa ntemat tomon oisiet e nkaina enkadoro. 

18  Ore iltarakua ootii atua ina aji negueti aikunu anaa imalasin o ntapuka naalaa; naa iltarakua ake pooki, medoli ninye osoit. 

19  Ore atua ina aji e Nkai, neitobir ninye olgilata liatua tukul, pee etum atipika ine osanduku lo sotua lo Laitoriani. 

20  Ore apa ilo gilata liatua naa ntemat tikitam e nkaina enkadoro, naa ntemat e nkaina tikitam endapasho, naa ntemet e nkaina tikitam enkadoro nailep, nemura pooki wueji te sahabu nasila, nepik olpisiaai le sahabu metaleng'o dukuya ilo gilata liatua, nemur ninye te sahabu. 

21  Nemur Solomon atua ina aji te sahabu nasila, nepik ninye olpisiaai aitalang ine wueji sinyati, nemur te sahabu. 

22   Nemur ninye enkaji pooki te sahabu ometaba anaa neidipayu enkaji pooki. Ore sii ilo perere lo lasar liatua ewueji sinyati nemur te sahabu. 

23   Ore tiatua ine wueji sinyati neitobir ninye ilkerubi oare loo nkeek o loirien, ore ake obo, ntemat tomon e nkaina enkadoro. 

24  Ntemat imiet e nkaina enkadoro e naipukoi o lkerubi obo. Naa ntemat imiet ebaiki enkiting'oto e naipukoi nabo o metabaiki enkae aipukoi. 

25  Ore olikae kerubi naa ntemat tomon ake sii ninye. Entemata nabo lelo kerubi naa empukunoto nabo. 

26  Ore enkadoro olkerubi obo naa ntemat tomon e nkaina, naa neijia ake sii etiu ilo likae. 

27  Nepik ninye lelo kerubi ewueji e atua eina aji; ore inaipuko e lelo kerubi nelaki aaisalaash ometaa kebaiki enaipukoi e obo e suntai nebaiki enaipukoi o likae e suntai; ore nkulie aipuko enye nebaikino te mpolos e nkaji. 

28  Nemur ninye lelo kerubi te sahabu. 

29  Ore isunta eina aji neikodi aaguetaki ilkerubi oltuka o ntapuka naalaa, neikodi too lgilat o tioriong o too liatuani. 

30  Ore oltiren le nkaji nemur te sahabu tiatua o tioriong. 

31  Ore te wueji nejing'ieki ine wueji sinyati nepik nkikeneta o loirien; ore imolinkaishi neriwi aaitobiraki, nemur ninye. 

32  Neimulumul ninye aikod nena kikeneta e kutukaji pokira are oo loirienito too ntokitin naaguetuno anaa ilkerubi, o ltuka o ntapuka dapashi, nemur lelo kerubi te sahabu o lelo tuka. 

33  Neaku eitobira ninye teine nejing'ieki imolinkaishi e kutukaji o loirien, neisho metorisioto nkaloli pooki, 

34  o nkikenata are e kutukaji oltepesi, ore imatuan are e nkikenet nabo naa keshukunoyu eikeni o eboli naa neijia eitiu enkae matua e nkikenet. 

35  Ore nena kikeneta neikodi aapik olkerubi, o ltuka o ntapuka, nemur ninche te sahabu, anaa ina natipikaka nena tokitin naaguetuno. 

36  Neshetu ninye olodung'oro liatua too lkererin okuni loo soito ooguetuno o too ng'apeta oltarakuai. 

37  Ore to lari liong'uan nepiki ina aji o Laitoriani olkitamanyunoto, to lapa le Sif. 

38  Ore to lapa le tomon oobo, to lapa oji ole Buul, laa ninye olapa le imiet neidipayu ina aji too nkaloli pooki, terisioroto oo nkitobirat enyena pooki apa naaitobirakaki ninye. Ilarin oopishana etesheta ninye ina aji.

