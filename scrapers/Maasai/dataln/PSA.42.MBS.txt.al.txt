42  –

72  ) Enkomono o ltung'ani otii eyararoto 

1  Ore anaa enayieu enkoilii enkare naruko neijia etiu oltau lai, kiyieu iyie, Enkai. 

2  Eeta oltau lai enkure te nkaraki Enkai, Enkai naishu. Kanu kenya alotu aing'or enkomom e Nkai? 

3  Etaa ilkiyio laainei ninche endaa ai dama o kewarie, aajoki nanu iltung'ana anaake, “Koree Enkai ino?” 

4  Te nadamu nanu kuna baa nelepori oltau lai ti atua nanu, amu ashomo nanu arikoo olorora nikipuo e nkaji e Nkai, too mbuakunot e nchipai o sinkolioitin le nashe, neitobir ilo orora osirua. 

5  Kainyoo pee itapalari iyie, lo tau lai, naa kainyoo pee itanyamala iyie ti atua nanu? Isiliga Enkai; amu kaitoki ake aisis ninye, ninye eretoto ai naa Enkai ai. 

6  Etalepori oltau lai ti atua nanu, ore enkaraki ina kaadamu nanu iyie, ebaiki enkop e Yordan o ene Hermon, ebaiki oldoinyo le Misar. 

7  Eishiraka enguton e nguton te mbuakunoto oo nkariak inono; ore ndoorot oo nkariak o lopir le nkare naaitemoitie nanu. 

8  Ore tendama neitanap Olaitoriani enyorrata enye nauno, ore te nkewarie netii osinkolio lenye te nebo nanu, enkomono e Nkai e nkishui ai. 

9  Atiaaka nanu Enkai, endapidapoi ai, “Kainyoo pee mikidamu nanu? Kainyoo nanu pee alo aishirita, te nkaraki enkitorogonyata naaitorogony olmang'atinta?” 

10  Etotiutuo anaa ilbaa torrok to sesen lai, imorot oo lmang'ati laainei, aajoki ninche anaake, “Koree e Nkai ino?” 

11  Kainyoo iyie pee itapalari, lo tau lai, naa kainyoo iyie pee itigire ti atua nanu? Isiliga Enkai, amu kaitoki ake aisis ninye, eretoto ai naa Enkai ai.

