1  Ing'urrieki nanu iyie Enkai, te risioroto e nyorrata ino nauno; ore te risioroto o lng'ur lino kitok, tujutoi nkitarruorot aainei. 

2  Ntukuoki nanu tukul meishunye entorroni ai, nikintisiny too ng'ok aainei! 

3  Amu ayiolo nanu nkitarruorot aainei, netii ing'ok aainei anaake dukuya nanu. 

4   Tialo iyie ake ataasa nanu eng'oki, naas ina torrono too nkonyek inono, metaa ira iyie asipani te nkiguana ino, nimiaata entioto te nkiguana ino. 

5  Ng'ura, ti atua ntorrok nanu aatoiuoki, naa ti atua ing'ok aatoiuo yieyio. 

6  Ng'ura, esipata e atua oltau iyieu iyie; ore enkaraki ina inteng'enaki nanu eng'eno nagut ti atua enkisudoroto o ltau lai. 

7  Mpooki nanu te hisopo, pee asinyayu; ntukuoki, pee awang'u alang enturoto. 

8  Mputaki nanu eng'ida o enchipai, nchoo lelo oik apa litigila iyie meting'idata. 

9  Isudoi enkomom ino too ng'ok aainei, nijutoo ntorrok aainei pooki. 

10  Ntobiru ti atua nanu oltau sidai, iyie Enkai, nipik enkishui ng'ejuk sidai atua nanu. 

11  Mikinturraa nanu aitung'uaa ine nitii, nimiwuang'ie ina kiyang'et ino sinyati ti atua nanu. 

12  Torrinyokoki nanu eng'ida e njeunoto ino, nikimbung nanu to ltau le yieunoto ino. 

13  Pee atum aiteng'ena ilaitarruorrok nkoitoi inono, nikirrinyokino ilaing'okok aapuonu enitii. 

14  Iyie Enkai, tokorduaki nanu te lelo loo sargeta, iyie, Enkai e njeunoto ai, naa kerany olng'ejep lai te mbuakunoto e nkordunoto ino. 

15  Olaitoriani, tabolo iyie enkutuk ai pee eibalunye enkutuk ai enkisisa ino. 

16  Amu mishipakino iyie ilasarri; te naitayu ninye olasar opejori nimikintiship iyie. 

17  Ore olasar ong'amaroyu te Nkai naa oltau obor; ore oltau obor neitadou kewan, mimenaa iyie Olaitoriani. 

18  Ntaasa Sion esidai te supatisho ino; teshetu isunta e Yerusalem. 

19  Pee itum taa atishipakinoyu ilasarri oodede, o lasarri oopejori, o lasarri oolulung'a oopejori; nitum taa aitayu ilasarri loo loing'ok, to lperere lino lo lasar.

