1  Entabuaku entaranyaki Enkai engolon ang; entabuaaki te ng'ida Enkai e Yakobo! 

2  Elepie osinkolio, nioshiosho enkinanta, ina kinanta e nkopito sidai enkorui o endule. 

3   Entoosh entarumpeta te nduaata o lapa, te nepurupuranayu olapa, te ina olong ang o sirua. 

4  Amu enkitanapata ina te Israel, elimunoto e Nkai e Yakobo. 

5  Eibalunye apa ninye te Yosef, ina kata apa pee eipang ninye alo te nkop e Misiri. Aning'ito nanu oltoilo leitu ayiolou: 

6  “Aiwuang'ie nanu olola to loililai lino; eyeng'iyeng'ate nkaik inono te napata e nkikapu. 

7   ore te nkata o sina kimpoto iyie nanu, naatokordua nanu; aatawalikia nanu iyie te ine wueji e nkisudoroto e ndarata; aatetema nanu iyie too nkariak e Meriba. 

8  Entoning, lo tung'ana laainei, te naikok nanu intae! Oo Israel, oi siaake tenaa eikining nanu! 

9   Mejing enkai omoni atua intae; emirrugo aaserem enkai omoni. 

10  Ara nanu Olaitoriani Enkai ino, ilo apa likiyaua aitung'uaa enkop e Misiri. Tang'a enkutuk ino pe aiput nanu. 

11  “Kake eitu ening iltung'ana laainei oltoilo lai; nemaayieu nanu Israel. 

12  Neaku aishooyie nanu te ina golon oo ltauja lenye, metusuja nkiguanat enye. 

13  Oi napaji tenaa kaaning iltung'ana laainei, pee etum Israel ashomo too nkoitoi aainei! 

14  Etaa nanu kasioki amir ilmang'ati lenye, naibelekenyaki nanu enkaina ai ilmang'ati lenye. 

15  Ore lelo ooiba Olaitoriani nepuonu aaitoborruo te dukuya ninye, ore ina kitamioto enye nebik ntarasi. 

16  Kaaitoti nanu iyie te nkano sidai aisul, ore te ina aisho naing'uaa endapidapoi naaitaraposh iyie.”

