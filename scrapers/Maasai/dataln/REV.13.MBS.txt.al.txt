1   Nadol nanu eng'ues eilepu aing'uaa atua enaiposha naata imowuarak tomon, o lukuny naapishana neishopokino nkishiliaa tomon e nkitoo nena mowuarak enyena. Netii enkarna e morore nena lukuny enyena. 

2   Ore ina ng'ues natoduaa neikununo ana olowuaru keri. Netiu nkejek enyena anaa ino lng'arurumi, netiu enkutuk enye ana eno lng'atuny. Neisho ilo asurai ina ng'ues engolon enye o lorika lenye le nkitoo, o enkidimata sapuk. 

3  Ore nabo oo lukuny enyena, eijo keeta olbae le nkeeya. Ore ilo bae lenye le keeya neishiwuo, nesuj enkop pooki ina ng'ues eing'asia. 

4  Neserem iltung'ana ilo asurai, amu eishoo ninye enkidimata enye ina ng'ues neserem, ninche ina ng'ues ejo “Ae ng'ae otiu anaa ina ng'ues, naa ae ng'ae oidima airisha?” 

5   Neishori ina ng'ues enkutuk nairorie imbaa naarupie kewan o rorei le morore, neishori meitoreisho too larin artam o aare. 

6  Nebol enkutuk enye emorisho, nemor Enkai, amor enkarna enye o emanyisho enye. Aa nchere lelo pooki oomanya shumata. 

7   Neishori sii meitayunye olarrabal isinyat, nemir ninche. Neishori ninye enkitoria naitoreyie iloshon oltung'ana, o lng'ejepa, o loreren. 

8   Ore lelo pooki ootii enkop neserem ninye, pooki ngae apa leitu eigeri enkarna enye apa eton eitu eitamanyuni enkop, ti atua embuku e mpuaan e ilo Kuoo le Ker apa otaraki. 

9  Te neetae oloata enkiok, nchoo ening. 

10   Ore ake pooki ng'ae oarari, nelo eyaroto; ore ake pooki ng'ae oarisho to lalem meeta nchere meari sii ninye to lalem. Ene taa etii enkipototo te nkaraki eng'iriata o enkirukoto oo sinyat. 

11  Naitoki adol ae ng'ues natudumunye te nkop neeta mowuarak are anaa olkuoo le ker, neiro ninye anaa ilo asurai. 

12  Neitoreishore ninye enkidimata pooki e idia ng'ues e dukuya, te ine netii ninye, nearaki enkop o pooki oomanya enkop meteserema ina ng'ues e dukuya, apa naishiwuo olbae lenye le keeya. 

13  Neas ilmonek sapuki o metaa ninye keitadou enkima eing'uaa keper meeu enkop edolita iltung'ana. 

14  Ore too lmonek ooishooki metaasa te ine netii ina ng'ues neitapong'oo lelo ootii enkop. Neitanap lelo oomanya enkop meitobira ninche enkitanyaanyukoto e ina ng'ues naata endung'oto o lalem neton ake eishu. 

15  Neishori ninye meishoo enkiyang'et ina kitanyaanyukoto e ina ng'ues, pee etum ninye ina kitanyaanyukoto ataa keiro. Nejo metaari metuata lelo pooki lemeserem ina kitanyaanyukoto e ina ng'ues. 

16  Neisho sii pooki ng'ae, looti o lkituaak, ilkarsisi o laisinak, irrindiki o leme rrindiki, metipiki olmishire enkaina e tatene aashu enkomom, 

17  pee meitoki hoo obo ainyiang'isho aashu emirisho, meteleku ake te neeta ilo mishire, aa taa enkarna e ina ng'ues, aashu esiana e ina arna enye. 

18  Eyieu taa ena eng'eno nagut, nchoo ilo oata ening'unoto eikenisho atum esiana e ina ng'ues. Amu esiana e tung'ani. Ore esiana enye naa iip ile o ntomoni ile o ile.

