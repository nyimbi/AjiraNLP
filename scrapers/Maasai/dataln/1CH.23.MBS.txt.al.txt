1   Ore ake pee emoruau Daudi, neitaa Solomon olayioni lenye metaa olaiguanani le Israel. Esiai oo Lawi 

2  Neiturrur Daudi ilarikok pooki le Israel, o lapolosak pooki loo Lawi. 

3  Ore too Lawi, neikeni pooki oata ilarin tomoni uni neilep, ore esiana enye naa iltung'ana nkalifuni tomoni uni oisiet. 

4  Nejo Daudi, “Ore nkalifuni tikitam oong'uan e kulo, ninche ooitasheiki esiaai e nkaji Olaitoriani, ore nkalifuni ile neaku ilkituaak o larishak. 

5  Ore ilarripok le kishomi naa nkalifuni ong'uan, naa nkalifuni oong'uan oisis Olaitoriani te nena kinantani naitobira nanu pee eisisieki.” 

6  Neitobir Daudi ninche aorrior aaitaa ilturrurri aitusuj ilayiok le Lawi: Gershom, o Kohat, o Merari. 

7  Ore apa ilayiok le Gershom naa Ladan, o Shimei. 

8  Ore ilayiok le Ladan naa: Yehiel aa ninye olkitok, o Setam, o Yoel, lelo pokira okuni. 

9  Ilayiok le Shimei naa Shelomot, o Hasiel, o Haran, lelo pokira okuni. Kulo apa ilukuny oo nkajijik oo loo menye too le Ladan. 

10  Ore ilayiok le Shimei naa: Yahat, o Sina o Yeush, o Beria. Ilayiok apa le Shimei kulo pokira oong'uan. 

11  Yohat apa ninye olkitok, naa Sisa o liare; kake meeta apa Yeush o Beria ilayiok kumok, neaku eitaaki ninche olmarei obo. 

12  Ore ilayiok le Kohat naa: Amram, o Ishar, o Hebron, o Usiel, lelo pokira oong'uan. 

13   Ore ilayiok le Amram naa: Aron o Musa. Eiteng'elaki apa Aron pee eitisiny nena tokitin naasinya oleng, pee etum ninye o layiok lenyena aataa iloopej enkorropil te dukuya Olaitoriani, neisiaaisho ninye, nemayianisho te nkarna enye ntarasi. 

14  Kake ore ilayiok le Musa ilo tung'ani le Nkai, neishooki nkarn oo ltung'ana le Lawi. 

15  Nkarn oo layiok le Musa: Gershom o Eliesa. 

16  Ore ilayiok le Gershom naa Shebuel aa ninye olkitok, 

17  ore ilayiok le Eliesa naa: Rehabia aa ninye olkitok, nemeeta apa Eliesa kulikae ayiok, kake aikumok apa ilayiok le Rehabia oleng. 

18  Ore ilayiok le Ishar naa, Shelomit aa ninye olkitok. 

19  Ore ilayiok le Hebron naa: Yeria aa ninye olkitok, o Amaria aa ninye oliare, o Yahasiel aa ninye oliokuni o Yekameam aa ninye oliong'uan. 

20  Ore ilayiok le Usiel naa: Mika aa ninye olkitok o Ishia aa ninye oliare. 

21  Ore ilayiok le Merari naa: Mahali o Mushi. Ore ilayiok le Mahali naa: Eliesa o Kish. 

22  Etua apa Eliesa meeta ilayiok, ntoyie ake eeta; ore iltung'ana lenye, lelo ayiok le Kish, neyam ninche. 

23  Ore ilayiok le Mushi naa: Mahali, o Eder, o Yeremot, lelo pokira okuni. 

24  Kulo apa ninche ilayiok le Lawi anaa too nkajijik oo loo menye, nena lukuny oo nkajijik oo loo menye, anaa enaigeroki ninche te risioroto e siana oo nkarn e pooki ng'ae ebaiki ilarin tikitam neilep, te lelo ooas esiaai e nkisiaayiare e nkaji Olaitoriani. 

25  Amu etejo apa Daudi, “Ore Olaitoriani Enkai e Israel, eishoo eseriani iltung'ana lenyena, nebik ninye te Yerusalem ntarasi. 

26   Metaa meekure eeta tipat nanapie Ilawi olng'obor le Nkai o kulie tokitin ake pooki e nkisiaayiare.” 

27  Amu ore too rorei oobayie le Daudi, naa ena esiana oo Lawi ebaiki ilarin tikitam neilep. 

28   “Kake ore esiaai enye naa pee eretu ilayiok le Aron te nkisiayiare e nkaji Olaitoriani aaing'or Ilgorieti o too lgilat le nkaji, neituku nena pooki sinyat, neas pooki siaai te nkisiaayiare e nkaji e Nkai; 

29  neretisho te nkisiaayiare e mukate e nkitoduaaroto, o entapa tenkaraki olasar le ntapa, naa ninye eitobirieki imukateni neitu eisuishieki, o lasar loo mukateni naatapejoki, o lasar oitushula te ilata, o ntemat pooki e nkumoi o esapuko. 

30  Naa keitashe ninche anaake tadekenya aaisho enashe neisis Olaitoriani, naa neijia sii etiu teipa. 

31  O enkata ake pooki naishori Olaitoriani olasar opejori te nkolong e sabato, o to lapa ng'ejuk, o too nkolong'i o Sirua, terisioroto e siana nayieuni te ninche, anaake te dukuya Olaitoriani. 

32  Neijia ninche eiko aaing'or olng'obor le ntumo o ewueji sinyati, negolie ninche ilayiok le Aron, lelo alashera lenye, te nkisiaayiare e nkaji Olaitoriani.”

