1   Ore te ilo ari apa otuayie olaiguanani oji Usia, atoduaa nanu Olaitoriani etonita to lorika le nkitoo. Neilepieki ninye oleng. Ore olkila lenye neiput enkaji e Nkai. 

2  Ore te shumata ninye neitashe iserafi. Neeta ake obo inaipuko ile. Ore are neimulumulie enkomom enye, ore are neimulumulie nkejek enyena, ore are nelotie tiaai. 

3   Neipoto ake maate ejo: “Sinyati, Sinyati, Sinyati Olaitoriani loo lororani; eiputa enkop pooki enkitoo enye.” 

4   Neikirikira olkitamanyunoto le Nkaji e Nkai te nkaraki ina buakunoto, neiput ina aji empuruo. 

5  Najo nanu: “Woi kewan ai! Amu aimina nanu; amu ara nanu oltung'ani loo nkirorot torrok; naton tiatua iltung'ana loo nkirorot torrok; amu etoduaa nkonyek aainei Olaiguanani, ilo Aitoriani loo lororani!” 

6  Nelotu obo le lelo serafi enatii, neibung'ita te nkaina enye enkukuo naishu, nayaua to lperere lo lasar. 

7  Neiseyie enkutuk ai, nejo, “Ng'ura, eiseyie ena enkutuk ino; eiwuang'ieki entorroni ino, nikitapalakaki ing'ok inono.” 

8  Naning nanu oltoilo lo Laitoriani ejo, “Kaing'ae nanu airriwaa, naa kaing'ae olo te nkaraki iyiook?” Najo nanu, “Nele nanu! Irriwayioki.” 

9   Nejo ninye, “Shomo, tiaaki ele orere: ‘Ining'ining'i, kake miyiolouu; Idolidolo kake mimususu.’ 

10  Iroshiyie iltauja le kulo tung'ana, nintiming'ana nkiyiaa enye, ninkeno nkonyek enye; pee medolisho too nkonyek enye, nemening'isho too nkiyiaa enye, neyiolou too ltauja lenye, neibelekenya pee eishiunyeki.” 

11  Naitoki nanu ajo, “Oi anu, Olaitoriani?” Nejo ninye: “O metaba anaa nemijoonu nkanas memanya toki, o nkajijik metii iltung'ana, ore enkop neliyioyu tukul, 

12  neiwuang'ie Olaitoriani iltung'ana aitalamaa oleng, neaku ilmuaateni kumok te mpolos e nkop. 

13  Ore hoo duoo ninye te neleku ematua nabo e tomon, keitokini aapejoo, ketiu ninye anaa enkobei o lchani onyaanyukie olng'aboli naing'uari eitashe, eidipaki aatuuroi.” Ilo antererai sinyati ninye ina obei.

