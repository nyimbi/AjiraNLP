1   Ore ti alo elotunoto o Laitoriani lang Yesu Kristo o enkiturrurroto ang pee kinang'are ninye, kisai iyiook intae, ilalashera 

2  eminchosho eirrirri indamunot inyi aasioki aashu eituria neme te nkiyang'et to rorei aashu te mpalai naji iyiook eing'uaa eji etabawua Enkolong o Laitoriani. 

3  Eminchosho ake oltung'ani elej intae te pooki oitoi, amu melotu ina olong te neme eserserisho nalotu te dukuya, neibalunyieki ilo tung'ani le ngogong'i, enkerai e nkiminata, 

4   okeshisho neilepie kewan eiba pooki toki ake ninye naji enkai aashu ina naseremi, neitoton kewan to lorika te nkaji e Enkai, nelikioo kewan eitaa kewan Enkai. 

5  Aimidamumu intae aajo ore apa aboitare intae atolikio intae ena? 

6  Niyiololo intae entoki neton eibokito taata pee etumi aaibalunye ninye te nkata enye. 

7  Amu ore ina kisudoroto e ngogong'i neasisho taata, ore ilo oibooyo ninye neiko neijia o metaba anaa neiwuang'ieki ninye. 

8   Ore ina kata neibalunyieki ilo torrono, naa kear Olaitoriani Yesu te ntooma e nkutuk enye, naa keidaikie Ninye ninye te liooto enye o te lotunoto enye. 

9   Ore te lotunoto e ilo torrono te ngolon e shetani, neasi te nkidimata pooki ilmonek le lejare o ne nking'asia, 

10  neleji lelo ooimin te monkoi e ntorroni amu etanyaita ninche enyorru esipata naidim aitajeu ninche. 

11  Neaku eirriwaka ninche Enkai enkitarruorroto nagol, meiruko enda e monkoi, 

12  pee etumi aaiguanara lelo pooki lemeiruk esipata kake eshipakino entorroni. Etegeluaki intae aaitajeu 

13  Kincho oshiaake Enkai enashe te nkaraki intae ilalashera oonyorri to Laitoriani, amu etegelua apa intae Enkai ebaiki enkiterunoto pee eitajeuni te nkoitoi e nkitisinyata te Nkiyang'et o te nkirukoto ti atua esipata. 

14  Eipotoko ninye intae ena oo Lomon Supati likiyakita iyiook intae pee itumutumu enkitoo e nkisisa o Laitoriani lang Yesu Kristo. 

15  Ore naa ilalashera, entasheito emiseuseu embung'a entukurraki olkerreti likituutakita iyiook intae to rorei le nkutuk aashu te mpalai. 

16  Ore ninye Olaitoriani lang Yesu Kristo makewan, o Enkai Papa lang ootonyorra iyiook, neisho iyiook enkilejilej oo ntarasi o siligi sidai oing'uaa empiris, 

17  meilejileja iltauja linyi neitasheiyie ninche ti atua enkiaas pooki sidai o to rorei.

