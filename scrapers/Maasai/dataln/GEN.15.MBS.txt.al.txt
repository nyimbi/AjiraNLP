1  Ore tesiadi e kuna baa, eewuo ororei lo Laitoriani enetii Abram te nduaata ejo, “Miureishoyu Abram, ara nanu elong'o ino, kesapuku oleng enkishooroto nikinchori iyie.” 

2  Kake etejo Abram, “Olaitoriani Enkai, ainyoo doi kincho, adolita ajo eloito enkishon dukuya maata enkerai, ore olajung'oni le nkaji ai naa Eliesa le Dameski?” 

3  Neitoki ake ajo Abram, “Ng'urai, esipa eitu kincho nanu eishoi, ore osinka otoiwuoki te nkaji ai ninye oyooki aaku olajung'oni lai.” 

4  Ng'ura, neirorie Olaitoriani ninye ajo, “Ore ele tung'ani meaku olajung'oni lino, olayioni loo nkiri inono ninye likijung.” 

5   Neipang'unye ninye boo nejoki, “Ng'ura sii iyie keper, ninken ilakir tenaa aindim atipika esiana.” Neitoki ake ajoki, “Metaa neijia ebayu eishoi ino.” 

6   Neiruk ninye Olaitoriani, neikenakini ninye aajo oloitashe too sipat. 

7  Nejoki Olaitoriani ninye, “Ara Olaitoriani likintayio te Uri oo lkadayo peyie aaisho iyie ena kop intaa enino.” 

8  Kake etejo Abram, “Oi Olaitoriani Enkai, kaji aiko tenayiolou ajo keaku enaai?” 

9  Nejoki Enkai ninye, “Iyakaki entawuo oo larin okuni, o enkine oo larin okuni, o lmeregesh loo larin okuni, o enturkulu, o enkuoo e nturkulu.” 

10  Neyaki Abram ninye kuna tokitin pooki nesash ninche maare neiteleiki enkiperrati nabo aishiaakinye enkae; kake eitu edung nena motonyi asash. 

11  Ore pee edoiki ilkurragoso nena popoki, neiture Abram aitalamaa. 

12   Ore etaa kedoyio enkolong, netir injo naairoshi Abram; naa ing'ura, etijinga oloputukunyi kitok le naimin kitok shumata ninye. 

13   Nejoki Olaitoriani Abram, “Tayiolo miata olng'ash ajo keaku eishoi ino ilomon te nkop neme enenye, neaku sii irrindiki teine, naa keibookini enkop too larin iip ong'uan; 

14   kake kayau endungokinoto enkiguana olosho pooki oisiaaita, ore tesiadi, nepuku ninche teina kop etudupote. 

15  Ore iyie, ilo enetii iloo papaai lino to sotua, aikinukari itaa olpayian kitok oitobirakine enkirragata. 

16  Naa keshukunye ninche ene te ishoi e ong'uan, amu eton eitu elulung'ayu ing'ok oo Lamori.” 

17  Ore peyie edoyio enkolong etomisimiso enkop, ng'ura, nelioyu emoti napuru, o lang'at le nkima elo te rishata e nena sashat. 

18   Ore teina olong, eitobira Olaitoriani osotua o Abram ejoki, “Ore iishoritin inono ekaisho ena kop, eiteru to lkeju le Misiri o metabaiki olkeju sapuk ilo keju le Frati. 

19  enkop oo Lkanaan, o Lkeniti, o Lkenisi, o Lkadmoni, 

20  o Lhiti, O Lperisi, o lrafai 

21  o Lamori, o Lkanaani, o Lgirgashi, o Lyebusi.”

