1  Neitoki Yoab awal ajo: 

2  “Kenkata nabaa kisilisil iyie nanu, nikigiligil aitaa ndung'ot too rorei? 

3  Kindipa atipika nanu enkurruna kuna katitin tomon, aimidol iyie enkurruna tenikinyal nanu? 

4  Naa tenaa kesipa doi inchere aitarruoyie, etii enkinyala ai atua enkorrok ai. 

5  Tenesipa tukul ajo intasapuk kewan kiarare nanu, nintaa emborron ai, enchankar nikiarare nanu; 

6  tayiolo naa ajo aatipika Enkai nanu atua entorroni, naaitamana nanu orreshet lenye. 

7  Ng'ura, aishira abuaku ajo ‘Olarrabal!’ kake eitu aawalikini; aipotishe to ltoilo sapuk, kake metii esipata. 

8  Etipika esuntai enkoitoi ai, metaa maidim aima, netipika enaimin inkoitoi aainei. 

9  Aatooruo ninye nanu enkitoo ai, neya te nanu enkopiyia enkitoo te ndukuya ai. 

10  Aagiligil nanu too nkaloli pooki, netaa aisha, neitayio ninye osiligi lenye anaa olchani. 

11  Einuaa ninye engoro enye napi peyie aarare, naaikenaa nanu aitaa olmang'atinta lenye. 

12  Eirriwua ninye iltimito lenyena maataarare netur ninche iloong'elu, naarresh ninche eman olng'obor lai. 

13  Eitalamayie ninye iltung'ana maatung'uai ataa olomoni te lelo pooki laayiolo nanu. 

14  Aatung'uaitie iltung'ana laainei le sotua tenebo ilchoreta laainei. 

15  Ore ilomon ootii enkaji ai nemaadamu ninche nanu; ore inkaisiaayiak aainei naaikenaa anaa olomoni; ataa nanu olomoni too nkonyek enye. 

16  Aipoto nanu osinka lai, kake eitu ninye aawaliki; meeta nchere masai nanu ninye te nkutuk ai. 

17  Ataa kereek te nkitok ai, naatonyimo ilayiok lang'arie kina. 

18  Ore ninye nkera kutiti naatemenaitie nanu, ore tenainyototo neimaki imbaa olmena te nanu. 

19  Ore ilchoreta laainei likinyorra oleng naaing'or ninche to lmena, ore lelo apa lanyor naaibelekenyakinote aarare. 

20  Ore iloik laainei netaremo olchoni lai o sesen lai, naa te mpesho nanu ailanya keeya aimisho. 

21  Eng'urrieki nanu, eng'urrieki nanu, intae lo shoreta laainei, amu aatoshoroyie nanu enkaina Enkai! 

22  Kainyoo iyie pee kisujaa nanu anaa Enkai? Kainyoo iyie pee mikindip enkisilisiloto o sesen lai? 

23  Oi naaji tenaa keigeroki te mbuku! nedamuni pooki aiger te mbuku. 

24  Naa tenaa keigeroki te nkalamu e sekenkei naata esipil! pee eguetakini endapidapoi ntarasi! 

25  Amu ayiolo ajo eishu olalakunoni lai, naa ore te siadi neitashe ti oriong enkop; 

26  neaku ore eidipaki aatumut osesen lai, naitoki ake adol Enkai to sesen lai, 

27  ilo ladol etii enkalo ai, naa kadol too nkonyek aainei; neme too ne likae. Eiterre oltau lai tiatua nanu! 

28  Naa tinijo, ‘Kaji kinko tinikisuj ninye!’ naa ‘Ore esipata embae netumi ti atua ninye’; 

29  turia ilo alem, amu eyau engoro napi enkitamioto to lalem, peyie itum atayiolo inchere eetae endung'okinoto enkiguana.”

