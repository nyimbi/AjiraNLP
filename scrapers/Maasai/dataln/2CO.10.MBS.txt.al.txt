1  Nanu Paulo taata osai intae te nkaripo o te mborron e Kristo kewan, nanu oloshi obor enotote nkomomi kake neitieu intae enoshi kata mitii. 

2  Aomon intae, te nalotu enitii pee meaku kaitodolu empijan natiu anaa enoshi naidim aitoduaa lelo oojo mbaa e nkop naadumu iyiook mataasisho. 

3  Ore hoo naa enkop kitii kinchu, mme enjore e nkop kitii. 

4  Ore masaa nikiarare neme ake masaa o larrabal; kake keeta nkunaang enkidimata e Enkai enaa keparripar isempewueti. 

5  Eikiparripar iyiook enchankar oo monko; o pooki toki naitashe to lwuasa aibooyo eyiolounoto e Enkai; nikimbung aaen nkibirribirrat ake pooki metoning'o Kristo; 

6  naa ore pee eaku italaari aaishoru ate katukul, nikiterretenate pee kintame enkiaas pooki e ilo lemening'isho. 

7  Eng'ura nena baa naatii dukuya nkonyek inyi. Ketayiolo oltung'ani tukul ajo ole Kristo? Sidai, kake enchoo ilo menyaaki aikenaa ena ai bae nchere: kira sii iyiook ile Kristo anaa pee era ninye. 

8  Ore te naa kanya naaji kutuk oleng awuasare enkidimata ai, naa Olaitoriani laaisho pee ashetunye intae, neme pee aar intae, kake makurru. 

9  Emijo ake eji intae atem ajo aiture too mpala. 

10  Amu ejo ninche, “Keiroishi mpala e Paulo negol, kake te ning'or ninye mijo hoo toki naa ore te neiro neme hoo nyoo ninye.” 

11  Enchoo olojo neijia eyiolou nchere ore ina nitoduaa too mpala aainei alakuaniki intae, nikiyooki aas atabawua ine nitii. 

12  Naa aimikintieu iyiook aaitorisioki aashu kintanyaanyukie ate likae le lelo ooipang'u taata eisis ate. Ore oltung'ani laa ate etemie ilkulikae, naa ate eitorisioki ate, neidang'a oleng. 

13  Kake mikiwuasa iyiook aaitulus inaairirikino iyiook. Neidipa Enkai makewan aishoru nena kiririkinot, nebaiki sii intae. 

14  Iyiook ooiteru aapuonu enitii kiyaki intae lelo Omon Supati le Kristo eton eitu hoo ebau likae, metaa ti nikiwuasare intae neitu taata kintogiroo nkiririkinot ang. 

15  Neme iyiook oopuo aagiroo nena kiririkinot kiwuasare enaa kulikae ootaasa kake kisilig nchere ore nkiririkinot ang naa pee eponari enkirukoto inyi, neponari murruna ang ti atua intae. 

16  Nikitumoki ina kata aatolikioi kulo Omon Supati too nkuapi naatii te idia alo intae, nemeitokini aata enalejishoi aajo kitawuasare iyiook esiaai naa kulikae ootaasa te wueji enye. 

17   “Te neyieu oltung'ani newuasa nchoo eaku Olaitoriani ewuasare.” 

18  Errepet o Laitoriani ake naata tipat, ene pesho errepet o ltung'ani makewan.

