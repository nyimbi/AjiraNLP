1  Eewuo ororei lo Laitoriani enetii Yeremia enkata e are, eton eikenoro to lgoriet le rripore ejo: 

2  “Nji ejo Olaitoriani laa ninye oitobira enkop, Olaitoriani oipirua ninye neitobiru ninye, Olaitoriani enkarna enye: 

3  Mpotoki nanu naa kaairuk iyie; naa kaaliki iyie ntokitin sapuki naaisudoro neitu iyie iyiolou. 

4  Amu nji ejo Olaitoriani Enkai e Israel, tialo nkajijik ena anasa o nkajijik oo laiguanak le Yuda apa naatuuroyioki aasulaki enkop pee eitobirieki isempewueti 

5  o te nkaraki o lalem loo lmang'ati. Kepuonu Ilkaldayo aagilunore intae neiput ninche mpopoki oo ltung'ana laar nanu te ngoro ai o te ngoro ai napi, amu aisudoyie nanu enkomom ai pee maing'or ena anasa tenkaraki entorroni enye pooki. 

6  Ng'ura, kayau nanu atua ninye embiotisho e nkishiunoto, naa kaishiunye nanu ninche naboloki ninche enkiputakinoto e dupoto o eseriani. 

7  Naa kashuku nanu lelo ootaarayioki le Yuda o loo taarayioki le Israel, naitoki ashetu ninche metotiwuo anaa enatiu apake te dukuya. 

8  Naa kaitisiny nanu ninche te ntorroni pooki oo ng'ok enye o engolong'akinoto naatogolong'akitia nanu. 

9  Naa keaku ena anasa te nanu enkarna e ng'ida, enkisisa o enkitoo te dukuya iloreren pooki le nkop ooning nena kenya pooki sidain naitaas nanu ninche; keureshoyu ninche neikirikira tenkaraki inapooki sidai o karsisisho pooki naisho nanu ninye. 

10  “Nji ejo Olaitoriani: Ore tiatua ene wueji nijojo intae, ‘Olmuaate metii oltung'ani aashu eng'ues;’ ore tiatua nkanas e Yuda o too nkoitoi e Yerusalem naatomijoonito, metii oltung'ani aashu olomanya aashu eng'ues, keitokini aaning 

11   oltoilo le ng'ida o enchipai, oltoilo lo loyamisho o ltoilo le nayami, oltoilo le lelo ooranyisho eyau nkishorunot e nashe enkaji e Nkai. ‘Enchoo enashe Olaitoriani loo lororani, amu eisupat Olaitoriani amu ore ina nyorrata enye nauno ebik intarasi!’ Amu kashuku nanu lelo apa ootarayioki tena kop metotiwuo anaa apake te dukuya, Olaitoriani ojo. 

12  “Nji ejo Olaitoriani loo lororani: Ore taata ene wueji naa olmuaate, metii oltung'ani aashu eng'ues, o tiatua nkanas enyena pooki keitoki aaigil aajing imanyishoritin oo lairritak loo ntare eing'or nkerrai enye. 

13  Ore tiatua nkanas eina kop oo ldoinyo, tiatua nkanas e Shefala, o tiatua nkanas e Negeb tiatua enkop e Benchamen, nene wuejitin neemanita Yerusalem, o tiatua nkanas e Yuda, keitoki nkerrai aaim abori nkaik eilo oiken ninche; Olaitoriani ojo. 

14   “Ng'ura, kepuonu nkolong'i, Olaitoriani ojo, pee aitabaya nanu nkisiligat apa naitayio nanu te nkaji e Israel o te nakaji e Yuda. 

15  Ore akenya te nena olong'i o teina kata naisho nanu olng'osila osinya metubulu te Daudi, naa kedung ninye enkiguana te sipata o te supatisho te nkop. 

16  Ore akenya te nena olong'i neitajeuni Yuda nebik Yerusalem te seriani. Naa ena arna kenya eipotieki: ‘Olaitoriani esupatisho ang.’ 

17   “Amu nji ejo Olaitoriani: Melau ae kata Daudi oltung'ani otonie olorika le nkitoo le nkaji e Israel, 

18   ore lelo apolosak le Lawi nemelau ae kata oltung'ani te dukuya nanu oitayu ilasarri oopejori, nepejoo entapa o lasar, neitayu ilasarri ntarasi.” 

19  Eewuo ororei lo Laitoriani enetii Yeremia ejo: 

20  “Nji ejo Olaitoriani: Tenaa indim iyie atigila olning'o lai o enkolong olning'o lai o enkewarie, metaa meekure elotu endama o enkewarie nkatitin naategelakaki, 

21  naa keidim sii olning'o lai o Daudi osinka lai atigilayu, metaa metum ninye olayioni oitoreisho to lorika lenye le nkitoo, o lning'o lai lo sotua o lapolosak le Lawi lelo aisiaayiak laainei. 

22  Ore anaa enemeikenayu olorora le shumata o anaa enemetemayu osinyai le naiposha, neijia aiko aponaa eishoi e Daudi osinka lai, o lelo apolosak le Lawi laisiaai nanu.” 

23  Eewuo ororei lo Laitoriani enetii Yeremia ejo, 

24  “Keitu iyie iyiolou enajeito kulo tung'ana, ‘Etanya Olaitoriani ilmareita oare apa ootegelua?’ Nji eikuna aamenu iltung'ana laainei ometaa meekure ninche aa olosho te dukuya ninche. 

25  Nji ejo Olaitoriani teneitu nanu aun aitagol olning'o lai lo sotua te ndama o te nkewarie o too nkitanapat e shumata o enkop, 

26  anaata naa aany iishoritin e Yakobo o Daudi osinka lai nemagelu hoo obo le ishoi enye meitoria eishoi e Abraham, Isaak o Yakobo. Amu kashuku nanu lelo lenye ootarayioki, naa kaing'urrie nanu ninche.”

