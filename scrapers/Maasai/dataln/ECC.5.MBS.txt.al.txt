1  Irrita iroruat inono ina kata iloito enkaji Enkai, enaikash tininyikaki ainining alang tinintayu ilo asar loo lmoda; amu meyiolo ninche aajo entorrono easita. 

2  Mikuetiki airo te nkutuk ino, nimincho oltau lino ekuetiki airo irorei te dukuya Enkai, amu etii Enkai keper, nitii iyie oriong enkop; metaa inchoo irorei linono eaku kuti. 

3  Amu elotu enkidetidet too siaitin kumok, ore oltoilo lo lmodai too rorei kumok. 

4   Teninos olmumai te Nkai ijo intayu toki, mimutie ake eitu ilak; amu meeta ninye enchipai too lmoda. Talaa ina ninosa olmumai. 

5  Enaikash tiniminos olmumai alang tininos nimilak. 

6  Mincho enkutuk ino kintadoiki atua eng'oki, nimijo ake te dukuya olkilikuai eji enkitadiata ake duo, ainyoo peyie egoro Enkai te nkaraki oltoilo lino; neinyal esiaai oo nkaik inono? 

7  Amu teneponari enkidetidet, neaku irorei kumok lemeeta tipat: kake turia iyie Enkai? Meeta enkishui tipat 

8  Tinidol to lkerenket lelo aisinak eitorogonyi neoruni esipata naishaakino te ng'olon, ming'asia ake teina bae; amu ore ilo kitok neing'orita likae kitok alang ninye, neetae ake sii kulikae ooilep te ninche. 

9  Kake ore te pooki, ore olaiguanani neisilig sii ninye inkurman naaturi. 

10  Ore ilo onyor iropiyiani nemeraposho ae kata too ropiyiani; neijia sii etiu ilo onyor enkarsisisho e dupoto; ore sii ninye ena naa empesho. 

11  Ore teneponari intokitin neponari sii lelo ooinos ninche; naa kainyoo dupoto to lopeny aime pee edol ninche too nkonyek enyena? 

12  Emelok injo olaisiaayiani, oi teneinosa enkiti arashu esapuk; kake ore enkuretisho e ilo karsis nemeisho eirura. 

13  Etii entaboi torrono natoduaa nanu tiabori enkolong; ore karsisisho nashum oltung'ani naa kewan ake eshumaki batisho. 

14  Neimin pooki to lbuket, nemeleku toki naisho nkera enyena. 

15   Ore anaa enatupukuo te ng'uset e ng'otonye neijia ake eitoki aiko elo, meishopo anaa apa pee elotu, nemeeta toki e siaai enye naya ninye anap too nkaik enyena. 

16  Ore sii ena naa entaboi torrono anaa apa pee elotu, neijia ake sii eikunari; neaku ainyoo dupoto nanoto ilo oekenyare enkijape. 

17  Neton te nkishui enye pooki tiatua enaimin, o sina sapuk, te nyamali sapuk o ltau, te moyian o te nkiba. 

18  Ng'ura ajo ore enatodua aa sidai neiririkino naa pee idaa niokisho ning'oru enchipai te ekenyata pooki naekenya oltung'ani tiabori enkolong te nena kuti olong'i enyena e nkishui enye naaishoo Enkai ninye, amu ninye erubata enye. 

19  Ore pooki tung'ani oishoo Enkai masaa o enkarsisisho o engolon pee eshipakino ninche, neng'amaa erubata enye netum enchipai tesiai enye. Ore ena naa enkishoroto e Nkai. 

20  Amu medamu oleng nena olong'i e nkishui enye amu eishoo Enkai ninye enchipai tiatua oltau lenye.

