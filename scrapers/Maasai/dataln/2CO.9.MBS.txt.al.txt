1  Ore ti alo ena siaai naitaasi isinyat neme nanu oigeroki intae. 

2  Kayiolo eneba eyieunoto niyieuu niretirete, kawuasare oshi aimaki intae too Lmakedonia, naliki ajoki eidipa apa Akaia esotore e pooki toki te lde ari oishari. Enyuaata inyi nairowuajie ilkumok lenye. 

3  Kake airriu lalashera pee aitadedeyie nchere ore nena pooki nikiimakita te intae te na bae neibalieki nchere esipa anaa enatejo neijia itiuu. Ayieu nelulung'a nkuninyi pooki anaa ina natejo nanu ndipa aaitabai. 

4  Pee meaku ake te nairiamunore kulikae le Makedonia nikinepu intae, eitu ianyishosho, neme iyiook ake ookurru, kake neijia itiuu sii intae, amu keaku kintuluso olwuasa. 

5  Ina pee atoduaa ajo keishiaakino ake nairriu lalashera meituruku aapuonu enitii te dukuya neitobir ina kishoroto nitejo nchoruru. Naa te neetuo eirrag eidipe neitoduaaya ina nchere intae ate ootonyorra aaishoru, nemetii olmonir. 

6  Entadamu ena nchere ore ilo oun te nkutisho nesotu te nkutisho, ore ilo oun te nkumoi nesotu sii te nkumoi. 

7  Tumuta pooki tung'ani to ndamunot inono tayiolo entoki ninchooyo inyor metii olng'ash; ilo oishoru te nchipai enyor Enkai. 

8  Keidim Enkai aishoo intae inoo nkolati inyi neitulusoo, pee itumutumu aataret esiaai pooki supat enkaraki niaatata anaake inaaidip intae te pooki toki. 

9   Anaa enajo Lkigerot, “Eidapashaka pesho, eishoo laisinak, nebik esupatisho enye ntarasi.” 

10   Ore ilo oisho olaunoni lanterera neisho emukate olonya, ninye oisho intae ilanterera neitubul; ninye oponaa esotore e nkaminino inyi. 

11  Ninye oitaa intae karsisi oleng pee itumutumu aataleng too nkoitoi pooki, nedumaki ina lkulikae meishoo Enkai enchunet too nikitaasa iyiook. 

12  Amu ore ena siaai nikiasita mme ltung'ana le Nkai ake eretito; kelusoo sii te nashe nashukokini Enkai eing'uaa ltung'ana kumok. 

13  Ore ena siaai e nkisiaayiare naa ninye naitadedeyie enkirukoto inyi, neisis ninche Enkai te ina; amu mme ororei supat le Kristo ake ilimumu kake itoning'o sii ing'aring'ara pooki niaatata te lengon inyi te ninche o too lkulikae pooki. 

14  Neyooki ninche aadol enking'asia e supatisho e Nkai te nkishorunoto enye, nemeinosunoyu. 

15  Ashe te Nkai te nkishorunoto enye nemeimakinoyu!

