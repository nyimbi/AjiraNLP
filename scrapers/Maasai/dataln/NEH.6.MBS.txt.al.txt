1  Ore apa pee elikini Sanbalat o Tobia le Geshem ilo Marabui o kulikae mang'ati lang nchere atesheta nanu ina esuntai nemeekure etii olong'eng'e, hoo naa ore ebaiki ina kata eton eitu apik nkikeneta e kishomi, 

2  naairriwaki Sanbalat o Geshem olkilikuai ejo, “Wou manototo tenebo te nkang nabo e nkisiajata e Ono.” Kake keyieu apa ninche naaitaas entorrono. 

3  Airriwaka nanu ninche ilkiliku ajoki, “Aasita esiaai kitok nemaidim aeu. Kainyoo pee eitashe esiaai eji pee alotu enitii?” 

4  Naairriwaki ninche nanu ilkiliku katitin ong'uan aaiko nji, nawaliki ninche aiko nji. 

5  Ore ake teina oitoi neirriu Sanbalat olkilikuai lenye te nkata e imiet, nereu olaisiaayiani lenye eeta empalai nabolo te nkaina enye. 

6  Ore tiatua ina palai neigero, ajo, “Etolimuoki tiatua iloshon, netejo sii Geshem neijia, nchere ore iyie o Lyahudi nintobiritata pee iseriser ina pee ishetitata esuntai, naa ijo pee iyaku olaiguanani lenye te risioroto eina limunoto. 

7  Itegelua sii iloibonok pee eibalie aalimu mbaa naaipirta Yerusalem, ‘Etii olaiguanani Yuda.’ Ore naa taata kelikini olaiguanani te risioroto e kulo rorei. Ore naa taata wou matoning'oto.” 

8  Nairriwaki nanu olkilikuai ajoki, “A-a, ore nena baa nijoito netaasate, amu iyie oipirua ninche too ndamunot inono.” 

9  Amu keyieu apa pooki neiture iyiook, edamu aajo, “Keidim nkaik enye aatalepori neitiak esiaai, nemeitokini aas” kake ore iyie na Ai ntagolo iyie nkaik aainei. 

10  Ore apa pee alo enkaji e Shemaia olayioni le Delaia, olayioni le Mehatabel, apa oikenoyioki, nejo ninye, “Manototo iyiook tenebo tiatua enkaji e Nkai, tiatua ewueji sinyati, nikinken nkikeneta e nkaji e Nkai; amu aikipuonu ninche aar iyie tua, kewarie kipuonu ninche aar iyie tua.” 

11  Kake atiaaka nanu ninye, “Kaisik ailanyisho toltung'ani laaijo nanu? Ijo iyie kaitajeu enkishui ai tenalo aisudori tiatua enkaji e Nkai. Maas nanu ina.” 

12  Nayiolou nanu aitisip, nadol ajo eitu eirriu Enkai ninche, kake eibalunye ninye enaibon pee aagilunore nanu, enkaraki naigero Tobia o Sanbalat ninye. 

13  Tenkaraki ena bae apa eigeroki ninye pee aitukureti mataasa eng'oki tena oitoi, naatumoki ninche aaishoo enkarna torrono ejo pee aaitongu. 

14  Tadamu Tobia o Sanbalat, na Ai ai te risioroto e kuna baa naataasa ninche, o enkoiboni sii naji No-adia o lelo kulikae oibonok laayieu naaitukuret. Enkidipata e siaai 

15  Eidipe apa ina suntai te nkolong e tikitam o imiet o lapa oji le Israel Elul, too nkolong'i onom oare. 

16  Ore pee ening ilmang'ati lang pooki ina, neirut iloshon pooki oomanita iyiook, neibung oloputukunyi kitok amu etumusutuo aajo etaasaki ena siaai te retoto e Nkai ang. 

17  Ore ake sii apa te nena olong'i, eirriwaitie ilkituaak le Yuda mpala aairriwaki Tobia, neirriwaki sii ninye Tobia ninche mpala. 

18  Amu ore apa iltung'ana kumok te Yuda neinosakinote olmumai o ninye, amu olaputani apa ninye le Shekania olayioni le Ara: naa olayioni lenye Yehohanan apa oyama entito e Meshulam, olayioni le Berekia. 

19  Eimakita sii apa nkiaasin sidain te dukuya nanu, nepuo aaliki ninye irorei latejo. Naairriwaki Tobia mpala ejo pee aaiture.

