1  “Tinirrinyunye iyie, Israel, Olaitoriani ojo, naa nanu irrinyokino. Tiniwuang'ie iyie ilo minong lino, aitung'uaa enatii, nimintoki aing'aing'ai, 

2  Naa tininya iyie olmumai, ‘Anaa enaishu Olaitoriani,’ tiatua esipata, tiatua enkitorisiokinoto, o tiatua enkitorioroto, naa kemayian nkuapi ate te ninye, naa te ninye ewuasa ninche.” 

3   Amu nji ejoki Olaitoriani iltung'ana le Yuda o lelo oomanya Yerusalem: “Entutur nena kurman inyi nemeturo nimiunishosho tiatua ilkiku. 

4  Entumurataki ate Olaitoriani ewuang'ie isuaaten oo ltauja linyi, intae iltung'ana le Yuda o lelo oomanya Yerusalem; mepuku ake engoro ai anaa enkima, neyupuyup nemeeta hoo ng'ae oar, tenkaraki entorroni oo nkiaasin inyi.” Eituriaki Yuda te rasakinoto 

5  Embalie tiatua Yuda, nintudupaa tiatua Yerusalem, nijojo, “Toosho entarumpeta tiatua enkop pooki; nchira tabuaku nijo, ‘Enturrurroto, maape iyiook atua nena ang'itie naasheta sunta!’ 

6  Tuuno enanka ing'orie enkalo e Sion. Isika ing'oru eseriani, miton ake amu kayau nanu entorroni aitung'uaa enkalo e moikuape o enkidaata kitok. 

7  Eilepa olng'atuny alo to sanag lenye, etii ilo oidakie nkuapi enkoitoi enye eshomo ninye teine wueji enye pee eitaa enkop ino mitil; neidaikieki inkanas inyi metaa meetae olomanya. 

8  Neaku terretena kewan too lkuniyiani tenkaraki osina nchira niyietu; amu ina goro napi o Laitoriani neitu eibelekenya aing'uaa iyiook.” 

9  “Ore akenya teina olong, Olaitoriani ojo, naa keing'uaa empijan olaiguanani o lkituaak; neiputukuny ilapolosak neing'asia iloibonok.” 

10  Naitoki nanu ajo, “Ee Olaitoriani Enkai, esipa iteleja apa iyie kulo tung'ana o Yerusalem, ijo, ‘Ekesidanu te intae,’ aa olalem otabaikia enkishui enye katukul.” 

11  Ore akenya teina kata nejokini kulo tung'ana o Yerusalem, “Osiwuo oirowua oing'uaa inkisiajat naaika to lpurkel eing'or enkalo entito oo ltung'ana laainei neme pee ekut arashu esil. 

12  Ore ilo siwuo olotu te nkitanapata ai naa kegol oleng te nanu. Naa Nanu ilo oiro tendung'okinoto e nkiguana enye.” Etamuata ilmang'ati Yuda 

13  Ng'ura, elotu ninye ailepu anaa nkatampo, neikununo ngarrin enyena oo mbartan anaa olkutati, neneneng mbartan enyena aalang ilkurragoso - oi iyiook, amu kindaaitie! 

14  Iyie Yerusalem, ntukuoi entorroni to ltau lino, pee kitumi aaitajeu keton akenya endamunoto ino torrono tiatua iyie o anu? 

15  Amu eibalunye oltoilo oing'uaa Dan neitudupaa entorroni ebaiki oldoinyo le Efraim. 

16  Enkoo iloreren nchere kelotu ninye; embalunye te Yerusalem nchere kepuonu lelo oomuat aaman enkang te nkop nalakua, nebuaaki ninche nkanas e Yuda. 

17  Neman ninche Yerusalem anaa larripok le nkurma enkaraki naatanya Yerusalem nanu, Olaitoriani ojo. 

18  Ore nkoitoi inono o nkiaasin inono nikintadoikitio iyie ena, entorroni ino makewan ena, naa kedua, etabaikia atua oltau lino kewan. Osina le Yeremia too ltungana lenyena 

19  Emion ai, emion ai! aainosita emion! oi mbat oltau lai keng'oring'oro oltau lai oleng; maidim nanu atigirayu; amu aning'ito oltoilo le ntarumpeta, oltoilo lo larrabal. 

20  Esujita enkidaata enkidaata ore enkop pooki neirragita metii toki nabo kata einyalaki ilng'oborri laainei ilkarash laainei tenkata nabo. 

21  Kaing'or nanu enanka o anu naning oltoilo le ntarumpeta? 

22  “Amu kemoda iltung'ana laainei, nemaayiolo ninche nanu; nkera naakilo ninche, meeta ninche ening'unoto. Arriyiak ninche te asata oo ntorrok, kake ore eneiko teneas esidai meyiolo ninche.” Enduaata e Yeremia e nkidaata nalotu 

23  Aing'ura nanu oriong enkop, naa ng'ura keliyio naa mitil; o shumata, nemeeta ninche ewang'an. 

24  Aing'ura nanu shumata ildoinyo, naa ng'ura, keikirikira ninche, ore ndoinyo pooki nepuo idie o idie. 

25  Aing'orishe nanu, naa ng'ura, metii apa hoo oltung'ani, ore ntaritik pooki oloing'ang'e neisika. 

26  Aing'orishe nanu, naa ng'ura, ore ina kop oo lng'anayio etaa olpurkel, ore nkanas enyena pooki neirragaa eidaa, te dukuya Olaitoriani, te dukuya ina goro enye napi. 

27  Amu nji ejo Olaitoriani, “Keaku enkop pooki mitil; ore eyia maitaa nanu enkiting'oto. 

28  Amu keishir ena kop, ore shumata neroku; amu airoro nanu, atootikio nanu eitu nanu aainosu nemashuko siadi.” 

29  To ltoilo lo lakedoni le mbarta oltung'ani le nkawuo eilany nkanas pooki olarrabal, nejing ninche ntimi; neked nchumat oo ndapidapo; etung'uayioki nkanas pooki nemetii oltung'ani oton tiatua ninche. 

30  Naa ore iyie, ena nara mijooni, kainyoo intodolu nchere, eji nchopo iyie too nkilani sinteti, nchere inkod iyie kewan too masaa e sahabu, nchere isir iyie nkonyek inono? Te mpesho iyie ikus kewan kimen iyie isanchan linono; eing'oru ninche enkishui ino. 

31  Amu atoning'o nanu enkishirata naaijo ene nkitok nasaisai, naishirita te mion anaa enaiu enkerai enye e dukuya, enkishirata eina tito oo ltung'ana le Sion eng'a enkutuk pee etum enkijape, neitorioo nkaik enyena, “Woi nanu!; Ekaiterre nanu te dukuya lelo ooitayu loikop.”

