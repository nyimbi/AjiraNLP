1  Nejoki Olaitoriani Aron, “Ore iyie o layiok linono, o enkaji e papaai lino te nebo iyie, iyaya intae entorroni ti alo ine wueji sinyati; ore iyie o layiok linono niyaya entorroni ti alo empolosare. 

2  Naa ore te nebo iyie toshoru sii ilalashera linono, ilo osho le Lawi, ilo osho le papaai lino, pee kitum ninche aatushulare, nikisiaai iyie ina kata itii iyie o layiok linono dukuya ilo ng'obor le nchakenisho. 

3  Eikisiaai ninche iyie neas enkisiaayiare pooki e ilo ng'obor; kake menyikaki ninche nena masaa e ine wueji sinyati aashu enyiku aapuonu olperere lo lasar, meye ake ninche aashu iye iyie. 

4  Nchoo kishulare ninche, nejing'u atua ilo ng'obor le ntumo, te ina kisiaayiare pooki e ilo ng'obor; nemeetae likae tung'ani hoo obo likilotu anyikaki. 

5  Nijing iyie enkisiaayiare e ine wueji sinyati o enkisiaayiare o lperere lo lasar pee meitoki alotu engoro shumata iltung'ana le Israel. 

6  Naa ng'ura, aawa nanu ilalashera linono lelo le Lawi aitung'uaa atua iltung'ana le Israel, enkishoroto ninche te iyie, naaishooki Olaitoriani, pee eas enkisiaayiare e ilo ng'obor le ntumo. 

7  Ore iyie o layiok linono te nebo iyie nijing'ijing'i empolosare te pooki naipirta olperere lo lasar o ina natii atua olodung'oro; nisiaisho iyie. Aaishoo nanu empolosare ino metaa enkishoroto, ore pooki ng'ae olotu anyiku neari metua.” Erubata oo lapolosak 

8  Neitoki Olaitoriani ajoki Aron naa, “Ng'ura, aaishoo nanu iyie pooki toki naba anaa enatushumaki too nkishorot naaitakiaiki nanu, o nena tokitin pooki naaitisinyaki oo ltung'ana le Israel; aaisho nanu iyie ninche metaa erubata oo layiok linono metaa erubata enye e anaake. 

9  Keaku enino ina nasinya aisul naiteng'elaki neitu epejori te nkima; ore pooki kishoroto enye o lasar, o pooki asar lenye le ng'oki laaisho ninche nanu naa keaku kesinya oleng te iyie o too layiok linono. 

10  Te wueji nesinya oleng inosa iyie ina naa kesinya ina te iyie. 

11  Enino sii ena, ilo asar loo nkishorunot enye, ore lelo asarri pooki ooyuki loo ltung'ana le Israel; aaishoo nanu iyie ninche, o layiok linono o ntoyie inono te nebo iyie, metaa erubata ino e anaake. Ore pooki ng'ae le meeta entioto otii atua enkaji ino neidim ainosa. 

12  Ore ina ilata sidai aisul, o ina aisho pooki sidai o entapa, lelo ng'anayio le dukuya ooisho ninche Olaitoriani, aaishoo nanu iyie. 

13  Ore lelo ng'anayio oong'as ooku te pooki natii atua ina kop, ooyaki ninche Olaitoriani, naa keaku ilkulinyi; ore pooki ng'ae lemeeta entioto otii atua enkaji ino neidim ainosa. 

14   Ore pooki naiteng'elakaki Olaitoriani ti atua Siraeli naa keaku eninyi. 

15  Ore pooki kikau aa olayioni le tung'ani aashu olayioni le ng'ues, ilo oishori Olaitoriani naa keaku olinyi, ore ake eyia olkikau le tung'ani tokordu ainyiang'u, ore olkikau pooki le ng'ues lemesinya inyang'u tokordu. 

16  Ore enkinyiang'a e nkordunoto enye (aa te mbotoro o lapa obo ikordu ninche) tipika shekeli imiet e nkosholai, te risioroto e shekeli e ine wueji sinyati. 

17  Kake ore olkikau le nkiteng, aashu olkikau le nker aashu olkikau le nkine, mikordu ainyiang'u; kesinya ninche. Isuaaki osarge lenye shumata olperere lo lasar, nipejoo eilata enye metaa olasar opejori te nkima, esong'ouna narropil to Laitoriani; 

18  kake ore nkiri enye naa keaku nkuninyi, anaa ilo oikulu oyukoki o anaa ina muro enkalo e tatene naara ininono. 

19  Ore nena tokitin pooki naasinya naaisho iltung'ana le Israel Olaitoriani, aaishoo nanu iyie, o layiok linono o ntoyie inono naatii te nebo iyie, metaa erubata e anaake. O sotua le munyan ele ntarasi te dukuya Olaitoriani, te iyie o te ishoi ino natii te nebo iyie.” 

20  Neitoki Olaitoriani ajoki Aron, “Miata iyie enjung'ore ti atua enkop enye, nimiata erubata ti atua ninche; ara nanu erubata ino nara enjung'ore ino tiatua iltung'ana le Israel. Erubata oo le Lawi 

21   “Ore ile Lawi aishoo nanu ninche pooki ematua e tomon ti atua Siraeli metaa enjung'ore enye, pee eaku ole rrinyore te ina kisiaayiare enye naisiaisho, ore ina kisiaayiare enye netii atua ilo ng'obor le ntumo. 

22  Ore naa ebaiki taata mepuonu iltung'ana le Israel aanyikaki ilo ng'obor le ntumo, menap ake ng'ok neye. 

23  Kake lelo le Lawi oas enkisiaayiare o ilo ng'obor le ntumo, naa kenap ninche ina ng'oki enye; keaku ena enkitanapata nadamuni ti atua iishoritin inyi pooki; ore ti atua iltung'ana le Israel meeta ninche enjung'ore. 

24  Amu ore ina rubata e tomon oo ltung'ana le Israel naitarasaki ninche Olaitoriani anaa olasar, aishoo nanu ile Lawi metaa enjung'ore; metaa atejo nanu ti alo ninche nchere metum enjung'ore ti atua iltung'ana loo siraeli.” Erubata e tomon oo le Lawi 

25  Nejoki Olaitoriani Musa, 

26  “Ore ake sii, shomo tiaaki ile Lawi, ‘Ti niyaya too ltung'ana le Israel ina matua e tomon naishoo nanu intae te ninche pee eaku enjung'ore inyi nintokiki naa sii intae aaitayu olasar te ina aaisho Olaitoriani, ematua e tomon napukunye ematua e tomon. 

27  Naa keikenari ilo asar linyi anaa entapa o soit oituutishoreki aashu anaa enaisho naing'uaa enkironyet. 

28  Neaku intarasakiki sii intae Olaitoriani olasar oing'uaa nena matuan inyi e tomon, ning'amumu too ltung'ana le Israel. Naa ore te nena ninchosho ilo asar lo Laitoriani Aron ilo apolosani. 

29  Ore ti atua nena kishorot inyi pooki, entarasai pooki kishoroto naipirakinore Olaitoriani, ina naisul pooki, ninchooyoyo ina naisul pooki.’ 

30  Metaa tiaaki iyie ninche, ‘Ti nindipidipi aaishooi ilo asar, ina naisul, ore ina naleku neikenakini ile Lawi anaa entoki naing'uaa olkurroto oidong'ishoreki anaa entoki naingua enkironyet oo sabibu; 

31  nindim iyie ainosa te pooki wueji, iyie o enkaji ino, amu enkishoroto ino te nkaraki enkisiaayiare ino ti atua ilo ng'obor le ntumo. 

32  Niminap iyie eng'oki te nkinosata e ina, indipa iyie aishooi enaisul kake emisarkionie nena tokitin naasinya oo ltung'ana le Israel, pee miyeye ake.’ ”

