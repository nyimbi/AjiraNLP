1   Etolimuo doi ninye ajo etii entilare atua intae, enkiboraa oo nkonyek torrono nemeetae ninye tiatua iloreren lemeyiolo Enkai; eji eeta likae enkitok e menye! 

2  Neton ake iwuasasa. Oo pee eitu nchirishiri, o metaba anaa nearari aaitung'uaa intae ilo otaasa ina bae? 

3  Ore taa nanu te nkalo ai, hoo nematii ine to sesen atii te nkiyang'et, naidipa atudung'oki ilo enkiguana anaa katii te nkarna o Laitoriani Yesu ilo otaasa ina bae. 

4  Enototo te nebo te nkarna o Laitoriani Yesu, enototo te nebo atii sii nanu te nkiyang'et, ore te ngolon o Laitoriani Yesu 

5  entarasaki Sheitani ilo tung'ani meitarruoi osesen lenye, pee eitajeuni kenya oltau lenye te ina Olong o Laitoriani. 

6   Mme sidai olwuasa linyi. Aimiyiololo aajo eisuijie enkiti suguroi entapa naipurji pooki? 

7   Entukuoi ilo suguroi musana, pee itumutumu aataa entapa ng'ejuk. Esipa metii osuguroi atua intae, amu Pasaka lang, Kristo eidipaki aaitaa olasar. 

8   Emainosa naa osirua lang, neme ti ilo suguroi musana, neme to suguroi le nkarrueisho o le ntorroni, kake te ntapa nemeisuijieki e sidano o esipata. 

9  Atisiraka intae ti atua empalai nchere emisiritore ltung'ana ooibor onyek. 

10  Mme taa apa ltung'ana le nkop ooibor onyek aimaka, aashu lelo loo ng'uarrat torrok o laisimak, aashu iloomon nkitanyaanyukot naaitae nkaitin, aashu te naa ipuopuo tena kop tukul aaing'uaa! 

11  Ore ake apa enaigeroko intae naa nchere emisiritore ilo tung'ani oji olalashe, leton ake aa eibor onyek, iloota olorok, esai nena kitanyaanyukot naaitae nkaitin, nemorisho, nemera aashu aa olaisimani. Eming'arie tukul endaa oltung'ani laaijo ilo. 

12  Kara nanu ng'ae oiguanare lelo leme le sirit ang? Aime intae ooiguanare lelo ootii atua esirit? 

13   Ore lelo leme le sirit ang Enkai naiguanare. Entaarai intae oltung'ani arruoni metung'uai atua intae.

