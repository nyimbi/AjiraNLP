1   Kuna inkarn oo layiok le Yakobo ooetuo apa Misiri te nebo ninye, oltung'ani ake o lmarei lenye: 

2  Ruben o Simion o Lawi o Yuda, 

3  Isakar o Sebulon o Benchamen, 

4  Dan o Naftali, Gad o Asheri. 

5  Ore eishoi pooki e Yakobo naa iltung'ana ntomoni naapishana; netii Yosef apa laa obo lenye ina kata Misiri. 

6  Neye Yosef o lalashera lenyena pooki, o ina ishoi pooki. 

7   Kake ore apa eishoi e Israel naa kebul oleng neponari aaku kumok; neponari ninche neaku olosho ogol; neaku ore ina kop ninche oobore. 

8   Neitokini aaput likae aiguanani te Misiri lemeyiolo Yosef. 

9  Nejoki ninye iltung'ana lenyena, “Ng'ura, eikumok oleng iltung'ana loo Siraeli, negol oleng te iyiook. 

10   Wootu, maing'uraki ninche olosek, pee mebul ake, pee te nelo ake nikitum olarrabal, neibung'are ilmang'ati lang neing'ar iyook paa keisik te nkop.” 

11  Neaku kepik ilaitasheikinok ooitasheiki ninche pee eisilisil ninche te sinkaisho nagol; neshetaki Farao nkanas naashumishoreki naaji Pisom o Ramases. 

12  Kake ore anaa enaibookini ninche enkop, neponari neidapashakino enkop. Nejing iltung'ana le Misiri enkuretisho too ltung'ana loo Siraeli. 

13  Neaku eisho ninche iltung'ana loo Siraeli meisiaaisho to sina sapuk. 

14  Nepik enkishui enye emion te sinkaisho nagol, te nturoto o too soito, o too mpukunot pooki e siaai ti ong'ata; ore too siaitin enye pooki neisho ninche meisiaaisho te sinkaisho nagol. 

15  Neitoki ilo aiguanani le Misiri ajoki inkaitoyiok oo Lhebrania, aa keji nabo Shifra neji enkae Pua, 

16  “Ti nintoishosho nkituaak oo Lhebrania nidolidolo ina kata eisho, tenaa enkayioni niariara ninye metua; kake tenaa entito enchoo eton eishu.” 

17  Kake keure apa nena aitoyiok Enkai, neitu eas anaa enaitanapa ninche olaiguanani le Misiri, kake eishoo inkayiok etoni eishu. 

18  Metaa eipoto olaiguanani le Misiri nena aitoyiok, nejoki ninche, “Kainyoo pee itaasa ena, ninchosho nkayiok eishu?” 

19  Nejoki nena aitoyiok Farao, “Enkaraki nemetiu nkituaak oo Lhebrania anaa nkituaak oo Lmisiri; amu kegol nkituaak oo Lhebrania oishuaa, naa keisho eton eitu ebau enkaitoyioni.” 

20  Neitaas Enkai esidai nena aitoyiok; neponari iltung'ana aagolu neaku kumok oleng. 

21  Ore enkaraki naure nena aitoyiok Enkai neisho ninche ilmareita. 

22   Neitoki Farao aitanap iltung'ana lenyena pooki ajo, “Ore pooki ayioni naini too Lhebrania ninang'akiki olkeju oji Nail, kake enchoo intoyie eishu.”

