1   Ore etulusoitie kuna baa etetema Enkai Abraham ejoki ninye, “Abraham” nejo ninye, “Nele nanu.” 

2   Nejoki, “Toriko olayioni lino Isaak ilo laa ninye ake iata, ilo linyor, nipuopuo enkop e Moria, nintayu ninye te ine metaa olasar o pejori te nchumata o ldoinyo obo laaliki.” 

3  Metaa einyo Abraham tadekenya enasirie neirot osikiria lenye, nerik ilbarnot lenyena oare tenebo enkayioni enye Isaak. Nedung'u ilkeek ooinokie olasar opejori, nedumunye alo ewueji netiaka ninye Enkai. 

4  Ore te nkolong e uni, neraposhu Abraham inkonyek nedol ewueji nelakua. 

5  Nejoki Abraham ilbarnot lenyena, “Entotoni tene tenebo ele sikiria pee alo nanu o enkayioni idie aaseremisho peyie kintoki aashukunye.” 

6  Neya Abraham ilkeek ooinokieki olasar opejori, neiteleiki oloililai le Isaak enkayioni enye. Nenap te nkaina enye enkima o enkalem. Nepuo pokira are aairiamari. 

7  Nejoki Isaak papaai lenye Abraham, “Papaai!” Nejo Abraham “Nele nanu enkayioni ai.” Nejo Isaak, “Ing'ura ajo kiata enkima o lkeek paa koree doi olkuo le ker likintainye olasar opejori?” 

8  Nejo Abraham, “Ekeisho Enkai kewan olkuo le ker lolasar o pejori enkayioni ai.” Kaae nepuo pokira are aairiamari. 

9   Ore peyie ebau ewueji natuutaka Enkai ninye, neshetu Abraham olperere lo lasar te ine neirragie ilkeek aitobiraki, neen Isaak enkayioni enye, neirragie ninye te wueji o lasar te nchumata oo lkeek. 

10  Neitorioo Abraham enkaina enye nedumu enkalem nayieng'ie enkayioni enye. 

11  Kake eipoto ninye olmalaika lo Laitoriani eing'uaa keper ejoki, “Abraham! Abraham!” Nejo ninye, “Nele nanu.” 

12  Nejo, olmalaika, “Minteleiki enkaina ino enkayioni anaa intaas ninye ae, amu atayiolo taata ajo iure Enkai amu atoduaa ajo eitu kimitiki enkayioni ino ina naa ninye ake iata.” 

13  Neraposhu Abraham inkonyek enyena aing'orisho nedol te siadi ninye olmeregesh otaasha entim imowuarak enyena, nelo Abraham aya ilo meregesh, neitayu ninye aitaa olasar opejori te rishata e nkayioni enye. 

14  Neipot Abraham ine wueji ajo, “Eneishorunye Olaitoriani.” Naa ina arna eeta ine o taata, ore to ldoinyo lo Laitoriani keishoruni. 

15  Neitoki olmalaika lo Laitoriani aipot Abraham enkata e are eing'uaa shumata. 

16   Nejo, “Ainosa nanu olmumai te nkewan ai ejo Olaitoriani, ore amu itaasa ena neitu imit enkayioni ino aa ninye ake iata, 

17   ekaamayian iyie oleng', naa kaponaa eishoi ino metotiwuo anaa ilakir le keper netiu sii anaa osinyai le nkiyopata enaiposha. Ore eishoi ino neaku e nenye kishomi oo lmang'ati lenye. 

18   Naa tiatua eishoi ino emayian iloshon le nkop pooki ate, amu itoning'o oltoilo lai.” 

19  Nerrinyokino Abraham ilbarnot lenyena, nedumunye pooki aapuo Beer-sheba. Nebik Abraham te Beer-sheba. Eishoi e Nahor 

20  Neaku ore ti oriong kuna baa, etiakaki Abraham, “Ing'ura sii ajo, etoikio Milka olalashe lino Nahor inkera. 

21  Usi ilo kikau lenye, o Obus olalashe lenye, o Kemuel menye le Aram. 

22  Keseed, o Haso, o Pildash, o Yidlaf o Betuel.” 

23  Neaku Betuel menye le Rebeka. Lelo pokira isiet etoikio Milka olalashe le Abraham Nahor. 

24  Ore ake sii, ore ina apiani naji enkarna enye Reuma, etoiwuo Teba, o Gaham, o Tahash, o Maaka.

