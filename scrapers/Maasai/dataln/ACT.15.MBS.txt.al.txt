1   Nedou kulikae tung'ana ooing'uaa Yudea neiteng'en ilalashera, aajoki, “Te nememurati intae anaa enaitanapishe Musa, nimindimidimi aatajeu.” 

2  Ore pee eishankarrarre Paulo o Barnaba ninche neirish aaiguanare too mbaa neme kuti, negelu lalashera Paulo o Barnaba o kulikae ake lenye, meshomo Yerusalem eitarioo esirit ninche, neimaa Foenike o meshomo Yerusalem enetii lkipaareta o lpayiani te ina bae. 

3  Ore taa pee eitarioo esirit ninche, neimaa Foenike o Samaria, einosaa enkibelekenyata oo ltung'ana loo Loreren; neyaki lalashera pooki eng'ida kitok oleng. 

4  Ore pee epuonu Yerusalem, neng'amu ina sirit o lkipaareta o lpayiani, neinosaki mbaa pooki naataasie Enkai ninche. 

5  Kake einyieito kulikae te ncholiek oo Lfarisayo ooiruko, nejo, “Meeta nchere pee memurati ninche, neitanapi meibung'a nkitanapat e Musa.” 

6  Netumo lkipaareta o lpayiani te nebo aaimaki ena bae. 

7   Ore etoodoro enkiguana narrish, neinyototo Petero, nejoki ninche, “Ilalashera laainei, iyiololo aajo ore apa te nkata naado etegelua Enkai obo linyi, peyie aa te nkutuk ai ening ltung'ana loo Loreren ororei supat, neiruk. 

8   Ore Enkai nayiolo ltauja, neaku shakeni te ninche aisho Enkiyang'et Sinyati, anaa enapake naishoo iyiook; 

9  neitu epik olgelati arish iyiook o ninche, neituku ltauja lenye te nkirukoto. 

10  Oo naa taata pee itemiteme intae Enkai, aaiteleiki enchata murto oo lalashera, eneitu eidim iloo papa neitu kindim iyiook aatanap? 

11  Paa kake, kiruko iyiook nchere te mpiris e Yesu Kristo kijeu iyiook, naa neijia etiu ninche.” 

12  Negira olturrur pooki; neinining Barnaba o Paulo einosaki nkitoduaat o ne nking'asia naataasie Enkai ninche too ltung'ana lo Loreren. 

13  Ore pee egira ninche, newalu Yakobo nejo, “Ilalashera, entoning'oki: 

14  einosua Simeon eneikona apa Enkai pee ebaiki ltung'ana loo Loreren, agelu ti atua ninche ltung'ana le nkarna enye. 

15  Neitadedeyie ina naairoro iloibonok le Nkai anaa enatisiraki nchere, 

16   ‘Ore pee elusoo kuna karrinyunye nanu, naa kaitoki ashetu enkaji e Daudi e nkomono naturori; naa kaitoki ashet ilmuaateni lenye: naitasheyie nanu: 

17  pee eing'oru ltung'ana ootelekutua Olaitoriani, lelo tung'ana pooki loo loreren, ooipotieki enkarna ai. 

18  Olaitoriani ojo, ololimu apa kuna baa te nkiterunoto e nkop.’ 

19  Ore te nkaraki ina, neiguana aajo, emikintanyamal lelo loo Loreren ooibelekenyakino Enkai; 

20   kake emaigeroki metalama lkereu loo nkiri naapolosakini ntokitin naaitaai nkaitin, nelam eloloito, o ntokitin naagori, o sarge. 

21  Amu eeta Musa too lajijik o lajijik te nkanasa ake pooki lelo oolikioo ninye, eisumitai ninye anaa ake too nkolong'i e sabato too nkajijik e ntumo.” Empalai nairriwakaki ilairukok loo loreren 

22  Nedol ilkipaareta o lpayiani o ina sirit pooki aajo sidai te negeluni ltung'ana le ina sirit enye, neirriwari Antiokia te nebo Paulo o Barnaba. Negelu Yudas oji Barnaba o Sila, laa larikok too lalashera. 

23  Neigeroki lelo nejo, “Ilkipaareta o lpayiani alashera ooigeroki ilalashera oora iloo Loreren te Antiokia o te Siria o Kilikia, kiroroki intae; 

24  te nkaraki naa ai kitoning'o aajo etii kulikae ooing'uaa atua iyiook ooetuo aaitanyamal intae too rorei neitapong'oo ltauja linyi; neitu kincho iyiook ninche imbaa naayaki ninche intae; 

25  nikidol iyiook eishiaakino, kitoning'okinote nabo, nikigelu lewa likirriwaki intae meiriamunore ilaisotuak lang Barnaba o Paulo, 

26  iltung'ana ootipika bata enkishon enye te nkaraki enkarna o Laitoriani lang Yesu Kristo. 

27  Kirriutua naa Yudas o Sila naa ninche maate ooliki intae kuna baa te nkutuk. 

28  Amu etoduaa Enkiyang'et Sinyati o iyiook; nchere pee mikinteleiki intae likae ola olusoo te kuna baa naata tipat; 

29  nchere entirishie ate nkiri oo ntokitin naapolosakini nkitanyaanyukot naaitaai nkaitin, o sarge o ntokitin naagori, o eloloito; amu te nintalamilama ate nena, nintobira osupatei. Ayia sere.” 

30  Ore ninche, pee eishori epuo, nedoiyio aapuo Antiokia; ore pee eiturrurru olorere te nebo, neitarasaki ina palai. 

31  Ore pee eisum ninche, neng'ida te nkaraki ina kilejilejata. 

32  Ore Yudas o Sila amu loibonok le Nkai sii ninche maate, neinosaki lalashera nkumok neitagol. 

33  Ore ewaita enkata ebikito te ine, neitanapare ilalashera ninche te seriani neisho enetii lelo apa ooirriutua ninche. 

34  [Kake etoduaa ninye Sila ajo keishiakino neton te ine.] 

35  Kake etobiko ninche Paulo o Barnaba te Antiokia eiteng'enisho nelikioo ororei lo Laitoriani, te nebo sii kulikae kumok. Etoorote Paulo o Barnaba 

36  Ore etulusoitie nkuti olong'i nejoki Paulo Barnaba, “Manyaai aabaiki ilalashera too nkanas apa pooki nikinosakita ororei lo Laitoriani, pee kidol eneikununo.” 

37  Neyieu Barnaba neshoroo Yohana oji Marko meiriamariyie. 

38   Kake etoduaa Paulo ajo mme sidai te nerik oltung'ani apa otorrinye aing'uaa ninche te Pamfilia, leitu erubare ninche te siaai. 

39  Nejing empong'o o metooroto olikae o likae, nerik Barnaba Marko pee eiriamari nejing empeut aapuo Kupro. 

40  Kake etegelua ninye Paulo Sila, nepuo, neitanap ilalashera ninche neomonoki empiris e Nkai. 

41  Neimaa Siria o Kilikia neitagol nena sirito.

