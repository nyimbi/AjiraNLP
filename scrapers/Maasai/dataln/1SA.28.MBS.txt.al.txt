1  Ore apa te nena olong'i neiturrur Ilfilisti njorin enye te nkaraki olarrabal, pee earare Israel. Nejoki Akish Daudi, “Tayiolo nchere ore iyie o ltung'ana linono naa impang'ipang'a aapuo te nebo nanu ti atua enjore.” 

2  Nejoki Daudi Akish, “Sidai oleng, iyiolou iyie enaidim osinka lino ataasa.” Nejoki Akish Daudi, “Sidai oleng, kaaitaa nanu iyie olarriponi lai te nkishui pooki.” Eikilikuanishore Saul o Laisi 

3   Netua apa Samuel neidipa Israel pooki aaishiraki ninye nenukaa ninye te Rama, te nkanasa enye kewan. Netaarayie apa Saul lelo aisi le yiolounoto o lasakutok meshomo te ina kop. 

4  Neiturrurro Ilfilisti nepuonu aaitayu olng'obor te Shunem; neiturrur Saul Israel pooki, neitayu ninche olng'obor te Gilboa. 

5  Ore ake pee edol Saul enjore oo Lfilisti, neureishoyu neikirikira oltau lenye oleng. 

6   Ore pee eikilikuanishore Saul Olaitoriani, neitu ewaliki Olaitoriani ninye, aa te nkidetidet arashu te Urim, arashu too loibonok. 

7  Neitoki Saul ajoki isinkan lenyena, “Eng'urakaki nanu enkitok nadolisho te naibon, pee atum nanu ashomo enetii ninye naikilikuanishore ninye.” Nejoki isinkan lenyena ninye, “Etii enkaisi nadolisho te naibon Endor.” 

8  Neibelekeny Saul kewan nepika kulikae kilani, nelo, ninye o ltung'ana oare te nebo ninye; nepuonu ninche enetii ina kitok kewarie. Nejo ninye, “Mbonokoki nanu te nkiyang'et, nikilepakinye nanu oltung'ani abo laaipotoki enkarna enye.” 

9  Nejoki ina kitok ninye, “Esipa iyiolo ina nataasa Saul, ina naitaasa ninye iloibonok oodolisho, o lasakutok aipang'ie tena kop. Kainyoo naa pee kirragakinye nanu orreshet te nkaraki enkishui ai pee iyau keeya ai?” 

10  Kake einosaka Saul ninye olmumai to Laitoriani ejo, “Anaa enaishu Olaitoriani, melotu enkitamioto shumata iyie tena bae.” 

11  Neitoki ina kitok ajo, “Kaing'ae aayaki ailepakinye?” Nejo ninye, “Iyau ilepakinyeki nanu Samuel.” 

12  Ore ake pee edol ina kitok Samuel neyietu aishir to ltoilo sapuk; nejoki ina kitok Saul, “Kainyoo iyie pee kiteleja nanu? Ira iyie Saul.” 

13  Nejoki olaiguanani ninye, “Miureshoyu iyie; kainyoo iyie idolita?” Nejoki ina kitok Saul, “Adolita nanu enkai eilepu apuku te nkop.” 

14  Nejoki ninye ninye, “Kainyoo eliooto enye?” Nejo ninye, “Olpayian moruo oilepu alotu; neirina ninye to lkila.” Neyiolou Saul inchere Samuel ninye, neirrugo ninye te nkomom enye o metabaiki enkop, neserem. 

15  Nejoki Samuel Saul, “Kainyoo pee kintanyamal ailepunye nanu?” Newal Saul ajo, “Atii nanu atua osina sapuk, amu aaitirrishakitia nanu Ilfilisti aarare, naaibelekenye Enkai aing'uaa nemeekure aawaliki, aa too loibonok arashu te nkidetidet, neaku aaipoto iyie pee kiliki enaas.” 

16  Neitoki Samuel ajo, “Kainyoo naa pee kinkilikuan nanu, aa Olaitoriani likimbelekenye aing'uaa neaku ninye olmang'atinta lino? 

17   Kintaasa iyie Olaitoriani anaa apa enairoro te nanu; amu etopolosayie Olaitoriani enkitoria aitung'uaa enkaina ino, neisho ilo le latia ino Daudi. 

18   Enkaraki neitu iyie ining oltoilo lo Laitoriani, neitu intabaya ina goro enye napi aarare Amalek, neaku kintaasa iyie Olaitoriani ena bae ena olong. 

19  Ore ake sii keishooyo sii Olaitoriani Israel te nebo iyie apik atua enkaina oo Lfilisti; ore taisere iyie o layiok linono niakuku te nebo nanu; naa kelo aishoru Olaitoriani enjore e israel apik atua enkaina oo Lfilisti.” 

20  Nebatata Saul nabo kata te nkop aitorriori eiputa enkuretisho te nkaraki irorei le Samuel; nemeekure apa etii engolon atua ninye, amu eitu ninye enya toki endama pooki o enkewarie pooki. 

21  Nelotu ina kitok enetii Saul, ore ake pee edol ajo eiputukunyo, nejoki ninye, “Ng'ura, kitoning'o iyie esinka ino; aitayio nanu enkishui ai te nkaina ai natoning'o ina nikitiaaka iyie nanu. 

22  Ore naa taata, toning'o sii iyie esinka ino; nchooki nanu mairragie embelati e mukate te dukuya iyie; pee inya, pee itum engolon te nilo te nkoitoi ino.” 

23  Neany ninye nejo, “Manya nanu endaa.” Kake etasayia isinkan lenyena ninye te nebo ina kitok, nening irorei lenye. Neaku neinyototo ninye te nkop neton te rruat. 

24  Neeta apa ina kitok olashe opir ti aji, neyieng ninye asioki, neitayu enkurma, neipurjupurj nepeju imukateni neitu eisuijeki, 

25  nepik dukuya Saul o laisiaayiak lenyena; neya. Nedumunye ninche nepuo ina kewarie.

