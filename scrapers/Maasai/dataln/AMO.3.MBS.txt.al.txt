1  Entoning'o ele ororei laa ninye eiroro Olaitoriani tialo intae: lo tung'ana le Israel, tialo ilo marei pooki apa ailepunye nanu aitayu tiatua enkop e Misiri. 

2  “Intae ake atayiolo nanu, too lmareita pooki le nkop; neaku kaitame nanu intae te ntorroni inyi pooki. Esiaai o loiboni le Nkai 

3  “Amaa keiriamari iltung'ana oare te nebo te neitu ening'o? 

4  Amaa, Keikurrukur olng'atuny te ntim eitu ninye eibung toki, Keikurrukur olkuoo lo lng'atuny te nkapune enye meeta ninye toki? 

5  Amaa kedoiki emotonyi orreshet te nkop eitu epikakini ninye orreshet? Kegamisho irresheta te nkop eitu eibung toki? 

6  Amaa keoshi entarumpeta te nkanasa nemeirut iltung'ana? Kejing entorroni enkanasa te neme Olaitoriani oyaua? 

7  Esipa meeta enaas Olaitoriani Enkai, eitu eibalunye enkisudoroto enye too sinkan lenyena, lelo oibonok lenyena. 

8  Eikurrukurro olng'atuny; ai ng'ae lemeureishoyu: Eiroro Olaitoriani Enkai; aing'ae lemeibonisho?” Enkidaata e Samaria 

9  Enosai too sempewueti te Asiria, o too sempewueti tiatua enkop e Misiri, nijojo, “Enturrurroto maate te nchumata oldoinyo le Samaria, eng'ura embuakunoto o lkiyioi tiatua ninye o enkitorogonyare tiatua ninye.” 

10  “Meyiolo ninche eneiko teneas esipata.” Olaitoriani ojo. “Kulo ooshum ilchumat le ntorroni e nkikonya too sempewueti lenye.” 

11  Neaku nji ejo Olaitoriani Enkai: “Kelotu olmang'atinta airin enkop neibung imasaa nimitunyenye ate neraya intokitin naatii isempewueti linyi.” 

12  Nji ejo Olaitoriani: “Ore anaa enasaru olchekut loo ntare nkejek are aashu endung'oti e nkiok te nkutuk olng'atuny, naatelekua olng'atuny neijia etiu iltung'ana le Israel oomanya Samaria ilkuti ake ooleku, eeta embelati o lorika o enchoto e rruat.” 

13  “Entoning naa, ninchakenokiki enkaji e Yakobo” Olaitoriani Enkai, Enkai oo lororani, ojo. 

14   Nchere te ina olong naitame nanu Israel te nkitarruorroto enye, naa kaitame nanu ilperereni loo lasarri le Betel, ore mouarak o lperere lo lasar nedung'ori nesulakini enkop. 

15  Kagil nanu enkaji e nkata enkirobi o enkaji enkata enkirouaj; ore nkajijik naaikodo too lala loo lkanchaoni nerruoyo, ore nkajijik kituaak neidaaya,” Olaitoriani ojo.

