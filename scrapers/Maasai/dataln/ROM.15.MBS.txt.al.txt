1  Ore iyiook iloogol neishiaakino nikinap enchalan oo looshal, pee me ate kintiship. 

2  Enchoo pooki ng'ae eitiship ole latia enye too supati enyena, neitagol ninye. 

3   Amu eitu eitiship Kristo kewan; kake ore anaa enatisiraki aajo, “Ore imorot le lelo likimor iyie nanu etuurokinote.” 

4  Amu ore nena apa pooki naaigeroki te nena olong'i naaishari naa iyiook eigerokoki pee eutarieki, paa ore enkitashoto o enkikoo oo lkigerot nikitumie iyiook osiligi. 

5  Meishoo intae Enkai e nkitashoto nauno o ene nkilejilej entobik to lning'o olikae o likae, oleeijo ole Yesu Kristo, 

6  pee itumutumu to ltau obo aaisisa Enkai nara menye lo Laitoriani lang Yesu Kristo. Ilomon supati too loreren 

7  Entang'amu olikae olikae, naa enkuna anaa ina natang'amua intae Kristo, te nkaraki enkitoo e Nkai. 

8  Amu ajoki nanu intae etaa Kristo osinka le lelo oomurata pee eitoduaaya esipata e Nkai, netum aitabai enkisiligata naishoo apa iloo papa, 

9   o pee etum sii ninche Loreren aaisisa Enkai te nkaraki olng'ur lenye. Anaa enatisiraki aajo, “Ore te nkaraki ina kaaisis iyie ti atua Loreren, naranyaki enkarna ino;” 

10   nenyaakaki sii ajo, “Enting'idata Loreren, te nebo ltung'ana lenyena;” 

11   o sii, “Esisa Olaitoriani, Iloreren pooki;” 

12   nenyaaka sii Isaia ajo, “Kelotu entonai e Yese ninye ilo oinyototo aitore Iloreren; naa ninye eyooki Iloreren aaisilig.” 

13  Meiputaki intae Enkai osiligi o enchipai pooki o eseriani ti atua enkirukoto, paa te ngolon e Nkiyang'et Sinyati ebul nedooyo osiligi linyi. Esipata naigerishore Paulo te mpijan 

14  Atonyorrayie nanu openy intae, ilalashera laainei, nchere ebore intae esupatisho, nebore intae eng'eno pooki, naa indimidimi aatuutai olikae olikae. 

15  Kake etii nkuti baa naigeroko intae te mpijan pee aitadamu intae, te nkaraki empiris naaishoo Enkai 

16  mataa olaisiaayiani le Kristo Yesu too Loreren naas esiaai o lapolosani lo rorei supat le Nkai, pee eaku Iloreren olasar ong'amunoyu, oitukuoki Enkiyang'et Sinyati. 

17  Ore naa ti atua Kristo Yesu, kaata esipata nawuasare esiaai ai te Nkai. 

18  Amu maitieu aimaki ae toki neme ina nataasa Kristo te nanu pee etum Iloreren aatoning ninye, to rorei o too nkiaasin, 

19  te ngolon oo nkitoduaat o too ne nking'asia e ngolon e Nkiyang'et Sinyati, metaa ore ebaiki Yerusalem o metamanai alo Ilirikum, atolikioyie tukul ororei supat le Kristo. 

20  Naitaa eyieunoto natii oltau elikioroto o rorei supat, neme te nene wuejitin neeidipaki aaipoto Kristo, pee meaku enkitamanyunoto e likae tung'ani alotu ashet, 

21   kake ore anaa enatisiraki, “Keyooki aadol lelo leitu ae kata elikini ninye, neyooki ajing'aa lelo leitu ae kata ening ninye.” Keyieu apake Paulo nelo abaiki Roma 

22   Enkaraki ena pee aaibooyioki nkatitin kumok eitu alotu abaiki intae. 

23  Kake ore taata, amu meekure aata dikai wueji naisiaaishore te kulo kirinen, naa larin kumok ayieu ake nalotu abaiki intae, 

24  kaisilig ajo kalotu adol intae agiroo alo Spein, nikintobiraa sii intae te ina lototo ai, atang'asa ashipakino aparanare intae te nkiti rishata. 

25   Ore te na kata, ake etiu neijia, alo Yerusalem ayaki lelo sinyat eretoto. 

26  Amu etishipakinote Makedonia o Akaia esotore te nkaraki lelo sinyat aisinak ootii Yerusalem; 

27   netishipate ninche eas ina, neibala ajo keetayie ninche esile, amu amaa te naa keetuo Loreren aang'arie ninche enkirukoto e nkiyang'et, neishiaakino sii ninche neret aaisiaai lelo too masaa e mayianata. 

28  Ore naa pee aidip ena, naitabaiki ninche kuna naatasotuoki, nalotu aimaa intae alo Spein; 

29  nayiolo ajo ore pee alotu enitii intae naa kalotu te mborei e mayianata e Kristo. 

30  Asai naa intae ilalashera laainei, to Laitoriani lang Yesu Kristo o te nyorrata e Nkiyang'et entonyok te nebo nanu te nkomono niomonono Enkai kiomonokiki nanu, 

31  pee aarishieki lelo lemeiruk ootii atua Yudea, neaku sii esiaai ai naisiaai lelo sinyat te Yerusalem enang'amu te lelo sinyat 

32  pee te neyieu Enkai nayooki alotu enitii te ng'ida naitumurru aparan intae. 

33  Metaa Enkai e seriani te nebo intae pooki. Esai.

