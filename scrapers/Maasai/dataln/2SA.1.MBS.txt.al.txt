1  Ore eidipa Saul atua eidipa Daudi atushukunye te mutata oo Lmaleki, neton Daudi nkolong'i are te Siklag; 

2  ore te nkolong e uni, ng'ura, nelotu oltung'ani oing'uaa ilng'oborri le Saul, epolosa nkilani enyena netii enterit endukuya enye. Ore ake pee elotu enetii Daudi, neirrugo abaiki enkop nesai ninye. 

3  Nejoki Daudi ninye, “Kaji iyie ing'uaa?” Nejoki, “Kaisikua nanu aing'uaa ilng'oborri le Israel.” 

4  Nejoki Daudi ninye, “Kaji eikunari mbaa? Tolikioki nanu.” Newalu ninye, nejo “Eisika iltung'ana aaing'uaa olarrabal, ore sii ilkumok loo ltung'ana neirragaa etuata ore Saul o olayioni lenye Yonatan etuata sii ninche.” 

5  Nejoki Daudi ilo barnoti otiaka ninye, “Kainyoo nikintayiolo iyie nchere etua Saul o Yonatan olayioni lenye?” 

6   Nejoki ilo barnoti apa otiaka ninye, “Aishiaakinore ake duoo atii enchumata oldoinyo le Gilboa; netii Saul airishakino empere enye, naa ng'ura, etinyikakitia ngarrin o lakedok loo mbartan emir ninye. 

7  Ore ake pee eingor siadi enye, naadol nanu, naaipot. Nairukisho nanu ajo, ‘Nele nanu.’ 

8  Naajoki ninye, ‘Ira iyie alo?’ Nawaliki, ‘Ara nanu Olmaleki.’ 

9  Naajoki ninye nanu, ‘Ntasho te mbata nanu tasesekuanaki; amu aanoto nanu osina, neton ake eishu enkishui ai ti atua nanu.’ 

10  Neaku aitasho nanu te mbata ninye, nasesekuan ninye, amu aitisipa ajo meidim anyaaki atopuaa eidipa atabatatayu; naya ilo marisian apa le nkitoo otii endukuya enye o lkataar apa otii enkaina enye, nayaua ninche ene netii olkitok lai.” 

11  Neibung Daudi nkilani enyena, nepolos, neiko sii neijia lelo tung'ana pooki apa ootii te nebo ninye; 

12  neishir ninche neitayu ilkiyio nepukoo o metaa teipa te nkaraki Saul o Yonatan olayioni lenye o te nkaraki iltung'ana lo Laitoriani o te nkaraki enkaji e Israel, enkaraki etabatatate ninche to lalem. 

13  Nejoki Daudi ilo barnoti apa otiaaka ninye, “Kaji iyie ing'uaa?” Newaliki, “Ara nanu olayioni leilo omoni lo Lmaleki.” 

14  Nejoki Daudi ninye, “Kainyoo iyie pee eitu iureyu idumu enkaina ino ainyal ilo otubukoko Olaitoriani eilata aput?” 

15  Neipotu Daudi obo loo lbarnot nejoki, “Shomo, taara ninye metua.” Neosh oltung'ani Olmaleki metua. 

16  Nejoki Daudi ninye, “Metaa osarge lino shumata endukuya ino; amu enkutuk ino kewan nikinchakenoko iyie, ejo, ‘Atasesekuana nanu ilo otubukoko Olaitoriani eilata aput.’ ” Eishiraka Daudi Saul o Yonatan 

17  Nerany Daudi ele sinkolio le nkishirata, aishiraki Saul o Yonatan olayioni lenye. 

18   nejo ninye keiteng'eni iltung'ana le Yuda; ng'ura kesira te mbuku e Yashar. Nejo: 

19  “Etua enkitoo ino, iyie Israel, etasesekuanaki te shumata iwuejitin inono neeika! Kaji eikunakinote embatatata lelo magil! 

20  Milikioo ena te Gas, emintubulaa ena too nkoitoi naalala e nkanasa e Askelon; meng'idayu ake intoyie oo Lfilisti, mewuasayu ake ntoyie e lelo lememurata. 

21  “Intae ildoinyo le Gilboa, nchoo metaa metii empaso arashu enchan shumata intae arashu enkaitubului nabulu te nkop! Amu te ine eidurukieki elong'o e ilo magilani, elong'o e Saul, eitu eelieki eilata. 

22  “To sarge le lelo oosesekuani, te ilata e lelo magil, eitu eshuko enkawuo e Yonatan, neitu eshukunye olalem le Saul erok. 

23  “Saul o Yonatan oonyorri naa shaati! Ore te nkishui o te keeya merisha ninche; neneneng ninche aalang ilkurragoso, negol ninche aalang ilng'atunyo. 

24  “Intae ntoyie oo Siraeli enchiraki Saul, oishopo intae too kilani naanyokioo, neikodo nkilani inyi te sahabu. 

25  “Kaji eikunakinote embatatata lelo magil, te mpolos o larrabal! “Eirrag Yonatan etasesekuanaki te nchumata oo wuejitin inono neeika 

26  Aisinanuo te nkaraki iye olalashe lai Yonatan; eikishipakino apa iyie nanu oleng; ore apa enyorrata ino te nanu naa enking'asia, kegiroo enyorrata oo nkituaak. 

27  “Kaji eikunakinote embatatata lelo magil, ore imasaa o larrabal nerruoyo!”

