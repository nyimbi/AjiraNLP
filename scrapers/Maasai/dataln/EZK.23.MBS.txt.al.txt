1  Nelotu ororei lo Laitoriani enatii naajoki; 

2  “Enkerai e tung'ani, etii apa inkituaak are naa intoyie enkitok nabo; 

3  neiborrie apa onyek te Misiri; neas inenkiborra oo nkonyek tekitisho ore teine, neirragi too lki lenye neirrapirrapi ilgooitie lenye. 

4  Keji apa enkarna eina botor Ohola neji enkarna enkanashe enye Oholiba. Neaku ninche inaainei, neiu ninche ilayiok o ntoyie. Ore too nkarn enye ore Ohola naa Samaria ore Oholiba naa Yerusalem. 

5  “Eiborrie ongu Ohola aa enaai ninye, netonyarra ninye isintan lenyena, le Asiria, 

6  ilmurran ooishopo inkilani naata emua morijoi, ilaitoriak o laitasheikinok, laa ore pooki naa ilbarnot oo ng'uarri oleng, nekedito ninche imbartan. 

7  Eishoo ninye kewan ninche anaa emulayoi lelo gelunot pooki le Asiria; neidurukie kewan too nkitanyaanyukot oo nkaitin e pooki ng'ae otaasie ine nkiborra oo nkonyek. 

8  Eitu ninye epal esiaai enye enkiborra oo nkonyek ina apa nataasa eiteru too nkolong'i naatiiyie Misiri; amu ore apa te nkitisho enye netaboitare ilewa ninye neibung'a olgoo netaboitare ninye etonaa eselenkei te mulayaisho nebukoki ninye enkiborra enye oo nkonyek. 

9  Metaa atanang'aka nanu ninye atua inkaik oo sintan lenyena, inkaik oo le Asiria lelo apa ootonyorra te nkiborra oo nkonyek. 

10  Nebolu lelo emasipaisho enye; neibung ilayiok lenyena o ntoyie enyena; ore tenebo ninye nedung to lalem; neaku ninye entoki naimakini tiatua inkituaak ina kata nadung'okini ninye enkiguana. 

11  “Ore enkanashe enye Oholiba netoduaa ena naa torrono apa ninye oleng alang ninye te nkiborra oo nkonyek, naa torrrono apa ninye alang enkanashe enye. 

12  Eiborrie ninye onyek too le Asiria, ilkituaak o larikok, ilmurran ooishopo too masaa olarrabal, ilookedito imbartan, laa ore pooki naa ilbarnot oo ng'uarrayu. 

13  Nadol apa ajo eidurukieki ninye; neim pokira orrekie obo. 

14  Kake etanapa ninye enkiborra enye oo nkonyek aitulus; etoduaa ninye ilewa, ootaguetakaki inkitanyaanyukot enye isunta nena kitanyaanyukoto oo Ilkaldayo oo yela to ranki onyokie, 

15  nerretena impolosi enye too nkimeitani o nkarash natii ilukuny enye netiu pooki anaa ilkituaak, empisha oo Babilon, laa ore enkop enye naa Ilkaldayo. 

16  Ore peyie edol ninye ninche neiborrie onyek te ninche neirriwaki ilkiliku ninche te Ilkaldayo. 

17  Nejing'aki Ilbabilon ninye tiatua endapash enye enyorrata, neidurukie ninye to lng'uarra lenye; ore peyie eidip ninche aaisarkionie ninye, nelo ninye aing'uaa ninche te ngoro. 

18  Ore teneas ninye inenkiborra oo nkonyek meeta enkuretisho neboloo emasipaisho enye aaibelekenya te ngoro aing'uaa ninye, anaa peyie aibelekenya aing'uaa enkanashe enye. 

19  Kake etoponayie ake ninye enkiborra oo nkonyek, edamu inkolong'i enyena e kitisho, ina kata eiborrie onyek te nkop e Misiri 

20  neiborrie ninye onyek te lelo sanchan lenyena ooba irubat oo seseni lenye anaa inoo sirkon neeta esingate oo lamuyeishi loo mbartan. oonyaanyukie isirkon, neikununo eneing'uaa anaa enetiu eneing'uaa mbartan. 

21  Neaku neijia etiu eyieunoto entorroni oo lbarnot linono ina kata kimbung Ilmisiri olgoo lino neirony ilki linono kutiti.” Enkiguana Enkai te nkanashe kiti 

22  Metaa, oi iyie Oholiba, inji ejo Olaitoriani Enkai: “Ing'ura ajo kadumakino isanchan linono limbelekenyakine te ngoro mikitigilunore iyie eing'uaa nkaloli pooki. 

23  Ore ile Babilon tenebo Ilkaldayo pooki, o Pekod, o Shoa, o Koa, tenebo ile Asiria pooki tenebo ninche, o ltung'ana pooki ooti sidain, ilaiguanak o laitoriak pooki tenebo, ilarikok o lmurran, ekedito pooki imbartan. 

24  Naa aikipuonu aarare iyie eing'uaa enkalo e moikuape too ngarrin oo imbartan, o ngarrin o lorora kitok lo lorere; keiturrurro ninche peyie kiarare too nkaloli pooki eeta ilong'oi kutiti o sapuki, o nkopiyiani o larrabal, naa kapik enkiguana atua ninche, naa keiguanare intae anaa enatiu enkiguana enye. 

25  Naa kaibelekenyaki intae engoro ai aarare intae, peyie atum ataarare intae te ngoro napi. Kedung'oo ninche inkumeishin inyi o nkiyiaa inyi, ore ilekunot linyi nebatatakino olalem. Naa keibung aaya ilayiok linyi o ntoyie inyi, ore ilekunot linyi nemutite nkima. 

26  Keoru sii intae inkilani inyi neya te intae isoito linyi gelunot. 

27  Neaku neijia aiko tenaiting'ie enkiborra inyi oo nkonyek ina niyautua te nkop e Misiri; metaa mintokiki aaraposhoki nkonyek inyi Ilmisiri arashu intokiki aadamu ninche. 

28  Amu inji ejo Olaitoriani Enkai: Ing'ura ajo kapik intae atua nkaik e lelo limbaba, atua inkaik e lelo limbelekenyanya aaing'uaa te ngoro; 

29  naa kearare ninche intae te nkiba, neya ninche aaitung'uaa intae ilng'anayio pooki le siaai inyi, neing'uaa intae irara imasipa nemeishopo, ore emasipaisho inyi enkiborra oonkonyek inyi neboluni. Ore olng'uarra lino tenebo enkiborra ino oo nkonyek 

30  ninye nayaua ena shumata iyie, amu itaasa enkiborra oo nkonyek tenebo iloreren, nindurukie ate too nkitanyaanyukot enye oo nkaitin. 

31  Itusuja iyie ina oitoi enkanashe ino; metaa kapik enkikompe enye enkaina ino. 

32  Inji ejo Olaitoriani Enkai: “Iok iyie enkikompe enkanashe ino, ina nagut naa sapuk; aikikuneiyieki iyie nikimenuni, amu keeta ninye esapuk; 

33  aikimputi iyie emerei o sina Enkikompe enkuretisho sapuk o emutata, ina kikompe enkanashe ino Samaria; 

34  iok iyie ninye nimitu pooki aishu, nidotu kewan ilpapit, nidung ilki linono; amu airoro nanu, ejo Olaitoriani Enkai. 

35  Metaa inji ejo Olaitoriani Enkai: Ore amu intorikino kewan nanu, nikinyaaya oriong ino, neaku tanapa naa enyamali ino olng'uarra lino o enkiborra ino oo nkonyek.” Enkiguana Enkai too nkanashare pokira 

36  Naajoki nanu Olaitoriani: “Enkerai e tung'ani, ainguanare iyie Ohola o Oholiba? Neaku imbalakinye naa ninche imbaa enye olminong. 

37  Amu etaasa ninche inenkiborra oo nkonyek, netii osarge atua inkaik enye; ore too nkitanyaanyukot oo nkaitin enye nemeishu netaasa eloloito; neishoo doi ninye endaa lelo ayiok laa nanu etoikitio. 

38  Ore ake sii eyia aaitaasa ninche nanu ena: eisarkionie ninche ewueji ai sinyati teina olong ake neisarkionie isabatoni aainei. 

39  Amu ore peyie eidip aateyieng inkera enye te mpolosare too nkitanyaanyukot oo nkaitin enye nemeishu, ore teina olong ake neetuo ninche atua ewueji ai sinyati aaisarkionie ninye. Naa ing'ura ena etaasa ninche te nkaji ai. 

40  Eipotutuo doi ninye iltung'ana meetu tenelakua, ilo oirriwakaki olkilikuai, naa ng'ura eetuo ninche. Amu tiatua ninche isuja iyie kewan, niyel inkonyek inono, nikus kewan too masaa; 

41  nitonini intae te shumata olorika sidai, niata emisa natipikaki dukuya iyie naa ninye itipika iyie enkorropil ai tenebo eilata ai. 

42  Netii atua ninye oltoilo loo lororani lemeshilaa toki; tenebo ilewa ookishore tenebo ootorikuoki tiong'ota, nepik ninche ilkataarri nkaik e nena kituaak, o maupen enkitoo sidain too ilukuny enye. 

43  “Ina peyie ajo, aimeasita tena kata ilewa eloloito teneas enkiborra oo nkonyek tenebo ninye? 

44  Amu etijing'akita ninche ninye, anaa enajing'aki ilewa enkitok naibor onyek. Neaku neijia eikunakinote ninche Ohila o Oholiba peyie eas inenkiborra oo nkonyek. 

45  Kake ore iltung'ana supati naa kedung'oki ninche enkiguana edung'oki ninche enkiguana enkiborra enye oo nkonyek, tenebo enkiguana oo nkituaak naaibukoitie osarge; amu inaaibor onyek ninche, netii osarge inkaik enye.” 

46  Neaku inji ejo Olaitoriani Enkai: “Iyau olorora taarare ninche, nintaa ninche entoki naitureisho naaruno. 

47  Naa kenang olorora ninche too soito neiwuang'ie ninche too lalema lenye; naa keyieng ninche ilayiok lenye o ntoyie enye nepejoo inkajijik enye. 

48  Neaku neijia aiko tenaiting'ie enkiborra enye oo nkonyek te nkop peyie etum ing'oruo pooki aaibung'ie ina inkiyiaa nemeitoki aas inenkiborra oo nkonyek anaa enitaasa iyie. 

49  Ore enkiborra inyi oo nkonyek naa keitalakuni te intae, ninapinapa elaakinoto tenkaraki eng'oki oo inkitanyaanyukot inyi oo nkaitin nemeishu; niyiolouu aajo ara nanu Olaitoriani Enkai.”

