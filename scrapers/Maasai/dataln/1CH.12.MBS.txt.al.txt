1  Kulo tung'ana apa ooetuo enetii Daudi te Siklag, ina kata metumoki ashomo oleng tenkaraki Saul olayioni le Kish; netii apa ninche tenebo lelo tung'ana magil ootareto ninye to larrabal. 

2  Iltung'ana oong'oroo mbaa ninche, naa keidim ninche aatang'oroi mbaa nenang'aa isoito te nkopito, te nkaina e tatene aashu te kedienye. Ile Benchamen ninche, lo lgilata le Saul. 

3  Ore apa olkitok lenye naa Ahiesa, nesujaki Yoash, naa ilayiok le Shemaa pokira, le Gibea; o Yesiel sii o Pelet ilayiok le Asmafet; o Beraka, o Yehu le Anatot, 

4  o Ishmai le Gibeon, ilo tung'ani magilani te lelo tomoni uni naa olarikoni le lelo tomoni uni; o Yeremia o Yohasiel, o Yohanan, o Yosabad le Gedera, 

5  o Elusai, o Yerimot, o Bealia, o Shemaria, o Shefatia, le Harufi, 

6  o Elkana, o Ishia, o Asarel, o Yoeser, o Yashobeam, le Kora; 

7  o Yaela, o Sebadia, lelo ayiok le Yeroham le Gedor. Ilaisiayak le Daudi to losho le Gad 

8  Ore too le Gad nepuo enetii Daudi to sempewuet otii ong'ata ilmurran magil oogol, arriyiak too long'oi o remeta, ootiu nkomomi enye anaa iloo ng'atunyo, neneneng anaa ntarakueti too nchumat oo ldoinyio: 

9  Esa laa ninye olkitok, o Obadia aa ninye oliare, o Eliab aa ninye oliokuni, 

10  o Mishamana aa ninye oliong'uan, o Yeremia aa ninye olayioni le imiet, 

11  o Atai aa ninye olayioni le ile, o Eliel, aa ninye oliopishana, 

12  o Yohanan aa ninye olayioni le isiet, o Elasabad aa ninye olioudo, 

13  o Yeremia naa ninye olayioni le tomon, o Makabania aa ninye olayioni le tomon oobo. 

14  Kulo tung'ana apa le Gad ninche ilkituaak le njore. Ore ilkuti naa shumata e iip nabo, ore ilkumok naa shumata enkalifu nabo. 

15  Kulo tung'ana apa lelo ootalang'a olkeju le Yordan to lapa le dukuya, ina kata edooyo enkare aim mpoorri, neisikie lelo pooki ootii ierat, te nkalo o loo saen o to loo ntoluo. 

16  Ore kulikae tung'ana le Benchamen o Yuda nepuonu osempewuet enetii Daudi. 

17  Nelo Daudi anang'are ninche nejoki ninche, “Tenaa iyetuo intae enatii nanu to sotua, pee kiretutu nanu, naa keibung'are oltau lai intae; kake tenaa ietuo pee kikaldaa too lmang'ati laainei, hoo tenemaata entorroni nataasa nchoo naa edol Enkai oo loo papa neitalaku te intae.” 

18  Nelotu enkiyang'et o Laitoriani shumata Amasia, ilo kitok le tomoni uni, nejo ninye: “Kira iyiook ilkulinono iyie Daudi; kitii tenebo iyie ara Yese! Eseriani, eseriani te iyie naa eseriani too laretok linono! Amu kiretu iyie Enkai ino.” Neng'amu Daudi ninche, neitaa ninche ilkituaak loo ltimito lenyena le njore. Ilasujak Le Daudi oing'uaa Manase 

19  Ore kulikae tung'ana le Manase neisik aapuo enetii Daudi ina kata pee epuonu Ilfilisti olarrabal aarare Saul. (Ore ake eyia eitu ninye eretu Lfilisti, amu eiguanate ilaitoriak lenye nearaa ninye, ejo, “Ilukuny ang edung'ori, teneing'uaa ninye iyiook nerrinyokino olkitok lenye Saul.”) 

20  Ore ake pee epuo Siklag nepuo kulo tung'ana le Manase enetii ninye: Adna, o Yodabad, o Yediel, o Mikael, o Yosabad, o Elihu o Siletai, o laiguanak le nkalifu te Manase. 

21  Etareto apa ninche Daudi tialo olturrur loo lapurrok, amu iltung'ana apa oopi ninche naa magil, naa ilarikok le njore. 

22  Amu ore apa too nkolong'i pooki naa kepuonu apa iltung'ana enetii Daudi, ometaba anaa neaku olorora kitok le njore, nebayu anaa enjore e Nkai. Nkarn e lelo le njore e Daudi 

23  Ena ninye esiana e lelo timito le njore le Daudi, apa ooetuo enetii Daudi te Hebron, pee eibelekeny enkitoria e Saul aaibelekenyaki Daudi, te risioroto o rorei lo Laitoriani. 

24  Ore lelo tung'ana le Yuda oata ilong'oi o remeta naa nkalifuni ile o iip isiet ilturrurri ootanapate. 

25  Ore too le Simeon, iltung'ana magil arriyiak to larrabal, naa nkalifuni naapishana o iip nabo. 

26  Ore too le Lawi naa nkalifuni ong'uan o iip ile, 

27  ore ilo kitok oji Yehoida le nkaji e Aron, ore tenebo ninye netii iltung'ana nkalifuni uni o iip naapishana. 

28  Ore Sadok, ilo barnoti magilani nepi netii tenebo ilarikok le njore tikitam oare lolmarei lenye. 

29  Ore too le Benchamen, ilo le ntalipa oo Saul, netii iltung'ana nkalifuni uni, ore ilkumok lenye neibung'are enkaji e Saul. 

30  Ore too le Efraim naa iltung'ana nkalifuni tikitam o iip isiet, iltung'ana magil oopi, iltung'ana ooning'o too nkajijik oo loo menye. 

31  Ore olpisiai lo losho le Manase naa iltung'ana nkalifuni tomon oisiet, laa ninche apa etegeluaki pee epuonu aaitaa Daudi olaiguanani. 

32  Ore too le Isaakar, lelo tung'ana ang'eni ooyiolo nkatitin, ooyiolo enayieu Israel neas, naa iltung'ana kituaak iip are, tenebo lelo alashera lenye pooki ootii abori enkitoria enye. 

33  Ore too le Sebulon naa iltung'ana nkalifuni onom, ootanapate to larrabal neeta masaa pooki e njore o larrabal, pee eretu Daudi to ltau obo metii olng'ash. 

34  Ore too le Naftali naa ilkituaak le njore enkalifu nabo ootii tenebo iltung'ana nkalifuni tomoni uni oopishana oata ilong'oi o remeta. 

35  Ore too le Dan naa iltung'ana nkalifuni tikitam oisiet o iip ile iltung'ana ootanapate pee epuo olarrabal. 

36  Ore too le Asheri naa iltung'ana nkalifuni artam o iip ile arriyiak te pooki arrabal. 

37  Ore too le Ruben o le Gad o lpisiai lo losho le Manase ootii lido kekun olkeju le Yordan naa iltung'ana nkalifuni iip nabo o tikitam oota imasaa pooki olarrabal. 

38  Ore kulo tung'ana pooki lo larrabal, neishopo iruparen, nepuonu Hebron eeta eyieunoto pee eitaa Daudi olaiguanani le Israel pooki. Neijia sii apa etiu ilkulikae tung'ana le Israel, etumuta nabo pee eitaa Daudi olaiguanani. 

39  Netii apa ninche tenebo Daudi too nkolong'i uni, einos endaa neokisho, amu eitobirakitia apa ilalashera lenye ina. 

40  Ore sii lelo le latia enye ebaiki Isaakar o Sebulon o Naftali, nepuonu enapita ndaiki too sirkon, o too ntamesin o too nyumpui, o too lmong'i, neyau ndaiki kumok, o mukateni oo lng'abolo, o sabibu ooitoyioki, o enaisho oo sabibu o eilata, o lmong'i o lkerra, amu keetae apa enchipai te Israel.

