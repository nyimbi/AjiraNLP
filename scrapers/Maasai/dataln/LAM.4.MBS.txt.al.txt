1  Kainyoo pee meekure ewang sahabu. Kainyoo pee eibelekenye sahabu nasila! Ore lelo soito oosinya neirragaa aaidapasha te nkiterunoto e pooki oitoi nalala e nkanasa. 

2  Ore ilayiok le Sion le tipat anaa sahabu sidan nesila, kainyoo pee etotiutuo anaa motioo oo nkulupuok, esiaai oo nkaik o laitobirani! 

3  Ore ninye mbariak keisho ilki neitanak nkera kake ore entito oo ltung'ana laainei netagogong'o, etotiuo anaa isidan tiong'ota. 

4  Ore olng'ejep le nkerai nanakita, neibung enoret te nkure; neomonu nkera endaa, kake meetae oloisho ninche. 

5  Ore lelo oodaa te sikar, neidak too nkoitoi naalala e nkanasa; ore lelo apa ootamoo eishop nkilani pilei neirrag too lchalai loo nkuruon. 

6   Ore enkitamioto entito oo ltung'ana laainei naa eikitok, alang enkitamioto e sodom, apa natusulayioki nabo kata, nemeetae enkaina naiteleikiaki ninye. 

7  Ore apa ilkituaak lenyena newang aalang enturoto, neibor aalang kule; ore iseseni lenye nenyokioo aalang intoto sidain, ore enkishiaa enye newang anaa oltotoi oji safire. 

8  Netorokita taata nkomomi enye aalang nkuk, meekure eyiolounoyu too nkoitoi naalala e nkanasa; neibibiari iseseni lenye aarep iloik te saso netoito anaa nkeek. 

9  Enaikash apa lelo ootaraki to lalem, alang lelo ooya olameyu lelo oo temenate, ootomitiokoki ilng'anayio le nkop. 

10   Ore nkaik e nena kituaak naata olng'ur neitokitokie nkera enye maate; neitaa ninche endaa enye, teina kidaata e ntito oo ltung'ana laainei. 

11  Eitabayie Olaitoriani engoro enye etubukuo ninye engoro enye nairowua; neiyupuyup anaa enkima te Sion, nemut ilkitamanyunot lenyena. 

12  Eitu apa enyorraa ilaiguanak le nkop anaa hoo obo le lelo oomanya enkop, nchere keidim olmang'atinta atijing'u nchomito e Yerusalem. 

13  Ore ena naa te nkaraki ing'ok oo loibonok le Nkai o ntorrok oo lapolosak lenyena lelo ooibukoo te mpolos enye osarge le lelo lemeeta entioto. 

14  Nelimana ninche too nkoitoi naalala e nkanasa medolisho, eeta olduruk lo sarge. nemeetae ninye oltung'ani oiseyie ilkilani lenye. 

15  Nejoki iltung'ana ninche, “Entalamari ilooiduruk Entalamari, Entalamari! Emiseyie!” Neaku etaa ninche ilaisikak oloolimana; nejo iltung'ana too nkuapi, “Meigil ae kata aatoni tenebo iyiook.” 

16  Olaitoriani makewan oidapasha ninche meigil ae kata ninye ashilaa ninche nemeigili aayanyitu ilapolosak nemeikiroteti ilpayiani. 

17  Eiliilaitie nkonyek ang eisiligu eretoto nemetii, ore te rripore ang, nikiaanyu olorere lemeidim aaitajeusho. 

18  Nerreshu iltung'ana iroruat ang, ometaa meekure kipuo aaim nkoitoi ang naalala, nenyiku enkiting'oto ang, neaku kuti nkolong'i ang, amu etabawua enkiting'oto ang. 

19  Keneneng lelo oomirita iyiook aalang ilmotonyi oopuo tiaai nemir ninche iyiook too ldoinyo neirrag ninche aarresh iyiook tiong'ota. 

20  Ore enkiyang'et oo nkumeishin ang, ilo otubukoko Olaitoriani eilata aput, neyae too nkumeishin enye ilo apa likitejo iyiook, “Tiabori oloip lenye kipuo aatoni tiatua iloreren.” 

21  Ting'idayu nishipa na tito e Edom, ina namanya enkop e Usi, ore sii iyie eikiimarieki enkikompe; ilo iyie amera ninturraa ilkilani niaaku enemeishopo. 

22  Ore enkitamioto e ng'oki ino, na tito e Sion neitabayioki, meekure ninye kingil aibok te eyararoto ae kata, kake ore eng'oki ino naa tito e Edom, ninye eitamei, kebolu ninye ing'ok inono.

