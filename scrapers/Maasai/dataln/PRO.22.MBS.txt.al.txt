1  Enaikash te negeluni enkarna sidai, alang enkarsisisho sapuk, naa ore omom nelang enkosholai o sahabu. 

2  Ore olkarsis o ilo aisinani naa ketumo te nebo, Olaitoriani ninye olaitobirani le pooki. 

3  Ore oltung'ani ng'en naa kedolu batisho neisudoo kewan; kake ore olmodai naa kelo dukuya netum enkitamioto. 

4  Ore olerrinyore le mborron o euriata o Laitoriani, naa enkarsisisho o enkanyit o enkishui. 

5  Etii ilkiku o rresheta enkoitoi eilo otapong'ori; ore ilo orrip kewan naa kelam ninche. 

6  Tuutaki intamoo enkerai enkoitoi naim, ore pee eaku moruo nemeing'uaa ina oitoi. 

7  Ore olkarsis naa ninye oitore ilo aisinani, ore ilo oisilenu naa osinka le ilo oisilenoko. 

8  Ore ilo oun inemesipa naa keisampu eng'olikinoto, ore eng'udi e ngoro enye napi naa keish. 

9  Ore ilo tung'ani aminin naa kemayiani, amu keng'arie endaa enye ilaisinak. 

10  Intupuku impang'ie ilo oimaki intorrok, naa aikipuku enchankar aing'uaa, ore olarrabal o emorore naa keish. 

11  Ore ilo onyor esinyatisho o ltau, neeta ilomon oo melook naa keaku olchore lo laiguanani. 

12  Etii nkonyek o Laitoriani shumata eng'eno, kake kenang'aa ninye lelo rorei le lelo le meeta enkirukoto. 

13  Ejo olturuai, “Etii doi olng'atuny auluo: kaari matua too nkoitoi naalala e nkanasa!” 

14  Ore enkutuk enkitok naibor onyek naa engumoto nagut; ore ilo otagorokine Olaitoriani naa kesulakino atua ninye. 

15  Eenaro emodai tiatua oltau le nkerai, kake ore eng'udi enkitamioto nearaa ninye aitalamaa. 

16  Ore oloibooki enkop olaisinani pee eponaa enkarsisisho enye, arashu eisho lelo karsisi ake, naa kelotu ake sii ninye aaku olaisinani. Inkirorot tomoni uni e ng'eno 

17  Irrugu enkiok ino inining'u irorei lo lang'eni, nintorioki indamunot inono eng'eno ai; 

18  amu keaku esidano tinishum ninche tiatua iyie, te netii pooki atua enkutuk ino. 

19  Pee etum osiligi lino ataa Olaitoriani etii, aaitayiolo iyie ninche taata ena olong, aa iyie taa. 

20  Keitu aasiraki iyie inkirorot tomoni uni, imbaa enkikoo o ine ng'eno, 

21  peyie aaitodol iyie embae naitoriori nesipa, pee itum aishoo ewalata naitoriori nesipa lelo likirriwaa iyie? -

1  - 

22  Misim olaisinani eji amu kaaisinani, arashu irony oloota osina te kishomi; 

23  amu keng'or Olaitoriani ninche, neinyal enkishui e lelo ooinyal ninche. -

2  - 

24  Mintaa olchore oltung'ani oman nang'u, aashu iriamariyie oltung'ani osioki agoro. 

25  Pee miyiolou inkoitoi enyena, nipik kewan atua orreshet. -

3  - 

26  Miaku obo le lelo ooisiligie ilkulikae imbaa, ilo oaku oloitasheiki esile. 

27  Tinimiata entoki nilakie, ainyoo doi pee inyorraa meewai endapash ino? -

4  - 

28  Midotu ake entoki naitodolu olpolosie musana ina apa natipika iloo papaai lino. -

5  - 

29  Idol oltung'ani arriyia te siaai enye? Keitashe te dukuya ilaiguanak; meitashe te dukuya iltung'ana misili.

