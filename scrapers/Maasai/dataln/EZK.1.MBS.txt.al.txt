1   Ore to lari le tomoni uni, to lapa liong'uan, te nkolong e miet, o lapa, ina kata atii tenebo yarunot te mbata olkeju le Keba, nebolo keper nadol induaat e Nkai. 

2   Ore te nkolong e imiet olapa (naa olari le imiet le yararoto olaiguanani Yehoiakin), 

3  nelotu ororei lo Laitoriani enetii Esekiel ilo apolosani, olayioni le Busi teina kop oo Ilkaldayo te mbata olkeju le Keba; netii apa enkaina o Laitoriani shumata enye teine. 

4  Ore aing'orisho, ng'ura, nadol osiwuo le nchan olotu aing'uaa enkalo e moikuape, o enkatampoi sapuk, o enkimerlel namanita ninye, olng'ejepa le nkima ooidikidiko, ore te mpolos enkima, netiu anaa entoki enkimerlel o suyai. 

5   Ore te mpolos enye nepuku enkitanyaanyukoto oo ng'uesi ong'uan naaishu. Naa nji apa eikununo eliooto enye: eeta apa pooki enyaanyukie e tung'ana, 

6  nemeeta ake nabo nemeeta nkomomi ong'uan, neeta ake nabo te ninche inaipuko ong'uan. 

7  Ore inkejek enye naa keitoriori, ore ndapi oo nkejek enye netiu anaa loisotok le nkeju olashe neitintil ninche anaa osuyiai otisikaki oleng. 

8  Ore tiabori oo naipuko enye too matuan enye pokira ong'uan neeta nkaik oo ltung'ana. Neeta pokira nena ong'uan inkomomi enye o naipuko enye eikununo nji: 

9  Eibung'a nena aipuko, nepuo pooki dukuya, meibelekenya epuo. 

10   Ore enyaanyukie oo nkomomi enye, eeta ake nabo te ninche enkomom o ltung'ani te dukuya; ore pokira ong'uan neeta enkomom olng'atuny te matua e tatene, ore pokira ong'uan neeta enkomom olkitengte nkalo e kedienye, neeta pokira ong'uan enkomom olkurragos tesiadi. 

11  Neijia apa etiu nkomomi enye. Ore inaipuko enye nelak aaitorioo meeta ake eng'ues nemeeta inaipuko are, nemeeta ake enemeibung'ita enaipukoi enkae, nenunua are too seseni lenye. 

12  Nelo ake pooki aitoriori dukuya, ore pooki wueji nelo enkiyang'et, nepuo sii ninche, nemeibelekenya epuo. 

13  Ore te mpolos e nena ng'uesi naaishu netii apa entoki natiu anaa nkuk naaishu enkima, netiu anaa iltaai oopuoopuo tiatua nena ng'uesi naaishu; naa kewang apa enkima oleng, nepuku tiatua ina kima enkiwuang'ata. 

14  Ore nena ng'uesi naaishu neipirri dukuya netiu, anaa enkiwuang'ata. 

15   Ore peyie aing'or nena ng'uesi naaishu, nadol enkeju e ng'arri te nkoriong enkop te mbata e nena ng'uesi naaishu, meeta ake eng'ues nemeitoriokino enkeju nabo te pokira ong'uan. 

16  Ore anaa enatiu empukunoto e nena kejek o enkitobirata enye: etiu empukunoto enye anaa enkitiil osoit barrikoi oji Krisolit; neeta pokira oong'uan empukunoto nabo; ore enkitobirata enye netiu apa anaa enkeju eng'arri natii atua enkae keju eng'arri. 

17  Ore ina kata napuo, neim ake enkalo pooki te nena aloli enye pokira ong'uan eitu eibelekenya epuo. 

18   Ore nena kejek eng'arri pokira ong'uan neeta inkimanaa neeta enchata iltidii ooibung enkeju eng'arri inkejek, nebore enkamanaa oo nkejek eng'arri nkonyek naamanita too nkaloli pooki. 

19  Ore pee epuo nena ng'uesi naaishu, neiriamariyie nkejek ninche aashep; ore pee edumunye ng'uesi naaishu te nkop, nedumunye sii nena kejek. 

20  Ore pooki wueji nelo enkiyang'et nepuo sii ninche, nedumunye nena kejek tenebo ninche eshepita, amu etii enkiyang'et e nena ng'uesi naaishu nena kejek. 

21  Ore pee epuo nena nepuo sii kuna; ore pee eitashe nekua, neitashe sii kuna; ore pee edumunye nekua aing'uaa enkop, nedumunye nena kejek te nebo ninche; amu etii apa enkiyang'et e nena ng'uesi naaishu atua nena kejek oo ng'arrin. 

22   Ore te shumata e nena lukuny e nena ng'uesi naaishu netii entoki nanyaanyukie oloing'ang'e le keper, newang oleng anaa soito oibor oleng, neisalaashakino shumata ilukuny enye. 

23  Ore tiabori oloing'ang'e neitoriori inaipuko enye aitoriokino dukuya, neipirare enkae enkae; nemeeta ake eng'ues nemeeta inaipuko are naitoipito osesen. 

24   Ore epuoito naning oltoilo loo naipuko enye, netiu anaa oltoilo loo nkariak kumok, netiu anaa endarata Olmagilani, oltoilo lo larrabal anaa oltoilo lo lorora; ore ake peyie eitashe inaipuko enye; 

25  nelotu oltoilo oing'uaa oloing'ang'e le keper, oimua shumata lukuny enye; ore pee eitashe aaitirring'a neshuk inaipuko enye. 

26   Ore te shumata oloing'ang'e te nchumata oo lukuny enye netii enkitanyaanyukoto olorika le nkitoo, nenyaanyukie osoit pus oji Safi; ore entopij enye netonie enkitanyaanyukoto olorika le nkitoo netii enkitanyaanyukoto naa ijo oltung'ani. 

27   Ore ebaiki empolos enye neilep, nadol enkimerlel naikununo anaa osuyai otisikaki, netiu anaa enkima naikenoro te pooki alole; ore ebaiki empolos enye nedoyio nadol etiu anaa enkitanyaanyukoto enkima netii ewang'an namanita ninye. 

28  Etiu anaa eliooto olokirrai too nkatampo teina olong enchan neijia apa etiu eliooto e wang'an sapuk namanita ninye. Neijia apa etiu elioto enkitanyaanyukoto enkitoo o Laitoriani. Ore peyie adol ninye, nabatata te nkomom ai naning oltoilo le ilo oirorita.

