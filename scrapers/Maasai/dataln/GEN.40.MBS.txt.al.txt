1  Ore etulusoyie enkata, neyooki olaitasheikinoni le naisho oo sabibu lo laiguanani le Misiri tenebo olapejoni loo mukateni o laiguanani, aaitagor olkitok lenye ilo aiguanani le Misiri. 

2  Negoro Farao te nkaraki lelo aitasheikinok lenyena pokira, olaitasheikimoni kitok le naisho oo sabibu tenebo olapejoni kitok loo mukateni. 

3  Nepik ninche enkaji narripieki iltung'ana arruok natii enkaji olkitok le rripore, teina korokoroni naikenorieki Yosef. 

4  Ore ilo kitok le rripore neitanap Yosef meing'ura, neisaiai ninche. Netoni inkolong'i naaikash teina aji oo larruok. 

5  Ore enkewarie nabo, eidetideta pokira, olaitasheikinoni kitok le naisho oo sabibu tenebo olapejoni loo mukateni lo lkitok le Misiri, eikenoro te Korokoroni. Meeta ake oleitu eidetidet enkidetidet enye, nemeeta ake enkidetidet nemeeta enautu. 

6  Ore peyie eyooki Yosef ninche enasirie, nedol ninche, nenyorriki ajo kenyamal oleng pokira. 

7  Neaku eikilikuana ilaitasheikinok le Farao ootii tenebo te nkaji naenishoreki te enkaji olkitok lenye ajoki, “Ainyoo doi anaaijo kesoto taata intae inkomomi?” 

8  Nejoki ninche ninye, “Kindetideta duo, nemeeta hoo oltung'ani oidim aibelekenyaki iyiook atoliki aibalakinye.” Nejoki Yosef ninche, “Amaa doi enkibelekenyata aime ene Nkai? Entolikioki atasayia intae.” 

9  Ore ilo aitasheikinoni kitok le naisho oo sabibu, neliki Yosef enkidetidet enye nejoki ninye, “Ore te nkidetidet ai etii duoo o sabibu dukuya nanu, 

10  ore te nchumata eilo sabibu, etii ilng'osil okuni; ore ake peyie eitapuku, nelioyu esidano enye, neku enkimarrati aaku osabibu. 

11  Netii duoo enkikompe e Farao enkaina ai, naitayu ilng'anayio loo sabibu, naironyaki enkare enye ina kikompe, napik ina kikompe e Farao inkaik e Farao.” 

12  Ina peyie ejoki Yosef ninye, “Ena enkibelekenyata ena kidetidet: ore ilng'osil okuni naa inkolong'i uni, 

13  ore too nkolong'i uni naa aikidumu Farao endukuya ino nikinyaaki esiaai ino, neaku aipikaki Farao enkaina enye enkikompe enye anaa apake te dukuya aa olaitasheikinoni le naisho oo sabibu. 

14  Kake tadamuaki tenilo nitum eseriani, nikintaas sii nanu esupatisho peyie kimbalie sii nanu te dukuya Farao, pee kintayu nanu tena aji. 

15  Amu kesipa tukul ajo kapurruno te nkop oo Lhebrania; ore sii tene natii maata enataasa peyie aatipikaki atua ewueji e korokoroni.” 

16  Ore peyie edol olapejoni loo mukateni ajo ore enkibelekenyata naibelekenya Yosef ajo ekening'unoyu, etiaka sii ninye Yosef “Aidetideta sii nanu, etii nkikapuni uni oo mukateni elukunya ai, 

17  ore enkikapu natii shumata inkulie netii indaiki oo mpukunot pooki naapejuno e Farao, neinosita imotonyi nena daiki naatii enkikapu natii endukuya ai.” 

18  Newal Yosef ajoki, “Ena enkibelekenyata enye: Ore inkikapuni uni naa inkolong'i uni; 

19  ore too nkolong'i uni, naa kedumu Farao endukuya ino nikintung'uaa iyie! nikilili iyie to lchani, ore imotonyi naa keinos inkiri osesen lino.” 

20  Ore te nkolong e uni, aa enkolong apa natoinyieki Farao, neitaiki ilaisiaayiak lenyena pooki o sirua nedumu endukuya olaitookoni kitok tenebo endukuya olayierani kitok tiatua ilaisiaayiak lenyena. 

21  Neshukoki olaitasheikinoni kitok le naisho oo sabibu, nepik enkikompe inkaik e Farao, 

22  kake eililio ilo apejoni kitok loo mukateni, anaa enatolikio apa Yosef ninche. 

23  Ore ake eyia, eitu edamu ilo kitok le naisho oo sabibu Yosef, etorikine ninye.

