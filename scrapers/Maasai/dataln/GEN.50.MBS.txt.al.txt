1  Ina pee ebatatakino Yosef enkomom e menye neishiraki ninye, neng'utut ninye. 

2  Neitanap Yosef isinkan lenyena lelo kitarrini meitobira osesen le papaai lenye pee mengueyu. Metaa eitobira ilkitarrini osesen le Israel pee mengueyu. 

3  Ewa enkielata inoshi ake olong'i artam naasieki ina siaai e nkitobirata o sesen. Neishiraki Ilmisiri ninye too nkolong'i ntomoni naapishana. 

4  Ore pee eishunye inkolong'i naaishirakinyeki ninye, neirorie Yosef olmarei pooki le Farao ejoki, “Ore taata tenanoto omom too nkonyek inyi eroro, atasayia intae entiaki Farao, 

5   aainosie apa papa olmumai aajoki, ‘Etaa kaye: te nkurare ai natuturoko kewan te nkop e Kanaan, ninye kinukarierie nanu.’ Metaa ore naa taata nchooki nanu mashomo atasayia ntae, pee alo anukaa papa, pee aitoki ashukunye.” 

6  Newal Farao ajo, “Shomo, tunukai papaai lino anaa apa enikinosie olmumai.” 

7  Metaa eshomo Yosef anukaa papaai lenye, neiriamarie ninye isinkan pooki le Farao, o lpayiani lo lmarei lenye pooki tenebo ilpayiani pooki le nkop e Misiri. 

8  Tenebo enkaji pooki e menye, o Yosef, o lalashera lenyena, o lmarei pooki le papaai lenye, nkera enye ake etung'uayioki o ntare, o nkishu te nkop e Goshen. 

9  Metaa eshomo tenebo ninye ingarrin oo mbartan o lakedok loo mbartan; metaa olorora kitok apa oleng. 

10  Ore pee ebau olkurroto oidong'ishoreki te wueji neji Atad natii oloo saen le Yordan, neishir teine olkiyioi sapuk le nkishirita o sina; neitobiraki Yosef enkishirata e papaai lenye too nkolong'i naapishana. 

11  Ore pee edol Ilkanaani aa ninche iloopeny ina kop enkishirata to lkurroto ooidongishoreki le Atad, nejo ninche, “Ore ena kishirata naa eno sina kitok too Lmisiri.” Metaa eishooki apa ine wueji enkarna aajo Abel-Misraim; naa dukuya e Yordan etii. 

12  Ina apa eitaasa ilayiok lenyena menye anaa enaitanapa ninche; 

13   amu etanapa apa ilayiok lenyena ninye aaya enkop e Kanaan, nenukaa ninye te nkapune natii enkurma e Makpela, natii oloo saen le Mamre, nainyiang'ua apa Abraham tenebo enkurma e Efron lo Lhiti, metaa ewueji enye oo nkuraren. 

14  Ore pee eidip atunukai papaai lenye, neshuko Yosef alo Misiri tenebo ilalashera lenyena o lelo pooki oiriamariyie ninye epuo aanukaa papaai lenye. Eibalakinye Yosef Ilalashera lenyena ajoki meetayie ninche Elap 

15  Ore peyie edol ilalashera le Yosef aajo etua papaai lenye nejo ninche, “Ebaiki taa neibayu iyiook Yosef neitalak iyiook enapa lap nikintaasa iyiook ninye.” 

16  Metaa eirriwaitie ninche olkilikuai aairriwaki Yosef ejoki, “Eishorua apa papaai lino ena kitanapata eton eitu eye ejo, 

17  ‘Entiaki Yosef, tapalaki, aatasayia enkitarruorroto oo lalashera linono o engoki enye, amu kintaasa ninche iyie entorroni.’ Ore naa taata, kisai iyie, tapalaki inkitadiaat oo sinkan le Nkai e papaai lino.” Neishir Yosef pee eirorie ninche ninye. 

18  Nepuonu ilalashera nebatata te dukuya ninye nejoki, “Ng'ura, aikira iyiook isinkan linono.” 

19  Kake etiaka Yosef ninche, “Emiureishoyu, katii nanu ewueji e Nkai? 

20  Ore te intae, naa entorroni apa kiyiewuakiki; kake eitaa ninye Enkai esidai, pee etum aitopuaa iltung'ana kumok anaa enatiu ena olong. 

21  Metaa emiureishoyu; kaisho intae eretoto tenebo o nkera inyi.” Neijia eikuna aitisipaki ninche neitagol ninche. Keeya e Yosef 

22  Metaa etotona Yosef te Misiri, ninye tenebo olmarei le papaai lenye; nebik Yosef ilarin iip o tomon. 

23  Einepua Yosef adol eishoi o layioni lenye Efraim e uni, etodua sii inkera e Makir olayioni le Manase naatoikioki olmarei le Yosef. 

24  Nejoki Yosef ilalashera lenyena, “Etaa kaye, kake kelotu Enkai amutan intae, nelotu aitayu intae aitung'uaa ena kop arik intae enkop nainosakinye Abraham olmumai, o Isaak o Yakobo.” 

25   Nenya Yosef olmumai too layiok le Israel ejoki, “Kemutan intae Enkai, naa entanap iloik lainei entung'uai ena kop.” 

26  Metaa eirure Yosef, aa oloo larin iip o tomon te moruao; neitobir ninche osesen lenye pee mengueyu, nepiki osesen lenye osanduku te Misiri.

