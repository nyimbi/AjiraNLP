1  Atejo nanu: entoning intae ilukuny e Yakobo o larikok le nkaji e Israel! Aimeishiaakino intae niyiolouu esipata, 

2  intae ilooiba esupatisho ninyorrinyorro entorroni, intae ilooyieng iltung'ana laainei, nirishushu nkiri enye too loik lenye 

3  intae ilooinos nkiri oo ltung'ana laainei, nenang'aa ilonito lenye aaidie ninche, nigiligili iloik lenye aaitaa ng'iligilat, nigiligil anaa iloik oopiki emoti, netiu anaa nkiri naatii emoti. 

4  Neitoki ninche aaishiraki Olaitoriani, kake mewaliki ninye ninche; eisudoo ninye enkomom enye te ninche teina rishata, enkaraki naitaa ninche nkiaasin enye torrok. 

5  Nji ejo Olaitoriani tialo lelo oibonok ooitapong'oo iltung'ana laainei. Lelo ooishir aajo, “Eseriani” ina kata eeta ninche endaa nainos, neitayu olarrabal te ilo lemeeta endaa naisho meinosa. 

6  Ore enkaraki ina, kemutu te ntae nimintokiki aata nduaat nemisimisu te ntae nimintokiki aata nkitumusumusot. Kedoyio enkolong too loibonok, neman emisimisi ninche; 

7  ore lelo aduaak netusulaki, neitukurruni lelo aitumusumusok; kepuo pooki aaiken nkutukie enye, amu metii ewalata naing'uaa Enkai. 

8  Kake ore nanu, aaiputa engolon, o enkiyang'et o Laitoriani, te sipata o te nkidimata, pee aibalakinye Yakobo enkitapong'oto enye, naibalekinye Israel eng'oki enye. 

9  Entoning ena, intae ilarikok le nkaji e Israel, intae ooibooyo esipata, nimbelekenyenye enkiguana nasipa. 

10  Ilo oshet Sion to sarge neshet Yerusalem te ntorroni. 

11  Edung ilarikok lenye enkiguana te ropare, neiteng'enisho ilapolosak lenye te laakinoto, neibonisho iloibonok lenye too ropiyiani; eji neigarakino ake sii Olaitoriani ejo, “Aimetii Olaitoriani atua iyiook? Meetae entorroni nalotu shumata iyiook.” 

12   Ore naa te nkaraki iyie kepuoi aatur Sion anaa enkurma; keaku Yerusalem osototi le nkidaata; neaku ilo doinyo le nkaji entim.

