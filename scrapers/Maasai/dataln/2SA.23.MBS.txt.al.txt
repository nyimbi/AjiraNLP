1  Ore taata kulo ilomon le nkiting'oto le Daudi: Enkitanapata e Daudi, olayioni le Yese, enkitanapata e ilo tung'ani oilepieki aaya shumata, ilo obukokino eilata te Nkai e Yakobo, ilo oranyu isinkolioitin oomelok le Israel: 

2  “Eirorita enkiyang'et o Laitoriani te nanu, etii ororei lenye olng'ejep lai. 

3  Eiroro Enkai e Israel, aatiaka endapidapoi e Israel: Te neitore oltung'ani te sipata iltung'ana, neitore te uriata e Nkai, 

4  neitawang'aki ninche anaa ewang'an e nkakenya, anaa enkolong nawang'u tadekenya metii nkatampo, anaa enchan naisho nkujit metubulu te nkop. 

5  Ee, aimeitashe enkaji ai aiko neijia te Nkai? Amu eitobira ninye te nebo nanu osotua loo ntarasi, eishiaakino too ntokitin pooki netagolieki. Amu aimeidimie ninye metubula eretoto ai pooki o eyieunoto ai? 

6  Kake ore iltung'ana lemeeta Enkai, netiu pooki anaa ilkiku ootanang'ayioki; amu meidimi aawaita te nkaina; 

7  kake ore ilo tung'ani oibung ninche neeta esekenkei o enchata e mpere, nemuti ninche tukul te nkima.” Iltung'ana magil le Daudi (

1   Int 

11  .

10  -

41  ) 

8  Kuna nkarn oo ltung'ana magil apa oata Daudi: Yosheb-bashebet Oltakenoni; kitok apa ninye te lelo okuni, eilepie ninye empere enye aarare iltung'ana iip isiet ootasesekuana ninye te nkata nabo. 

9  Ore oliare te ninye ti atua iltung'ana okuni magil naa Eliesa olayioni le Dodo olayioni le Ahohi. Etii apa ninye te nebo Daudi ina kata pee eiturrurro Ilfilisti to larrabal, neshuko iltung'ana le Israel. 

10  Nedumunye ninye near Ilfilisti o meteekunye enkaina enye, neibung'are enkaina enye o lalem lenye; neyau Olaitoriani enkisulata kitok ina olong; nerrinyunye iltung'ana aasujaa ninye pee epur lelo ootasesekuanaki. 

11  Ore olosujita ninye naa Shama, olayioni le Agee Olharari. Eiturrurrote Ilfilisti te nebo te Lehi, te ine wueji apa nebore endaa nauno; neisik iltung'ana aailany Ilfilisti. 

12  Kake etune ninye aitashe te mpolos e ine, nengoroo ine, nesesekuan Ilfilisti; neyau Olaitoriani enkisulata kitok. 

13  Ore okuni loo ltung'ana tomoni uni gelunot nedoyio aapuo, nepuonu enetii Daudi etinyikua enkata e nkisampuare te nkapune e Adulam, ina kata apa etii oltim loo Lfilisti oerata le Refaim. 

14  Netii apa Daudi ina kata atua enkisudoroto; ore oltim loo Lfilisti netii Betlehem. 

15  Nejo te yieunoto, “Oi naaji aaisho nanu oltung'ani enkare naok naing'uaa olchorro le Betlehem otii embata kishomi!” 

16  Neim lelo tung'ana okuni magil atua ilng'oborri loo Lfilisti; neoku enkare te ilo shorro le Betlehem apa otii embata e kishomi, neyaki Daudi. Kake eitu eok; eibukoyie ninye abukoki Olaitoriani, 

17  nejo, “Metalakuana te nanu, Olaitoriani, tenaa kaas nanu ena. Kaok nanu osarge loo ltung'ana ooshomo te mbatisho e nkishui enye?” Neaku meok ninye. Kuna baa etaasa lelo tung'ana okuni magil. 

18  Ore apa Abishai, olalashe le Yoab, olayioni le Seruiya, naa ninye olarikoni le tomoni uni. Neilepie ninye enkaina enye aarare iltung'ana iip uni nesesekuan ninche, neisulie enkarna te lelo okuni. 

19  Ninye apa eyioloi oleng te lelo tomoni uni, neaku olarikoni lenye; kake eitu eaku te lelo okuni. 

20  Ore apa Benaia olayioni le Yohoida naa oltung'ani opi oleng le Kabseel, olaasani loo nkiasin sapuki; etara ntiamasini are e Moab. Eshomo sii apa adoyio near olng'atuny ti atua engumoto ina kata apa etadowuo empaso e nkirobi. 

21  Nesesekuan olmisiri, oltung'ani le nkishaa. Eeta apa ilo Misiri empere te nkaina enye; kake eshomo Benaia enetii ninye te ng'udi enye, newuapaa empere te nkaina o Lmisiri, nesesekuan ninye tempere enye kewan. 

22  Kuna baa etaasa Benaia olayioni le Yehoida, netum enkarna ti atua lelo tung'ana okuni magil. 

23  Keyioloi apa oleng ti atua lelo tomoni uni, kake eitu elusoo te pokira okuni. Nepik apa Daudi ninye meitasheiki ilarripok lenyena. 

24  Ore apa Asahel olalashe le Yoab naa obo le lelo tomoni uni; Elhanan olayioni le Dodo le Betlehem, 

25  Shama le Harod, Elika le Harod, 

26  Heles o Lpalti, Ira olayioni le Ikesh le Tekoa, 

27  Abiesa le Anatot, o Mebunai Olhushati, 

28  Salmon Olhohi, o Maharai le Netofa, 

29  o Heleb olayioni le Baana le Netofa, Itai olayioni le Ribai le Gibea loo Lbenchamen, 

30  Benaia le Piraton, Hidai loo nong'ot e Gaash, 

31  Abilabon le Lbati, Asmafet le Bahurim, 

32  Eliaba le Shaalbon, olayioni le Yashen, Yonatan, 

33  Shama Olharari, Ahiam olayioni le Sharar Olharari; 

34  Elifelet olayioni le Ahasbai le Maaka, Eliam olayioni le Ahitofel le Gilo, 

35  Hesro le Karmel, Paarai Olabi, 

36  Igal olayioni le Natan le Soba, Bani Olgadi, 

37  Selek Olamori; Naharai le Be-erot, olanapani loo masaa o larrabal le Yoab olayioni le Seruiya, 

38  Ira ilo Tiriti; Gareb ilo Tiriti; Uria ilo Hiti: 

39  tomoni uni o opishana pooki.

