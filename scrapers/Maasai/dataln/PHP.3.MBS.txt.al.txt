1  Ore enabayie, ilalashera laainei, enting'idata ti atua Olaitoriani. Te nasiraki intae aigil kuna nemaaitanaur, kake keitagol intae. 

2  Entodol ate te lelo diein, entodol ate te lelo aasak loo ntorrok, entodol ate te lelo oodung osesen. 

3  Amu iyiook emuratare nasipa, ilooserem Enkai te nkiyang'et, nikiwuasare Kristo Yesu, nimiking'idare osesen. 

4  Ore hoo duoo naata sii nanu makewan esipata pee ang'idare osesen, te netii likae tung'ani ojo keeta esipata pee eng'idare osesen, nanu olusoo: 

5   te nkolong e isiet aatumurataki, nara ololorere loo Siraeli, lo losho le Benchamen, Olhebraniai, ore ti alo nkitanapat nara Olfarisayoi, 

6   ore te nyuaata nara olaisilisiloni le sirit, ore te supatisho ti abori nkitanapat, nemaata eleyiata. 

7  Kake ore dupoto apa naata, naikena aitaa pesho te nkaraki Kristo. 

8  Aikenayie ntokitin pooki aitaa pesho te nkaraki nemeeta endutet katukul, eyiolounoto e Kristo Yesu Olaitoriani lai. Ore te nkaraki ninye, naiturrayie ntokitin pooki naikenaa ajo etiu anaa nkik, pee atum Kristo. 

9  Naliooyu nanu ti atua ninye, maata esupatisho ai makewan naing'uaa nkitanapat, kake ina naing'uaa enkirukoto ti atua Kristo, ina supatisho naing'uaa Enkai nang'amuni te nkirukoto, 

10  pee ayiolou nanu ninye o engolon e mpiunoto enye, nang'arie olosilisili lenye, atiu anaa ninye ti atua enkeeya, 

11  paa te neidimayu natum empiunoto aing'uaa ilootuata. Enkuetikinoto e wueji nikimpirta 

12  Mme taa kaidipa anoto ena neme kaidipa ataa bayaroti, kake kanyokita aitaa enaai amu Kristo Yesu laaitaa olenye. 

13  Ilalashera, mme taa kaikena kewan ajo kaidipa aitaa enaai; kake ena nabo aas, aishoo maatorikinoto inaatii siadi, naekenya alo dukuya abaiki idia naipirakinore, 

14  nanyok aisarrisar pee abaiki idia rishata o enkishoroto o enkipototo e Enkai e shumata ti atua Kristo Yesu. 

15  Enchoo lelo lang ootubulutua aabaya metadamu ena, naa te nepaashari intae indamunot ti ae toki, naa keibalakinye sii ninche intae Enkai. 

16  Emaibung'a ake intae te sipata ina nikindipa aatang'amu. 

17   Ilalashera, embung'ata entaa lasujak laainei, ning'oring'oro lelo ootiu neijia te nkishon enye amu iatata enkitanyaanyukoto te iyiook. 

18  Amu ore ilkumok laa ketii ilaidipa atoliki intae, naa kaliki sii taata intae, ebaiki too lkiyio, naa ilmang'ati lo salaba le Kristo 

19  te nkishui enye neng'idare enkurruna enye naa ntokitin e nkop eenikino ndamunot enye. 

20  Kake kira iyiook ile nkop natii shumata, naa ine eing'uaa Olaitajeunoni likiaanyita, Olaitoriani lang Yesu Kristo, 

21  laa ninye oyooki aibelekeny ele sesen lang odou metotiwuo anaa ilo sesen lenye le nkitoo te ina golon naidimie ninye metipika ebaiki ntokitin pooki abori enkitoria enye makewan.

