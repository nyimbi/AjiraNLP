29  .

1  -

37  ) 

1  Nejoki Olaitoriani Musa, 

2  “Toriko Aron o layiok lenyena tenebo ninye, neya lkilani o eilata naputishoreki o loing'oni lo lasar le ng'oki, olmeregeshi oare, o enkikapu oo mukateni neitu eisuishieki; 

3  ninturrur eumata pooki te kutukaji olng'obor le ntumo.” Neas Musa anaa enaitanapa Olaitoriani ninye. 

4  Neiturrurri eumata te kutukaji olng'obor le ntumo. 

5  Nejoki Musa ilo turrur “Embae ena naitanapishe Olaitoriani metaasi.” 

6  Neriku Musa Aron o layiok lenyena neituku ninche te nkare. 

7  Neishopoki ninye olkila lioriong nerreten ninye te nkimeita, neitoki aishopoki ninye enkila sapuk, neishopoki tioriong enkila dorrop neen teina keene naripuno te nkarriyiano eina kila dorrop aeniki ninye. 

8  Nepik ninye enkila olgoo ore ina kila olgoo nepik Urim o Tumim. 

9  Nepik ninye enkarasha endukuya enye, ore ina arasha te nkalo enkomom nepik enkishili e sahabu, ina ilo marisian sinyati le nkitoo anaa enaitanapa Olaitoriani Musa. 

10  Ina pee eya Musa ina ilata naputishoreki neitisiny ilo ng'obor le Nkai o pooki toki natii atua, neitisiny ninche. 

11  Neisuaaki ninye embata eina ilata enchumata olperere lo lasar katitin naapishana, nebukoki ilo perere lo lasar tenebo imasaa enyena pooki, o lmoti oitukuoreki o enkitotonet enye, pee eitisiny ninche. 

12  Nebukoki embata eina ilata naputishoreki endukuya e Aron neput ninye neitisiny ninye. 

13  Neyau Musa lelo ayiok le Aron, neishopoki ninche ilkilani nerreten ninche too nkimeitani nkoishuaa nepik ninche imaupen, anaa enaitanapa Olaitoriani Musa. 

14  Neitoki ayau ilo oing'oni lo lasar le ng'oki; ore Aron o layiok lenyena neiteleiki nkaik enye endukuya eilo oing'oni lo lasar le ng'oki. 

15  Neyieng Musa ninye, neitayu osarge, ore to lkimojino lenye nepik enchumata oo mowuarak eilo perere lo lasar aitaman, neitisiny ilo perere lo lasar, neibukoo ilo likae sarge te ntonata olpererelo lasar, neitisiny ninye, pee eitobiru olning'o lo sotua tenkaraki ninye. 

16  Neitayu ninye enkurriny pooki enkoshoke olkina le moinyua o lairrakuj pokira oare tenebo enkurriny enye, nepejoo Musa ninche te nchumata olperere lo lasar. 

17  Kake ore ilo oing'oni, o lchoni lenye, o nkiri enyena, o modiok enyena nepejoo ninye te nkima tiauluo ilng'oborri, anaa enaitanapa Olaitoriani Musa. 

18  Neitoki ninye aitarasaa ilo meregesh lo lasar opejori neiteleiki Aron o layiok lenyena nkaik enye endukuya eilo meregesh. 

19  Neyieng Musa ninye, neisuaaki osarge enchumata eilo perere lo lasar aitaman. 

20  Ore ake pee edung'i ilo meregesh aarishirish, nepejoo Musa endukuya o nena rubat o enkurriny. 

21  Ore ake pee eitukui isorri e nkoshoke o loilelek te nkare, nepejoo Musa olmeregesh pooki to lperere lo lasar, anaa olasar opejori, esong'ouna narropil, olasar opejokini te nkima Olaitoriani, anaa enaitanapa Olaitoriani Musa. 

22  Neitoki aitarasaa olmeregesh liare, ilo meregesh le nkiteleikinoto oo nkaik; neiteleiki Aron o layiok lenyena nkaik enye endukuya eilo meregesh. 

23  Neyieng Musa ninye, neitayu embata eilo sarge lenye nepik enkitipet enkiok e Aron e tatene o lmogirra le nkaina enye e tatene o le nkeju enye e tatene. 

24  Neyauni ilayiok le Aron, nepik Musa oloti sarge nkitipeti oo nkiyiaa enye e tatene, o lmogirrani loo nkaik enye e tatene olmogirrani lenye le tene; neitoki Musa aisuaki osarge olperere lo lasar aitaman. 

25  Neitoki aitayu enkurriny o eilata olkidong'oe, oina kurriny pooki e nkoshoke, olkina le monyua, o lairakuj pokira oare o enkurriny enye, o emuro e tatene; 

26  ore teina kikapu oo mukateni neitu eisuishieki natii dukuya Olaitoriani neitayu ninye emukate nabo neitu eisuishieki, ore emukate nabo tenebo eilata, o enkaukau nabo neitatashaki ninche ina ilata oina muro e tatene; 

27  nepik ninye kuna pooki nkaik e Aron o nkaik oo layiok lenyena, neyuk ninche anaa olasar oyuki te dukuya Olaitoriani. 

28  Neitoki Musa aya ninche too nkaik enye, nepejoo ninche te nchumata olperere lo lasar tenebo nena kishorunot naapejori; anaa olasar le nkiteleikinoto oo nkaik, esong'ouna narropil, olasar opejokini te nkima Olaitoriani. 

29  Neya Musa oloikulu neyuk ninye anaa olasar oyuki te dukuya Olaitoriani; erubata apa e Musa ena to lmeregesh lo lasar le nkiteleikinoto oo nkaik, anaa enaitanapa Olaitoriani Musa. 

30  Neitoki Musa aya embata eina ilata naputishoreki o embata eilo sarge otii enchumata olperere lo lasar, neisuaaki Aron o lkilani lenyena, o layiok lenyena sii o lkilani loo layiok lenyena, neaku eitisinya ninye Aron o lkilani lenyena, o layiok lenyena o lkilani loo layiok lenyena, tenebo ninye. 

31  Nejoki Musa Aron o layiok lenyena, “Enteyier nena kiri te kutukaji o lng'obor le ntumo ninosinoso teine o nena mukateni naatii atua ina kikapu oo nkishorot enkiteleikinoto oo nkaik, anaa enaitanapishe nanu, ajo, 'Aron o layiok lenyena ooinos nena; 

32  ore entoki naleku too nkiri o too mukateni nipejoo te nkima. 

33  Nimipuopuo intae aaipang te kutukaji eilo ng'obor le ntumo too nkolong'i naapishana, o metaba anaa neishunye nkolong'i enkiteleikinoto oo nkaik, amu nkolong'i naapishana ine nkiteleikinoto oo nkaik te iyie. 

34  Anaa enataase taata, eitanapishe Olaitoriani metaasi pee eitobiri olning'o lo osotua te nkaraki intae. 

35  Ore te kutukaji e ilo ng'obor le ntumo entobik teine dama o kewarie too nkolong'i naapishana, intabayaya nena naaitanapishe Olaitoriani, pee miyeye ake; amu nena nanu aaitanapaki.” 

36  Neas Aron o layiok lenyena nena tokitin pooki naaitanapishe Olaitoriani aimunye Musa.

