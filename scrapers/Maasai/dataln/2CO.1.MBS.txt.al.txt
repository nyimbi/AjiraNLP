1   Paulo, olkipaaret le Kristo Yesu te yieunoto e Nkai, o lalashe lang Timoteo, esirit e Nkai natii Korintio aigeroki o lelo sinyat ootii pooki wueji te Akaia. 

2  Metaa eninyi empiris o eseriani naing'uaa Enkai Papa o Laitoriani lang Yesu Kristo. Eishoo Paulo Enkai enashe 

3  Meisisi Enkai nara Papa lo Laitoriani lang Yesu, Papa lo lng'ur lemeish ntarasi enkilejilej enye. 

4  Ninye oilejilej iyiook ti atua sinaitin lang pooki pee kindim sii iyiook aailejileja lkulikae ooata osina te ina kilejilej nailejilejie iyiook Enkai. 

5  Amu te neidimua sii ninche iyiook emion e Kristo, neijia sii ninye eikuna ina kilejilej nikitang'amutua te nkaraki Kristo. 

6  Te neinosieki iyiook osina keji pee eilejileji intae neitajeuni; naa te neilejileji iyiook kejo Enkai pee eilejilej intae ti nintasheshe to sina leeijo ele likitii; 

7  ore osiligi lang te intae nemeigusugus, amu eikiyiolo aajo, ore pee ing'arierie iyiook osina, ning'arierie sii iyiook ina kilejilej. 

8   Amu mikiyieu nimiyiololo lalashera, lang eneba enyamali nikinoto te Asia. Eirotokoki iyiook inaalang engolon ang o metaba anaa neish iyiook osiligi le nkishui. 

9  O metaa aikitejo etudung'okoki iyiook enkiguana e keeya, naa keji apa pee mikingarakino ake ate kake nikingarakino Enkai, naitopiu ilootuata. 

10  Ninye otasarua iyiook te batisho naitureisho e keeya, naa keitoki ake aigil asaru iyiook. Ninye kitipika osiligi lang nchere keitoki ake aigil asaru te nkomono. 

11  Neaku Enkai eisho ltung'ana kumok enashe te nkaraki iyiook te easata enye e mpiris naitaasa iyiook. Eibelekenyate nkitobirat e Paulo 

12  Amu ena shakenisho ake oo ltoiloishi loo ltauja lang kingidare, nchere ore ti atua ltung'ana, neisul ti atua intae, kintoriokito iyiook aairo sipat naaisho Enkai iyiook, naa te mpiris e Nkai mme te nkarriyiano e ng'eno e tung'ani. 

13  Ore kulo rorei lisomama taata nining'ung'u, kuna naajoito ake elimu ninche. Ore o taata nchot ake oo mbaa iyiololo te iyiook. Naisilig ajo iyookiki aayiolou tukul aamitu, 

14  te ina olong o Laitoriani Yesu, niyookiki ina kata aadol aajo iatata esipata niwuasarere te iyiook anaa enikiaata iyiook te intae. 

15  Enkaraki apa naa kang'idare ena pee atejo kalotu abaiki intae. Kayieu apa naitaas intae kuna are sidain, 

16   eituruk ayieu apa naimaa intae alo Makedonia naitoki sii aimu intae ashukunye; nayieu sii apa nikiretoo alo Yudea. 

17  Amaa te kuna pooki, ijojo kanyaaka aing'ash? Ana ijojo te kiri ake duoo aidipa nkiguanat aainei neaku kairiamaki ajo “Ee” najo sii “A'a?” 

18  Ore anaa pee eisiligayu Enkai, mme ake ninye ororei lang te intae ole “Ee” o “A'a.” 

19   Ore ilo Inoti le Nkai Yesu Kristo, likitolikioitie iyiook ti atua intae, o Silfanos, o Timoteo, o nanu, neme ‘A'a;” kake ore te ninye naa Ee. 

20  Ti atua ninye etejo Enkai “Ee” too nkisiligat enyena pooki; na ina paa te ninye kijo Esai kisis Enkai. 

21  Enkai doi naitagol indung'ot pokira are, iyiook o intae ti atua Kristo. Enkai doi natubukoko iyiook eilata, 

22  nepik iyiook olmishire ojo kira ilenyena, neisho iyiook Enkiyang'et ti atua ltauja lang anaa embae naiturumu kulie naapuonu. 

23  Enkai aipot metaa shakeni lai nchere intae atejo aduaaya pee eitu aigil alotu Korintio. 

24  Mme doi nena baa nemeeta nchere pee eitu irukuruku kisikong'aki intae; eidipa pae atuunoyu enkirukoto inyi. Eikisiaaisho doi te nebo intae too mbaa e nchipai inyi maate.

