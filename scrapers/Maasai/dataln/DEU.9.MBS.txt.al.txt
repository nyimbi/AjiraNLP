1  “Toning'o iyie Israel, ilo taata iyie alang Yordan, pee ilo aiwuang'ie nimany lelo oshon kituaak naa magil te intae, nena anas naateshetaki aaitabaiki shumata, 

2  lelo tung'ana oogol naa adoru, lelo ayiok le Anakim, liyiololo intae, nitoning'o intae nijojo, ‘Kaing'ae naidim aitasheikinore ilayiok le Anak?’ 

3  Tayiolo naa ena olong nchere ore ilo oloito te dukuya intae anaa enkima nanyaisho naa Olaitoriani Enkai inyi; keidaikie ninche neishie ninche te dukuya intae; metaa ipuopuo intae aamiraa ninche, nimutumutu ninche nabo kata, anaa enaisiligie Olaitorianiintae. 

4  “Milo ake ajo to ltau lino, teneidip Olaitoriani aturrumoi ninche te dukuya intae, ‘Tenkaraki esupatisho ai peyie aayawua nanu Olaitoriani maawa ena kop,’ amu enkaraki entorroni e kulo oshon pee eturrumoyie Olaitoriani ninche te dukuya intae. 

5  Mme te nkaraki esupatisho ino aashu emborron oltau lino pee ilo iyie aya ina kop enye; kake te nkaraki entorroni e kulo oshon pee earaa Olaitoriani ninche aipang'ie te dukuya intae, pee etum ninye atudupa ilo rorei apa oinosie Olaitoriani olmumai too loopapaai linyi, Abraham, o Isaak o Yakobo. 

6  “Tayiolo naa nchere, mikinchorita iyie Olaitoriani Enkai ino ena kop sidai te nkaraki esupatisho; amu ira iyie olorere ogolong'u. 

7  Tadamu nimincho kirikino ina apa nintagoro Olaitoriani Enkai ino to lpurkel; ebaiki ina olong apa nitupukuo iyie te nkop e Misiri ometaba anaa nilotu ene wueji, igolong'aki oshiake Olaitoriani. 

8  Ore ninye apa to ldoinyo le Horeb nintagoro intae Olaitoriani, negorokino intae Olaitoriani oleng eyieu eidaikie intae. 

9   Ore apa nena soito naagueta, nena soito dapashi o lning'o lo sotua apa naaitobira Olaitoriani tenebo intae, natobiko nanu to ldoinyo nkolong'i artam o nkewarieitin artam; neitu nanu anya endaa anaa aok enkare. 

10  Naaisho nanu Olaitoriani nena soito are naagueta naaigeroki to lkimojino le Nkai, neigerokino ninche lelo rorei pooki apa ooirorie Olaitoriani intae to ldoinyo aimunye empolos enkima teina olong apa eumata. 

11  Ore te siadi nena olong'i artam o nkewarieitin artam naaisho nanu Olaitoriani nena soito pokira are naagueta, nena soito olning'o lo sotua. 

12  Naaitoki nanu Olaitoriani ajoki, ‘Tudumunye, shomo tadoi tasiooi tung'uai ene; amu ore iltung'ana linono apa liyaua aitung'uaa Misiri netaasa entorroni; eibelekenyate ninche aasioki aapaash ina oitoi apa naitanapa ninche; eitobirakitia ninche ate enkitanyaanyukoto naasholuno.’ 

13  “Naaitoki nanu Olaitoriani ajoki, ‘Atoduaa nanu kulo tung'ana, naa ng'ura iltung'ana oogolong'u ninche; 

14  tapalaki nanu, pee atumoki aidaikie, naiwuang'ie nanu enkarna enye te nkop, naitayu nanu te iyie olosho magilani naa kitok alang ninche.’ 

15  Neaku aibelekenye apa nanu nadou to ldoinyo, naa keyupuyup apa ilo doinyo te nkima; ore nena soito are naagueta olning'o lo sotua netii nkaik ainei. 

16  Naing'orisho nanu, naa ng'ura, itaasa intae eng'oki tialo Olaitoriani Enkai inyi; intobirakitia ate olashe osholuno; itasiokitio intae aaibelekenya aaing'uaa ina oitoi naitanapa intae Olaitoriani. 

17  Neaku aibung'a apa nanu nena soito pokira are naagueta, narrar nanu ninche te dukuya nkonyek inyi. 

18  Nairrabalakino nanu enkop te dukuya Olaitoriani anaa apake, nkolong'i artam o nkewarieitin artam; neitu ainos endaa aashu aok enkare, te nkaraki ina ng'oki pooki nitaasa, aas ina bae torrono too nkonyek o Laitoriani, aaitagor ninye. 

19   Amu kaure apa nanu engoro oina pijan apa naata Olaitoriani tialo intae, ometaa kejo aidaikie intae. Kake aatoning'o ake sii Olaitoriani ina kata. 

20  Netagorokine sii apa Olaitoriani Aron ometaa kejo aidaikie ninye; naomonoki sii apa ninye Aron ina kata. 

21  Naitoki nanu adumu ina ng'oki torrono, ilo ashe apa lintobira napejoo te nkima nabelibel ninye, ayutuyut ometotiuo anaa empunyua; nanang'aki nanu ina punyua enye ina reyiet nadou to ldoinyo. 

22   “Ore sii apa te Tabera, o te Masa o te Kibrotafa intagoro intae Olaitoriani, 

23   naa ore apa pee eirriwaa intae Olaitoriani Kadesh-Barnea, ejo, ‘Elepa enchom embung'a ina kop naishoo nanu intae’ nitogolong'akita intae enkitanapata o Laitoriani Enkai inyi, neitu intae irukuruku ninye aashu ining'ining'i oltoilo lenye. 

24  Itaa intae iloogolong'aki Olaitoriani ebaiki ina olong natayiolo intae. 

25  “Neaku airrabalakine nanu enkop te dukuya Olaitoriani te kuna olong'i artam e nkewarieitin artam, naatejo Olaitoriani keidaikie intae. 

26  Naomon nanu Olaitoriani najo, ‘Olaitoriani Enkai, Ooi mindaikie iltung'ana linono o enjung'ore ino, laa iyie otokordua te nkitoo ino, naa iyie oitupukuo te nkop e Misiri te nkaina magilani. 

27  Tadamu isinkan linono, Abraham o Isaak o Yakobo; mishilaa engolon enkong'u ele orere, aashu ntorrok enye, aashu eng'oki enye, 

28  mejo ake ina kop nintupukunye iyiook, “Enkaraki apa nemeidim Olaitoriani ayau ninche atua ina kop apa naisiligie ninche, naa ore enkaraki naibayie ninye ninche eitupukuo ninche pee elotu aar ninche tiong'ata.” 

29  Amu iltung'ana linono ninche naa enjung'ore ino ninche, laa iyie oitupukuo ninche te ngolon ino kitok o te nkaina ino naitoriori.’

