1  Netonyorrayie sii ninye Saulo ina keeya, nataaraki ninye. Nedumakino ina olong ake osina kitok ina sirit oo looiruko natii Yerusalem, neidapashakino pooki olkirine pooki le Yudea o le Samaria, ilkipaareta ake otelekutua. 

2  Nedumunye ltung'ana asayiak le Enkai aapuo aanukaa Stefano, eishiraki to ltoilo sapuk. 

3   Kake etetema ninye Saulo ajo amut ina sirit, oi aa lewa arashu nkituaak, nejing'aki too nkajijik, neikurtutaa anang'aki korokoroni. Etolikioyioki ilo rorei supat te Samaria 

4  Neaku ore lelo ooidapashakinote nena kuapi nepuo ninche aalikioo ilo rorei. 

5  Nelo Filipo enkanasa oo Samaria neinosaki ninche Kristo. 

6  Ore ina siamo pooki neinining oleng, neng'amu pooki te nebo ilo rorei oinosaka Filipo, te nebo ilo rorei oinosaka Filipo, etoning'o nedol ninche nkitoduaat naataasa. 

7  Amu ore lkumok lenye te neeta loiriruani torrok, nepuku aaing'uaa eishir to ltoilo sapuk: ore lkumok ooilenyate o lmaiman, neishiunyeki. 

8  Nejing eng'ida sapuk ina anasa. 

9  Kake eetae apa oltung'ani obo te ine oji Simon oosh enkidong te ina anasa, neing'asiayie ilo orere le Samaria, eitaa kewan likae taani kitok, 

10  nening pooki ninye oloti o lbotor, ejo, “Ore ele tung'ani, ele taa oshi enoshi naji ‘Engolon Kitok Enkai.’ ” 

11  Neinining ninche ninye amu keing'asiayie ninche te nkata naado, eing'asiayie nena kidong'i enyena. 

12  Kake ore pee epuonu aairuk ilomon supati le nkitoria e Enkai ooinosu Filipo, neimaka enkarna e Yesu Kristo, neibatisae ninche ndung'ot pokira, ilewa o nkituaak. 

13  O meiruko sii ninye Simon; ore pee eibatisae, neaku Filipo eisiritore. Ore pee edol nkitoduaat o mbaa sapuki e ngolon naas Filipo neitoki ninye aing'asia. 

14  Ore pee ening lekua kipaareta ootii Yerusalem nchere etang'amutua iltung'ana loo Samaria ororei le Enkai, neirriwaki Petero o Yohana. 

15  Ore pee ebaya ninche, neomonoki lelo ooiruko pee eng'amu Enkiyang'et Sinyati; 

16  amu eton apa meetae olenye otadoikio Enkiyang'et Sinyati, keidipaki ake aaibatisa te nkarna o Laitoriani Yesu. 

17  Neiteleiki Petero o Yohana ninche nkaik neng'amu Enkiyang'et Sinyati. 

18  Ore taa pee edol Simon ajo te neiteleiki lkipaareta oltung'ani nkaik neishori ilo Enkiyang'et Sinyati, neisho Petero o Yohana mpesai, 

19  nejoki, “Enchooki sii ninye nanu ena kidimata paa ore ake oltung'ani laiteleiki nkaik neng'amu Enkiyang'et Sinyati.” 

20  Kake etiaka Petero ninye, “Indaa o nena pesai inono! Amu itejo ainosie enkishorunoto e Enkai mpesai! 

21  Miata iyie ematua aashu erubata te na bae. Amu meisiriri oltau lino ti alo Enkai. 

22  Irridu naa enkarrueisho ino niomon Olaitoriani pee idol te naa eikipalakini ina yieunoto o ltau lino. 

23  Amu adol ajo kibore enduaran o lodua, niteenikine atua ng'ok.” 

24  Newaliki Simon ajoki, “Entoomonokoki intae to Laitoriani pee maatum ake nena baa pooki nitejo.” 

25  Neaku ore pee eidip aaitadedeyie neinosaa ororei lo Laitoriani, nerrinyori aapuo Yerusalem, neimaa nkang'itie kumok oo Samaria, einosaa ilo rorei supat. Filipo o ltung'ani kitok le Etiopia 

26  Kake eirorie olmalaika lo Laitoriani Filipo nejoki, “Inyo tanapayu shomo enkalo e kopikop, enkalo e idia oitoi oshi naing'uaa Yerusalem elo Gasa, (enoshi e mpusel).” 

27  Neinyototo alo. Naa ng'ura! Nedol oltung'ani kitok le Etiopia. Naa osunash ele tung'ani naa kitok te nkitoria e Kandake, aa taa, enkaiguenani kitok e Etiopia. Naa ilo tung'ani oitore masaa enyena pooki. Neewuo ilo Yerusalem aseremisho: 

28  paa enkop enye errinyo alo, neton te ngarri enye oo mbartan aisum embuku o loiboni le Nkai oji Isaya. 

29  Nejoki Enkiyang'et Sinyati Filipo, “Shomo tinyikaki, turubare ina garri.” 

30  Nekuet Filipo alo enetii, nening ajo embuku e Isaya eisuma, neikilikuan ajoki, “Ining'u sa nena baa nisumita?” 

31  Nejoki, “Kaji aiko te naning'u eitu atum oltung'ani laautaa?” Neikilikuan Filipo meilepaki ina garri enye aton atashare. 

32   Ore ine wueji neisuma ilo tung'ani too lkigerot naa ewueji nejo, “Etorikoki anaa olkuoo le ker opuoi aayieng; anaa enoshi ker nemebol enkutuk edung'i ilpapit, eitu sii ninye ebol enkutuk enye. 

33  Ore te nborron enye, neoruni ninye esipata: naa ae ng'ae naa olimu eishoi enye? Amu eisha enkishui enye te nkop.” 

34  Newaliki ilo kitok sunash Filipo nejoki, “Aatasayia tolikioki, ae ng'ae doi eimaki ele oiboni le Nkai, ai kewan eimaki anaa ai likae?” 

35  Nebol taa Filipo enkutuk neiteru te ilo kigeroto, neinosaki ninye ilomon supati le Yesu. 

36  Ore epuoito, nebaiki ewueji netii enkare. Nejo ilo sunash, “Nena enkare ainyoo namit aaibatisai?” 

37  [Nejoki Filipo ninye, “Kindimi pae aaibatisa te naa iruko iyie to ltau lino pooki.” Nejo, “Airuko nchere Yesu Kristo oinoti le Enkai.”] 

38  Neitanapisho meitasheyieki engarri; nedoyio pokira aare aapuo enkare, Filipo o ilo sunash, neibatisae ninye. 

39  Ore pee eilepu ninche te nkare, newuapaa Enkiyang'et o Laitoriani Filipo te ine. Neitu eitoki ilo sunash adol, nelo ninye enkop enye te ng'ida. 

40  Nelo Filipo amaniki kewan etii Asotos. Ore eim ine, neinosaka ilo rorei supat te nena ang'itie pooki o metabai Kaisaria.

