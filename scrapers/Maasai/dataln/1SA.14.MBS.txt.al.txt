1  Nejoki nabo olong Yonatan olayioni le Saul olbarnoti apa onap imasaa enyena o larrabal, “Wou, maape iyiook enetii oltim loo Lfilisti te lido kekun.” Kake eitu ninye eliki menye. 

2  Netonita apa Saul te netaaniki Gibea ti abori olchani otii Migron; ore iltung'ana apa ootii te nebo ninye nebaya iip ile, 

3  o Ahija olayioni le Ahitab, ilo alashe le Ikabod olayioni le Finehas, olayioni le Eli, ilo apolosani lo Laitoriani te Shilo eishop enkila dorrop. Neitu eyiolou iltung'ana aajo eshomo Yonatan. 

4  Ore te mpaash te ine apa neim Yonatan elo oltim loo Lfilisti netii apa emarti enchoto nabo o emarti te nkae shoto; neji nabo Boses neji enkae Sene. 

5  Ore emarti nabo neitashe te moikuape te dukuya Mikmash ore enkae te kopikop te dukuya Geba. 

6  Nejoki Yonatan ilo barnoti apa onapita imasaa enyena o larrabal, “Wou, maape iyiook enetii oltim le kulo lememurata; eidimayu pee eret Olaitoriani iyiook; amu meetae ae toki naidim aibooi Olaitoriani amitiki eitajeusho too lkumok arashu too lkuti.” 

7  Nejoki ilo onapita imasaa enyena olarrabal ninye, “Taasa anaa eniyieu niaas; ng'ura, atii nanu te nebo iyie, anaa enatiu ndamunot inono neijia etiu inaainei.” 

8  Nejo ninye Yonatan, “Ng'ura, eikilang iyiook aapuo enetii ilewa, nikintodol ate ninche. 

9  Ore pee ejoki iyiook, ‘Entaanyisho o maetu iyiook enitii intae;’ nikintashe iyiook aaitirring'a te wueji ang, nimikilep iyiook aapuo enetii ninche. 

10  Kake te nejo ninche, ‘Wootu elepu enikitii,’ nikilep iyiook aapuo; amu eishorua Olaitoriani ninche apik enkaina ang. Neaku ele olmonekie te iyiook.” 

11  Neitoduaaya pokira oare ate to ltim loo Lfilisti; nejo Ilfilisti, “Eng'ura, epuonu Ilhebrania aaipang'u too ngumot te nenen apa neisudorie ate.” 

12  Neipotu lelo tung'ana lo ltim, Yonatan o ilo anapani loo masaa enyena olarrabal nejo, “Elepu wootu enikitii, naa eikintodol intae entoki.” Nejoki Yonatan ilo anapani lenye, “Ilepu wou tusujuaki amu eishoo ninche Olaitoriani metijing'a atua enkaina e Israel.” 

13  Neked Yonatan ailep too nkaik enyena o too nkejek, nesuju olanapani lenye. Nebatata ninche te dukuya Yonatan near ilo anapani ninche metuata te siadi ninye. 

14  Ore lelo meneng'a le dukuya, ooitayutuo Yonatan o ilo anapani lenye, nebaya iltung'ana tikitam te rishata naba anaa olpisiai le eka. 

15  Nejing enkuretisho ilng'oborri, o ong'ata, o atua iltung'ana; ore oltim o lelo oarisho neikirikira; neikirikira enkop neaku olkirutoto kitok. Emirata oo Lfilisti 

16  Neing'or ilarripok le Saul te Gibea e Benchamen; naa ng'ura, eidapashari olorora idie o idie. 

17  Nejoki Saul lelo tung'ana ootii te nebo ninye, “Enkenisho eng'urai kaing'ae oshomo ti atua iyiook.” Ore ake pee eidip aaikenisho, ng'ura, metii Yonatan o lanapani lenye loo masaa olarrabal ine. 

18  Nejoki Saul Ahija, “Iyau ene ilo Sanduku le Nkai.” Amu kelo apa ilo Sanduku le Nkai ina kata te nebo iltung'ana le Israel. 

19  Ore egira Saul airorie olapolosani, neponari olodoo too lng'oborri loo Lfilisti oleng oleng; nejoki Saul ilo apolosani, “Tushuko enkaina ino.” 

20  Ore Saul o lelo tung'ana pooki apa ootii te nebo ninye neipirri aapuo olarrabal; naa ng'ura, ore ake olalem lo ltung'ani near olikae, netii apa olmilo kitok oleng. 

21  Ore ina kata Ilhebrania apa ootii te nebo Ilfilisti te dukuya ina kata, lelo ooshomo aailep atua ilng'oborri, eibelekenyate aaku te nebo Israeli apa ootii te nebo Saul o Yonatan. 

22  Neijia eikununo, ore iltung'ana pooki le Israel apa ooisudoitie ate te ina kop oo ldoinyo e Efraim nening nchere eisikita Ilfilisti; nesuju sii ninche te ngolon epuo enjore. 

23  Neaku etokordua Olaitoriani Israel ina olong; ore olarrabal negiroo te idiaalo Bes-afen. Inkiaasin te siadi olarrabal 

24  Nenyamalu iltung'ana le Israel ina olong; amu einosie Saul iltung'ana olmumai, ejo, “Ediaa ilo tung'ani onya endaa o metaba anaa neaku teipa aitalakua too lmang'ati laainei.” Neaku meetae obo too ltung'ana oishamishama endaa. 

25  Nepuonu iltung'ana pooki atua entim; netii apa enaisho enkop. 

26  Ore ake pee ejing iltung'ana entim, ng'ura, eitong'ita olkenkei le naisho, kake meetae oltung'ani otipika enkaina enkutuk; amu etureita iltung'ana ilo mumai. 

27  Kake eitu ening Yonatan eitanap papaai lenye iltung'ana ilo mumai; neaku eisuroko eng'udi apa natii enkaina, nepik atua lukuny oo naishi nepik enkaina enkutuk; newang'u nkonyek enyena. 

28  Nejo obo loo ltung'ana, “Eitanapa papaai lino iltung'ana akurraki to lmumai, ejo, ‘Ediaa ilo tung'ani onya endaa ena olong.’ ” Netanaurate iltung'ana. 

29  Nejo Yonatan, “Eitanyamala papaai enkop; ng'ura ajo etawang'ita nkonyek aainei enkaraki naishamishama enkiti ena aisho. 

30  Kebaa na eikash tenaa keinosa iltung'ana ena olong nena yarunot oo lmang'ati lenye naaineputua ninche. Amu ore taata earata olalem too Lfilisti neme kitok. 

31  Near ninche Ilfilisti ina olong ebaiki Mikmash o metabaiki Aijalon. Neaku etanaurate iltung'ana, 

32  nekuetiki iltung'ana nena tokitin apa naataarutua, neya ninche nkerra o lmong'i o lasho, neyieng te nkop nenya iltung'ana ninche te nebo osarge. 

33   Nejoki ninche Saul, “Ng'ura, easita iltung'ana eng'oki to Laitoriani, aanya nkiri te nebo osarge.” Nejo ninye, “Itaasa te nkaldaroto; embeleleng'u osoit sapuk ene natii nanu.” 

34  Neitoki Saul ajo, “Endapashaki ate atua olorere, nijokiki ninche, ‘Nchoo pooki tung'ani meyau olkiteng lenye arashu enker enye, neyieng ninche tene, nenya; nimiasiasa eng'oki to Laitoriani aanya nkiri te nebo osarge.’ ” Neaku eyaua pooki tung'ani olkiteng lenye te nebo ninye ina kewarie apa, neyieng ninche te ine. 

35  Neshetu Saul olperere lo lasar lo Laitoriani; naa olperere lo lasar le dukuya oitera Saul ashetaki Olaitoriani. 

36  Neitoki Saul ajo, “Matadoi aapuo aasujaa Ilfilisti nikimbung, nikiya ntokitin enye nikiar kewarie ninche o mekenyu; miking'uaa iyiook oltung'ani obo te ninche.” Nejo ninche, “Taasa enaba anaa enidol aa sidai te iyie.” Kake etejo olapolosani, “Maigutu iyiook aanyikaki Olaitoriani tene.” 

37  Neikilikuanishore Saul Enkai, “Amaa, kalo nanu adoyio asujaa Ilfilisti? Amaa nchoru ninche apik atua enkaina e Israel?” Kake eitu ninye ewaliki ninye ina olong. 

38  Neitoki Saul ajo, “Wootu ene, intae ilarikok pooki loo ltung'ana; entayiolo nidolidolo eneikununye ena ng'oki taata. 

39  Amu ore anaa enaishu Olaitoriani, ilo oitajeu Israel, hoo tenaa atua Yonatan, olayioni lai etii meeta nchere meye ninye.” Kake metii apa oltung'ani ti atua iltung'ana pooki otawalikia ninye. 

40  Neitoki ninye ajoki Israel pooki, “Entijing intae enkalo nabo, ore nanu o Yonatan, olayioni lai, nikijing enkae shoto.” Nejoki iltung'ana Saul, “Taasa ina nidol aa sidai te iyie.” 

41   Neaku etejo Saul, “Olaitoriani Enkai oo Siraeli, kainyoo pee eitu iwaliki osinka lino ena olong? Tenaa atua nanu etii ena torroni arashu atua Yonatan, olayioni lai, Olaitoriani Enkai oo Siraeli, nchoru Urim; kake tenaa atua iltung'ana linono Israel etii ena torroni, nchoru Tummin.” Neyae Yonatan o Saul, nepok iltung'ana. 

42  Neitoki Saul ajo, “Entoosh enkukuo te rishata nanu o layioni lai Yonatan.” Neyae Yonatan. 

43  Nejoki Saul Yonatan, “Tolikioki nanu ina nitaasa.” Neliki Yonatan ninye, “Ainyorrinyorra nanu enkiti aisho te ndukuya e ng'udi apa natii enkaina ai; nele nanu, naa kaye.” 

44  Nejo Saul, “Metaasa Enkai ena te nanu neitulus; meeta nchere pee miye iyie, Yonatan.” 

45  Nejoki iltung'ana Saul, “Keye Yonatan laa ninye oisula te nkisulata sapuk e Israel? Ekelakua ina! Anaa enaishu Olaitoriani, meetae ninye olpapita le ndukuya enye odoiki enkop; amu etaasishe ninye te nebo Enkai ena olong.” Neaku eitopuaa iltung'ana Yonatan, metaa eitu eye. 

46  Neilep Saul alo aing'uaa emirata oo lfilisti; nepuo Ilfilisti ewueji enye. Enkitoria e Saul olmarei 

47  Ore apa pee eya Saul enkiguana te Israel, nearare ninye ilmang'ati lenyena pooki te pooki shoto, etaarare Moab, o Ilamoni, o Idom o laiguanak le Soba o Lfilisti; naa ore ake eneibelekenyakine neisulu ninye. 

48  Nearisho te mpijan nemir Ilmaleki, nekordu Israel aitung'uaa nkaik e lelo apa ooibung'a ninche. 

49  Ore apa ilayiok le Saul naa Yonatan, o Ishfi, o Malkishua; ore nkarn oo ntoyie enyena pokira are ninche kuna; eji ina kikau Merab, neji ina kiti Mikal; 

50  neji enkitok e Saul Ahinoam, entito e Ahimaas. Neji olkitok lenye le Njore Abna olayioni le Ner, olenkapu le Saul; 

51  Kish apa menye le Saul, ore Ner menye le Abna naa olayioni apa le Abiel. 

52  Eetae apa olarrabal ogol too Lfilisti too nkolong'i pooki e Saul, naa ore ake pee edol Saul oltung'ani ogol, arashu oltung'ani opi, neitinyikaki ninye kewan enye.

