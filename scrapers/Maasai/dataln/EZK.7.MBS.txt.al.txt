1  Nelotu ororei lo Laitoriani enatii naajoki: 

2  “Ore iyie nakerai e tung'ani, inji ejo Olaitoriani Enkai ajoki enkop e Israel: Enkiting'oto! Eewuo enkiting'oto shumata ilpijat pokira oong'uan le nkop. 

3  Etabawua taata enkiting'oto shumata iyie, naa kabolu engoro ai meeu shumata iyie naa kaaiguanare iyie anaa enaikununo inkoitoi inono; naa kaaitame iyie to lminong lino pooki. 

4  Nimikileku iyie enkong'u ai, nemaata olng'ur; kake kaaitame iyie tenkaraki nkoitoi inono, ina kata etii olminong lino atua iyie. Ina peyie iyiolouu aajo ara nanu Olaitoriani. 

5  “Inji ejo Olaitoriani Enkai: ‘Emutata nasuju emutata!’ Ing'ura, neina nalotu. 

6  Etabawua enkiting'oto, eewuo enkiting'oto; kitudumakine ninye iyie agilunore. Ing'ura elotu. 

7  Eewuo emutata enitii iyie, oi intae oomanya ina kop; etabawua enkata, etinyikua ina olong enkolong enkishirata neme enkolong nabuakuni too nchumat e lelo doinyo. 

8  Ekayau aitasieku engoro ai shumata intae, nayaki intae engoro ai napi, agilunore intae, naiguanare intae te risioroto oo nkoitoi inyi; naa kaitame intae too lminong' linyi pooki. 

9  Nemeleku enkong'u ai, nemaata nanu olng'ur, ekaitame intae te risioroto oo inkoitoi inyi, ina kata etii olminong linyi pooki atua intae. Ina pee iyiolouu aajo ara Olaitoriani ooshisho. 

10  “Ing'ura, ina olong! Ing'ura elotu ninye! Eewuo emutata inyi, eitapuka imbaa enkikonya, etubulutua ilukuny olwuasa. 

11  Etubulua enkikonya aaku eng'udi oo ntorrok; meetae obo lenye oleku, arashu ninye enkumoi enye, arashu enkarsisisho enye; nemeitokini aata te ninche oloituruku. 

12  Etabawua enkata, etinyikua enkolong. Mincho ilo oinyang'isho eshipa, arashu olamirani eishir, amu etii engoro napi atua olorora lenye pooki. 

13  Amu merrinyunye olamirani arrinyokino ina natimira, eton eishu ninche. amu etii engoro napi sapuk shumata olorora lenye pooki; nemerrinyo siadi; naa ore te nkaraki ing'ok enyena, meeta oloidim aitasheiki enkishui enye. 

14  “Etoosho ninche entarumpeta nerretena pooki; nemeeta obo lenye olo olarrabal, amu etii engoro ai napi shumata olorora lenye pooki. Enkitamioto oo ng'ok e Israel 

15  “Etii olalem auluo, netii olmeitai o lameyu atua boo. Ore pooki ng'ae otii atua enkurma neye to lalem, ore pooki ng'ae otii atua enkanasa nemuat olameyu o lmeitai. 

16  Naa teneilanyisho ake ninye obo loo lekunot, naa kepuo ildoinyo, anaa nturkuluoni oo nong'ot, eishir pooki, eishiraki pooki ng'ae intorrok enyena. 

17  Ekelepori nkaik e pooki ng'ae, neshalu nkung enye anaa enkare. 

18  Neishopoki ate ilkuniyiani, neitoipoo ate to lkirutoto; netii enkurruna inkomomi enye pooki, nemetii ilpapit ilukuny enye pooki. 

19  Naa kenang'aa enkosholai enye too nkoitoi naalala e nkanasa, ore sahabu enye netiu anaa entoki naiduruk; ore enkosholai enye o sahabu nemeidim aaitajeu ninche te ina olong engoro napi o Laitoriani; meitaraposh ninche esumash enye arashu eiput inkoshuaa enye te ninye. Amu endapidapoi apa ina narror ing'ok enye. 

20  Ore imasaa enye sidain naaishopo te nkisisa e pesho, neitobiru inkitanyaanyukot oo loipi lo lminong o ntokitin enye pooki torrok metaa kaitaa entoki naiduruk te ninche. 

21  “Naa kapik ninye inkaik oo ltung'ana leeiking'a metarresho ninche aaibung naisho ilarruok mewaita ninche; naa kepuo aaisarkionie ninye. 

22  Akaiwuang'ie enkomom ai aitung'uaa ninche, peyie etum ninche aaisarkionie ewueji ai e tipat; ejing ilaikonyak atua neisarkionie ninye, 

23  neitaa olmuaate. “Ore amu ebore enkop esesekuanare osarge; nebore enkanasa enkikonya, 

24  naa kayau nena kuapi torrok oleng meibung'a aaya inkajijik enye; ekaiting'ie ilo wuasa lenye le ngolon, ore wuejitin enye sinyat neisarkionieki. 

25  Ore tenebau emion, naa keing'oru ninche eseriani, nemetum ninye. 

26  Elotu emutata nasuju ae mutata, nelotu olkilikuai leme sidai asuju olikae, neing'oru ninche enduaata to loiboni le Nkai, kake eisha enkitanapata to lapolosani, neisha enkikoo too lpayiani. 

27  Neishir olaiguanani neiting'o osiligi lo ltung'ani kitok, ore nkaik oo ltung'ana oopeny enkop neikirikira tenkuretisho sapuk. Ekaitaas ninche te risioroto oo nkoitoi enye, o terisioroto oo nkiguanat enye ekaiguanare ninche, naa keyiolou aajo ara nanu Olaitoriani.”

