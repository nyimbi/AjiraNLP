1  “Toning'o iyie shumata, amu kairo nanu; nchoo enkop ening irorei le nkutuk ai. 

2  Metadou nkiteng'enat aainei edou anaa enchan, nchoo enkiroroto ai etiu anaa enkoileelio, anaa enchan nashaiki nkujit naanyori, o anaa enkirujuruj nashaiki mbenek. 

3  Amu kaibalunye nanu enkarna o Laitoriani. Enchoo enkitoo Enkai ang! 

4  “Endapidapoi ninye, nelulung'a esiai enye amu kesipa nkoitoi pooki enyena. Enkai naisiligayu nemeeta entioto, Kesipa neitoriori ninye. 

5  Etaasa ninche entorroni tialo ninye, meekure ninche aa nkera enyena tenkaraki olminong lenye; eishoi ninche nagolong'u netapong'ori ninche. 

6  Kena intae ilaakiki Olaitoriani, loorere omoda lemedamisho? Aime papaai linyi, ninye ilo oitobira intae, laa ninye oitobirua intae neitubul intae? 

7  Tadamu nkolong'i e opa, tadamu ilarin loo ishoritin kumok; nkilikuana papaai lino, amu aikintodol, ninkilikuan ilpayiani linyi, amu aikiliki ninche iyie. 

8   Ore apa pee eisho ilo otii shumata aisul iloshon njung'oreitin enye, ore apa pee eorrior iltung'ana, nepik ninye ilpolosien loo loreren te risioroto esiana oo nkera e Nkai. 

9  Amu ore erubata o Laitoriani naa iltung'ana lenyena Yakobo ninye erubata enye najung. 

10  “Enoto apa ninye to lpurkel ti ong'ata te nkop natoyio; neman ninye, neing'or ninye, negolie ninye anaa esoit enkong'u enye. 

11  Anaa olkurragos oitobir enkaji enye, negolie nkera enyena, nelak inaipuko enyena aibung ninche, too naipuko enyena. 

12  Olaitoriani apa otorikoyie ninye openy, nemeetae apa ae ai omoni tenebo ninye. 

13  Neisho Olaitoriani ninye meima iwuejitin neeika enkop, neinos ninche ilng'anayio le nkop neisho ninye meibibiu olkenkei te ndapidapoi, o eilata te ndapidapoi. 

14  Ing'orn oo nkishu o kule oo ntare, tenebo iila oo lkuo le kerra o lmeregeshi, iluat oo nchoo e Bashan o nkineji, o enkano sidai aisul ore to sarge loo sabibu niokioko enaisho. 

15  “Kake etopiro Yeshurun, neroisho too nkejek; itopiro iyie nisapuku, nisipayu; neitoki ninye aing'uaa Enkai naa ninye naitobirua ninye, nesukeny endapidapoi e njeunoto enye. 

16  Nedumaki ninche ninye olom te kulie aitin; ore too mbaa bususi neitagor ninche ninye. 

17   Nepolosaki ninche iloiriruani, leme nkaitin, nena aitin neitu aekata eyiolou ninche nena aitin naaetuo det, neitu aekata ninye eidetidetu loo papaai linyi. 

18  Neitu ishilaa ina dapidapoi natoiuo intae nerikino intae ina Ai natoiuo intae. 

19  “Etoduaa Olaitoriani ina neiturraa ninche, te nkaraki ina naitagoro ninye ilayiok lenyena o ntoyie enyena. 

20  Nejo ninye, ‘Kaisudoo nanu enkomom ai te ninche, pee adol enebaya ninche amu eishoi marmali ninche, nkera nemeisiligayu. 

21   Aatudumakitia ninche olom teina neme enkai aaitagoro ninche nanu too nkitanyaanyukot enye. Neaku kadumaki nanu ninche olom te lelo leme iltung'ana, kaitagor nanu ninche teilo osho omoda. 

22  Amu eyupuyupieki enkima te ngoro ai, naa keyupuyup ometabaiki enguton e nemeneng'a, nemut enkop o nena naabulu neinok too lbakunot loo ldoinyo. 

23  “ ‘Nasotoki nanu intorrok shumata ninche nang'orie nanu ninche mbaa aainei o maishaki; 

24  kemenayu ninche to lameyu, nemut ninche enkolong napejisho, o nkeeyaitin torrok, nairriwaki nanu ninche ilala loo lowuarak meinosa ninche. 

25  Ore te wueji neisiaja near ninche olalem ore tiatua aji neaku neidaikie ilbarnot o selenken, enkerai nanakita tenebo olmoruo oibor elukunya. 

26  anaata naaji atejo, “Kaidapash ninche meshomo oleng, kaisho nanu ninche metaa meitokini aadamu tiatua iltung'ana.” 

27  Teneme naaji ilmang'ati lenye medamu ake embae nemesipa pee melo ake nejo, “Enkaina ang natimirishe, mme Olaitoriani oyaua ena pooki.” ’ 

28  “Amu olosho ninche lemeeta kiguana nemetii eyiolounoto atua ninche. 

29  Tenaa aing'eni apa ninche, anaata etayioloito ena, anaata etumusutuo enkiting'oto enye! 

30  Kaji eiko oltung'ani obo tenemir enkalifu, naa kaji eiko oare tenedumu nkalifuni tomon mekueta, teneme Endapidapoi enye natimira ninche, netapalayie ninche Olaitoriani? 

31  Amu metiu Endapidapoi enye anaa Endapidapoi ang, keishakenoki doi ninye ilmang'ati lang ina. 

32  Amu ore eishoi enye naa osabibu le Sodom epukunye, o nkurman e Gomora; ore isabibu lenye naa isabibu le sayiet, ore inkimarrimarrat enye naa kedua. 

33  Ore enaisho enye oo sabibu naa esayiet oo lasuriaa, esayiet torrono e nturbubua. 

34  “Keitu eshumi kuna tenkaraki nanu, nemishirakini olchumati lai? 

35   Enaai elap naa kaitalaku, teneideketari enkeju enye amu etataana enkolong enkidaata enye; naa kelotu keeya enye asioki. 

36   Amu keilepunye Olaitoriani iltung'ana lenyena neing'urrie isinkan lenyena, tenedol ninye ajo eishunye engolon enye, neitu elakuni hoo obo, oloena aashu ololakuno. 

37  Paa keitoki taa ajo, ‘Koree nkaitin enye, ina dapidapoi nashomo ninche aasaru. 

38  Ina nainosa ineepir oo lasarri lenye neok enaisho oo lasarri lenye ooki? Nchoo ninche edumunye pee kiretu iyie, nchoo ninche mikitomitu iyie! 

39  “ ‘Toduaa naa taata nchere, nanu, ee nanu, ninye ilo nemeetae ae ai napudare, kaar nanu matua naitopiu; kapik nanu olbae naishiunye; nemeetae hoo ng'ae oidim atokordu te nkaina ai. 

40  Amu kadumu nanu enkarna ai aitabaiki keper, nainos olmumai, anaa enaishu nanu ntarasi. 

41  Tenaii nanu olalem lai neibung enkaina ai enkiguana naitalaku nanu too lmang'ati laainei, naitalaku nanu te lelo laaiba nanu. 

42  Kaitemer nanu mbaa aainei te naisho nemut olalem lai ninche tenebo lelo ootaraki o loo ena, te nena lukuny oo lpapit adoru loo lmang'ati.’ 

43   “Esisa iltung'ana lenyena, lo oreren amu keitalaku ninye osarge loo sinkan lenyena, neitalaku elap too lmang'ati lenyena neitobir olkipoket te nkop oo ltung'ana lenyena.” 

44  Nelotu Musa airo kulo rorei pooki lele sinkolio aitoning iltung'ana, ninye o Yoshua olayioni le Nuni. Nkiteng'enat e Musa naabayie 

45  Ore ake pee eidip Musa airoro kulo rorei pooki te Israel pooki, 

46  nejoki ninye ninche, “Embung'a too ltauja kulo rorei laliki intae ena olong, pee itumutumu aaitanapa ninche nkera inyi, pee etum ninche aaing'ura neas irorei pooki lena kitanapata. 

47  Amu mme rorei le pesho kulo te intae, kake enkishui inyi, ore enkaraki ina, ipuopuo aabikoo teina kop nilang'akiki te lido kekun le Yordan nipuopuo aaya.” 

48   Nejoki Olaitoriani Musa ina kata, 

49  “Takedo ele doinyo le Abarim, oldoinyo le Nebo, otii enkop e Moab, oipirakinore Yeriko; ning'or ina kop e Kanaan naisho nanu iltung'ana le Israel meitaa enenye; 

50  nilo iyie aye teilo doinyo liked enchumata, nikinturrurrokini iltung'ana linono, anaa apa enatua Aron olalashe lino to ldoinyo le Hori neiturrurrokini iltung'ana lenyena: 

51  enkaraki apa neitu intae kirukuruku nanu tiatua iltung'ana le Israel too nkariak e Moribat-Kardesh, to lpurkel le Sin; enkaraki neitu intae kiyanyitutu aaitaa sinyati te mpolos oo ltung'ana le Israel. 

52  Amu idol iyie ina kop te dukuya iyie kake milo iyie ine, atua ina kop naishoo nanu iltung'ana le Israel.”

