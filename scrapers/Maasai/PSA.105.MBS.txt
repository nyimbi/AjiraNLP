Enkai o ltung'ana lenyena
(1 Int 16.8-22)
1Enchoo Olaitoriani enashe,
empoto enkarna enye,
embalunye nkiaasin enyena ti atua iloreren!
2Entaranyaki ninye,
entaranyaki ninye enkisisa,
embalunye nkiaasin enyena pooki e nking'asia.
3Enting'idata tiatua enkarna enye sinyati;
nchoo iltauja le lelo ooing'oru Olaitoriani meting'idata.
4Eng'orutu Olaitoriani o engolon enye,
eng'orutu entasho te dukuya ninye anaake!
5Entadamu isiaaitin e nking'asia naataasa ninye,
mbaa enyena e nking'asia, o nkiguanat naairoro ninye.
6Na ishoi e Abraham osinka lenye,
lo ayiok le Yakobo, lo gelunot lenyena!
7Ninye Olaitoriani Enkai ang;
etii nkiguanat enyena enkop pooki.
8Keibung ninye olning'o lenye ntarasi,
te ilo rorei apa oitanapishe,
too ishoritin naabaya enkalifu nabo,
9 ilo ning'o apa oitobira ninye o Abraham,
ilo mumai apa oinosa te nkaraki Isaak,
10 ilo apa oitudupayie te Yakobo pee eaku enkikoo,
te Israel neaku olning'o loo ntarasi,
11ejo, “Kaaisho iyie enkop e Kanaan
metaa erubata e njung'ore ino.”
12Apa aa kuti ninche oleng,
neme toki, naa ilomon te ina kop,
13nelimana ninche too loshon pooki,
nepuo te nkitoria o metabaiki likae orere,
14 eitu ninye eisho oltung'ani meitorogonya ninche,
eisikong'a ninye ilaiguanak te nkaraki ninche,
15ejo, “Miseyie ele lai ootubukokoki eilata aaput,
minyal iloibonok laainei!”
16 Te neipotu ninye olameyu meeu enkop,
neiwuang'ie endaa pooki,
17 neirriwayie ninye oltung'ani dukuya ninche,
Yosef, ilo apa otimiraki aaitaa orrindik.
18 Einyala ilpisia le enata nkejek enyena,
nepiki emurt enye engotoo e sekenkei;
19ore anaa nebaya ina apa natejo ninye
eitisipa ororei lo Laitoriani ninye.
20 Eirriwayie olaiguanani olkilikuai metalakuni ninye,
ore ilo oitore iloreren neisho ninye meshomo;
21 eitaa ninye olkitok le nkaji enye,
o Laitoriani loo masaa enyena pooki,
22pee eiteng'en ilkituaak lenyena anaa enayieu,
neiteng'en ilpayiani lenye eng'eno.
23 Nelotu sii Israel Misiri;
nemany Yakobo enkop e Ham.
24 Neitubul Olaitoriani iltung'ana lenyena,
neitagol ninche aitalang ilmang'ati lenye.
25Neibelekeny ninye iltauja lenye meibai iltung'ana lenyena,
nepik isinkan lenyena olosek te nkeleekisho.
26 Eirriwayie Musa osinka lenye
o Aron laa ninye etegelua.
27Neyau nkitoduaat enyena atua iltung'ana,
neyau inenking'asia atua enkop e Ham.
28 Neirriu ninye enaimin neitomisimis enkop,
negolong'u ninche aany irorei lenyena.
29 Neibelekeny ninye inkariak enye aitaa osarge,
near isinkir lenye metuata.
30 Neiput enkop enye ntuaan e nkare,
o metijing'a nkajijik oo laiguanak lenye.
31 Eiroro ninye nelotu emus oo lojong'a,
o lashe enkop enye pooki.
32 Eirriwaka ninye ninche enchan oo soito
o enkimerlel e nkima ti atua enkop enye pooki.
33Etoosho ninye isabibu o lng'abolo
near ilkeek le nkop enye.
34 Eiroro ninye nelotu olmaati,
o nkiyioitin o lmaati nemeikenayu;
35naa ninche naaidaikie pooki toki nanyori te nkop,
neinos ilng'anayio le nkop enye.
36 Etoosho ninye ilkikaunot pooki le nkop enye,
ilo ng'anayioi le dukuya le ngolon enye.
37 Neitoki ninye arikoo Israel te nkosholai o te sahabu,
nemeetae obo te lelo loo loshon lenyena otarrorre.
38Neng'idayu Misiri ina kata pee edumunye ninche aapuo,
amu etijing'a enkuretisho te nkaraki ninche.
39 Neirriu ninye enkatampoi meitushura ninche,
o enkima naitawang'aki ninche te nkewarie.
40 Eikilikuanutua olorere endaa neirriwaki ninche nkurleen,
neisho ninche imukateni naaing'uaa keper te nkumoi.
41 Etabolo ninye endapidapoi nengorunye enkare;
neruko aim olpurkel anaa olkeju.
42Amu edamu ninye enkisilgata enye sinyati,
o Abraham osinka lenye.
43Neaku etorikoyie ninye iltung'ana lenyena te ng'ida,
nerikoo lelo gelunot lenyena to sinkolio.
44 Neisho ninye ninche nkuapi oo loreren;
neya ninche aajung ilng'anayio le siaai oo ltung'ana,
45pee etum ninche aaibung'a nkiguanat enyena,
nejurru nkitanapat enyena.