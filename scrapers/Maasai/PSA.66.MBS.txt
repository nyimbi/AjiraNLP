Osinkolio le nkisisa o enkishoroto e nashe
1Tabuaku taranyaki Enkai te ng'ida,
na kop pooki;
2entaranyaki enkitoo e nkarna enye;
enchoo ninye enkisisa e nkitoo!
3Entiaaki Enkai, “Kebaa eitureisho nkiaasin inono!
Naa kitok engolon ino, o metaa kepuonu
ilmang'ati linono aaborru te dukuya iyie.
4Iyie eserem enkop pooki;
nikiranyaki iyie isinkolioitin le nkisisa,
nerany enkisisa te nkaraki enkarna ino.”
5Wootu entodol inaataasa Enkai:
keitureisho nkiaasin enyena ti atua iltung'ana.
6 Keibelekeny ninye enaiposha aitaa enkop natoyio;
nepuo iltung'ana aaim olkeju too nkejek.
Te ine iyiook kiting'idakinote ninye,
7ilo oitoreisho te nkidimata enye ntarasi,
ilo laa nkonyek enyena naaing'or iloshon -
mincho lelo ooisero eisis ate.
8Esisa Enkai ang, lo oreren,
nchoo metoning'ori oltoilo le nkisisa enye,
9ilo apa otagolie iyiook te nebo ilooishu,
neitu eisho nkejek ang metarrorroto.
10Amu itetema iyie iyiook, Enkai,
itetema iyie iyiook anaa enkosholai,
anaa enkosholai natemi.
11Itipika iyie iyiook orreshet;
nieniki mpolosi ang olola oiroishi;
12nchoo iyie iltung'ana meitunyoi ilukuny ang;
kishomo iyiook aaim atua enkima o atua enkare;
kake iyaua ake iyie iyiook enkop nalala.
13Kalotu nanu atua enkaji ino aata
ilasarri oopejori;
kaalaaki nanu iyie ilmuma laainei,
14apa lairoro nanu te nkutuk ai,
naisiligishore apa nanu te nkutuk ai atii enyamali.
15Kaaitaiki nanu iyie olasar opejori loo ntokitin naapir,
te nebo empuruo o lasar loo lkerra;
kaitobir nanu olasar loo loing'ok o nkineji.
16Wootu entoning intae pooki ooure Enkai,
naa kalimu nanu ina naaitaasa ninye.
17Aishiraka nanu ninye abuaku,
neisis olng'ejep lai ninye.
18Tenaa kaata apa nanu entorroni to ltau lai,
anaata maaning nanu Olaitoriani.
19Kake esipa aatoning'o nanu Olaitoriani,
etoning'o ninye oltoilo le nkomono ai.
20Meisisi Olaitoriani,
amu eitu ninye eany enkomono ai,
neitu eiwuang'ie ina nyorrata enye nauno te nanu.