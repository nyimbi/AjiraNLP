Ing'ok e Sodom
1Nepuonu ilmalaika oare Sodom teipa, ore Lot egira apa aton te kishomi e Sodom. Ore peyie edol Lot ninche, neinyototo alo anang'are, neirrugo aitabaiki e nkomom enye enkop, 2nejo, “Ilkituaak laainei embelekenyunye atasayia intae entijing enkaji osinka linyi, erraga, nintukuku inkejek inyi, nidumunyenye tadekenya aayok aapuo.” Nejo ninche, “A'a, aikiirrag enkoitoi nalala.” 3Kake etasayia Lot ninche oleng, o meibelekenyakinoto enkaji enye, neitaiki ninche osirua, nepejoki ninche imukateni neitu eisuisheki neinos ninche. 4Ore eton eitu eirura ninche eetuo iltung'ana le nkanasa e Sodom ilooti o lbotoro olorere pooki o metabaiki olobayie aaman enkaji, 5 neipot Lot ejoki, “Koree iltung'ana ooetuo enitii ena kewarie? Intupuku ninche enikitii peyie kitum aatayiolo ninche.” 6Neipang'aki Lot ninche teboo, nerrinyoki enkikenet enkaji. 7Nejoki ninye ninche, “Atasayia intae ilalashera laainei emiaas entorroni naba inji. 8Eng'ura, aata intoyie are nemeyiolo olee, entasho matorikoki intae peyie ipuopuo aitaas eniyieuu ore kulo tung'ana emintaas ae amu eetuo aajing oloip le nkaji ai.” 9Kake etiakita ninche ninye, “Wuang'a iyie,” nejo sii, “Eewuo ele tung'ani aa olomoni naa ninye olotu aiguanare iyiook! Etaa kintaas iyie entorroni nalang enikintaas ninche.” Nerrumokino pooki aairony Lot, nenyikaki enkaji peyie egil kutuk aji. 10Kake eitaituo lelo tung'ana inkaik neyietaki Lot atua enkaji natii neiken kutuk aji. 11 Neosh te modoki lelo tung'ana otii boo e kutuk aji e ina ilooti o lbotoro metaa eitanaura ate eirrapurrapu enetii kutuk aji.
Etung'uayie Lot Sodom
12Nejoki lelo tung'ana Lot, “Ae yata kulikae tung'ana tene?” Aa ilaputak linono, o ntoyie, anaa tung'ani ake ninye liata te nkanasa, intupuku ninche tiatua ene wueji. 13Amu etinyikua peyie kindaikie ene wueji, amu etasapuka olkiyioi lenye te dukuya Enkai, neirriwua iyiook Olaitoriani maidaikie. 14Neipang Lot alo airorie ilaputak ooyam intoyie enyena, nejoki “Enyoito entupuku tene wueji, amu etinyikua peyie eidakie Olaitoriani enkanasa.” Kake etotiuo ninye too laputak anaa oltung'ani oiguranie ninche.
15Ore enasirie neisiosionie ilmalaika Lot ejoki, “Inyo toriko enkitok ino o ntoyie inono pokira are naatii ene, pee mindaaya te nkitamioto ena anasa. 16 Kake etotona ailitilito, ometaba anaa neibung lelo tung'ana enkaina enye o enkitok enye, o ntoyie enyena pokira are. Ore tenkaraki olng'ur le Nkai te ninye, eyautua ninye auluo enkanasa. 17Ore peyie eitupuku ninche ninye, etiakita, “Isikie enkishui ino, niminang ake silig, nimintashe ake te dikae to yarata isikaki indoinyo pee mindaaya.” 18Nejo Lot, “Oi mme neijia Olaitoriani lai. 19Ing'ura ajo enoto osinka lino omom too nkonyek inono, nitoponayie olng'ur lino te nanu anaa pee intajeu enkishon ai, kake maidim aisikaki indoinyo eitu aainepu enkidaata naye nanu. 20Ing'ura enda anasa nataana naa kiti sii, nchooki makuetiki ine aime kiti ninye? Naa keitajeuni enkishui ai.” 21Nejoki ninye, “Ing'ura ajo aatonyorrikia sii ina bae, metaa maidaikie ina anasa nitejo. 22Tasioi isikaki ine, amu maas ae o tabai ine.” Enkaraki ina peyie etejoki enkarna eina anasa Soar.
Emutata e Sodom o Gomorra te nkop
23Eilepua enkolong ina kata nabau Lot Soar, 24 neitashaiki Olaitoriani Sodom o Gomorra isoito o oyupuyup o oishu o enkima, eing'uaa Olaitoriani eimu keper. 25Nemut ninye nena anas, o erata pooki o pooki omanya inkanas, o pooki toki nabulu e nkop. 26 Kake etanang'a enkitok e Lot silig esujita ninye, neaku ninye eng'ape e Munyan. 27Neinyototo Abraham tadekenya alo ewueji neitasheyie te dukuya Olaitoriani. 28Neing'or ninye enkalo e Sodom o Gomorra o enkalo enkop pooki o yerata, naa ng'ura, upe eilepita empuruo eina kop anaa empuruo olkokuet.
29Metaa ina apa emutata oo nkanas natii oerata. Etadamua Enkai Abraham neirriwaa Lot aitung'uaa atua ineemuti, anaa peyie emut inkanas naamanya Lot.
Enkiterunoto oo Lmoabu o Lamoni
30Nepuku Lot aing'uaa Soar, amany ildoinyo tenebo ntoyie enyena pokira are amu ekeure apa atotona te Soar, metaa etamanya enkapune tenebo ntoyie enyena pokira are. 31Nejoki entito botor enkanashe “Etamorua papa, nemetii oltung'ani te nkop oboitare iyiook to rrekie le kiyama. 32Wou, maitemera papa enaisho oo sabibu peyie kisiap ninye nikintudupaki ninye eishoi.” 33Neitemer menye te naisho oo sabibu ina kewarie, nejing entito botor aisiap menye, neitu eyiolou Lot enkata naisiapa ninye o enkata natupukuo aing'uaa. 34Ore peyie eaku enkolong e are, nejoki entito botor enkiti, “Ing'ura ajo aisiapa ng'ole papa; manyaaki aisho ninye enaisho ena kewarie, nilo sii iyie aisiap peyie kitum aaitudupai eishoi e papa lang.” 35Neitemer menye te naisho oo sabibu ina kewarie nasuju, nedumunye entito kiti aisiap menye, neitu eyiolou Lot enkata naisiapa ninye o enkata natudumunye. 36Metaa nenutayu isilan pokira are e Lot te menye. 37Ore entito botor etoiwuo enkayioni neipot enkarna enye ajo Moab, naa ninye menye lo Lmoabu ometabaiki ena olong. 38Neiu sii ninye enkiti enkayioni, neipot enkarna enye ajo Ben-ammi, naa ninye menye loo Lamoni o metabaiki ena olong.