Etawale Yesu
(Mk 9.2-13; Lk 9.28-36)
1 Ore pee elusoo inkolong'i ile, nerik Yesu Petero o Yakobo o lalashe lenye Yohana ailepie ninche oopeny shumata oldoinyo oado. 2Neibelekenya empukunoto enye newang'u enkomom enye anaa enkolong, neiborru inkilani enyena aatiu anaa ewang'an. 3Naa ng'ura, neipang'aki Musa o Eliya aairorie ninye. 4Neirorie Petero Yesu nejoki, “Lo Kitok, ai sidai kitii ene, naa te naa iyieu naitobir ilng'oborri okuni, olino obo, o le Musa obo, o le Eliya obo.”
5 Ore eton eiro, ng'ura, neitushur enkatampoi nawang; naa ng'ura, nepuku oltoilo te ina atampoi ojo, “Enkerai ai ena nanyor, natishipe te ninye. Entoning ninye.”
6Ore pee ening ilooiteng'eni lenyena neirut oleng nebatata aairrabalakino enkop. 7Nelotu Yesu neiseyie nejoki, “Enyeito emirut.” 8Nejo entaraposhu nkonyek, neitu edol likae tungani Yesu ake openy.
9Ore edou ninche to ldoinyo neitanap Yesu ajoki, “Emiliki oltung'ani nena nitoduaa metaba anaa nepiu Enkerai e Tung'ani aing'uaa ilootuata.”
10 Neikilikuan ilooiteng'eni lenyena aajoki, “Ainyoo naa pee ejo ilaiteng'enak loo nkitanapat eji eng'as Eliya alotu?”
11Newaliki Yesu ajoki, “Esipa eng'as Eliya alotu neitobir imbaa pooki. 12 Kake ajoki intae, eidipa Eliya aeu, neitu eyiolou ninche ninye, kake eitaasa pooki ninye naayieu. Neijia sii etiu Enkerai e Tung'ani, keisilisil ninche.”
13Neyiolou taa te ina kata ilooiteng'eni aajo Yohana Olaibatisani eimaka.
Eishiunye Yesu enkayioni naata oloirirua
(Mk 9.14-29; Lk 9.37-43a)
14Ore pee ebaya enetii esiamo nelotu oltung'ani obo agilaki kung nejoki, 15“Lo Kitok, ing'urrie enkerai ai amu eeta enkiterria neisilisilo oleng amu katitin kumok eurokino enkima nesulakino enkare. 16Natorikoko ilooiteng'eni linono, neitu eidim aaishiunye.”
17Newaliki Yesu ajoki, “Oi intae iltung'ana lena ishoi lemeeta enkirukoto, ootapong'ori, kaboitare intae o anu? Kang'iri te intae o anu? Entorikokoki.” 18Neisikong Yesu oloirirua, nepuku ninye aing'uaa neishiu enkayioni te ina kata.
19Nepuo ina kata ilooiteng'eni enetii Yesu oopeny nejoki, “Ainyoo pee eitu kindim iyiook aataarai?”
20 Nejoki, “Enkaraki naa kiti enkirukoto inyi, amu esipa ajoki intae, ti niaatata enkirukoto naba anaa ene kantererai naji karadali, naa indimidimi aatiaaki ele doinyo ‘Tadotunye te ne, shomo idie;’ nedotunye; nemetii embae nemeidimayu te intae. 21Kake mepuku eneeijo ena mme te nkomono o te mpukoroto.”
Eigila ake Yesu alimu enkeeya o empiunoto enye
(Mk 9.30-32; Lk 9.43-45)
22Ore eiturrurro te Galilaya nejoki Yesu ninche, “Etaa epiki Enkerai e Tung'ani nkaik oo ltung'ana; 23near ninche ninye metua, ore te nkolong e uni neitopiuni.” Neisinanuo ninche oleng.
Kodi e nkaji e Nkai
24 Ore pee epuonu Kapernaum, nepuo iloosotu olpisiai le shekeli e kodi enetii Petero nejoki, “Aimelak Olaiteng'enani linyi shekeli e kodi?”
25Nejo, “Kelak.” Ore pee ejing aji nemurutoki Yesu aikilikuan ajoki, “Ijo aa Simon? Ai ng'ae eitalak ilkituaak le na kop kodi oo masaa arashu enoo ltung'ana, ai nkera enye ana ineeiking'a.”
26Ore pee ejo Petero, “Ineeiking'a.” Nejoki Yesu ninye, “Neijia etiu, metii nkera enye siana. 27Kake ore pee mikintagor, shomo iyie enaiposha tanang'aki erreshet nintayu osinkirri ling'as aibung; nibol enkutuk, nitum shekeli, niya aitainye kodi ai o enino.”