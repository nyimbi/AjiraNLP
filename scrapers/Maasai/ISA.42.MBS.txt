Osinka lo Laitoriani
1 Ng'ura osinka lai laitagol nanu,
ilo gelunoti lai, oshipakino oltau lai;
atipika nanu enkiyang'et ai shumata ninye,
naa kelo ninye aiguanaki iloshon too sipat.
2Meishir ninye nemebuaku,
aashu ening'i ninye too nkoitoi.
3Megil ninye entiyani naiperre
nemekut aar oltaa oiliilayie;
keyau ninye aitobiru enkiguana nasipa.
4Melaikino ninye ae toki nemepalari
o metaba anaa neibulunye esipata enkop;
ore loo manaa le naiposha neanyu enkitanapata enye.
5 Nji ejo Enkai, Olaitoriani,
ilo oitayio shumata neisalaash,
ilo olak enkop aitorioo o pooki naimu ninye,
ilo oisho enkiyang'et lelo tung'ana ootii oriong enkop,
neisho enkishui lelo oopuo ti oriong enkop.
6 “Ara nanu Olaitoriani, aaipoto nanu iyie te supatisho,
aaibung'a nanu iyie enkaina naagolie;
aaishorua nanu iyie taa olning'o too loreren,
ore te iyie naa kayaki nanu ewang'an iloshon,
7ilo aitodolisho ilmodook,
nilo alaaya lelo ooena te naimin,
nintayu ilooena aitung'uaa olgilata liatua korokoroni
nintayu te korokoroni lelo ootoni tiatua enaimin.
8Ara nanu Olaitoriani, ina enkarna ai,
ore enkitoo ai nemaisho nanu likae,
nemaisho enkisisa ai nkitanyaanyukot oo nkaitin naaguetuno.
9Ng'ura, etulusoitie ntokitin e apa,
naa kaibalunye taata nanu ntokitin ng'ejuko;
ore eton eitu eipang'u aaliooyu
naa kaaliki nanu ninche.”
Osinkolio le nkisisa
10Entaranyaki Olaitoriani osinkolio ng'ejuk,
nchoo enkisisa enye eimu ilubot e nkop!
Nchoo eikurrukur enaiposha, o nena naabore atua,
o loo manaa le naiposha o lelo oomanya ninche.
11Nchoo nkop natoyio o nkanas enye
eilepunye iltoiloishi lenye,
o nena ang'itie naamanya Kedar;
nchoo lelo oomanya Sela eranyisho te ng'ida,
nchoo ninche ebuaku too nchumat oo ldoinyo.
12Nchoo ninche eisho Olaitoriani enkitoo,
neibalunye enkisisa enye too loomanaa le naiposha.
13Kelo Olaitoriani anaa oltung'ani magilani,
nepush anaa oltung'ani lo larrabal;
neyietu aishir, nebuaku,
neitoduaaya kewan ajo ai magilani alang ilmang'ati lenyena.
Eisiligishore Olaitoriani eretoto too ltung'ana lenyena
14Ore te nkata naado natigire nanu,
aitirring'e nanu naibooyo kewan,
ore taata kaishir nanu anaa enkitok nasaisai,
kaipang'ipang nanu naiyiogiyiog.
15Kaitomijoon nanu ildoinyo o ndoinyo,
naitoi nanu nkujit o lkeek;
naitaa nanu ilkejek enkop natoyio,
naitoi ilchorroi.
16Nalo nanu arikoo lelo modook
te ina oitoi apa neitu eyiolou ninche,
aimie atua ina oitoi nemeyiolo ninche
karikoo nanu ninche.
Kaibelekeny nanu ina aimin natii dukuya ninche aitaa ewang'an,
naisiajayie iwuejitin neesur. Kuna baa nanu aas,
nemalo nanu aing'uaa ninche.
17Kerrinyuni ninche neitukurruni katukul,
lelo ooisilig nkitanyaanyukot oo nkaitin naaguetuni,
lelo oojoki nkitanyaanyukot naasholuni,
“Irara intae nkaitin ang.”
Etalaikinote iltung'ana le Israel aaiteng'enuoto
18Entoning intae ilming'anta,
ning'oring'oro intae ilmodook,
pee itumutumu aatodolisho!
19Kalo modooni leme ilo sinka lai,
aashu kalo ming'ani anaa ol kipaaret lairriwaa nanu?
20Kedol ninye ntokitin kumok kake mesipu;
nebolo nkiyiaa enyena kake mening'isho ninye.
21Eitiship apa Olaitoriani,
te nkaraki esupatisho enye makewan,
pee eibalunye enkitanapata enye neitaa kitok.
22Kake iltung'ana kulo ootupurroyioki nerayae,
etarreshoki ninche pooki too ngumot
neisudori ti atua korokoroni;
meeta ninche oltung'ani okordu ninche,
nemeetae ololo arrinyu ninche?
23Kalo te intae olo aning ena,
nelo ajing ine ainining'isho te nkaraki ina kata nayooki alotu.
24Kaing'ae apa oishooyie Yakobo meibung'i aaya,
neisho Israel ilapurrok?
Aime Olaitoriani, laa te ninye kitaasa iyiook eng'oki,
laa nkoitoi enyena etanyaita ninche,
ore nkitanapat enyena neitu ninche eiruk?
25Neaku etubukoko shumata ninye engoro enye,
o larrabal kitok;
nepik ninye enkima aitaman kake eitu ninye emuso ayiolou;
nepej ina kima ninye, kake eitu edamu to ltau lenye.