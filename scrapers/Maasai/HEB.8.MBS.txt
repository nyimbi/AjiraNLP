Olapolosani lang kitok Yesu
1 Ore embae sapuk te kuna naaji naa ena: eikiaata doi iyiook olapolosani kitok oba neijia. Olotonita te tatene e Nkitoo e Shumata, 2olaisiaayiani le ine wueji sinyati o le ilo ng'obor osipa leme oltung'ani oitasheyie kake Olaitoriani. 3Amu ore olapolosani ake pooki netegeluaki meishooi nkishorot neitayu lasarri, naa keishaakino apa neeta sii ninye ele apolosani entoki naishooyo. 4Ore te naa kena kop etii, nemeaku hoo olapolosani, amu keetae naa lelo kulikae apolosak ooishooyo nkishorot anaa enajo nkitanapat. 5 Neisiaai ninche nyaanyukie o loip le ine wueji sinyati te shumata; amu ore pee eaku keun Musa olng'obor, netuutaka Enkai ninye nejoki, “Toduaa taa ntobira pooki toki nturubare lelo sirat likintoduaaki to ldoinyio.”
6Kake ore anaa enatiu, enoto ninye Kristo enkisiaayiare naikishiaan ele sotua oyau ninye, amu eitabayioki too nkisiligat naalusoo te nekua. 7Amu tene meeta apa ilo sotua ntiyot, naa anaata meetae ae nayaunyeki likae liaare. 8 Amu ntiyot etoduaa te ninche pee etejo: “Kepuonu nkolong'i, Olaitoriani ojo, naa kayooki aitayu osotua ng'ejuk o enkaji e Israel o enkaji e Yuda. 9Lemetiu anaa olapa sotua laitayio o loo menye enapa olong pee aibung ninche te nkaina ariku aitung'uaa enkop e Misiri; amu eitu ninche etoni ti atua osotua lai, naa ina pee eitu aitoki ashilaa ninche Olaitoriani ojo. 10Nele osotua laitayu o enkaji e Israel te nelusoo nena olong'i, Olaitoriani ojo. Kapik nkitanapat aainei atua lukuny enye, naiger ninche ti atua iltauja lenye, naa kaaku Enkai enye, neaku ninche iltung'ana laainei. 11Nemeitoki pooki ng'ae aiteng'en ole latia enye aashu eiteng'en pooki ng'ae olalashe lenye, ajoki, ‘Tayiolo Olaitoriani,’ amu kaayiolou pooki nanu, eiteru to loti te pooki o metabaiki olkitok te pooki. 12Amu katum kenya ake olng'ur ti alo ntorrok enye, nemaitoki ae kata adamu ng'ok enye.”
13Ore eimaki ninye osotua ng'ejuk neitaa musana ole nkiterata. Ore ilo omusanu aaku moruo netinyikaka enkiishata.