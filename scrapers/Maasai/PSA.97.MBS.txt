Enkai naitoreisho aisul
1Olaitoriani oitoreisho; nchoo metishipayu enkop;
nchoo metishipata iloomanaa le naiposha!
2Emanita nkatampo o emisimisi nagut ninye;
esupatisho o esipata ninche olkitamanyunoto
lo lorika lenye le nkitoo.
3Nelo enkima te dukuya ninye,
nepejoo lelo mang'ati oomanita ninye.
4Nkiwuang'at enyena naaitawang enkop;
nedol enkop neikirikira.
5Etosholate ildoinyo netiu anaa nkapo te dukuya Olaitoriani,
te dukuya Olaitoriani le nkop pooki.
6Eibalunye keper esupatisho enye;
neing'or iloreren pooki enkitoo enye.
7Eitukurruaki lelo aseremak pooki loo nkitanyaanyukot,
lelo oowuasare nkitanyaanyukot e pesho;
neirrugo nkaitin pooki te dukuya ninye.
8Nening Sion neshipa,
neng'ida nena toyie e Yuda,
te nkaraki nena kiguanat inono, Enkai.
9Amu ore iyie, Olaitoriani,
itii shumata aisul te nkop pooki;
nikilepieki aaitulusoo too nkaitin pooki.
10Enyor Olaitoriani lelo ooiba enkarruoisho,
negolie ninye enkishui oo sinyat lenyena;
nekordu ninye ninche aitung'uaa enkaina e ilo arruoni.
11Ewang'an naitawang ilo asipani,
netum enchipai ilo oata oltau sidai.
12Ting'idayu ti atua Olaitoriani,
iyie ilo ora asipani,
nincho enashe enkarna enye sinyati.