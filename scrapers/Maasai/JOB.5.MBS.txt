1“Impotisho taata, ketii hoo obo liking'amaa iyie?
Kalo obo loo sinyat imbelekenyakino iyie?
2Esipa ore enkuretisho nalus naa kear olmodai
ore olom near ilo lemeeta engeno.
3Atoduaa ilo modai enoto ntona,
kake atasioko nanu adek emanyisho enye.
4Ore ilayiok lenyena nelakuaniki eseriani,
etumutaki ninche aaidaikie te kishomi,
nemetii hoo obo oitajeu ninche.
5Ore enkisampuare enye nenya lelo oota esumash,
naa keya doi ninye aitayu tiatua ilkiku;
ore iloota enkure neipang'ipang eing'oru enkarsisisho enye.
6Amu ore olosilisili neme enterit epukunye,
ore enyamali neme te nkop ebulu.
7Kake etoikioki oltung'ani enyamali
anaa enailep iltiil le nkima shumata.
8“Ore nanu, naa kaing'oru Enkai,
naa Enkai apik nanu enkoitoi ai.
9Ilo oas isiaitin sapuki enking'asia nemejurrunoyu te nguton,
intokitin kumok enking'asia nemeikenayu;
10eisho ninye enchan metashaiki oriong enkop,
neirriwaa inkariak metijing'a nkurman.
11Nedumu ailepie lelo oobor
ore lelo ooishir nedumuni aailepakinye eneserian.
12Neitaa pesho nkitobirat e lelo loo losekin,
metaa metum inkaik enye hoo dupoto.
13 Eya ninye lelo ng'eni to losek lenye maate,
ore inkitobirat e lelo lo losek neiting'ie asioki.
14Etum ninche enaimin te ndama,
neirrapirrapisho enaipirie enkolong,
anaa lootii atua enkewarie.
15Kake keitajeu lelo okishin too nkutukie enye;
ore iloomena neitajeu te nkaina eilo magilani.
16Metaa keeta ilo aisinani osiligi,
ore imbaa nemetii isipat nenuk enkutuk enye.
17 “Ing'ura, eshipa ilo tung'ani oisikong Enkai;
metaa mimenaa ina kisikong'ata o eilo magilani.
18 Amu kepik ninye olbae, neitoki aen,
neoshisho ninye kake aikinchiunye enkaina enye.
19Aikintajeu ninye iyie too nyamalaritin ile,
ore tenaapishana nemeeta entorroni nikintoki aiseyie.
20Ore to lameyu naa aikilaku iyie te keeya,
ore to larrabal sapuk nikilaku aitung'uaa engolon eilo alem.
21Aikisudori iyie teina kirowuaj e ilo ng'ejep,
nimiureyu enkidaaroto tenebau.
22Ore te mutata o to lameyu nikueni iyie,
nimiureyu nena ng'uesi e nkop.
23Amu mikintanyamal isoito te wueji nitur,
nimikintanyamal ing'uesi entim.
24Iyiolou iyie ina kata ajo keserian olng'obor lino,
naa ijur intare inono netii pooki elulung'a.
25Iyiolou sii ajo ore iishoritin inono naa keaku kumok,
naa neijia etiu inkera eishoi ino,
ebayu anaa inkujit enkop.
26Ilo akenya enkurare ino itaa olpayian kitok,
anaa enkano naku nabaiki ewueji neidong'ieki te nkata enye.
27Ng'ura, king'orutua kuna aajurru, naa kesipa.
Toning'o, naa tayiolo ninye te nkaraki esidano nikiyaki.”