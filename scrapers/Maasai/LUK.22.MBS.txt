Eiguanateki pee eari Yesu metua
(Mat 26.1-5; Mk 14.1-2; Yhn 11.45-53)
1 Nenyiku osirua loo Mukateni neitu oji Pasaka. 2Neing'oru ake lapolosak kituaak o lasirak eneiko pee ear metua; paa olorere eure.
Eiruko Yudas pee ekaldaa Yesu
(Mat 26.14-16; Mk 14.10-11)
3Nejing Shetani Yudas oji Iskariot, olaa obo le lelo tomon o aare; 4nedumunye alo aning'ore lapolosak kituaak o sikarini, aitoriak eneiko pee ekaldaa Yesu te ninche. 5Neshipa ninche nejoki keisho mpesai. 6Nenyorraa, neing'oru erishata naitarasarie ninye metii olorere.
Eitobirakaki Yesu o sirua le Pasaka
(Mat 26.17-25; Mk 14.12-21; Yhn 13.21-30)
7Nebau enkolong oo Mukateni Nemeisuijieki, ina olong nayieng'i olkuoo lo sirua le Pasaka. 8Neirriwaa Yesu Petero o Yohana, ajoki, “Enchom entobiraki iyiook Pasaka pee kitum aainosa.” 9Nejoki ninche, “Kaji iyieu nikipuo aaitobirie?” 10Nejoki, “Eng'ura, ore ijing'ijing'i ena anasa, nenang'are intae olee onapita oltoo le nkare, enturubare nijing'ijing'i enkaji najing, 11nijokiki olopeny enkaji, ‘Kitiaaka Olaiteng'enani, koree ake olgilata loo lomon, lainosie Pasaka o looiteng'eni laainei?' 12Naa keutaki intae olgilata le shumata oidipaki aaitobira; entobira te ine.” 13Nepuo, neinepu etiu anaa enatiaaka; neitobiraki Pasaka.
Endaa o Laitoriani
(Mat 26.26-30; Mk 14.22-26; 1 Ilkor 11.23-25)
14Ore pee ebaya esaa, neton adaa, netoni lkipaareta lenyena te nebo ninye. 15Nejoki ninche, “Atayiewua te yieuna sapuk nanya ena Pasaka te nebo intae eton eitu aaisilisili. 16Amu ajoki intae, meekure aitoki ai kata anya o meitabari te nkitoria e Nkai.” 17Ore pee eng'amu enkikompe, neisho Enkai enashe nejo, “Entudumu ena entang'ar; 18amu ajoki intae ore ebaiki taata meekure aitoki ai kata aok ena oo lng'anayio lo sabibu o meeu enkitoria e Nkai.” 19Nedumu emukate, ore pee eisho Enkai enashe nebel neisho ninche ejo, “Osesen lai ele oishoori te nkaraki intae. [Entaas ena kidamumu nanu.” 20 Neiko neijia enkikompe eidipa endaa, ejo, “Ore ena kikompe osotua ng'ejuk oitaiki intae osarge lai, oibukori te nkaraki intae.] 21 Kake eng'ura amu etii ilo laaitarasaa ena mesa te nebo nanu. 22Amu eikunari Enkerai e Tung'ani anaa enatejoki apake; kake ee kake aiyia ilo laa ninye oitarasaa!” 23Neiteru ninche aaikilikuana maate, aajoki kalo pasa oiko neijia.
Eishankarrate looiteng'eni ejo kalo olkitok aisul te pooki
24 Nepuku sii enchankar ti atua ninche eji kalo lenye oaku olkitok aisul te ninche. 25 Nejoki ninye ninche, “Eitoreisho laiguanak loo Loreren; ore lelo ooata enkitoria te ninche neji ninche ilooduporeki. 26 Kake mme neijia etiu te intae; enchoo ilo kitok aisul te intae pooki metotiwuo anaa ai ninye oloti aisul, netiu olarikoni anaa oloisiaisho. 27 Amu kalo olkitok, koloton te mesa, anaa keilo oisiaaisho? Aime ilo oton te mesa? Kake atii nanu atua intae atiu anaa oloisiaaisho.
28“Naa intae ootobiko kiboitarere too ntemat aainei 29ore anaa enaaishoo Papa enkitoria, aisho sii nanu intae aiko neijia 30 pee itonini aadaa te nebo nanu te nkitoria ai, nitonini too lorikan le nkitoo aaiguanaki lelo oshon tomon o aare le Israel.
Etolikio Yesu Petero nchere kelo amiki
(Mat 26.31-35; Mk 14.27-31; Yhn 13.36-38)
31“Simon, Simon, ng'ura, kitoomonu iyie Shetani neishooki pee kitum ninye aipiripiro, anaa enkano, 32kake aatoomonoko iyie pee meish enkirukoto ino, naa ore pee iitu, ntagolo lalashera linono.” 33Nejoki ninye, “Lo Kitok, atonyorrayie nanu pee aarubare korokoroni aashu keeya.” 34Nejoki, “Aajoki, Petero, meru olkuku ade taata, eitu kimiki iyie, katitin uni ajo mikiyiolo.”
35 Nejoki ninche, “Amaa apa pee airriwaa intae miatata mbenia oo mpesai aashu olbene aashu namuka, italaita toki?” Nejo, “Eitu.” 36Nejoki, “Kake ore ilo oota olbene inchoo eya, naa inchoo ilo lemeeta olalem emir enkila enye pee einyang'u. 37 Amu meeta nchere pee eitu eitabari ele sirata te nanu ojo, ‘Amu eikenakini ninye ilwushuush;’ amu epuonu o metimitunye inaatisiraki ti alo nanu.” 38Nejo ninche, “Olaitoriani, ng'ura doi, noolo lalema aare.” Nejoki ninche, “Eidipe.”
Eshomo Yesu aomon Enkai to Idoinyo loo Loirienito
(Mat 26.36-46; Mk 14.32-42)
39Nepuku anaa enaiko apake, nelo oldoinyo loo Loirienito, nesuj ilooiteng'eni lenyena.
40Ore pee ebaiki ine wueji nejoki ninche, “Entoomon pee mijing'ijing'i atua ntemat.” 41Nelam ninche alo eneba anaa enang'aroto o soit, negil kung aomon ejo, 42“Papa, ti niyieu, tirishieki ena kikompe; kake ore ake eyia mme anaa enayieu nanu, kake nchoo metotiwuo anaa eniyieu iyie.” 43[Neipang'aki ninye olmalaika oing'uaa shumata, aitagol. 44Ore te nkaraki naisina neitirrish oleng aomon netiu enkinyinyiret enye edoiki enkop anaa lkituaa kitong'at lo sarge.] 45Ore pee einyototo te nkomono, nelotu enetii loointeng'eni lenyena neinepu eirurate te nkaraki osina, 46nejoki, “Ainyoo pee irurara? Enyeito entoomon pee mijing'ijing'i atua ntemat.”
Eibung'aki Yesu
(Mat 26.47-56; Mk 14.43-50; Yhn 18.3-11)
47Ore eton eirorita, nelotu esiamo tenebo ltung'ani oji Yudas, obo le lelo tomon o aare, erikito. Nenyikaki Yesu ang'utut; 48kake etiaka Yesu, “Yudas, ai te ng'ututata intarasaa Enkerai e Tung'ani?” 49Ore pee edol lelo ooboitare enapuku, nejo, “Olaitoriani, eikiosh to lalema?” 50Neosh obo osinka le lapolosani kitok nedung'u enkiok e tatene. 51Kake etejo Yesu, “Entapal ena!” Neiseyie enkiok enye neishiunye. 52Neitoki Yesu ajoki lapolosak kituaak o laitoriak loo sikarini le nkaji e Nkai, o lpayiani, ooetuo aarasaki, “Amaa, eikipuonunu aarasaki anaa kara olaisimani, iatata lalema o siaren? 53 Aboitare intae anaa ake te nkaji e Nkai, neitu kimbung'ubung'u. Kake esaa inyi ena, o engolon e naimin.”
Etomikio Petero Yesu
(Mat 26.57-58,69-75; Mk 14.53-54,66-72; Yhn 18.12-18,25-27)
54Ore pee eidip aaibung'a nerik, neitabaiki enkang o lapolosani kitok. Nesuju Petero tenelakua; 55ore pee einoki enkima te mpolos o lgoriet netoni te nebo, neton Petero te nebo ninche. 56Ore pee edol enkaisiaayiani eton te newang neunoki enkong'u nejo, “Ore ele tung'ani eboitare oshi ninye.” 57Kake etomikio ninye, ejo, “Naa kitok, maiyiolo nanu ninye.” 58Ore te nkiti kata nedol likae ejo, “Ira sii iyie obo lenye.” Kake etejo Petero, “Ero, mara nanu.” 59Ore eshomo enkata naba anaa esaa nabo neitoki ake likae aitirrishaki, ejo, “Edede eboitare sii oshi ake ele tung'ani ninye amu Olgalilayai.” 60Kake etejo Petero, “Lo lee, maiyiolo nanu enijoito.” Ore nabo kata, eton eirorita, neru olkuku. 61Neibelekenya Olaitoriani aing'or Petero. Nedamu Petero ororei lo Laitoriani otiaka, “Ore ade taata eitu eru olkuku aikimiki iyie katitin uni.” 62Neipung alo aishir te mion.
Etusukenyaki Yesu neari
(Mat 26.67-68; Mk 14.65)
63Ore ina kata lelo ooibung'ita Yesu nesurdaany near ninye; 64neitoki sii aarrid nkonyek neikilikuan aajoki, “Imbonu! Ai ng'ae likitoosho?” 65Nejo sii kulikae rorei kumok aayietaa ninye neinyal.
Ewaki Yesu enetii olkiama
(Mat 26.59-66; Mk 14.55-64; Yhn 18.19-24)
66Ore ekenyu, netumo olkiama loo lpayiani lo lorere, ilapolosak kituaak o lasirak neriki ninye enetii olkiama, nejoki, 67“Te nira Kristo, toliki iyiook.” Nejoki ninche, “Te naliki intae, mikirukuruku; 68naa te naikilikuan intae embae nimikiwalikiki. 69Kake ore ebaiki taata keton Enkerai e Tung'ani te nkaina e tatene e ngolon e Nkai.” 70Nejo ninche, “Metaa eira doi Enkerai e Nkai?” Nejoki ninye ninche, “Intae ootejo kara.” 71Nejo ninche, “Ainyoo ai shakenisho neton kiyieu? Kitoning'okito ate eimunye enkutuk enye.”