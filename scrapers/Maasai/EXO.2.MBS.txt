Einoto e Musa
1Nelo oltung'ani obo le nkaji e Lawi ayam entito e Lawi. 2 Nenutayu ina kitok neiu enkayioni, ore ake pee edol ajo enkerai sidai, neisudoo ninye ilapaitin okuni. 3Ore ake pee eaku meekure eisudoroyu, neshetaki ninye enkikapu naitobiraki too seyia nemur te ntoki naji laam; nepik ninye enkerai atua paa kepik ina kikapu atua iseyia te mbata o lkeju. 4Neitashe enkanashe enye te nelakua, pee eyiolou enaitaasi ninye. 5Ore ina kata ake nelotu entito e Farao adou aisuja to lkeju, nepuonu nkaisiaayiak enyena te mbata o lkeju; nedol ninye enkikapu ti atua iseyia, neirriwaa enkaisiaayiani enye meyau. 6Ore ake pee ebol nedol enkerai, dol, eishirita ina looyo. Neing'urrie ninye nejo, “Enoo nkera oo Lhebrania ena.” 7Nejoki enkanashe eina looyo enye entito e Farao, “Aalo aipotoki enkaibung'ani too nkituaak oo Lhebrania pee kintubulaki ena kerai?” 8Nejoki entito e Farao ninye, “Shomo.” Nelo entito aipotu ng'otonye ina kerai. 9Nejoki entito e Farao ninye, “Iwa ina kerai, pee kintubulaki nanu, naa kaaisho nanu olekoisiaayio lino.” Neya ina kitok enkerai aitubulu. 10 Nebulu ina kerai, neyau ninye ayaki entito e Farao, neaku ninye olayioni lenye, neipot enkarna enye ajo Musa, amu etejo, “Te nkaraki naitayio ninye ti atua ina are.”
Eisika Musa alo Midian
11 Ore nabo olong, etubulua Musa, neipang alo enetii iltung'ana lenyena nedol enkiroishi e siaai nagol naasita. Neitoki adol Olmisiri earita Iheburaniai, obo loo ltung'ana lenyena. 12Neing'oring'orisho, ore ake pee edol ajo melio oltung'ani hoo obo, near ninye ilo Misiri metua nenukaa ti atua osinyai. 13Ore pee eitoki aipang likae kekun, ng'ura Ilhebrania aare oopupung'a; nejoki ninye ilo tung'ani oitarruoyie, “Kainyoo pee iar oltung'ani lo lorere lino?”
14Nejoki ninye, “Kaing'ae likintaa iyie olkitok o larishani te iyiook? Ijo pee kiar nanu matua anaa enitaara Olmisiri metua?” Neirut Musa, nejo, “Esipa etayioloki ena bae.” 15 Ore pee ening Farao ina, neing'oru pee ear Musa metua.
Kake eisika Musa ailany Farao, nebik te nkop e Midian neton te mbata e nchorro. 16Etii apa olapolosani le Midian oota isilan naapishana, nepuonu aaoku enkare neiput impeuti pee eitook ntare e menye. 17nepuonu ilairritak loontare aaraa ninche, kake eitasho Musa aretu ninche, neitook ntare enye. 18Ore ake pee epuonu ninche enetii menye lenye Reul, nejoki ninye ninche, “Kaji taata eikununo pee ietuo aasieku?” 19Nejo ninche, “Olmisiri oitajeuo iyiook too nkaik oo lchekuti o metooku ninye enkare neitook ntare.” 20Nejoki ninye nena silan enyena, “Paa kaji etii ninye? Kainyoo pee itung'uaitie ilo tung'ani? Empoto ninye pee elotu ainos endaa.” 21Nenyorraa Musa aton te nebo ilo tung'ani, neisho ninye Musa entito enye naji Sipora. 22Neiki ninye enkayioni, nejo ninye enkarna enye Gershom, amu etejo ninye, “Ara olomoni te nkop neme enaai.”
23Ore etulusoitie ilarin ooikash, neye ilo aiguanani le Misiri. Neton ake eisomita iltung'ana loo Siraeli te sinkaisho enye, neyietu aaishiru eretoto; ore ilo kiyioi lenye le sinkaisho neilep enetii Enkai. 24 Nening Enkai ilo somit lenye, nedamu Enkai olning'o lenye lo sotua o Abraham o Isaak, o tenebo Yakobo. 25Nedol Enkai iltungana le Israel, neyiolou Enkai empukunoto enye.