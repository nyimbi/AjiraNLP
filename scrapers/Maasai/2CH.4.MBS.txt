Imasaa e ina aji e Nkai
(1 Ilai 7.23-51)
1 Eitobira ninye olperere lo lasar lo suyai, naa ntemat e nkaina naaudo enkadoro, naa neijia etiu endapasho, naa ntemat ong'uan olpisiai enkadoro nailep. 2Neitoki aitobir olmoti le sekenkei natosholaki, naa intemat are olpisiai enkaina endapasho, naa ntemat ong'uan olpisiai e nkaina endapasho naa ntemat tomon ookuni e nkaina enkamanaa enye. Naa kepurupurana apa. 3Ore tiabori ilo moti netii intokitin naaijo ilmong'i ooitashe emanita; naa ilkererin oare apa ninche. 4Neitashe ilo moti te nchumata lelo mong'i, neing'or okuni enkalo e moikuape, neing'or okuni enkalo o loontoluo, neing'or okuni enkalo e kopikop, neing'or okuni enkalo o loosaen, naa ninche apa eiteleikiaki ilo moti, ore nkaloli enye oo lkidong'o naa enkalo e atua etii. 5Ore endapasho enye neba anaa endap e nkaina, ore emanaroto enye neikununo anaa enkikompe, netiu anaa entapukai sidai; neeta mboreitin nkalifuni uni o ltulet enkare natii. 6 Neitobir sii ilmotio tomon ooitukuoreki, nepik imiet enkalo e kopikop nepik imiet enkalo e moikuape. Kuna apa eitukuyieki irubat eng'ues naitaae olasar opejori, ore ilo moti naa oloo lapolosak pee eitukuore.
7 Neitobir ninye nkitasheta oo ltaai anaa enatuutuaki nepik ninche atua ina aji e Nkai, nepik imiet enkalo e kopikop, nepik imiet enkalo e moikuape. 8 Neitobir sii imesai tomon, nepik ninche atua ina aji e Nkai, nepik imiet enkalo e moikuape. 9Neitobir olgoriet loo lapolosak, o lgoriet kitok enejing'ieki olgoriet, 10nemur nena kutukie oo lgorieti to suyai; nepik ilo moti olpijata le nkalo e kopikop eina aji.
11Neitobir sii Huram imotioo, o nchempei oo lala, o ngirran. Neaku eidipa apa Huram esiaai pooki nataasaka olaiguanani Solomon te nkaji e Nkai: 12nena ng'apeta pokira are, o lbakulini, o nena opiyiani naaishopokino, oina siaai oo usin naaripunyeki nkarash are naaimulumulieki nena girran naatii nchumat e nena ng'apeta; 13o lgululu iip ong'uan ooikodieki ina siaai e ripare oo usin, te nkarasha ake nabo, pee eimulumul nena girran pokira are naatii nchumat e nena ng'apeta. 14Neitobir sii nkitasheta neiteleiki lelo motioo nena kitasheta. 15O ilo moti obo, o lelo mong'i pokira tomon oare ootii abori enye. 16O mbokishi o nchempei oo lala, o masaa pooki naaitobira Huram to suyai oidong'o, aitobiraki olaiguanani Solomon, tenkaraki enkaji o Laitoriani. 17Ore teina kisiajata e nkop e Yuda eipurjaki ninche, teina terit natii erishata e Sukot o Sereda. 18Neitobir Solomon kuna tokitin pooki te nkumoi sapuk oleng, o metaa meikenayu enkiroishi o suyai.
19Neaku eitobira Solomon ntokitin pooki apa naatii atua enkaji e Nkai: olperere lo lasar le sahabu, o misai tenkaraki emukate e nkitoduaaroto, 20o nkitasheta oo ltaai, o lelo taai lenye le sahabu nasila, pee eyupuyup te dukuya ilo gilata liatua osinya, anaa apa enatuutuaki. 21O ntapuka, oltaai, o nena tokitin naarieki iltaai e sahabu nasila; 22o ntokitin naaitobirieki iltaai, o mbeseni, o ntokitin e nkorropil, o ngirran e nkima, e sahabu nasila, o lgos le nkaji e Nkai ojing'ieki kutukaji o lgilata liatua o metabaiki ine wueji nesinya aisul, ore nkutukie eine nejing'ieki ina aji e Nkai naa ine sahabu.