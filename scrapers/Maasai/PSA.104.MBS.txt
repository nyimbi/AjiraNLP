Te nkisisa o Loitobira ntokitin pooki
1Isisa Olaitoriani lo tau lai!
Olaitoriani Enkai ai, ira iyie kitok!
Kinchopokoki iyie enkanyit o enkitoo,
2iyie oishopoki kewan ewang'an anaa olkila,
iyie oisalaasha keper anaa olng'obor,
3iyie otipika ing'apeta e nkaji ino shumata nkariak,
nintaa nkatampo engarri ino oo mbartan,
niked inaipuko o siwuo,
4 nintaa osiwuo ilkiliku linono,
nintaa olang'at le nkima ilaisiaayiak linono.
5Iyie otipika enkop ilkitamanyunot lenyena,
pee meigusugus ae kata.
6Nimulumul te nguton anaa olkila;
neitashe nkariak too nchumat oo ldoinyo.
7Ore te mbuakunoto ino neilanyisho ninche,
ore to ltoilo le ndarata ino neilanyisho ninche.
8Neilepu ildoinyo, nedoyio ierat aagutu
nepuo iwuejitin nitegelaka ninche.
9Itipika iyie ilpolosien lemegiroo ninche,
pee meigil ninche aaiput enkop.
10Nchoo iyie nkonyek oo nkariak meturukunye too erat;
nenang'ari aaim irishat oo ldoinyo,
11neitook pooki ng'ues e ong'ata;
neishu iloitikoishi enkure.
12Embata enye etipika ntaritik emanyisho enye;
neranyisho ninche ti atua ilng'osil lenyena.
13Ore te wueji ino neika nintook ildoinyo enkare;
netaraposhe enkop too lng'anayio le siaai ino.
14Iyie oitubulu nkujit te nkaraki nkishu,
o nkaitubulu te nkaraki iltung'ana,
pee etum ninye aitayu endaa te nkop,
15o enaisho oo sabibu pee eitiship oltau le tung'ani,
o eilata pee eitawang enkomom enye,
o endaa pee eitagol enkishui e tung'ani.
16Etipikaki ilkeek lo Laitoriani enkare aaitaraposh,
lelo tarakua le Lebanon apa ootuuno ninye.
17Te ninche eshetu ntaritik nkajijik;
neeta ntilagosi nkajijik too lkeek sapuki oonyori.
18Netii nkineji oo soito ildoinyo aadoru,
netii nkijijuri ndapidapo.
19Intobira iyie olapa pee eutu irishat;
eyiolo enkolong erishata enye nadoyiorie.
20Ntobir iyie enaimin neaku kewarie,
ina kata eikurtutari ing'uesi entim aapuo.
21Neipur ilkuoo loo lng'atunyo erreshisho,
eing'oru endaa enye naing'uaa Enkai.
22Ore ake pee eilepu enkolong nepuo ninche,
neirrag ninche too rrumati lenye.
23Nelo tung'ani esiaai enye neas esinkaisho enye o memuto.
24Olaitoriani, kebaa enkumoi oo siaitin inono!
Te ng'eno iyie intobira pooki;
ebore enkop seuseu oo ntokitin inono.
25Idie etii enaiposha, naa kitok nelala,
neuma ntokitin ti atua nemeikenayu
ntokitin naaishu sapuki o nkutiti.
26 Nepuo imelin te ine,
o enkukuu naji Lefiatam nintobira iyie pee eiguran teine.
27Iyie eing'or kuna pooki,
pee incho ninche endaa enye too rishat enye.
28Ore te nincho iyie ninche, neiturrur ninche,
te nilak iyie enkaina ino neiput ninche ntokitin sidain.
29Te nisudoo iyie enkomom ino, neidang ninche,
ti niya enkiyang'et enye,
neye ninche nerrinyokino enterit enye.
30Ti nirriu iyie Enkiyang'et lino, neitobiri ninche;
nintang'ejuk iyie oriong enkop.
31Metobikoi enkitoo o Laitoriani ntarasi,
metishipayu Olaitoriani too siaitin enyena,
32ilo laa te neing'or enkop neikirikira,
ilo laa te neiseyie ildoinyo neitupuru!
33Karanyaki nanu Olaitoriani anaa naishu;
arany nanu enkisisa e Nkai eton aata enkishui.
34Inchoo mikintishipa inkibirribirrat aainei
amu Olaitoriani nanu ang'idakino.
35Nchoo ilaing'okok metumuti te nkop,
naa inchoo ilarruok eishieki!
Isisa Olaitoriani lo tau lai!
Meisisi Olaitoriani!