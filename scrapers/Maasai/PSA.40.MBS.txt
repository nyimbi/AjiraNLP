Osinkolio le nkisisa
1Ataanyua nanu Olaitoriani te ngiriata;
naairrugokino ninye nening enkomono ai.
2Aaitayio ninye nanu ti atua engumoto e ntorroni,
ti atua oloonyionyi le sarng'ab,
neitasheyie nkejek aainei te nchumata e ndapidapoi,
neitaserian nkejek aainei.
3Nepik osinkolio ng'ejuk enkutuk ai,
osinkolio le nkisisa te Nkai ang.
Kepuo ilkumok aadol neureishoyu,
nepik osiligi lenye Olaitoriani.
4Emayiana oltung'ani oitaa Olaitoriani osiligi lenye,
ilo tung'ani lemeibelekenyakino lelo oowuasa,
alo enetii lelo oopong'ori esujaa nkaitin oo nkitanyaanyukot!
5Itoponayie iyie, Olaitoriani Enkai ai,
nkiaasin inono e nking'asia
o ndamunot inono ti alo iyiook;
meetae olikinyaanyukie iyie!
Tenaa napaji kaibalunye alimu ninche,
naa eikumok oleng meikenayu.
6 Ming'uar iyie ilasarri o nkishorot;
kake kinchoo iyie enkiok naning'isho
Ore lasarri oopejori o lasar loo ng'ok eitu iyie ing'uar.
7Najo nanu, “Ng'ura aeuo;
ore to lpiyayati le mbuku nesira inaaipirare nanu:
8Kang'ida nanu aas eyieunoto ino,
Na Ai; etii enkitanapata ino atua oltau lai.”
9Atolikioyie nanu ilomon supati le nkordunoto
ti atua eumata sapuk;
ng'ura, eitu nanu agira,
anaa eniyiolo iyie, Olaitoriani.
10Eitu nanu aisudoo ina retoto ino naitajeusho ti atua oltau lai,
atolimuo nanu esupatisho ino o enjeunoto ino;
eitu nanu anuk ina nyorrata ino nauno o esupatisho ino,
aaibalakinyie nanu te umata sapuk.
11Mimbooyo iyie Olaitoriani olng'ur lino ti alo nanu,
nchoo ina nyorrata ino nauno
o esupatisho ino aagolie nanu anaake!
Enkomono te nkaraki eretoto
(Olke 70)
12Amu aatamuata nanu ntorrok nemeikenayu;
aaidimutua nanu ntorrok aainei,
o metaba anaa neaku meekure aidim atodolisho;
eikumok ntorrok aainei aalang ilpapit te ndukuya ai,
netalepori oltau lai.
13Tonyorrai, Olaitoriani,
tokorduaki nanu!
Olaitoriani, taretuoki nanu tasioki!
14Nchoo ninche meitukurruni nipik olmilo te nebo,
lelo ooing'oru pee eiwuang'ie enkishui ai;
nchoo ninche meibelekenyi neitadouni lelo ooing'oru pee aainyal!
15Nchoo meirriang'ieki ninche te nkaraki enkurruna enye,
lelo laajoki nanu, “Aha, Aha.”
16Kake ore lelo pooki liking'oru iyie
nchoo eng'idayu neshipa ti atua iyie;
nchoo lelo pooki oonyor enjeunoto ino emooki aajo,
“Eikitok Olaitoriani!”
17Ore nanu, kara aisinani namena,
kake Olaitoriani laagolie.
Ira iyie eretoto ai olakordunoni lai;
mimutie iyie, na Ai ai!