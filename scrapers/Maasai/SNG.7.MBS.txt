Olee
1Kebaa enare inamuka inkejek inono?
Iyie natiu anaa esiankiki o laiguanani!
Nepurupurana nkupesir inono
anaa isoito oogol enkinyiang'a,
esiaai oo nkaik o laitobirani arriyia.
2Ore osororua lino netiu anaa olcharaa,
ilo lemelau aekata enaisho oo sabibu naitushula,
ore enkoshoke ino netiu anaa osototi le nkano omanita intapuka.
3Etiu ilki linono pokira anaa ilmao le nkolii.
4Netiu emurt ino anaa oltalet lo lalae lo lkanchaoi,
ore nkonyek inono netiu anaa lturot ootii Heshbon,
te mbata enkishomi e Batrabbin.
Etiu enkume ino anaa oltalet le Lebanon,
ilo oing'or Dameski.
5Ore endukuya ino neitashe aitobiraki
anaa oldoinyo le Karmel,
ore nena enat inono oo lpapit naaisiong'a
netiu anaa nkilani pilei,
netil olaiguanani tiatua ina sidano.
6Kebaa enkishiaa o esidano niaata iyie,
iyie enanyor ai,
kebaa elulung'a enyorrata ino.
7Isiriri iyie anaa oltukai
netiu ilki linono, anaa nkimarrat enyena.
8Atejo nanu kaked ilo tukai,
naitayu ilng'anayio lenyena
nchoo ilki linono metotiwuo anaa nkimarrat o sabibu,
ore olng'usil le nkiyang'et ino
netiu anaa olng'usil loo lng'anayio oonyaanyukie ilama.
9Ore ng'ututat inono netiu anaa enaisho sidai oo sabibu.
Enkitok
Ina nalo adoyio aitobirari,
naisotuni te nkutuk neim rishat oo lala.
10Ara nanu eno lanyor lai,
naa ore eyieunoto enye naa te nkaraki nanu.
11Wou, olanyor lai, maape nkong'at,
nikirrag nena ang'itie;
12matayooki apuo nena kurman oo sabibu,
nikipuo aaing'uraa tenaa keitapuka isabibu,
tenaa ketabolote intapuka oo sabibu
neitapukita sii ninche kukumanka.
Ore te ine naa kaaisho nanu enyorrata ai.
13Ore enkaitubului nanyaanyukie enchiliwa
neitayio olng'usil orropil
ore ilng'anayio pooki sidain netii embata e kutukaji,
ilng'ejuko tenebo ilmusan,
lelo laatushumaka nanu iyie,
iyie olanyor lai.