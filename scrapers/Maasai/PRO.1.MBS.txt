Tipat oo ndung'eta e rashe
1 Indung'eta e rashe kuna e Solomon, olayioni le Daudi, olaiguanani le Israel. 2Etisiraki kuna dung'eta e rashe pee etum iltung'ana aatayiolo eng'eno o enkiteng'enare, nening'u irorei oogut le ng'eno, 3neng'amu enkiteng'enare te ng'eno naretisho, neng'amu esipata, o enkiguana nasipa, o emborron. 4Pee etumi aishoo eng'eno sidai olmodai netum ilbarnot eng'eno naiyiolounye eneikunari te nkishon. 5Ore sii ninye oltung'ani ng'en nening neponaa eyiolounoto, ore oltung'ani oota ening'unoto, netum anoto enkarriyiano sapuk. 6Pee itum atoning'u endung'et e rashe, o enkipirta enye, o lelo rorei loo lang'eni o loyietiaa lenye.
Enkikoo too lbarnot
7 Ore euriata o Laitoriani naa ninye enkiterunoto e ng'eno; eany ilmoda eng'eno o utarot. 8Toning'o enkerai ai enkikoo e papaai lino, nimiany enkiteng'enare e yieyioo lino; 9amu keaku nena utarot enkishili te ndukuya ino, neaku olpisiai te murt ino. 10Olayioni lai, tinikilejaa ake ilaasak loo ng'ok, minyorraa mikitelejari. 11Naa tinikijoki ninche, “Wou tenebo iyiook mairraga aanyu osarge likimbukoo. Matarresh kisudori aaluam ilo le meeta entioto; 12anaa enemeneng'a matoijoi ninche eishu, nelulung'a, anaa lelo oopuo aadoiki eng'umoto; 13aikitum imasaa pooki e tipat, nikimput inkajijik ang intokitin nikitaarutua; 14tipika sii iyie erubata ino atua iyiook neaku olbene obo kiata.” 15Enkerai ai, miim ina oitoi tenebo ninche, imboo enkeju ino pee meim inkoitoi enye; 16amu ekuetiki inkejek enye aas intorrok, nesiooyo aaibukoo osarge. 17Amu te mpesho isalaash orreshet, te dukuya emotonyi ake pooki edolita. 18Kake ore lelo tung'ana eirrag aanyisho naa osarge lenye erreshoo, enkishui enye ninye erreshoo. 19Neijia etiu inkoitoi e lelo pooki ootum dupoto te nkikonya; eitayu enkishui aaitung'uaa iloopeny.
Eipotisho eng'eno
20 Eishir eng'eno abuaku te nkoitoi dapash e nkanasa, neitayu oltoilo lenye too wuejitin neemirishoreki. 21Ore te nchumata oo sunta eishira abuaku; neiro too nchomito enkanasa ejo:
22“Kerishata nabaa, intae iloo moda inyorraa aaku ilmoda? Kerishata nabaaa enyor iloo lderrat torrok aimaki ilderrat torrok. Neiba ilmoda eng'eno? 23Embung'a intae enking'odiata ai o eutaroto; eng'ura, kabukoki intae iutarot oo ndamunot aainei naa kaitayiolo intae irorei laainei. 24Amu aipotishe nianyianya kining'ining'i, aitorioyie enkaina ai nemetii hoo obo otishilayie, 25neitu ishilaa enkikoo ai pooki, neitu ishilaa enking'odia ai o utarot aainei pooki. 26Ekakueniyie sii nanu intae te nkata engolikinoto inyi, naa kasurdaany intae te neosh intae olkirutoto, 27teneosh intae olkirutoto anaa olkutati, nelotu engolikinoto inyi anaa osiwuo torrono te nelotu osina o emion shumata intae. 28Neaku kaapuonu ninche aaipot nanu, nemawaliki nanu ninche; naa kaaing'oru ninche nanu oleng nemaatum nanu. 29Amu keiba ninche eng'eno, neitu egelu euriata o Laitoriani. 30Meyieu enkikoo ai hoo nabo, netemenaitie enkisikong'ata o eutaroto ai pooki. 31Metaa kenya ninche ilng'anayio le nkoitoi enye, neitarruoo inkoitoi enye maate. 32Amu etaara engogong'i enye ilmoda metuata, ore enkiyagata oo lmoda neidaikie ninche; 33kake ore ilo laaning nanu naa kebik eserian, naa keyeng'iyeng'a eton, meeta enkuretisho o entorroni.”