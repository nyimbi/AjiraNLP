Enyorrata e Nkai
1Isisa Olaitoriani, iyie lo tau lai,
o pooki natii atua nanu,
isisa enkarna enye sinyati!
2Isisa Olaitoriani, iyie lo tau lai,
nimincho kirikino nkitaasat enyena pooki,
3ninye likipalaki nkitarruorrot inono pooki,
ninye likinchiunye imueyiaritin inono pooki,
4ninye okordu enkishui ino aitung'uaa engumoto,
ninye likinchopoki enyorrata enye nauno o lng'ur,
5ninye likintaraposh iyie too supati enkata naba anaa eninchu,
metaa keitang'ejuki kitisho ino nitiu anaa olkurragos.
6Olaitoriani oas isupati
neisho isipat lelo ooitorogonyi.
7Ninye oitayiolo Musa nkoitoi enyena,
neitayiolo iasat enyena iltung'ana le Israel.
8 Keeta Olaitoriani olng'ur naa aipirisioni,
mesioki agoro neeta enyorrata nauno.
9Meisikong'isho ninye anaake,
nemeibung engoro enye ntarasi.
10Meitaas ninye iyiook te risioroto oo ng'ok ang,
nemeosh ninye iyiook te risioroto oo nkitarruorrot ang.
11Amu ore eneba anaa enalakuaniki keper enkop,
neijia eba enkitoo e nyorrata enye nauno te lelo ooure ninye;
12ore anaa enalakuaniki oloo saen oloontoluo,
neijia eiko ninye aitalamaa nkitarruorrot ang te iyiook.
13Ore anaa enaing'urrie olpayian nkera enyena,
neijia eiko Olaitoriani eing'urrie lelo ooure ninye.
14Amu eyiolo ninye enkitobirunoto ang,
edamu ninye ajo kira iyiook enterit.
15Ore ti alo tung'ani, etiu nkolong'i enyena anaa nkujit;
kebul ninye anaa entapukai e ong'ata;
16amu kekutaa osiwuo nedung'ori alo,
ore ewueji enye nemeitoki ayiolou.
17Kake ore ina nyorrata nauno o Laitoriani
naa enoo ntarasi o ntarasi te lelo ooure ninye,
neton esupatisho enye too nkera oo nkera enye,
18te lelo ooibung olning'o lenye nedamu aaibung nkitanapat enyena.
19Etipika Olaitoriani olorika lenye le nkitoo keper,
naa enkitoria enye naitoreisho te pooki.
20Esisa Olaitoriani intae lo mailaika lenyena,
intae kulo magil oas ororei lenye,
entoning oltoilo lo rorei lenye!
21Esisa Olaitoriani,
o lororani lenyena pooki lelo aisiaayiak lenyena oas eyieunoto enye!
22Esisa Olaitoriani,
nasiaitin enyena pooki,
too wuejitin enyena pooki e nkitoria enye,
isisa Olaitoriani lo tau lai!