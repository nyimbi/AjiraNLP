Inaataasate te Kadesh
(Ena 17.1-7)
1Ore iltung'ana le Israel, ina umata pooki, nepuonu ina ong'ata e Sin, to lapa le dukuya, netoni lelo tung'ana te Kadesh; neye Miriam te ine, nenukari ninye te ine. 2Nemetii apa enkare naok ina umata; neiturrurro ninche maate aarare Musa nearare Aron. 3Neishankarrare lelo tung'ana Musa, nejoki, “Enaikash apa tenaa eikituata ina kata apa pee eye ilalashera lang te dukuya Olaitoriani. 4Kainyoo iyie pee iyaua ena umata o Laitoriani atua ena ongata, pee kipuonu aaye tene, iyiook o nkishu ang. 5Naa kainyoo pee ilepunye iyiook aitupuku te Misiri, ayau iyiook ene wueji torrono? Mme ewueji ene e nkurma, aashu ilng'abolo aashu isabibu aashu ilng'anayio ooji kukumanka; nemetii enkare naoki.”
6Nelo Musa o Aron aaing'uaa ine netii eumata aapuo kutukaji eilo ng'obor le ntumo, nebatata too nkomomi enye. Neliooyu enkitoo o Laitoriani te ninche, 7nejoki Olaitoriani Musa, 8“Iwa ina ng'udi, nilo aiturrur ina umata, iyie o Aron ilo alashe lino, nijoki ina dapidapoi te dukuya nkonyek enye meishoru enkare; neaku iyau iyie enkare naing'uaa atua endapidapoi te nkaraki ninche; nincho metooko ina umata o nkishu enye.” 9Neya Musa ina ng'udi te dukuya Olaitoriani, anaa enaitanapa Olaitoriani ninye. 10Neiturrur Musa o Aron ina umata te nebo te dukuya ina dapidapoi nejoki ninche, “Entoning taata, intae iloogolongu; Aikiyaki iyiook intae enkare naing'uaa ena dapidapoi?” 11Neilepie Musa enkaina enye aosh ina dapidapoi te ina ng'udi enye katitin are; nerukunye enkare te nkumoi, neok ina umata, o nkishu enye. 12Nejoki Olaitoriani Musa o Aron, “Ore enkaraki neitu intae kirukuruku nanu, pee kintisinyinyi nanu too nkonyek e kulo tung'ana le Israel, miyauu naa ena umata aaitijing atua ina kop naishoo ninche.” 13Nkariak e Meriba kuna, naa te ine eishankarrare iltung'ana le Israel Olaitoriani, neitodolu ninye esinyatisho enye te ninche.
Etomitikio Olaiguanani le Edom Israel eneeim
14Eirriwayie apa Musa ilkiliku te Kadesh meshomo enetii olaiguanani le Edom, nejoki, “Nji ejo olalashe linyi Israel: iyiolo iyie enyamali pooki nikinoto iyiook: 15ena kata apa pee epuo loo papa Misiri nikibik iyiook te Misiri enkata naado; ore lelo le Misiri neitaas iyiook entorroni o loo papa; 16ore ake pee kinchiraki Olaitoriani, nening ninye oltoilo lang, neirriwaki iyiook olmalaika oilepunye iyiook aitupuku te Misiri, naa noolo iyiook ootii Kadesh, enkanasa natii olpolosie le nkop ino. 17Nchoo naa taata iyiook maima atua enkop ino. Mikiimaa iyiook inkurman aashu ilokerin loo sabibu, nimikiok enkare to lchorro; enkoitoi nalala o laiguanani kiim. Mikimbelekenya iyiook aaim enkalo e tatene aashu enkalo e kedienye, o metaba anaa nikimpang ti atua enkop ino.” 18Kake etiaka apa Edom ninye, “Miim iyie enkop ai, maalotu ake aarare to lalem.” 19Nejoki iltung'ana le Israel ninye, “Eikipuo iyiook aaim enkoitoi nalala; naa ti nikiok iyiook enkare ino, nanu o nkishu aainei, nalak nanu; nchooki ake duoo maimai too nkejek, metii ae toki.” 20Kake etejo apa ninye, “Mipuopuo intae aaim.” Nelotu Edom aarare ninche eeta iltung'ana kumok, o enjore nagol. 21Neaku etanya apa Edom eisho Isirael enkoitoi naaim te nkop enye, nerrinyo Isiraeli aaing'uaa ninye.
Keeya e Aron
22Nepuo ninche aaing'uaa Kadesh, ore lelo tung'ana le Israel ina umata pooki, nepuonu oldoinyo le Hor. 23Nejoki Olaitoriani Musa o Aron to ldoinyo le Hor, to lpolosie le nkop e Edom, 24“Kelo Aron eneiturrurrore iltung'ana lenyena apa ootuata; amu mejing ninye atua ina kop naishoo nanu iltung'ana le Israel, amu etogolong'aka apa enkitanapata ai too nkariak e Meriba. 25Iwa Aron o Eliesa olayioni lenye niyau ninche enchumata oldoinyo le Hor; 26nioru Aron ikilani lenyena ninchopoki Eliesa olayioni lenye; nelo Aron eneiturrurrokino iltung'ana lenyena, naa keye ninye te ine.” 27Neas Musa anaa enaitanapa Olaitoriani, neilep ninche aapuo enchumata oldoinyo le Hor eing'orita ina umata pooki. 28 Neitayu Musa lelo kilani le Aron, neishopoki Eliesa olayioni lenye; neye Aron te ine te nchumata o ldoinyo. Neitoki Musa o Eliesa aadou te ilo doinyo. 29Ore ake pee edol ina umata pooki aajo etua Aron neishiraki enkaji pooki e Israel Aron nkolong'i tomoni uni.