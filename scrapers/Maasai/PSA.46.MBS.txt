Etii Enkai te nebo iyiook
1Enkai osempewuet lang naa engolon ang,
eretoto nataana ninye te nkata e nyamali.
2Ore enkaraki ina mikiureisho
hoo duoo ninye tenaa keibelekenya enkop,
hoo duoo ninye tenaa keikirikira ildoinyo te mpolos e naiposha;
3hoo tenaa keikurrukur nkariak e naiposha neitayu labur,
hoo tenaa keikirikira ildoinyo te nkaraki olarrabal.
4Etii olkeju oitiship nchorroi enyena enkanasa o Laitoriani,
ina manyisho sinyati e ilo Otii Shumata Aisul.
5Etii Enkai atua ina anasa,
nemeigusugusieki ninye;
keretu Enkai ninye tadekenya.
6Etagorote iloshon, neikirikirate nkitoriat;
neiro ninye to ltoilo lenye, neshola enkop.
7Etii Olaitoriani loo lororani te nebo iyiook;
Enkai e Yakobo ninye esarunoto ang.
8Wootu eng'ura isiaaitin o laitoriani,
eneikuna ninye pee eitomijoon e nkop.
9Ninye oishie ilarrabali o metabaiki ineeiting'ie enkop;
ninye ogil enkawuo nedot empere,
nepejoo ngarrin oo mbartan te nkima!
10“Ntirring'ayu, niyiolou nchere nanu Enkai.
ara nanu kitok ti atua iloshon,
aaitaaki nanu kitok te nkop!”
11Etii Olaitoriani loo lororani te nebo iyiook;
Enkai e Yakobo ninye esarunoto ang.