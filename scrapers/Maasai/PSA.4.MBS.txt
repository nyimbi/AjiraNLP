Enkomono e teipa te nkaraki eretoto
1Tawalikiaki nanu te naipot,
iyie na Ai e sipata ai!
Kinchoo iyie nanu erishata ina kata atii atua osina.
Ing'urrieki nanu, nining enkomono ai.
2Lo tung'ana, eikintukurrurru akenya o anu?
Inyorrurru intae irorei le pesho o anu,
nirubarere elejare?
3Kake tayiolo nchere,
etegelaka Olaitoriani kewan ilo oure ninye;
kening Olaitoriani te naipot nanu ninye.
4 Entagoroto kake emiaas ingok
enguanata too ltauja linyi too ndapashi inyi,
nigirara.
5Ntayu ilasarri oosipa
nipik osiligi lino atua Olaitoriani.
6Etii ilkumok oojo,
“Oi naaji tenaa eikidol iyiook embae sidai.
Ntorioki iyiook ewang'an e nkomom ino,
Olaitoriani!”
7Itipika iyie eng'ida kitok oltau lai
nalang eng'ida naata ninche
teneponari entapa enye o enaisho oo sabibu.
8Te seriani nanu airrag airura,
amu iyie ake Olaitoriani likincho matobiko te seriani.