Enkomono te nkaraki olaiguanani
1Nchoo olaiguanani esipata ino, na Ai,
nincho esupatisho ino ilo le nkaji e nkitoo!
2Nchoo ninye meiguanaki iltung'ana linono te supatisho,
neiguanaki lelo aisinak te sipata!
3Nchoo enkop meitumurru dupoto,
neyau ndoinyo esupatisho!
4Metomitu ninye ewalata e lelo aisinak le tung'ana,
nchoo enkordunoto lelo oomena,
nirrar ilo oitorogonyisho!
5Metobikoi ninye anaa enkolong,
metobikoi ninye nkolong'i nabaa anaa ino lapa,
ti atua iishoritin pooki.
6Metotiuo ninye anaa enchan nashaiki
nkujit naatudung'oki,
netiu anaa enkoirujuruji naitipitipaki enkop.
7Meibulai esupatisho too nkolong'i enyena,
metuunoyu eseriani nkolong'i naabaa anaa inaabik olapa.
8 Meitoria ninye ebaiki enaiposha
o metabaiki enkae aiposha,
neitoreisho ebaiki Olkeju le Farite
o metabaiki ineeiting'ie enkop!
9Meirrugoto ilmang'ati lenyena te dukuya ninye,
metamejo ilmang'ati lenyena enterit!
10Meitaiki ilaiguanak le Tarshishi
o lelo loo lepolosi ninye nkishorot,
nchoo meyau ilaiguanak le Sheba o Seba nkishorot!
11Metabatatata ilaiguanak pooki te dukuya ninye,
nchoo meisiaaiyia iloshon pooki ninye.
12Amu kekordu ninye ilo onyamal te neishiraki,
neretu ilo aisinani o ilo lemeeta olaretoni.
13Keing'urrie ninye ilo oshal nemena,
neitajeu enkishui e lelo oonyamal.
14Kekordu ninye ninche aitung'uaa
enkitorogonyata o entorroni;
naa eikirotet osarge lenye too nkonyek enyena.
15Metobikoi ninye eishu,
nchoo meyakini ninye sahabu e Sheba!
Nchoo metoomonokini ninye anaake,
meetu imayianat shumata ninye nkatitin pooki!
16Meiputa endaa enkop;
nchoo meipiripiro ninye te nchumata oldoinyo;
metotiutu ilng'anayio lenyena anaa Lebanon;
naa nchoo ebul iltung'ana too nkanas
aabayu anaa nkujit e ong'ata.
17Metobikoi enkarna enye ntarasi,
metaa ning'oti enkarna enye anaa enkolong!
nchoo metamayiana iltung'ana ate te ninye,
neipot iloshon pooki ninye aajo olomayiana!
18Meisisi Olaitoriani, Enkai e Israel,
laa ninye ake oas mbaa e nking'asia.
19Meisisi ina arna enye nabore olng'ur ntarasi;
meiputa enkitoo enye enkop pooki!
Esai, Esai!
20Enkiting'oto e nkomono e Daudi,
olayioni le Yese.