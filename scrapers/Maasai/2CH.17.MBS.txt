Etaa Yehoshafat olaiguanani
1Yehoshafat olayioni le Asa oitoreishe te rishata enye, neitagol kewan agilunore Isiraeli. 2Nepik ninye iltimito nena anas pooki naasheta isunta e Yuda, nepik iltimito enkop e Yuda, o nkanas e Efraim apa naatarayie Asa papaai lenye. 3Etii apa Olaitoriani tenebo Yehoshafat, enkaraki nashomo ninye aibung olapa rrekie le menye; eitu ninye eing'oru Baal. 4Kake eing'orua Enkai e papaai lenye, nelo too nkitanapat enyena, neitu eibung irrekiei loo Siraeli. 5Ore enkaraki ina neitasheyie Olaitoriani enkitoria te nkaina enye, ore iltung'ana pooki le Yuda neyaki Yehoshafat nkishorot, netum ninye enkarsisisho sapuk o enkanyit. 6Keuno apa oltau lenye tialo nkoitoi o Laitoriani; neiwuang'ie sii iwuejitin neeika e Asherim te Yuda.
7Ore to lari liokuni le nkitoria enye neiriwaa ninye iltung'ana lenyena kituaak, Benhail, o Obadiah, o Sekaria, o Netanel, o Mikaia, pee epuo aaiteng'enisho too nkanas e Yuda. 8Ore tenebo ninche netii Ilawi, Shemaia o Netania, o Sebadia, o Asahel, o Shemiramot, o Yehonatan, o Adonija, o Tobija, o Tobadonija. Ore tenebo kulo Lawi netii ilapolosak, Elishama, o Yehoram. 9Neiteng'enisho ninche te Yuda, eeta embuku oo nkitanapat o Laitoriani tenebo ninche. Nepuo ninche aamanaa too nkanas pooki e Yuda aiteng'enisho tiatua olorere.
Enkitoo e Yehoshafat
10Etipika apa Olaitoriani enkuretisho nena kitoriat pooki oo nkuapi naamanita Yuda, neitu ninche eitayunye Yehoshefat olarrabal. 11Ore ilkulikae Filisti neyaki Yehoshefat nkishorot. Neyaki nkishorot e nkosholai, neyau Ilmarabu ilmeregeshi enkalifu nabo o iip naapishana o loroi enkalifu nabo o iip naapishana. 12Neponari Yehoshefat agolu te nkitoria. Neshet ninye te Yuda isempewueti o nkanas naashumishoreki. 13Neeta apa ninye ineeshumishoreki sapuki too nkanas e Yuda. Neeta isikarini magil yiolot, te Yerusalem. 14Eiturrurroki apa kulo te risioroto oo nkajijik oo loo menye. Ore te Yuda netii ilarikok le njore loo nkalifuni; etii olarikoni le njore e iip oji Adna, tenebo iltung'ana nkalifuni iip uni magil yiolot. 15Ore oliare naa Yehohanan ilo arikoni le njore, tenebo iltung'ana nkalifuni iip are o ntomoni isiet, 16ore olosujaki naa Amasia olayioni le Sikri, ilo oishorua kewan te nkisiaayiare o Laitoriani, tenebo iltung'ana nkalifuni iip are magil yiolot. 17Ore too le Benchamen naa: Eliada, ilo tung'ani magilani yioloti, tenebo iltung'ana nkalifuni iip are oata mbaa o long'oi. 18Ore olosujaki naa Yehosabad tenebo iltung'ana nkalifuni iip o ntomoni isiet ootanapate pee epuo olarrabal. 19Kulo apa ootii enkisiaayiare o laiguanani, metii lelo apa ootipika olaiguanani nkanas naasheta sunta te Yuda pooki.