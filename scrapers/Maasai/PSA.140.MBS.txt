Enkomono e mitunoto
1Tokorduaki nanu, Olaitoriani,
too ltung'ana torrok,
tagolieki nanu too ltung'ana lo larrabal,
2te lelo ooitobir nkitobirat torrok too ltauja lenye,
nedumu ninche olarrabal anaake.
3 Eitipij ninche ilng'ejepa lenye anaa ilasuriaa,
ore nkutukie enye netii esayiet oo nturbubuani.
4Torripoki nanu, Olaitoriani,
too nkaik e ilo torrono;
tagolieki nanu too ltung'ana lo larrabal,
te lelo ooitobira pee eitapong'oo nkejek aainei.
5Eisudoitie lelo oowuasa oreshet te nkaraki nanu,
neitoluaa ninche too nkeenta orreshet,
ore te mbata e nkoitoi aatipikakita ninche orreshet.
6Atiaaka nanu Olaitoriani,
ira iyie Enkai ai;
toning'o oltoilo le nkomono ai,
Olaitoriani!
7Olaitoriani, Olaitoriani lai,
olakordunoni lai ogol,
intoipo iyie endukuya ai te nkolong o larrabal.
8Minchooyo iyie, Olaitoriani,
iyieunot e ilo torrono;
mintabaya ina yieunoto enye e ntorroni!
9Ore lelo laamanita nanu neshumu ilukuny enye,
nchoo ina torroni oo nkutukie enye meibung'a ninche!
10Nchoo metusulakinoto ninche nkuk naairowua!
Nchoo ninche metusulakini ngumot,
nemeigil ae kata aailepu!
11Nchoo ilo oiro mbaa torrok eaku megolu ae kata te nkop;
nchoo entorroni metanang'ie enkop oltung'ani lo larrabal!
12Ayiolo nanu ajo keitobir Olaitoriani
mbaa e ilo oata osina,
nedung enkiguana e ilo omena.
13Esipa keisho ilo supat enkarna ino enashe;
ore ilo supat nebik ninye te dukuya iyie.