Eseriani oo ntarasi
(Mik 4.1-3)
1Ele rorei etoduaa Isaya olayioni le Amos eipirta Yuda o Yerusalem.
2Keyooki alotu too nkolong'i e siadi,
paa ore ilo doinyo le nkaji o Laitoriani
neitasheyieki aaitoodor too ldoinyo,
neilepieki aaitogiroo too ldoinyo,
ore loshon pooki nerukokino ninye,
3naa kepuonu iltung'ana kumok aajo:
“Wootu, maape oldoinyo lo Laitoriani,
maape enkaji e Nkai e Yakobo;
pee etum ninye aiteng'ena iyiook nkoitoi enyena,
nikitum iyiook aashom too nkoitoi enyena.”
Amu Sion ninye epukunye enkitanapata,
nelotu ororei lo Laitoriani eing'uaa Yerusalem.
4 Kelo ninye aiguanare iloreren,
naa kemut ninye nabo ti alo loshon kumok,
naa keitaa ninche lalema lenye nchempei,
neitaa remeta enye ilalema le nkisampuare,
nemeitoki olosho adumakino olikae osho to lalem,
nemeitoki ae kata ninche aata olarrabal.
5Iyie na aji e Yakobo,
wou, maape iyiook ti atua ewang'an o Laitoriani.
Keishieki olwuasa o enkitokoos
6Amu itung'uayie iyie iltung'ana linono,
ina aji e Yakobo,
enkaraki nabore ninche lasakutok ooing'uaa oloosaen,
o lelo aitumusumusok anaa iltung'ana loo Lfilisti,
neoshore ninche nkaik iltung'ana leeiking'a.
7Eiputa enkop enye enkosholai o sahabu, nemeeta ilchumat lenye eneiting'ie; neiputa nkop enye mbartan, nemeeta eneiting'ie ngarrin enye oo mbartan te nkumoi. 8Eiputa enkop enye nkitanyaanyukot oo nkaitin, neirrugokino ninche ina siaai oo nkaik enye, ina naitobira ilkimojik lenye. 9Keitoborri iltung'ana, neitadouni iltung'ana - mipalaki ninche! 10 Tijing'a atua endapidapoi, nilo aisudori ti atua enterit ailany ina kituriata o Laitoriani, nilany ina kitoo e nkisisa enye. 11Ore ina kitokoos oo ltung'ana naa keitadouni, ore ilo wuasa loo ltung'ana naa keitoborri; neaku Olaitoriani ake eitaae kitok te ina olong. 12Amu eeta Olaitoriani loo lororani enkolong nagilunore ilo pooki owuasa neitokoos, agilunore ina pooki nailepieki aadumu; 13agilunore lelo tarakua pooki le Lebanon, lelo adoru ooilepieki shumata, negilunore lelo keek oogol le Bashan; 14negilunore lelo doinyo adoru pooki, negilunore nena doinyo naaitokoos pooki; 15negilunore pooki wueji neika, o pooki suntai nasheta; 16negilunore imelin pooki e Tarshishi negilunore pooki toki e nkarriyiano. 17Ore enkitokoos oo ltung'ana neitadouni, ore ilo wuasa loo ltung'ana neitadouni abori; neaku Olaitoriani ake eitaae kitok te ina olong. 18Ore nena kitanyaanyukot oo nkaitin neishieki tukul. 19Nejing iltung'ana nkapuniaa oo ndapidapo, o ngumot e nkop, aailany ina kituriata o Laitoriani, neilany ina kitoo e nkisisa enye, te nedumunye aiture enkop. 20Ore akenya te ina olong nenang'aa iltung'ana aaiturraa nena kitanyaanyukot enye e nkosholai o nena kitanyaanyukot enye oo nkaitin e sahabu, apa naaitobirakita ate pee eserem, nenang'aki ilkirrumun o sarampalani, 21pee etum aatijing ilbaat loo ndapidapo o nkapuniaa oo soito sapuki aailany ina kituriata o Laitoriani o ina kitoo e nkisisa enye, te nedumunye ninye aiture enkop. 22Mbelekenyayu tung'uai tung'ani laa ore nkumeishin enyena netii enkiyang'et, Amaa kole tipat ninye?