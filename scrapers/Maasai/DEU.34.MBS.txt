Keeya e Musa
1Neilep Musa teina kisiajata e Moab alo oldoinyo le Nebo, enchumata e Pisga, aa ninye naipirakinore Yeriko. Neitodol Olaitoriani ninye ina kop pooki, Gilead ometabaiki Dan, 2o Naftali pooki ina kop e Efraim, o Manase, o enkop pooki e Yuda ometabaiki enaiposha o loo ntoluo, 3e Negeb o enkisiajata, aa taa ilo erata le Yeriko ina anasa oo ltuka ometabaiki Soar. 4 Neitoki Olaitoriani ajoki ninye, “Ena kop apa ina nainosie olmumai o Abraham, o Isaak o Yakobo, nchere, ‘Kalo nanu aisho eishoi enye!’ Aaishoo nanu iyie toduaa too nkonyek inono, kake milo iyie ine.” 5Neaku etua apa Musa osinka le Nkai teine te nkop e Moab, te risioroto o rorei lo Laitoriani, 6nenukaa Olaitoriani ninye to erata te nkop e Moab eipirakinore Bet-peor; kake meetae oltung'ani oyiolo enkurare enye otaata. 7Oloo larin iip o tikitam apa Musa pee eye; neitu eiliilaa nkonyek enyena aashu neitu engoroo engolon enye. 8Neishiraki iltung'ana le Israel Musa too nkisiajat e Moab nkolong'i e nkishirakinoto o sina tenkaraki Musa.
9Ore Yoshua olayioni le Nuni nebore oltau le ng'eno nagut, amu eiteleikia apa Musa nkaik enyena shumata ninye; neaku etoning'o iltung'ana le Israel ninye; neas ninche anaa enaitanapa Olaitoriani Musa. 10 Neitu aekata edumunye te Israel oloiboni le Nkai laaijo Musa, laa keyiolore Olaitoriani too nkomomi, 11meetae likae laaijo ninye too nkitoduaat o too nenking'asia naaishoo Olaitoriani ninye metaasa te nkop e Misiri, te Farao o too sinkan lenyena pooki o te nkop enye pooki. 12O teina golon pooki magilani o nena kiaasin kituaak naaitureisho naataasa Musa te dukuya Israel pooki.