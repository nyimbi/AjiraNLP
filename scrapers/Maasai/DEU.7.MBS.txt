Iltung'ana lo Laitoriani
(Ena 34.11-16)
1 “Teneyau akenya intae Olaitoriani Enkai inyi atua ina kop nijing'itata aapuo aaya, neiwuang'ie ninye lelo oreren ootii dukuya intae, Ilhiti, o Ilgashi, o Ilamori, o Ilkanaani, o Ilperesi o Ilhafi, o Lyebusi, lelo oshon pokira oopishana kituaak naa magil aalang intae, 2naa teneishoru ninche Olaitoriani apik nkaik inyi, nimirimiri intae ninche, nitumutumu taa aaidaikie ninche katukul; emipuo ake aaitobir olning'o o ninche, nimintodolulu olng'ur te ninche. 3Nimiyamama intae o ninche aaisho intoyie inyi ilayiok lenye aashu aayamaki ntoyie enye ilayiok linyi. 4Amu keidim ninche aaibelekenya ilayiok linyi maaitoki aairukurukore nanu, pee eisiaai kulie aitin enye; netum engoro o Laitoriani ayupuyupo tialo intae, naa keidim ninye aidaikie intae nabo kata. 5 Kake nji intae entaasa ninche: enchom entigil ilperereni lenye loo lasarri nintaa ing'apeta enye mbelibelat, nitururu aadotu ina kitanyaanyukoto enye e nkai naji Asherim aapejoo te nkima nena kitanyaanyukot enye oo nkaitin naaguetuno.
6 “Amu irara intae olorere oitisinyakaki Olaitoriani Enkai inyi; etegelua intae Olaitoriani Enkai inyi pee iakuku olorere lenye makewan, negelu intae tiatua lelo oreren pooki ootii oriong enkop. 7Mme apa enkaraki nirara intae kumok aalang ilkulikae tung'ana pee etipika Olaitoriani enyorrata enye shumata intae negelu intae, amu intae apa kuti aalang iloreren pooki; 8kake enkaraki nanyor intae Olaitoriani; neibung'ita ninye ilo mumai apa oinosie loo papaai linyi, ina pee eyaua intae Olaitoriani aipang'unye te nkaina magilani, nekordu intae Olaitoriani aitupuku te nkaji e sinkaisho, aitung'uaa enkaina e Farao ilo aiguanani le Misiri. 9 Tayiolo naa nchere, Olaitoriani Enkai ino ninye Enkai, ina Ai naisiligayu naibung olning'o o enyorrata nauno te lelo oonyor ninye neibung nkitanapat enyena, ometabaiki iishoritin enkalifu, 10neitalaku te lelo ooiba ninye, eidaikie ninche; meshololo te lelo ooiba ninye, keitalaku te ninye teine ake. 11Eng'ura naa pee iasiasa ina kitanapata, o nena kikoot, o nkiguanat naitanapa nanu intae ena olong.
Imayianat to lo ning'isho
(Enkig 28.1-14)
12 “Ore enkaraki nitoning'o intae kuna kiguanat, nimbung'ubung'u niasiasa ninche, keibung Olaitoriani Enkai inyi tenebo intae ilo ning'o oina nyorrata nauno apa nainosie olmumai too loo papaai linyi nchere keibung. 13Kenyorru ninye intae, nemayian intae, nepon intae, kemayian sii lelo ng'anayio lo sesen lino o lelo ng'anayio le nkop ino, enkurma ino, o enaisho oo sabibu ino, o eilata ino, nepon nkishu inono o ntare inono teina kop apa nainosie olmumai too loo papaai linyi pee eisho intae. 14Kemayian intae aaitulus too loreren pooki; meitokini aata olee aashu eng'oruoi olupi tiatua intae, aashu tiatua nchoo inyi. 15Naa kelo Olaitoriani aiwuang'ie tiatua intae emuoyian pooki nemeetae hoo nabo te nena muoyiaritin torrok e Misiri niyiololo, nalotu shumata intae kake keiteleiki ninye shumata lelo pooki ooiba intae. 16Naa ipuopuo intae aaidaikie lelo oreren pooki ooisho intae Olaitoriani Enkai inyi, melo hoo enkong'u inyi aing'urrie ninche, nimilo iyie aisiaai nkaitin enye, amu kelo ina aaku orreshet te intae.
17“Tenijo iyie to ltau lino, ‘Eikituaak kulo oshon aalang iyiook, kaji nanu aiko tenaiwuang'ie ninche?’ 18Milo iyie aureyu ninche, kake shomo tadamu ina apa naitaasa Olaitoriani Enkai ino Farao o Misiri pooki, 19nena baa sapuki nitoduaa iyie too nkonyek inono, nena kitoduaat o nena enking'asia, ina aina magilani, oina aina naitoriori naa ninye kintupukunye Olaitoriani Enkai ino; naa neijia elo Olaitoriani Enkai ino aiko te lelo oreren pooki liure. 20Keirriu sii Olaitoriani Enkai inyi olmeitai atua ninche, ometaba anaa ore ninye lelo ooleku eisudori eure intae neidak. 21Mimputukuny te nkaraki ninche; amu etii Olaitoriani Enkai inyi empolos inyi, ina Ai kitok naitureisho. 22Keiwuang'ie Olaitoriani Enkai inyi kulo oshon te dukuya iyie aa kutiti; mindaikie iyie ninche pooki nabo kata, pee mikirasaki ake ing'uesi entim. 23Kake eikintarasaki iyie Olaitoriani Enkai ino ninche, nepik ninche olmilo o metaba anaa neidak. 24Neishoru ninye ilaiguanak lenye apik nkaik inyi, nimisie iyie enkarna enye aiwuang'ie te nkop; meetae hoo oltung'ani obo likindim ashomo aipirakinore, o metaba anaa nindaikie ninche. 25Ore nena kitanyaanyukot enye naaguetuno oo nkaitin enye shomo tapejoi te nkima; ming'uar ina osholai anaa ina sahabu napetokino ninche, nimiyaya intae maate, mijing'ijing'i ake orreshet; amu oldeket ina to Laitoriani Enkai inyi. 26Nimiyauu nkajijik inyi ina toki nara olminong, miakuku ake oldeket anaa ninye, mbai tukul nilam amu entoki nadiaa.