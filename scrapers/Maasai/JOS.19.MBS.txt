Enkop naishooki Simeon
1Neitoki e rubata eare alotu o losho le Simeon te risioroto oo lmareita lenyena; netii apa enjung'ore enye empolos e njung'ore o losho le Yuda. 2 Neeta apa ninye aitaa enjung'ore enye Beer-sheba, o Sheba, o Molada, 3o Hasar-shual, o Bala, o Esem, 4o Eltolad, o Betul, o Horma, 5o Siklag, o Bet-markabot, o Hasar-susa, 6o Betlebaot, o Sharuhen - nkanas tomon o okuni te nebo nkang'itie enyena kutiti; 7o En-rimon, o Eter, o Ashan - nkanas ong'uan te nebo nkang'itie enyena kutiti; 8te nebo nena ang'itie pooki kutiti naamanita kuna anas o metabaiki Baalat-beer, o Rama e Negeb. Ena apa enjung'ore o losho le Simeon te risioroto oo lmareita lenyena. 9Ore apa enjung'ore o losho le Simeon neitayu ematua e nkop e Yuda; amu ore apa erubata o losho le Yuda; naa eidapash oleng te ninche, netum olosho le Simeon enjung'ore te mpolos e njung'ore enye.
Enkop naishooki Sebulon
10Nelotu erubata e uni te nkaraki olosho le Sebulon, te risioroto oo lmareita lenyena. Ore ina kop e njung'ore enye nelo abaya Sarid; 11neitoki ilo polosie alo enkalo o loo ntoluo, nelo abaya Mareal, nelo aikob Dabeshet, neitoki abaya enong'oto natii enkalo o loo saen le Yoknear; 12nedumunye te Sarid aipir enkae shoto enkalo o loo saen aing'or eneilepunye enkolong o metabaiki olpolosie le Kislot-tabor; nelo te ine o metabaiki Daberat, neitoki ailep alo Yafia; 13nedumunye neim enkalo o loo saen aing'or eneilepunye enkolong o metabaiki Gad-hefer, o metabaiki Et-kasin, nelo o metabaiki Rimon neloja aing'or Nea; 14neitoki alo te nkalo e moikuape aboina olpolosie aing'or Hanaton, nelo aiting to erata le Iftahel; 15o Katat, o Nahalal, o Shimron, o Idala, o Betlehem - nkanas tomon o are te nebo nkang'itie enye kutiti. 16Ena ninye enjung'ore o losho le Sebulon, te risioroto oo lmareita lenyena - kuna anas te nebo nkang'itie enyena kutiti.
Enkop naishooki Isaakar
17Nelotu erubata e ong'uan te nkaraki Isaakar, te nkaraki olosho le Isaakar te risioroto oo lmareita lenyena. 18Ore olpolosie lenye neitushulu Yesreel, o Kesulot, o Shunem, 19o Hafaraim, o Shion, o Anaharat, 20o Rabit, o Kishion, o Ebes, 21o Remet, o Enganim, o Enhadad, o Bet-pases; 22nelo sii ilo polosie aikop Tabor, o Shahasuma, o Bet-shemesh, nelo ilo polosie lenye aiting te Yordan - nkanas tomon o ile te nebo nkang'itie enyena kutiti. 23Ena ninye enjung'ore o losho le Isaakar te risioroto oo lmareita lenyena - nena anas te nebo nkang'itie enyena kutiti.
Enkop naishooki Asheri
24Neitoki alotu erubata e imiet te nkaraki olosho le Asheri te risioroto oo lmareita lenye. 25Ore enkop enye neitushulu Helkat, o Hali, o Beton, o Aksaf, 26o Alamelek, o Amad, o Mishal; ore te nkalo o loo ntoluo nelo aikop Karmel o Shihor-libnat, 27neitoki aibelekenya aing'or enkalo o loo saen, nelo Bet-dagon, o meikobo Sebulon oerata le Iftahel te nkalo e moikuape o meshomo Bet-emek o Niel, neitoki alo te nkalo e moikuape o meshomo Kabul, 28o Ebron, o Rehobu, o Hamon, o Kana o metabaiki Sidon Kitok; 29neitoki ilo polosie aibelekenya aingor enkalo e Rama, ometabaiki enkanasa nasheta sunta e Turo; neitoki ilo polosie alo ometabaiki Hosa, nelo aiting te naiposha; Mahalab, o Aksib. 30O Uma, o Afek, o Rehob - nkanas tikitam o are te nebo nkang'itie enyena kutiti. 31Ena ninye enjung'ore o losho le Asheri te risioroto oo lmareita lenyena - kuna anas te nebo nkang'itie enyena kutiti.
Enkop naishooki Naftali
32Neitoki alotu erubata e ile te nkaraki olosho le Naftali, te nkaraki olosho le Naftali, te risioroto oo lmareita lenye. 33Nedumunye olpolosie lenye te Helef o te Saananim o Adaminekok, o Yabneel, o meshomo Lakum; nelo aiting te Yordan; 34neitoki ilo polosie aboina aing'or enkalo o loo ntoluo o meshomo Asnot-tabor, nelo te ine o metabaiki Hukok, nelo aikob Sebulon te nkalo e kopikop, neikob, Asheri te nkalo o loo ntoluo; neikob Yuda te nkalo o loo saen le Yordan. 35Ore apa nkanas naasheta sunta naa Sidim, o Seer, o Hamat, o Rakat, o Kineret, 36o Adama, o Rama, o Hasor, 37o Kedesh, o Edrei, o En-hasor, 38o Yironi, o Migdalel, o Horem, o Betanat o Bet-shemesh - nkanas tomon o oudo te nebo nkang'itie enye kutiti. 39Ena ninye enjung'ore o losho le Naftali te risioroto oo lmareita lenye - kuna anas te nebo nkang'itie enyena kutit.
Enkop naishooki Dan
40Neitoki alotu erubata e naapishana te nkaraki olosho le Dan, te risioroto oo lmareita lenye. 41Ore enkop e njung'ore enye neitushulu o Sora, o Eshtaol, o Ir-shemesh, 42o Sha-alabin, o Aijalon, o Itla, 43o Elon, o Timna, o Ekron, 44o Elteke, o Gibeton, o Baalat, 45o Yehud, o Bene-berak, o Bat-rimon, 46o Me-yarkon o Rakon o ina kop apa naipirakinore Yopa. 47 Ore ake pee elau lelo le Dan enkop enye, nepuo lelo le Dan aarare Leshem, ore ake pee eidip aaibung'a ina kop nepik ninye olalem neya ninye nemany atua, neipot Leshem aajo, Dan; aaipotie enkarna e nkakuyiaa lenye. 48Ena ninye enjung'ore o losho le Dan, te risioroto oo lmareita lenyena - kuna anas te nebo nkang'itie enyena kutiti.
49Ore ake pee eidip ninche aatoor enkop aitaa injung'oreitin, neisho lelo tung'ana le Israel enjung'ore ti atua ninche Yoshua olayioni le Nuni. 50O teina kitanapata o Laitoriani neisho ninche ninye ina anasa natoomonuo, Timnat-sera te ina kop oo ldoinyo e Efraim; neitoki ninye ashetu ina anasa nemany atua.
51Kuna ninche njung'oreitin apa naatoorikitia Eliesa olapolosani, o Yoshua olayioni le Nuni, o lukuny oo nkajijik oo ltung'ana le Israel, iltung'ana te oshoto e nkukuo te Shilo, te dukuya Olaitoriani, te kutukaji o lng'obor le ntumo. Neaku eidipa apa ninche aatudung enkop.