1Ore pee eidipayu kuna baa neloolo Yesu te Galilaya, amu meyieu neloolo te Yudea te nkaraki naing'oru Lyahudi pee ear ninye metua. 2 Netinyikua osirua loo Lyahudi, aa osirua loo lng'oborri. 3Neaku etiakitia lalashera ninye, “Tung'uai ene shomo Yudea, pee edol sii ninche looiteng'eni linono isiaaitin niasita. 4Amu meetae oloas ai bae too nkisudorot laa keyieu ninye openy nelioyu aibalayu. Te naa iasita iyie nena baa aibalunye, imbalakinye kewan enkop.” 5Amu eitu doi eiruk ilalashera lenyena ninye. 6Nejoki Yesu ninche, “Eton eitu ebau enkata ai, kake etii enkata inyi oshi ake. 7Meidim enkop aibayu intae, kake kaaiba nanu, amu kaishakenoki nchere arruok iasat enyena. 8Elepa intae enchom osirua. Mailep nanu alo ele sirua amu eton eitu ebaya enkata ai.” 9Ore pee eidip atiaki ninche neijia, nebik te Galilaya.
Yesu to sirua loo lng'oborri
10Ore eidipa lalashera lenyena aailepa aashom ilo sirua, neitoki sii ninye alo, neitu eitalio kewan, kake etiu anaa keisudori. 11Neaku keing'oru ninye Lyahudi te ine to sirua, nejo, “Koree ninye?” 12Netii olong'unyung'unyi atua esiamo te nkaraki ninye, ejo kulikae, “Oltung'ani supat,” nejo kulikae, “A'a keitapong'oo ninye olorere.” 13Kake ore eyia neijia metii obo oimaki ninye aibalunye eurei Lyahudi.
14Ore pee eitorito ilo sirua, neilep Yesu ajing enkaji e Nkai, neiteru aiteng'enisho. 15Neing'asia Ilyahudi nejo, “Kaji eiko pee eyiolo ele tung'ani sirat, neitu ae kata eiteng'eni?” 16Newaliki Yesu nejoki ninche, “Mme enaai enkiteng'enare ai, kake ene ilo laairriwua. 17Te nenyorraa oltung'ani aas eyieunoto e Nkai, keyiolou ineina kiteng'enare, te naa ke Nkai eing'uaa aashu te naa ai te nkitoria kewan ai airo. 18Ore oloiro makewan, enchunet enye makewan eing'oru; kake ore ilo oing'oru enchunet e ilo oirriwua, nesipa ninye, nemetii inemesipa atua ninye. 19Keitu eisho intae Musa nkitanapat? Nemetii obo linyi oibung'ita nena kitanapat. Ainyoo pee king'oruru aar nanu?” 20Newaliki olorere aajoki, “Aiata oloirirua. Aing'ae liking'oru aar?” 21Newaliki Yesu ajoki ninche, “Ataasa esiaai nabo ning'asiate pooki. 22 Te nkaraki ena pee eishoo intae Musa emuratare, neme Musa doi eing'uaa kake lekua loo papa, nimuratata intae oltung'ani te nkolong e sabato. 23 Amaa amu kemurati oltung'ani te nkolong e Sabato pee megili nkitanapat e Musa, oo pee kigorokinono intae nanu amu aitaa oltung'ani biyoto katukul te nkolong e Sabato? 24Eminguanare anaa inaalioo, kake enguanare te nkiguana oo sipat.”
Kele doi Mesia
25Nejo kulikae le Yerusalem, “Aime ele doi eing'oruni aar metua? 26Kake eng'urai, eiro aibalie, neitu ejoki ninche ae. Keidimayu sa metaa keyioloi ilooitoreisho aajo ele Kristo? 27Kake ore ele eikiyiolo eneing'uaa.” Naa tenelioyu kenya ilo oji Kristo eibalunye nemeetae oloyiolo eneing'uaa ninye. 28Te nkaraki ina etabua Yesu to nkaji e Nkai eiteng'enisho ejo, “Eikiyiololo nanu niyiololo enaing'uaa. Neitu alotu te yieunoto ai makewan, kake ore elde laairriwua ninye osipa, naa ninye miyiololo. 29Kayiolo nanu ninye, amu ninye aing'uaa naa ninye laairriwua.” 30Neing'oru ninche eneiko pee eibung ninye, kake metii obo oiteleikia enkaina ninye, amu eton eitu ebau esaa enye.
31Neiruk ilkumok ninye ti atua olorere, nejo, “Amaa te nelotu Kristo, keas inkitoduaat kumok naalang inaasita ele tung'ani?”
Eirriwayioki larripok meibung'a Yesu
32Nening Ilfarisayo eimaki esiamo nena baa enyana, neirriwaa lapolosak kituaak o Lfarisayo larripok meshomo aaibung ninye. 33Nejoki Yesu ninche, “Eng'or enkiti kata eton atii te nebo intae, pee aitoki alo enetii ilo laairriwua. 34Aikiyookiki aaing'oru, kake mikitumutumu, ore enatii nimindimidimi aaetu.” 35Nejokino Lyahudi maate, “Kaji ejo pee elo, nimikitumie? Kejo pee elo enetii Lyahudi ooidapashakinote Ilyunani, nelo aiteng'en Ilyunani? 36Kalo rorei ele otejo, ‘Aikiyookiki aaing'oru nimikitumutumu, ore enatii nimindimidimi aaetu?’ ”
Nchorroi naaimu enkare e nkishui
37 Ore te nkolong nabayie, naa ninye enkolong kitok e ilo sirua, neitashe Yesu nebuak ajo, “Te neeta oltung'ani enkure, inchoo elotu enatii aokisho. 38 Ore olaairuk nanu, ore anaa enajo ilkigerot. ‘Keyooki aarukunye nchorroi e nkare naishu to ltau lenye.’ ” 39Ore pee etejo ninye neijia, Enkiyang'et eimaka natum lelo pooki ooiruk ninye, amu eton eitu ebau ina Kiyang'et ina kata, amu eton eitu eilepieki Yesu metaa kitok.
Etoorote ltung'ana
40Ore pee ening ematua e siamo kulo rorei nejo, “Esipa ilo oiboni ele.” 41Nejo kulikae, “Ele Kristo.” Nejo kulikae, “Ai Galilaya epukunye Kristo? 42 Keitu ejo lkigerot eishoi e Daudi eimu Kristo, apukunye Betlehem, enkang natii apa Daudi?” 43Ore te ina nejing empong'o atua esiamo te nkaraki ninye. 44Neyieu kulikae neibung ninye, kake metii oloitabaikia ninye enkaina.
Etanyaita larikok loo Lyahudi ninye.
45Nepuonu ilarripok enetii lapolosak kituaak o Lfarisayo, nejokini ninche, “Ainyoo pee eitu iyauu ninye?” 46Newaliki larripok nejo, “Eitu ae kata eiro oltung'ani anaa enairo ele tung'ani.” 47Newaliki Lfarisayo ninche nejoki, “Keitapong'oyioki sii intae? 48Keetae too laitoriak anaa too Lfarisayo oloiruko ninye? 49Kake ore ena siamo nemeyiolo nkitanapat, kedia.” 50 Nejoki Nikedemo ninche, olapa taa otang'asa alotu enetii Yesu, laa obo te lelo, 51“Amaa kedung'oki nkitanapat ang oltung'ani enkiguana eton eitu eng'asi aainining neyiolouni enaasita?” 52Newaliki aajoki ninye, “Aa Galilaya sii yie ing'uaa? Ing'oru tisipu: inchere meetae oloiboni opuku eing'uaa Galilaya.”
53Nelotu pooki tung'ani enkaji enye.