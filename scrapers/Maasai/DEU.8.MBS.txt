Enkop sidai napuoi aaya
1“Ore kuna kitanapat naitanapa nanu intae ena olong enchom entisipu entaas, pee itumutumu aatopok niponariri, nipuopuo aaya ina kop nainosie Olaitoriani olmumai pee eisho loo papaai linyi. 2Nidamumu ina oitoi pooki natorikunye intae Olaitoriani Enkai inyi te kulo arin artam tiong'ata, pee etum ninye aitoborro intae, netem intae, pee etum atayiolo ina natii iltauja linyi, tenaa imbung'ubung'u, 3 neitobor ninye intae, neisho intae esumash, neitoti intae te Mana, apa nimiyiololo intae, nemeyiolo sii apa loo papaai linyi; pee etum ninye aitayiolo intae nchere, meishu oltung'ani te nkaraki endaa ake, kake keishu oltung'ani te nkaraki pooki toki naing'uaa enkutuk o Laitoriani. 4Eitu apa epolosa nkilani inyi, neitu ejeyu nkejek inyi, te kulo arin artam. 5Tayiolo naa to ltau lino nchere, ore anaa enaitame oltung'ani enkerai enye aikintame sii ninye iyie Olaitoriani Enkai ino. 6Metaa shomo mbung'a nkitanapat o Laitoriani Enkai ino, alo too nkoitoi enyena niureyu ninye. 7Amu eikiyau iyie Olaitoriani Enkai atua enkop sidai, enkop oo nong'ot naatii nkariak, neetii nchorroi oo nkonyek, naarukunye too erat o too ldoinyo, 8enkop e nkano o entapa, enkop oo sabibu o lng'abolo, o lng'anayio, enkop oo loirienito o enaisho, 9ina enkop nilo iyie aadaare nimintoki aekata aisumashu, nimilaunye toki, ina kop naa ore isoito lenyena naa sekenke, ore too ldoinyo linono nilo aturu osuyai. 10Nilo iyie adaa araposho, nisis Olaitoriani Enkai ino teina kop sidai nikinchoo ninye iyie.
Enkikoo te nkaraki erikinoto o Laitoriani
11 “Toduaa naa ake mikirikino Olaitoriani Enkai ino, nipal eitu imbung nena kitanapat enyena, o nkikoot enyena o nkiguanat enyena naaitanap nanu iyie ena olong. 12Pee tenilo nidaa araposho, nishet nkajijik sidain nimany, 13ore teneponari nkishu inono o ntare, neponari nkoshola inono o sahabu, ore nena pooki niata neponari, 14nedumunye taa oltau lino, nikirikino Olaitoriani Enkai ino, laa ninye likiyaua aitung'uaa enkop e Misiri, aitupuku te nkaji e sinkaisho, 15laa ninye likitorikoyie aimie ilo purkel kitok, ilo otii lasuriaa torrok o nkolupani oina kop natoyio nemetii enkare, laa ninye likiyaka iyie enkare aimunye e ndapidapoi nagol. 16Naa ninye likintotio iyie tiong'ata teina mana apa nemeyiolo loo papaai linyi; pee kitum aitoborro nikitem iyie, pee kitum ninye aitaasa esidai te siadi. 17Toduaa kewan, pee mijo ake to ltau lino, ‘Engolon ai o enkidimata e nkaina ai anotie nanu kuna masaa! 18Tadamu Olaitoriani Enkai ino, amu ninye likincho iyie engolon niakunye karsis; pee etum aitudupa ilo mumai apa oinosie loo papaai linyi, anaa enatiu ena olong. 19Naa tenikirikino Olaitoriani Enkai ino, nilo arubare kulie aitin nisiaai ninche niserem ninche, kaaunoki nanu aikok ena olong nchere ilo ake aidak. 20Anaa lelo oshon ooishoo Olaitoriani mediaa te dukuya nkonyek inono, enkaraki nimiyieu iyie nining oltoilo lo Laitoriani Enkai ino.