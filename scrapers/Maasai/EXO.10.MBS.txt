Olmaati
1Neitoki Olaitoriani ajoki Musa, “Tijing'aki Farao; amu aitagolo oltau lenye o oltau loo laisiaayiak lenyena, peyie atum aitoduaai kuna kitoduaat aainei enking'asia nataasa ti atua ninche, 2peyie itum aitoning'o olayioni lino o layioni lo layioni lino enaikuna peyie aitomod Ilmisiri too nkitoduaat aainei enking'asia nataasa ti atua ninche; peyie iyiolouu nchere ara nanu Olaitoriani.”
3Nelo Musa o Aron atua ine netii Farao, nejoki ninye, “Nji ejo Olaitoriani, Enkai oo Lhebrania, ‘Iany kenya o anu intobor kewan te dukuya nanu? Nchoo iltung'ana laainei epuo, peyie aatum aaisiaayia nanu. 4Amu ti nimitiki iltung'ana laainei epuo, ng'ura, ore taisere nayau olmaati atua enkop ino, 5naa keitoip oriong e nkop, metaa metii hoo ng'ae oidim atoduaa enkop; nenya ina nikitelekakaki te nchan oo soito, naa kenya pooki shani lino onyori obulu ti ong'ata, 6naa keiput nkajijik inono, o nkajijik oo laisiaayiak linono pooki o noo Lmisiri pooki; te nkoitoi neitu ae kata edol iloo papaai lino o loo nkakuyiaa lino, ebaiki apa peyie epuonu oriong e nkopo taata.’ ” Neibelekenya ninye neipang aing'uaa Farao.
7Nejoki ilaisiaayiak le Farao ninye, “Keaku kenya ele tung'ani orreshet te iyiook o anu? Enchoo kulo tung'ana epuo, peyie etum aaisiaayia Olaitoriani Enkai enye; keton ake midol ajo eitarruoyioki Misiri?” 8Neshukuni Musa o Aron meetu enetii Farao; nejoki ninye ninche, “Enchom esiaayia Olaitoriani Enkai inyi; kake kakua oopuo?” 9Nejo Musa, “Eikipuo iyiook o elelero ang o enkitoo ang; eikipuo iyiook o layiok lang o ntoyie ang o nkerrai ang o nchoo ang amu meeta inchere mikintaiki Olaitoriani osirua.” 10Nejoki ninye ninche, “Metaa Olaitoriani te nebo ntae tenaa kaisho ae kata ntae o ng'aturan inyi enchom! Ng'ura ajo iatata nkitobirat torrok too ndamunot inyi. 11A-a! Enchom ilewa ake, esiaayia Olaitoriani, amu ina iyieuu.” Nerumori ninche aaitung'uaa ine netii Farao.
12Neitoki Olaitoriani ajoki Musa, “Ntorioi enkaina ino ti oriong e nkop e Misiri te nkaraki olmaati, peyie elotu oriong e nkop e Misiri, nenya pooki aitubului te nkop, pooki toki natung'uayie enchan oo soito.” 13Neitorioo Musa eng'udi enye ti oriong e nkop e Misiri, neyau Olaitoriani olkutati le nkilepunoto e nkolong ina kop endama pooki o ina kewarie pooki; ore ake peyie ekenyu eyaua duoo olkutati lenkilepunoto e nkolong olmaati. 14 Nelotu olmaati oriong e nkop pooki e Misiri, neton te nkop pooki e Misiri, emus sapuk oleng o lmaati neitu ae kata etumi nemeitokini ae kata aatum. 15Amu eitoipo oriong e nkop pooki, neaku eitomisimisoki enkop, nenya ninche pooki aitubului te nkop o pooki ng'anayioi loo lkeek otelekua enchan oo soito; eitu eleku hoo toki nabo nanyori, mme olchani neme enkaitubului e ong'ata, te nkop pooki e Misiri. 16Neitoki Farao aipot Musa o Aron te naipuk, nejo “Ataasa eng'oki to Laitoriani Enkai inyi o te ntae. 17Ore naa taata entapalakaki eng'oki ai, atoomono ntae, ena kata ake, nikiomonokiki to Laitoriani Enkai inyi peyie eiwuang'ie ake ninye ena keeya te nanu.” 18Neipang alo aing'uaa Farao neomon Olaitoriani. 19Neibelekeny Olaitoriani olkutati te ndoyioroto e nkolong laa ninye otudumua Olmaati neya arrumoki atua Enaiposha Nanyokie; eitu ninye eing'uari olmaati obo te nkop pooki e Misiri. 20Kake eitagolo Olaitoriani oltau le Farao, neitu ninye eisho nkera oo Isiraeli epuo.
Enaimin
21Neitoki Olaitoriani ajoki Musa, “Ntorioi enkaina ino ing'orie keper peyie ejing enaimin enkop e Misiri, enaimin narok ong'u.” 22 Neitorioo Musa enkaina enye aing'orie keper nejing enaimin sapuk atua enkop e Misiri nkolong'i uni; 23neitu ninche eduaa maate neitu edumunye hoo ng'ae te wueji enye too nkolong'i uni; kake eeta iltung'ana loo Siraeli pooki ewang'an te ine nemanya ninche. 24Neitoki Farao aipot Musa nejo, “Enchom esiayia Olaitoriani; eidim sii nkera inyi aashom te nebo intae; enchoo ake metaa nkerrai inyi o nchoo inyi eing'uari.” 25Kake etejo Musa, “Meeta nchere peyie mincho iyiook maitayu ilasarri o nkishorot naapejori, peyie kipolosaki Olaitoriani Enkai ang. 26Ekepuo sii nkishu ang te nebo iyiook; meing'uari ninye oloisotoo, amu eikiya ninche peyie kipuo aaisiai Olaitoriani Enkai ang, nimikiyiolo aajo kainyoo kisiaayie Olaitoriani o metaba anaa nikibaya ine.” 27Kake eitagolo Olaitoriani Farao oltau, nemeisho ninche meshomo. 28Nejoki Farao ninye, “Shomo tung'uayioki, toduaa kewan miking'il ae kata adol enkomom ai; amu ore akenya enkolong nidol enkomom ai niye.” 29Nejo Musa, “Anaa enitejo! Maigil adol enkomom ino.”