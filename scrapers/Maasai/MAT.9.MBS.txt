Eishiunye Yesu oltung'ani oilenya enkeeya
(Mk 2.1-12; Lk 5.17-26)
1Neked empeut nelang alo enkanasa enye. 2Naa ng'ura neyakini oltung'ani maima, eirrag te rruat; ore pee edol Yesu enkirukoto e lelo tung'ana, nejoki ilo maima, “Na kerai, ntagoluoyu to ltau amu kitapalakaki ng'ok inono.”
3Naa ng'ura nejo kulikai aiteng'enak loo nkitanapat ti atua ate, “Enkai emor ele tung'ani.”
4Neyiolou Yesu ndamunot enye nejoki, “Aainyo pee mbirribirrirri ntorrok too ltauja linyi? 5Kaa nalelek, te neji ‘Kitapalakaki ng'ok inono.’ Ana te neji, ‘Inyoo shomo?’ 6Kake ore pee itumutumu aatayiolo aajo, eeta Enkerai e Tung'ani engolon te nkop napalakinye iltung'ana ng'ok,” nejoki ilo maima, “Inyo, tudumu erruat ino, shomo ang.”
7Neinyototo, nelo ang. 8Kake ore pee edol siamon neureishoyu neisho Enkai enkitoo naishoo ltung'ana engolon naaijo ina.
9Ore eim Yesu ine nedol oltung'ani oji Matayo, eton te neitainyeki kodi nejoki, “Tusujuaki,” neinyototo asuj.
10 Neaku ore eton te ina aji enye ainos endaa, ng'ura, nepuonu ilasotok le kodi o laing'okok kumok netoni te nebo Yesu o looiteng'eni lenyena. 11Ore pee edol Ilfarisayo ina, nejoki ilooiteng'eni lenyena, “Aainyo pee eng'arie Olaiteng'enani linyi endaa ilasotok le kodi laing'okok?”
12Kake ore pee ening, nejo, “Meyieu ilememuei olabaani, kake iloomuoi ooyieu. 13 Enchom enteng'ena ate eneikununo ele rorei, ojo, ‘Olng'ur ayieu mme olasar;’ amu eitu alotu aipot isupati kake ilaing'okok.”
Eiparishoreki Yesu too mbaa e mpukoroto
(Mk 2.18-22; Lk 5.33-39)
14Nepuonu ina kata ilooiteng'eni le Yohana enetii nejoki, “Aainyo pee kipukoo oleng iyiook o Lfarisayo, nemepukoo ilooiteng'eni linono?”
15Nejoki Yesu ninche, “Keidim ilchorueta lo loyamishe aaishira eton eboitare oloyamishe? Kake kepuonu nkolong'i naayae olayamishe aaitung'uaa ninche, ina kata kenya epukoo.
16“Meetae oltung'ani opik erashe ng'ejuk enkila musana; amu ore ina natipikaki epolos enkila, neponari apolosa. 17Nemepik sii iltung'ana enaisho ng'ejuk oo sabibu ilbenia musan; naa te nepik nepolosa ilbenia, neibukori enaisho oo sabibu nepolosa sii Lbenia; kake ilbenia ng'ejuko epiki pee erripi pokira are.”
Enkerai nasesha e Yairo o enkitok naiseyie olkila lenye
(Mk 5.21-43; Lk 8.40-56)
18Ore eton eliki ninche kuna baa, ng'ura, nelotu oltung'ani oitore enkaji e ntumo negilaki kung nejoki, “Etua te na kata entito ai, kake wou inteleiki enkaina ino pee epiu ninye.”
19Neinyototo Yesu o looiteng'eni lenyena nesuj ninye.
20Naa ng'ura, nelotu enkitok te siadi ninye, naruko osarge larin tomon o are, neiseyie olcholoi lo lkila lenye; amu etejo to ltau lenye, 21“Te naiseyie ake olcholoi lo lkila lenye naishiu.”
22Neibelekenya Yesu nedol ninye, nejoki, “Naito, intagoluoyu amu kinchiunye enkirukoto ino.” Neishiu ina kitok aiteru te ina kata ake.
23Ore pee elotu Yesu enkaji e ilo oitore enkaji e ntumo nedol ilookut indulen o lorere eilepilep oleng, 24nejoki, “Ewuang'a amu eitu eye entito, keirura.” Nekueniyie ninche aayiet. 25Ore pee eidipi aaipung'ie olorere, nejing neibung enkaina enye, neinyototo entito. 26Neibulu kulo omon ilo kerenket pooki.
Eishiunye Yesu lmodook aare
27Ore egiroo Yesu aing'uaa ine nesuj iltung'ana aare modook ooishiraki aajoki, “Ing'urrie iyiook enkerai e Daudi.”
28Ore pee ebaiki aji, nepuonu ilmodook enetii, nejoki Yesu ninche, “Irukuruku aajo kaidim ataasa ena?” Nejoki, “Ee lo kitok.”
29Neiseyie nkonyek enye ejo, “Inchoo etiu anaa enkirukoto inyi.” 30Neboloyu nkonyek enye. Neitanap Yesu nereiki ajoki ninche, “Entodol emincho hoo oltung'ani obo eyiolou.”
31Kake eipung'o nepuo aaibulunye ilomon lenyena ilo kerenket pooki.
Eishiunye Yesu oltung'ani lemeiro
32Ore pee eipung lelo, ng'ura, neyakini ninye oltung'ani lemeiro otijing'a oloirirua. 33Ore pee eitupuku oloirirua, neiro ilo lemeiro apa, neing'asia esiamo nejo, “Eitu ae kata edoli ena ti atua enkop e Israel.”
34 Kake etejo Lfarisayo, “Engolon oo loiriruani eararie ninye loiriruani.”
Eneba olng'ur le Yesu
35 Neman Yesu inkang'itie pooki sapuki o nkutiti, neiteng'enisho too nkajijik enye e ntumo, nelikioo ilomon supati le nkitoria e keper, neishiunye pooki keeya o pooki pukunoto e mueyian. 36 Ore pee edol ninye olorere netum olng'ur te ninche amu eteekate ninche, nelepori neidapashari netiu anaa ntare nemeeta olchekut. 37 Nejoki ninye ilooiteng'eni lenyena, “Esipa aisapuk enkisampuare kake kuti ilaisiaayiak. 38Kaae, entoomon naa Olaitoriani le nkisampuare meirriu ilaisiaayiak atua enkisampuare enye.”