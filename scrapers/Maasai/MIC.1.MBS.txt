1 Ororei lo Laitoriani ele oewuo enetii Mika le Moreshet, too nkolong'i e Yotam, o Ahas, o Hesekia, lelo aiguanak le Yuda. Etoduaa apa ninye kuna baa naaipirta Samaria o Yerusalem.
Enkishirata naishirakini Samaria o Yerusalem
2Entoning intae, intae lo oreren pooki;
toning'o na kop, o pooki naatii atua,
naa nchoo Olaitoriani Enkai eaku olchakeni tialo intae,
Olaitoriani oiro teina aji enye Sinyati.
3Amu ng'ura, kelotu Olaitoriani aipang'u teine wueji enye,
nedou alotu aituny iwuejitin neeika e nkop.
4Neshola ildoinyo tiabori ninye,
neaku ierat iwululuni,
netiu anaa suut te dukuya enkima,
netiu anaa nkariak naatubukokoki enegut.
5Ore ena pooki naa te nkaraki enkitapong'oto e Yakobo, o ng'ok e nkaji e Israel. Kainyoo enkitapong'oto e Yakobo? Aime Samaria? Naa kainyoo eng'oki e nkaji e Yuda? Aime Yerusalem? 6Ore enkaraki ina kaitaa nanu Samaria osototi te nkop naisiaja, ewueji neunieki isabibu; naa kabukoki nanu isoito lenyena atua oearata, nanuk ilkitamanyunot lenyena. 7Ore nena kitanyaanyukot enyena oo nkaitin neidong'i aaitaa mbelibelat, ore nena tokitin e marmalisho nepejori te nkima. Ore nena kitanyaanyukot enyena oo nkaitin neirrag te mijoonisho. Amu too mpisai e mulayoi etasotuo ninye ninche, naa nena pisai e mulayoi errinyokino ninye.
8Ore te nkaraki ena kayietu nanu aishir; kalo nanu ara olmasipai maishopo; kaitayu nanu enkishirata anaa mbariak, naishir anaa isidan. 9Amu meishiunoyu olbae lenye neewuo Yuda, etabawua kishomi oo ltung'ana laainei, eewuo Yerusalem.
Etataanikia olmang'atinta Yerusalem
10Milimu ena te Gat minchir aitasim ore tiatua Betlefara mperiperayu te nterit. 11Eima enkoitoi inyi iloomanya Shafir, te masipaisho o te nkurruna; mepuonu lelo oomanya Saanan emipuonu aaipang'u; Ore enkishirata e Betesel naa kaiwuang'ie te iyie enkitashoto enye. 12Amu ore lelo oomanya Marot neanyisho te yieunoto oleng amu etoduaa entorroni eing'uaa Olaitoriani nelotu nchomito e Yerusalem. 13Enteen ingarrin oo mbartan iloomanya Lakish; intae apa enkiterunoto oo ng'ok nirikokiki entito e Sion, amu tiatua iyie enotoki inkitarruorrot e Isirael. 14Ore enkaraki ina ilo iyie aisho nkishorot ole sere Moreshetgat; ore nkajijik e Akisib naa keaku entoki nalejisho, too laiguanak le Israel.
15Kaigil nanu ayau oloisulie shumata intae, iloomanya Maresha; ore enkitoo oo Siraeli nelotu Adulam. 16Entukur ilukuny inyi nibarnibarna ilpapit linyi, te nkaraki nena kera e ng'ida inyi; nchoo esipayu ilukuny inyi, anaa ilkurragoso, amu kepuo nkera inyi eyararoto.