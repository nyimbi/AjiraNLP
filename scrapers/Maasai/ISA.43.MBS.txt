Eisiligishore Enkai pee ekordu iltung'ana lenyena
1Kake ore taata nji ejo Olaitoriani,
ilo likintayio iyie Yakobo,
ilo likintobirua Israel:
“Miureishoyu amu aatokordua nanu iyie,
Aaipotuo nanu iyie te nkarna ai, ira iyie olalai.
2Tinilo iyie aim atua nkariak,
naaku nanu te nebo iyie;
naa ti nilang ilkejek nimikiya ninche;
naa ti nilo iyie aim atua enkima nimikipej iyie,
nimikinos iyie olng'ejep le nkima
3Amu ara nanu Olaitoriani Enkai ino,
Ilo Sinyati le Israel, Olaitajeunoni lino.
Aishorua nanu Misiri pee kinyang'unyeki iyie,
naishooyo Etiopia o Seba pee aawalunye iyie.
4Ore enkaraki nira iyie kirotet too nkonyek aainei,
nikiyanyitaki, naatonyorra nanu,
aishooyie nanu iloreren pee aawalunye iyie,
aishooyie ilororen awalu enkishui ino.
5Miureishoyu, amu atii nanu te nebo iyie;
kayau nanu eishoi ino aitung'uaa enkilepunoto e nkolong,
nalo aiturrur intae te nkalo o loo ntoluo.
6kalo nanu ajoki ina kop e moikuape, nchoru,
najoki kopikop, mimbooyo iyie;
ilayiok laainei ooing'uaa enelakua
o nena toyie aainei naaing'uaa ineeiting'ie enkop,
7Ore pooki ng'ae ake ninye oipotieki enkarna ai,
ilo oitayioki te nkaraki enkitoo ai,
ilo laitobirua nanu naitaa.
Ore Israel naa olchakeni lo Laitoriani
8Iyau lelo tung'ana modook hoo neeta nkonyek,
lelo ming'an hoo neta nkiyiaa!
9Nchoo loreren pooki eiturrurro te nebo, naa iloreren euma te nebo. Kalo tiatua ninche oidim aibalunye ena, neitodol iyiook mbaa e apa? Nchoo ninche eyau enchakenisho enye pee eitisip kuna, naa nchoo ninche ening nejo, Ee ekesipa. 10“Irara intae ilchakenini laainei,” Olaitoriani ojo, “Nirara ilo sinka lai lategelua nanu, pee kitumutumu aatayiolo nikirukuruku nanu, niyiolouu nchere nanu ilo. Ore apa te dukuya nanu meetae ae ai naitobiruaki, nemeetae enaitokini aata te siadi nanu. 11Ara nanu Olaitoriani, nemeetae likae Aitajeunoni leme nanu. 12Aibalie apa nanu, naitajeu, nalimu, ina kata metii Enkai omoni atua intae, nirara intae ilchakenini laainei,” Olaitoriani ojo. 13“Ara nanu Enkai, naa neijia etiu o akenya Nanu ilo; Meetae oloidim atokordu te nkaina ai; kaasisho nanu, naa kaing'ae oidim aibooi ina siai?”
Enkisikata naisikaki aaing'uaa Babilon
14Nji ejo Olaitoriani, ilo okordu intae, ilo Sinyati le Israel, “Ore te nkaraki intae, kairriwaa nanu olkilikuai Babilon, meshomo agil nchomito pooki, ore ina buakunoto oo Lkaldayo, neibelekenyi aaitaa enkishirata. 15Ara nanu Olaitoriani, ilo Sinyati linyi, ilo Aitobirani le Israel, Aiguanani linyi.” 16Nji ejo Olaitoriani, ilo oitobir enkoitoi ti atua enaiposha, nepik enkoitoi atua nkariak kumok, 17ilo oyau ngarrin o mbartan, o lakedok o enjore; neirragie te nkop, nemeitoki aadumunye, neiliilaa ninche anaa oltaa: 18“Mintoki adamu mbaa e apa, niminguanare mbaa musan. 19Ng'ura, aasita nanu embae ng'ejuk, egira taata ninye ailepu, aimimusu iyie? Kaitobir nanu enkoitoi ti ong'ata, napik ilkejek olpurkel. 20Ore ng'uesi e ntim naayanyitu ninche nanu, mbariak o sidan; enkaraki naisho nanu ninche enkare ti ong'ata, napik ilkejek olpurkel, pee aisho nanu lelo gelunot laainei eneokishore, 21lelo tung'ana apa laitobiraka kewan, pee etum ninche aaibalunye enkisisa ai.
Eng'oki e Israel
22“Ore ake eyia, eitu iyie kimpot nanu Yakobo;
kake inaure iyie ti alo nanu, Israel!
23Eitu iyie kiyaki nkerra inono o lasar opejori,
neitu kiyanyitu nanu too lasarri linono.
Eitu nanu aaek too lasarri,
anaa aaitanaur te nkorropil.
24Eitu iyie kinyang'aki nanu enkorropil too mpisai,
neitu kintaraposh eilata oo lasarri linono.
Kake kiteeka iyie too ng'ok inono,
kintanaura iyie nanu te nkarruoisho ino.
25“Nanu ilo ojutoo nkitarruorot inono,
te nkaraki kewan ai,
nemaitoki nanu adamu ng'ok inono.
26Tipikaki nanu ndamunot,
maishankarrata iyiook te nebo;
iyau enkiguana ino,
pee kitumi aaitisipa nchere iata esipata.
27Etaasa apa papaai lino le dukuya eng'oki,
ore lelo aitutumok linono
naatapaashare nanu.
28Ore enkaraki ina, aisarkionie nanu lelo kituaak le wueji sinyati,
ayaua nanu Yakobo enkidaata naitaa Israel oldeket.