Ilaisiaayiak le nkurma oo lng'anayio
1“Amu etiu enkitoria e shumata anaa oltung'ani openy enkang otayoo enasirie alo aing'oru iltung'ana ootur enkurma enye oo Ing'anayio. 2Ore pee eidip atoning'ore ilaisiaayiak pee elaaki dinari te nkolong, nerik enkurma enye oo sabibu. 3Neitoki alo saa uni, netum kulikae eitashoo te nemirishoreki meeta esiaai, 4nejoki sii lelo, ‘Enchom sii intae enkurma oo sabibu naisho intae entoki nairirikino.’ Nepuo. 5Neitoki ake alo anaa saa ile, o saa naaudo, neiko ake neijia. 6Ore saa tomon o obo, nelo netum kulikae ooitashoo nejoki, ‘Ainyoo pee intasheshe intae te ne endama pooki, miatata esiaai?’ 7Nejoki ninche ninye, ‘Amu eitu kitum oltung'ani oishoo iyiook esiaai.’ Nejoki, ‘Enchom sii intae enkurma oo sabibu.’
8 “Ore pee eaku teipa nejoki olopeny enkurma oo lng'anayio olaitasheikinoni lenye, ‘Impoto laisiaayiak, inchoo olmushaara, tang'asu to lobayie o mpung'ie to loiturukuo.’ 9Ore pee epuonu laduoo ooiterutua saa tomon o obo netum ake pooki tung'ani dinari. 10Nepuonu ile dukuya ejo ketum ninche nkumok, netum sii ninche pooki tung'ani dinari. 11Ore pee eidip ninche aatang'amu neing'unyung'unyaki ilo openy enkang. 12Nejo, ‘Ore kulo ooisiadutua esaa nabo ake etaasishote, nintorisioko iyiook ooting'iria esiaai nagol o ldalati pooki.’
13“Newaliki obo lenye ajoki, ‘Olchore eitu nanu aainyal. Keitu duoo kining'okino o iyie dinari? 14Imbung'a enino shomo. Amu atonyorrayie aisho ele oisiadua anaa enaaisho iyie. 15Aimaaishiaakino te naas anaa enayieu too naainei? Ana keiba enkong'u ino te nkaraki nara nanu aminin?’
16 “Neijia etiu, keaku ile siadi ile dukuya, neaku ile dukuya ile siadi.”
Eigila ake Yesu ene uni alimu enkeeya enye
(Mk 10.32-34; Lk 18.31-34)
17Ore pee eaku eilep Yesu alo Yerusalem nerik lelo ooiteng'eni lenyena tomon o aare enkilepata te nkoitoi nejoki, 18“Ng'ura kilepita aapuo Yerusalem, naa kepiki Enkerai e Tung'ani nkaik oo lapolosak o laiteng'enak loo nkitanapat neiguanare ninye enkiguana e keeya. 19Neisho iloreren meikordodo, near, too nkeenta, neshei neitopiuni te nkolong e uni.”
Embae natoomonoko ng'otonye layiok le Sebedayo
(Mk 10.35-45)
20Nelotu ng'otonye layiok le Sebedayo enetii Yesu eboitare ilayiok lenyena pokira aare neserem eeta enaomonu.
21Neikilikuan Yesu ajoki, “Ainyoo iyieuu?” Nejoki, “Intanapisho metotona kulo ayiok laainei pokira aare obo te nkaina ino e tatene, neton olikae te nkaina e kedianye te nkitoria ino.” 22Newaliki Yesu ajoki, “Miyiololo eniomonunu, aa ndimidimi aatook enkikompe naok nanu?” Nejoki, “Ee kindim.” 23Nejoki ninye ninche, “Ee esipa iokioko enkikombe ai kake ore entonata te nkaina ai e tatene ana te ne kedienye, mme nanu oishoru, kake eaku ene lelo ooitobiraka Papa lai.”
24Ore pee ening kuldo tomon ina, negorokino lelo alashera pokira aare. 25 Neipot Yesu ajoki, “Iyiololo aajo, ore laitoriak loo Loreren eitaa ate kituaak, neitoreisho te ngolon. 26 Ore te intae metiu nejia; kake ore pooki tung'ani te intae oyieu neaku kitok; inchoo eaku olaisiaayiani linyi, 27ore oloyieu neaku ole dukuya te intae neaku osinka linyi; 28anaa eneitu elotu e nkerai e Tung'ani meisiaai kake eewuo aisiaaisho neitayu enkishui enye metaa elakunoto oo lkumok.”
Eishiunye Yesu lmodook aare
(Mk 10.46-52; Lk 18.35-43)
29Ore epuo aaing'uaa Yeriko nesuj olorora kitok. 30Naa ng'ura, etii ltung'ana aare modook ootoni te mbata e nkoitoi, ore pee ening inchere Yesu ilo oimita ine nebuak aajo, “Lo Kitok ara Daudi, ing'urrie iyiook.”
31Neisikong olorere ninche aaitigir, kake enyaakita aaitulusoo aabuak aajo, “Lo Kitok ara Daudi, ing'urrie iyiook.”
32Neitashe Yesu neipot ninche nejoki, “Kaa iyieuu naitaas intae?” 33Nejoki ninche ninye, “Lo Kitok, pee eboli iyiook inkonyek.”
34Neing'urrie Yesu ninche neiseyie inkonyek enye; nedolishoyu ninche te ina kata nesuj ninye.