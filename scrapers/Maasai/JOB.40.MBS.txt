1Neitoki Olaitoriani ajoki Yoab:
2“Keidim oloing'oru entorroni atekeshare ilo Magilani?
Ore ilo oishankarrare Enkai, inchoo ninye ewal ina.”
Ewalata e Yoab
3Neitoki Yoab awaliki Olaitoriani, ejo:
4“Ng'ura ajo mara toki naikenaroyu;
ainyoo nanu aawaliki iyie?
Atipika nanu enkaina ai anuk enkutuk ai aiken.
5Airoro apa te nkata nabo, nemaitoki awal;
kat are, nemaitoki alo dukuya.”
Ewalata o Laitoriani
6Newaliki Olaitoriani Yoab to lkutati ejo:
7“Terretena empolos ino anaa olee;
kaaikilikuanishore nanu iyie, nikimbalakinye nanu.
8Aikipik sii nanu enkitapong'oto?
Aikidung'oki iyie nanu enkiguana peyie itum aitaa kewan olasipani?
9Iyata iyie enkaina natiu anaa ene Nkai?
Naa indim iyie atadara to ltoilo laaijo olenye?
10Tukusoyu te nkitoo o te nkanyit.
Inchopoki kewan enkitoo o esikar.
11Tubuku intayu ina goro ino nadooyo,
ning'or pooki ngae owuasa, nintadoyio ninye.
12Ing'ura pooki ng'ae owuasa, nintadou ninye,
nintunyoki enkop lelo torrok te pooki neitasheyie.
13Isudoi ninche pooki tenebo tiatua enterit,
nkenoi inkomomi enye te nkop e abori.
14Naalotu sii nanu anyorraa,
nchere enkaina ino e tatene makewan nayau enkisulata.
15“Ing'ura sii iyie ina kukuu naji Behemot
ina naitobirua nanu anaa pee aaitobirua iyie;
enya ninye olkujita anaa olkiteng.
16Naa ng'ura, empolos enye etii engolon enye,
netii engolon enye nkirnyany e nkoshoke enye.
17Neitagol ninye olkidong'oe lenye anaa oltarakuai;
ore isinigi loo nkejek enyena neibung'a tenebo.
18Ore iloik lenyena netiu anaa indulen o suyai;
netiu inkejek enyena anaa ing'apeta e sekenkei.
19Ninye ene nkiterata too siatin pooki Enkai;
inchoo ilo oitobirua ninye eitinyiku olalem lenye!
20Amu too ldoinyio epuku endaa enye,
teine neiguranie ng'uesi pooki entim.
21Eirrag ninye tiabori entim oo lkiku,
tiatua ine netii iseyia to lbalbal.
22Amu tiabori lelo oipi loo lkiku elo ninye ashur;
neman ninye nchorroi oo nkariak.
23Ing'ura, tenenang'unye oreyiet nemeiture ninye;
meeta enkuretisho hoo tenenang'unye olkeju le Yordan.
24Keetae oloidim aawa ninye too ntokitin naibung'ieki isinkir?
arashu een enkume enye torreshet?