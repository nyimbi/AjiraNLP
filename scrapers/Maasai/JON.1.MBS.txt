Etogolong'aka Yona Olaitoriani
1 Eewuo apa ororei lo Laitoriani enetii Yona olayioni le Amitai, ejo, 2“Tudumunye, shomo Ninawi, ina anasa kitok, ninchiraki ninye; amu eilepua entorroni enye alotu dukuya nanu.” 3Kake etudumunye Yona aisikaki Tarshishi ailany Olaitoriani. Nedoyio ninye alo Yopa netum emeli naloito Tarshishi; metaa etalaa entikit, neked ajing, pee elo te nebo ninche Tarshishi, enelakua ailany Olaitoriani.
4Kake eirriwua Olaitoriani olkutati sapuk shumata enaiposha, nejing enkilugo kitok enaiposha, o metaa kejo emeli pee egila. 5Neiputukuny to lkirutoto lelo ootii emeli, neishiraki ake oltung'ani enkai enye; nenang'aki ninche lelo olan apa ootii emeli atua enaiposha, pee eiteneneng. Kake eshomo apa Yona adoyio alo olgilata li abori emeli neirrag, neirura aitayu njo. 6Neaku eewuo olkitok le meli nejoki ninye, “Kainyoo iyie idamu, laairragani? Tuputunye, impoto enkai ino! Eidimayu pee edamu iyiook ina ai pee mikindaaya.”
7Nejokino ninche maate, “Wootu, matoosh enkukuo, pee kitum aatayiolo nchere kaing'ae eimua ena torroni naewuo shumata iyiook.” Neosh ninche enkukuo, nedoiki enkukuo Yona. 8Neitoki ninche aajoki ninye, “Toliki iyiook, kaing'ae eimua ena torroni naewuo shumata iyiook? Kainyoo esiaai ino? Naa kaji ing'uaa? Kaa enkop inyi? Naa eira iyie oli alo orere?” 9Nejoki ninye ninche, “Ara nanu Olheburaniai; naure nanu Olaitoriani, Enkai e shumata, laa ninye oitobira enaiposha o enkop natoyio.” 10Neitoki lelo tung'ana aairut oleng, nejoki ninye, “Kainyoo ena nitaasa iyie!” Amu etayioloito iltung'ana nchere keisikita apa ninye ailany Olaitoriani, enkaraki natolikio ninye ninche.
11Neitoki ninche aajoki ninye, “Kaa iyiook kintaas iyie, pee etum enaiposha aitirring'ayu te iyiook?” Amu etoponari enaiposha ailugo oleng. 12Nejoki ninye ninche, “Entudumuaki nanu entanang'akaki atua enaiposha; pee etum enaiposha aitirring'ayu te intae; amu ayiolo ajo enkaraki nanu pee eewuo ele kutati kitok shumata intae.” 13Ore ake eyia neijia netonyuaa lelo tung'ana aajo kireu emeli meeu enkop natoyio, kake etalaikinote amu etoponari enaiposha ailugo oleng oleng ti alo ninche. 14Neaku eishirakitia ninche Olaitoriani, ejo, “Kisai iyie, Olaitoriani, mincho iyiook kindak te nkaraki enkishui ele tung'ani, niminteleiki iyiook osarge le meeta entioto; amu itaasa iyie Olaitoriani anaa enikintiship iyie.” 15Nedumu ninche Yona nenang'aki ninye atua enaiposha; neitirring'a enaiposha te nkilugoto enye. 16Neureyu lelo tung'ana Olaitoriani oleng, neitaiki ninche Olaitoriani olasar, neinos olmumai. 17 Neirriu Olaitoriani osinkirri sapuk metoijoi Yona; netii apa Yona enkoshoke o sinkirri nkolong'i uni o nkewarieitin uni.