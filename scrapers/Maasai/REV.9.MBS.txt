1Neitoki olmalaika le imiet aosh entarumpeta enye, nadol olakira otusulunye eing'uaa shumata elotu enkop. Neishori ninye olbolet lo lgos le ina gumoto nemeeta eneiting'ie. 2 Nebol ilo gos le ina gumoto nemeeta eneiting'ie, neilepu empuruo te ilo gos naikununo anaa empuruo o lkokuet sapuk, nemisimisu enkolong, o enkijape te ina puruo napuku te ina gumoto. 3 Nepuku te ina puruo ilmaat nepuonu enkop. Neishori engolon natiu anaa engolon oo nkolopani e nkop. 4 Nejokini ninche pee meinyal inkujit e nkop, aashu ae toki nabulu nanyori aashu pooki shani, kake lelo tung'ana ake lemeeta olmishire le Enkai too lpurai loo nkomomi enye. 5Neishori ninche meisilisilo ninche too lapaitin imiet, kake pee mear metuata. Netiu enkitamioto enye anaa emion e nkolopa, te neng'or oltung'ani. 6 Naa ore te nena olong'i naa keing'oru oltung'ani keeya nemetum ninye. Neng'uar ninche keeya, neilany keeya ninche.
7 Ore lelo maat te nidol, neikununo anaa mbartan naatanapate to larrabal. Netii ilukuny enye ntokitin naatiu anaa nkopiyiani e nkitoo e sahabu, neikununo nkomomi enye anaa nkomomi oo ltung'ana. 8 Neikununo ilpapit lenye anaa ilpapit loo nkituaak, neikununo ilala lenye anaa ilala loo lng'atunyo. 9 Neeta ilpala laaijo nkilani oo lgooitie oo sekenke, ore enkikurrukur oo naipuko enye, netiu anaa enkikurrukur oo ngarrin oo mbartan kumok ekuetiki olarrabal. 10Neeta ilkidong'o laaijo loo nkolopani oonyisho, ore engolon enye naitameiyie iltung'ana too lapaitin imiet naa atua lkidong'o lenye etii. 11Ore olaiguanani oitore ninche naa ilo malaika le ina gumoto nemeeta eneiting'ie. Ore enkarna enye too Lhebrania naa Abadon neji te nkutuk o Lyunani Apolion (nchere olamutani).
12Eidipa entaboi e dukuya atulusoi, ng'ura eton eng'or intabo are naapuonu te siadi.
13 Neitoki olmalaika le ile aosh entarumpeta enye, naning oltoilo oing'uaa nena mowuarak pokira ong'uan o lperere lo lasar le sahabu otii dukuya Enkai, 14ejoki ilo malaika le ile, oata emowuo, “Talaku lelo malaika oong'uan ooena to lkeju sapuk le Frati.” 15Neaku nelakuni lelo malaika pokira oong'uan apa ooibooki aaitaanyu ina saa, o ina olong, o ilo apa, oilo ari, pee ear ematua e uni o ltung'ana. 16Ore esiana oo ltimito ookedito mbartan netasha are naa nkalifuni tomon katitin nkalifuni tomon. Atoning'o nanu esiana enye. 17Naa inji eikununo nena bartan natoduaa te nduaata ai, neeta lelo ookedito nkilani oo lgooitie oo sekenke naayia anaa enkima, neyia anaa soito pusi ooji Salfa neyia anaa enkima e nkibiriti. Neikununo lukuny oo mbartan anaa lukuny oo lng'atunyo Nepuku enkima e Nkibiriti too nkutukie enye. 18Ore te kulo meita pokira okuni near metuata ematua e uni oo oltung'ana te nkima, o te mpuruo o te nkima e nkibirti, naing'uaa nkutukie enye. 19Amu ore engolon e nena bartam naa atua nkutukie enye etii, olkidong'o lenye. Netiu lkidong'o lenye anaa lasuriaa, keeta lukuny, naa ninche epikishore ilbaa. 20 Ore iltung'ana ootelekutua, leitu eari metuata te kulo meita, neitu eirridu nkiaasin oo nkaik enye, neitu epal eseremata o eomonoto oo loiriruani, o nkitanyaanyukot neme Enkai e sahabu o enkosholai, o suyai, o soito o enoo nkeek nemedolisho, aashu ening'isho aashu aashom. 21Neitu sii eirridu too loikop lenye o te sakutore enye, o te loloito enye o te mpurrorre enye.