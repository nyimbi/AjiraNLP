Eeta pooki toki enkata enye
1Ore te pooki toki neetae enkata enye, neetae enkata e pooki toki tiabori keper:
2Eetae enkata naini,
neetae enkata naye,
neetae enkata eunore,
neetae enkata nadotuni ina natuunoki;
3neetae enkata naari metua,
neetae enkata naishiunyeki;
neetae enkata nagili neetae enkata nasheti;
4neetae enkata naishiri,
neetae enkata nakueni;
neetae enkata e nkishirata o sina,
neetae enkata o sinkolio
5neetae enkata nanang'ari isoito,
neetae enkata naiturrurri isoito tenebo;
neetae enkata naibung'i aaitamuat nkaik,
neetae enkata nemeibung'i aaitamuat nkaik
6neetae enkata naing'oruni,
neetae enkata naiminieki,
neetae enkata nashumi,
neetae enkata naiturrarri;
7neetae enkata napolosi,
neetae enkata naripi
neetae enkata nagirae,
neetae enkata nairori
8neetae enkata e nyorrata,
neetae enkata e nkiba;
neetae enkata o larrabal,
neetae enkata e seriani.
9Kainyoo dupoto natum olaisiaayiani te ekenyata enye? 10Atoduaa ina siaai naishorua Enkai aisho nena kera e tung'ana metanyamaliki ninye. 11Eitaa ninye pooki toki sidai te nkata enye; ore ake sii netipika ninye e ndamunoto e tung'ani endamunoto oo ntarasi, ore etiu neija nemeidim ninye atayiolo ina nataasa Enkai te nkiterunoto o metabaiki enkiting'oto. 12Ayiolo ajo meetae ae toki sidai te ninche alang teneitiship ate neng'ida too nkolong'i pooki naaishu ninche; 13enkishooroto sii e Nkai to ltung'ani nchere ore pooki ng'ae neinos, neok, neisikarra te ekenyata enye pooki. 14Ayiolo ajo ore pooki naas Enkai neitashe ntarasi; meetae ae toki naponikini ninye; nemeetae toki naiwuang'ieki te ninye; eitaa Enkai metotiwuo neija, peyie etum iltung'ana aatureita ninye. 15Ore ina natii, netii apake, ore ina naitoki atii, netii apake, neing'oru Enkai ina naterewaki aaitalamaa.
Nkiguanat nemesipa te nkop
16Ore tenebo ina atoduaa ake sii tiabori enkolong teine wueji neutarieki esipata ajo etii ake sii ninye ine enkarrueisho, ore ine wueji e supatisho, netii ake sii ninye enkarrueisho. 17Najo tiatua oltau lai, ekeiguanare Enkai lelo supati neiguanare lelo torrok, amu etegelua ninye enkata tenkaraki pooki toki, o pooki siai. 18Najo to ltau lai tenena naaipirta nkera oo ltung'ana inchere Enkai natemita ninche pee eitodol ninche nchere ing'uesi ninche. 19Amu ore eneiting'oki iltung'ana naa ninye sii eiting'oki ng'uesi; ore anaa enaye nabo neye ake sii ninye enkae. Eeta pooki enkiyang'et nabo nenyanyuk, nemeeta oltung'ani enelang'ie nena ng'uesi; amu ore pooki naa empesho. 20Epuo pooki ewueji nebo; amu enterit eing'uaa pooki nerrinyokino pooki enterit aaigil. 21Aing'ae oyiolo tenaa ore enkiyang'et oltung'ani neilep alo shumata ore enkiyang'et eng'ues nelo abori atua enkop? 22Metaa atoduaa ajo metii toki naikash alang teneshipakino oltung'ani esiaai enye, amu ina doi esiaai enye; aing'ae oidim ayau ninye metoduaa imbaa naasuju ninye eidipa atua?