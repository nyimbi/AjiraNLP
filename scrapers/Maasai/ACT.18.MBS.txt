Paulo etii Korinto
1Ore pee elusoo kuna nedumunye Paulo te Atene, nelotu Korinto. 2Netum Olyahudi obo oji Akuila, laa oinoti le Ponto, naa enalotunye det eing'uaa Italia te nebo enkitok enye Prisila, enkaraki naitanapishe olaiguanani kitok Klaudius meshomo Lyahudi pooki aaing'uaa Roma. Nelo Paulo enetii ninche; 3naa ore amu keng'ar enkarriyiano e siaai enye, nebik te nebo ninche, neasisho; amu ilaitobirak loo emai ninche. 4Neiguana anaa ake te nkaji e ntumo too nkolong'i e sabato ejo ayietu Ilyahudi o Lyunani meiruko.
5Ore pee edou Sila o Timoteo te Makedonia, nesheikino ninye Paulo elikioroto o rorei neishakenoki too Lyahudi nchere Kristo Yesu. 6Ore pee egilunore ninche maate ninye nemor, neipiripiroki Paulo ilkilani lenyena nejoki, “Meeu osarge linyi shumata lukuny inyi. Maata nanu entioto; ore ebaiki taata iltung'ana loo Loreren alo enetii.” 7Nelo aing'uaa lelo, nejing enkaji o ltung'ani oji Tito Yusto, oserem ninye Enkai, otashare enkaji enye ene ntumo. 8Ore Krispas laa ninye oitore ina aji e ntumo, neiruk Olaitoriani, neiruk sii enkaji enye pooki; ore pee ening Ilkorintio kumok neiruk neibatisae. 9Nejoki Olaitoriani Paulo nabo olong kewarie eirura, “Miureishoyu, iroro, nimigira; 10amu atii nanu te nebo iyie. Nemeetae oltung'ani likibaiki aitaas entorrono: amu kumok iltung'ana laainei te na anasa.” 11Nebik Paulo te ine olari obo o lapaitin ile, eiteng'enita ninche to rorei le Nkai.
12Ore pee eitaai Galio olbalusui loo Roma te Akaia, nedumakino Lyahudi pooki Paulo te nebo, nerik olorika le nkiguana, 13ejoito, “Keyiataki ele tung'ani olorere pee eserem Enkai te nkoitoi nemeishoruno too nkitanapat.” 14Kake ore ejo Paulo abol enkutuk, nejoki Galio Lyahudi, “Te nesipa naaji ajo kembae e ntorroni aashu ene karrueisho, lo Yahudi, naa anaata iatata esipata nang'iri ainining intae. 15Kake te na kenchankar oo rorei o nkarn o nkitanapat inyi, eng'urai oopeny; mayieu nanu naaku olarishani loo mbaa neeijo nena.” 16Nearaa aitung'uaa olorika le nkiguana. 17Nesar pooki aaibung Sostene, ilo apa oitore enkaji e ntumo oo Lyahudi, neidong te nkalo o lorika le nkiguana. Neitu hoo eshilaa ninye Galio nena baa pooki.
Enyaayie Paulo Antiok
18 Ore te siadi kuna, enyaaka abik nkolong'i kumok etulusoitie nena, neitanapare lalashera, neked emeli alo Siria, neiriamariyie Prisila o Akuila. Netabarnoki te Kenkrea: amu einosa olmumai. 19Nepuonu ninche Efeso, neing'uaa ninche te ine. Kake eshomo Paulo ajing enkaji e ntumo neishankarrarre Lyahudi. 20Ore pee eji maiboo metobiko oleng, neany; 21kake etudumunye nejoki ninche, “Kaitoki ake ashukunye, te neyieu Enkai.” Neked emeli alo Efeso. 22Ore pee elang'aki Kaisaria, neilep airoroki esirit, neitoki adoyio alo Antiok. 23Ore pee ebik nkuti olong'i te ine, nedumunye alo neimaa olkirine le Galatia, o Prigia aruk nenen, eitagol ilooiteng'eni pooki.
Etolikioyie Apolo ororei le Nkai te Efeso lo te Korinto.
24Neetae Olyahudi oji Apolo, laa te Aleksantria eini, nelotu elo Efeso; naa arriyia to rorei naa magilani too lkigerot. 25Neiteng'enaki apa ilo tung'ani te nkoitoi e o Laitoriani; naa ore amu oltung'ani oisusunkat oleng, neiro neiteng'enisho abaraki mbaa e Yesu, hoo naa enkibatisa e Yohana ake eyiolo 26neiteru airo te mpijan te nkaji e ntumo. Kake ore pee einining Prisila o Akuila, nerik enkaji enye, neibalakinye Enkoitoi e Nkai aabaraki. 27Ore pee eyieu ninye, nelang alo Akaia, neitagol ilalashera ninye nesiraki ilooiteng'eni empalai metang'amu ninye: ore pee ebaya Akaia neretu naleng lelo laa te nkaraki empiris e Nkai pee eiruko: 28amu etigilua ninye Ilyahudi te ng'olong naa te dukuya ltung'ana eitoduaayie too lkigerot inchere ore Yesu ninye Kristo.