Enjeunoto kitok
1Ore enkaraki ina keishiaakino nikirrip nena nikitoning'o oleng, pee mikipaashare ake. 2Amu amaa te na keewuo olkilikuai apa otolimutuo ilmalaika neaku ore engilata enye aashu eanyata netum enkitamioto, 3kaji kijeunye iyiook ti nikintololoiki enjeunoto kitok naba inji? Olaitoriani otang'asa alimu te dukuya, neetuo aaishakenoki ti alo iyiook lelo apa ootoning'o ninye. 4Neishakenoko sii ninye Enkai too lmonek o too mbaa e nking'asia o too mpukunot kumok e nking'asia o too nkishorunot e Nkiyang'et Sinyati naori te risioroto e yieuna enye.
Ilo laa ninye orrikoki iyiook enjeunoto.
5Amu mme lmalaika eishoo Enkai meitoria enkop nalotu, naa ninye ena nikiimaki. 6 Eishakenoki aajo te dikae,
“Ainyoo ninye oltung'ani linkenaa iyie,
anaa enkerai e tung'ani niramat iyie?
7Iyie oitadowuo ninye te nkiti rishata meeu abori lmalaika,
naa iyie oishoo olmarisian le nkitoo o enkanyit,
8nintadowuo pooki toki meeu abori nkejek enyena.”
Netipika pooki toki abori enkitoria enye, nemeetae ae toki natelekua nemeitore ninye. Ore anaa enatiu, eton mikidol iyiook pooki toki, tiabori enkitoria enye. 9Kake kidolita Yesu, otang'asaki aaitadou te nkiti rishata metadou abori ilmalaika, neishooki enkopiyia e nkitoo o enkanyit te nkaraki emion enye e nkeeya, peyie aa te mpiris e Enkai eishiamishama ninye enkeeya te rishata e pooki ng'ae.
10Amu ninye apa eiririkino, olaa nkunenyena naa ninye pee eetae ntokitin pooki, ore pee etumoki ninye atorikoki inkera kumok enkitoo neiteraka emion neitaa bayarot ilo oipirua enjeunoto enye te mion o larikoni. 11Amu ore ilo oitisinyi o lelo ooitisinyi nebo eing'uaa pooki. Naa ina pee mekurru ninye ejo ninche ilalashera 12 ejo,
“Kaliki lalashera laainei enkarna ino,
naaisis iyie te mpolos e umata.”
13 Nejo sii,
“Ekapik nanu osiligi lai atua ninye”
neigil ake ajo,
“Nele nanu o nena kera naaishoo nanu Enkai.”
14Ore naa enkaraki nang'ar nkera nkiri o sarge, etang'arie sii ninye makewan ina pukunoto, paa te keeya etum ninye aitarruoi ilo oata engolon e nkeeya, aa ninye Sheitani, 15netum atokordu lelo pooki ooena te nkishui enye pooki enkaraki naure enkeeya.
16Amu esipa nchere mme lmalaika doi eimaki kake eishoi e Abraham.
17Enkaraki e ina pee eishooki metotiwuo anaa lalashera lenyena too mpukunot pooki, pee etum ataa olapolosani oata olng'ur neisiligayu te siaai e Enkai, netum aitayu enkitukuoroto oo ng'ok oo ltung'ana. 18Amu ore enkaraki natamio ninye makewan netetemaki, ekeidim ninye atareto lelo ootemi.