Emuoyian o laiguanani Hesekia o enkishiunoto
(Isa 38.1-8,21-22; 2 Int 32.24-26)
1Ore apa te nena olong'i, etamuoyia Hesekia ometaa kejo pee eye. Nelotu Isaya, ilo oiboni le Nkai enetii ninye, nejoki ninye, “Nji ejo Olaitoriani, ‘Ntobira mbaa olmarei lino, amu iye iyie, minchiu iyie.’ ” 2Neibelekenya Hesekia aing'orie enkomom enye esuntai neomon Olaitoriani ejo, 3“Tadamu taata Olaitoriani, aatasayia iyie, ina nashomo nanu te dukuya iyie too sipat, o to ltau pooki, nataasa nanu mbaa sidain too nkonyek inono.” Neishir Hesekia te mion. 4Ore eton eitu elo Isaya aipang to lgoriet le polos, nelotu ororei lo Laitoriani enetii nejoki, 5“Torrinyoyu, nilo ajoki Hesekia, ilo kitok loo ltung'ana laainei, ‘Nji ejo Olaitoriani, Enkai e Daudi papaai lino: Atoning'o nanu enkomono ino. Atoduaa nanu ilkiyio linono; ng'ura kaaishiunye nanu iyie; ore te nkolong e uni, naa ilep iyie alo enkaji o Laitoriani. 6Naa kaponaa nanu ilarin tomon o imiet te nkishui ino. Kaakordu nanu iyie o ena anasa aitayu te nkaina o laiguanani le Asiria, naa kamitu nanu ena anasa te nkaraki kewan ai, o tenkaraki o sinka lai Daudi.’ ” 7Nejo Isaya, “Iyau emukate oo lng'abolo, naa o nchoo epuo ninche aaiteleiki oltudutai, pee etum ninye aishiu.”
8Nejoki Hesekia Isaya, “Kainyoo enkitodolunoto nchere kaaishiunye nanu Olaitoriani, naa kayooki nanu alo enkaji o Laitoriani te nkolong e uni?” 9Nejoki Isaya ninye, “Ele olmonekie te iyie oing'uaa Olaitoriani, nchere keas Olaitoriani ina toki naisiligishore ninye. Kelo oloip dukuya iroruat tomon anaa errinyo siadi iroruat tomon?” 10Newalu Hesekia ajo, “Kelelek pee eadoru oloip alo iroruat tomon alang tenerrinyo siadi iroruat tomon.” 11Neishiraki Isaya ilo oiboni le Nkai Olaitoriani, nerrinyunye oloip siadi iroruat tomon, nerrinyo enkolong aipirakinore enkoitoi o sagam le Ahas.
Ilkiliku ooing'uaa Babilon
(Isa 39.1-8)
12Ore apa teina kata, neirriwaa Merodak-baladan olayioni le Bat-adam, ilo aiguanani le Babilon ilkiliku ooyautua mpala o enkishoroto enetii Hesekia, amu etoning'o apa ninye ajo etamuoyia Hesekia. 13Neitoomon Hesekia ninche, neitodol ninche ilchumat pooki le nkaji enye, ina osholai, o sahabu o enkorropil, o eilata nagol enkinyiang'a o ewueji enye oo masaa o larrabal, o nena pooki apa naatii nkajijik enyena naashumishoreki. Meetae apa entoki natii atua enkaji enye, anaa pooki toki e nkitoria enye neitu eitodol Hesekia ninche. 14Neitoki Isaya ilo oiboni le Nkai alotu enetii olaiguanani Hesekia nejoki ninye, “Kaa etejo kulo tung'ana? Naa kanu eetuo ninche enitii?” Nejo Hesekia, “Enkop nalakua eing'uaa ninche, Babilon eing'uaa ninche.” 15Neitoki ninye ajoki olaiguanani, “Kainyoo ninche etoduaa te nkaji ino?” Newalu Hesekia ajo, “Etoduaa ninche nena pooki naatii atua enkaji ai. Meetae entoki tiatua nena ajijik aainei naashumishoreki neitu nanu aitodol ninche.”
16Neitoki Isaya ajoki Hesekia, “Toning'o ororei lo Laitoriani: 17 Ng'ura, kepuonu nkolong'i, ore nena pooki naatii atua enkaji ino, o nena apa naatushuma loo papaai lino o metabaiki ena olong, naa kenapi aaya Babilon; meing'uari toki, Olaitoriani ojo. 18 Ore embata oo layiok linono makewan likitoikioki iyie, neyai sii ninche naa kepuo aaku isunaishi oogelema tiatua enkaji o laiguanani le Babilon.” 19Neitoki Hesekia ajoki Isaya, “Ore ilo rorei lo Laitoriani liroro naa aisidai. Neijia etiu, eetae eseriani o enkitirring'a too nkolong'i aainei.”
Enkiting'oto e nkitoria e Hesekia
(2 Int 32.32-33)
20Ore nkulie kiaasin e Hesekia o enkidimata enye pooki, o ilo shorro oitobira ninye, o ewueji neimieki enkare, neyau enkare atua enkanasa, neigeroki pooki tiatua embuku oo ntepen oo laiguanak le Yuda. 21Neirura Hesekia etua anaa apa loo menye; neitoreisho Manase olayioni lenye te rishata enye.