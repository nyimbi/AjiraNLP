1Eitamanaki intae esuntai, etamanaki iyiook aamuat to ngudi etoosho ninche eseder o Laitoriani le Israel.
Eisiligishore Olaitoriani olaiguanani oing'uaa Betlehem
2 Kake ore iyie Betlehem Efrata, iyie ora kiti too lgilat le Yuda, iyie epukunye ilo olotu te nkaraki nanu, ilo olo aaku Olaitoriani loo Siraeli; ilo laa ore enkiterunoto enye naa e niopa, ebaiki nkolong'i e moitie.
3Ore enkaraki ina, kepalaa ninye ninche ometabau ina kata, pee eiu ina nanuta ninye, netum taa ilalashera lenyena pooki aatorrinyokinoto iltung'ana le Israel. 4Naa keitashe ninye aitoti nkerra enyena te ngolon o Laitoriani te nkitoo e nkarna o Laitoriani Enkai enye. 5Naa kelo ninye ayau eseriani.
Enkordunoto o enkitamioto
Pee kitum iyiook aatudumakinoto ninye ilchekuti oopishana, o ltung'ana isiet kituaak loo ltung'ana. 6 Kepuo ninche aaitore enkop e Asiria to lalem, neitore enkop e Nimrod te nchutati o lalem; naa kepuo ninche aakordu iyiook too le Siria, tenepuonu ninche enkop ang nepuonu aaituny ilpolosien lang.
7Netum taa ilo pisiai le Yakobo atijing'a empolos oo ltung'ana kumok, anaa enkoiliolio naing'uaa Olaitoriani, anaa enchan nashaiki nkujit nemeanyu iltung'ana anaa nkera e tung'ana. 8Naa kelo ilo pisiai le Yakobo aaku tenebo iloshon, nejing empolos oo ltung'ana kumok netiu anaa olng'atuny otii atua ing'uesi e ntim, anaa olkuoo lo lng'atuny oti atua eluaata oo nkerra, naa teneimaa atua nenang'ie enkop; neitaa ndung'udung'ot, nemeetae olokordu. 9Kepuoi aailepie enkaina ino te shumata ilmang'ati linono, ore ilmang'ati linono pooki naa keiwuang'ieki.
10Ore kenya teina olong Olaitoriani ojo, naa kaiwuang'ie nanu mbartan inyi aitung'uaa intae, naidaikie ngarrin inyi oo mbartan; 11naa kaiwuang'ie nanu nena anas e nkop inyi nauroo lelo sempewueti linyi pooki; 12naiwuang'ie nanu esakutore te nkop inyi, niming'iligili aekata aata esakutore. 13Naa kaiwuang'ie nanu nkitanyaanyukot inyi, naiwuang'ie ng'apeta inyi te ntae, niming'iligili intae aairrugokino esiaai oo nkaik inyi; 14naa kadotu nanu Asherim inyi aiwuang'ie tiatua intae naidaikie nkanas inyi. 15Naa ore te ngoro o te ngoro napi naitalaku elap, te lelo oshon leitu ening'isho.