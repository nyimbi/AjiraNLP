Etaasishe Rusi te nkurma e Boas
1Eeta apa Naomi oltung'ani le sotua lo lmarei lo lmoruo lenye, o ltung'ani karsis, lo lmarei le Elimelek, oji enkarna enye Boas. 2 Ore Rusi ina oo Lmoabu nejoki Naomi, “Nchooki nanu mashomo enkurma ang'osilu ilng'osil le nkano te siadi ilo latumie nanu ninye omom.” Nejoki Naomi ninye, “Shomo entito ai.” 3Neaku etudumunye Rusi alo asotisho ti atua enkurma asuj lelo ooisampu, nelotu apa ninye ewueji enkurma e Boas laa olo lmarei le Elimelek. 4Naa ng'ura, eewuo Boas eing'uaa Betlehem, nejoki lelo ooisampu enkurma, “Metaa Olaitoriani te nebo intae!” Newal ninche aajo, “Mikitamayiana Olaitoriani.” 5Neitoki Boas ajoki ilo aisiaayiani lenye oitasheiki lelo ooisampu, “Keneng'ae ena sila?” 6Nejoki ilo sinka aitasheikinoni, “Entito oo Lmoabu apa nairiamunore Naomi te nkop e Moab. 7Netejo ninye, ‘Aatasayia nchooki nanu matasotu naiturrur tiatua irridat le shairi o le nkano te siadi ilooisampu.’ Neaku eewuo ninye, netasotishe ebaiki tadekenya o metabaiki ena kata, eitu ninye eyagie te nkiti rishata.”
8Neitoki Boas ajoki Rusi, “Ore taata, toning'o, entito ai, milo asotisho ti ai kurma, nimilo aing'uaa ena, kake tataaniki ntoyie aainei. 9Ing'ura iyie ewueji nepuo ninche aaisampishore, nilo iyie asujaa ninche. Keitu nanu aitanap ilbarnot pee mikintanyamal ninche iyie? Naa te niata enkure shomo enetii motioo tooko ina natookutuo ilbarnot.” 10Negilaki kung neirugokino enkop nejoki ninye, “Kainyoo nanu pee anoto omom too nkonyek inono, eji nikitishilayie hoo nara enkomoni?” 11Kake etawalikia Boas ninye ajoki, “Ore nena pooki nintaasa enkaputani ino ebaiki keeya o lmoruo lino aatolikioki nanu aaitobiraki, o ina apa nitung'uayie papaai lino o yieyioo lino o enkop inyi nilotu enkop oo ltung'ana apa limiyiolo. 12Mikitalaaki Olaitoriani ina apa nitaasa, nikincho Olaitoriani olerrinyore te nkiputakinoto Enkai oo Siraeli, naa abori inaipuko enyena iewuo asaru!” 13Neitoki Rusi ajo, “Kimpirisie iyie nanu, olkitok lai, amu kintagolo nanu oshoke nirorie esinka ino te supatisho, hoo ninye nemara nanu nabo oo nkaisiayiak inono.”
14Ore te nkata nainosi endaa nejoki Boas, “Wou ene, pee inos endaa nintadoiki oldung'oti lino engirra atua enaisho oo sabibu.” Neaku etotona ninye te nebo nena aisampuak, neitarasaki ninye emukate natapejoki; neinos ninye o metaraposhoyu, neleku. 15Ore pee edumunye ninye alo asotisho, neiguan Boas ilbarnot lenyena ajoki, “Enchoo ninye metasotisho ninye tiatua o metong'osilu irridat, nimibuakiki ninye. 16Ore sii entaiki ninye kulie naatii irridat, ning'ueikiki ninye metasotu, nimimbuakiki ninye.”
17Neaku etasotishe ninye ti atua enkurma o metaa teipa; neitoki aidong nena naatasotuo ninye, neaku efa nabo e ntapa naji shairi. 18Nedumu ninye aya nelo atua enkanasa; neitodol enkaputani enye entoki natasotuo ninye, neyaua sii aisho ninye endaa duoo natelekua ninye etaraposhe. 19Nejoki enkaputani enye ninye, “Kaji duo taata ishomo asotishore? Naa kaji itaasishore? Metamayiani ilo tung'ani likitisirua iyie.” Neaku etolikio ninye enkaputani oltung'ani duo oshomo aaisiaai, nejoki, “Ore enkarna e ilo tung'ani duo lashomo aaisiaai naa keji Boas.” 20 Nejoki Naomi ina tito o layioni lenye, “Metamayiana Olaitoriani ilo leitu eing'uaa esupatisho enye ilo oishu aashu iloo tuata!” Neitoki sii Naomi ajoki ninye, “Olo lmarei lang ilo tung'ani, obo le ntaloishi ang.” 21Nejo Rusi, ina tito oo Lmoabu, “Ore te nebo nena, aatiaaka ninye, ‘Tataaniki ilaisiayiak laainei, o metaba anaa neidip enkisampuare.’ ” 22Neitoki Naomi ajoki Rusi, ina tito o layioni lenye, “Keishiaakino entito ai te nilo iyie te nebo nkaisiayiak enyena, pee mikintanyamali ake ti ae kurma.” 23Neaku etataanikia apa ninye nkaisiayiak e Boas, esotisho o metabau enkiting'oto e nkisampuare e shairi o enkano; neton ninye te nebo enkaputani.