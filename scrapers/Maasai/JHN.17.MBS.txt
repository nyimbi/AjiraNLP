Etoomonoko Yesu ilooiteng'eni lenyena
1Ore pee etejo Yesu kuna baa, neing'orie nkonyek enyena keper, ajo, “Papa etabawua esaa; intaa kitok Enkerai ino pee kintaa sii Enkerai ino iyie kitok. 2Amu inchoo meitoria pooki tung'ani pee eisho enkishui nemeish lelo pooki linchoo iyie ninye. 3Naa ena enkishui nemeish, inchere pee kiyiolou iyie Enkai nasipa nabo ake, neyiolou Yesu Kristo, ilo lirriwua. 4Aaitaa nanu iyie kitok te nkop; aitabayie esiaai nikinchoo mataasa. 5Ore taata Papa, intaaki iyie nanu kitok, te nebo iyie te nkitoo naata apa te nebo iyie eton eitaae enkop.
6“Aibalakinye enkarna ino lelo tung'ana likinchoo iyie aitung'uaa enkop. Ilinono apa ninche, nikinchoo iyie ninche, neibung'a ororei lino. 7Netayioloito taata ninche aajo ore pooki nikinchoo naa iyie eing'uaa; 8amu ore irorei likinchoo iyie naishoo nanu ninche, netang'amutua ninche, netisiputua aayiolou inchere, iyie aing'uaa, neiruko inchere iyie likirriwua. 9Ninche aomonoki; maomonoki enkop, kake lelo likinchoo, amu ilkulinono ninche; 10naa ore ntokitin aainei pooki inkuninono, naa inaainei ininono, naaitaaki kitok ti atua ninche. 11Meekure atii nanu enkop, netii ninche enkop; etaa alotu nanu enitii. Papa Sinyati, torripo ninche te ngolon e nkarna ino, te ina arna apa nikinchoo nanu, pee eaku nabo anaa enikira sii iyiook nabo. 12 Ore oshi eton atii te nebo ninche natorripo ninche, te nkarna ino, lelo likinchoo nanu atagolie nanu ninche, nemetii hoo obo oimina, meteleku ina kerai e nkiminata pee eitabari ilkigerot. 13Alotu taata enitii iyie, najo kuna baa te nkop pee eiputakino ninche eng'ida ai. 14Aishoo ninche ororei lino; neibayu ninche enkop, amu mme le nkop anaa enemara nanu ole nkop. 15Maomonoki intayu ninche te nkop, kake pee intajeu iyie ninche te ilo torrono. 16Mme le nkop ninche anaa enemara nanu ole nkop. 17Intisinya ninche te sipata ino. Esipata ororei lino. 18Ore anaa enikirriwua iyie nanu atua enkop, airriwayie sii nanu ninche atua enkop; 19naa kaitisiny kewan te nkaraki ninche pee esinyayu sii ninche te sipata.
20“Neme ninche ake aomonoki, kake o lelo pooki laairuk nanu enkaraki ororei lenye; 21pee eaku pooki nabo, anaa iyie Papa itii atua nanu natii nanu atua iyie, pee etii sii ninche atua iyiook, pee etum enkop airuko nchere iyie likirriwua. 22Aishoo ninche ina kitoo nikinchoo iyie nanu, pee etum aataa nabo anaa enikira iyiook nabo; 23atii nanu atua ninche nitii iyie atua nanu, pee eitaai ninche ilooiputakinote o metaa nabo, pee etum enkop atayiolo nchere iyie likirriwua, nitonyorra ninche anaa enikitonyorra nanu.
24“Papa, ayieu netii, lelo likinchoo enatii nanu, pee edol enkitoo ai nikinchoo iyie, amu kitonyorra iyie nanu eton etioyo enkitamanyunoto e nkop. 25Iyie Papa sinyati, eitu kiyiolou enkop, kake aatayiolo nanu netayioloito kulo nchere iyie likirriwua nanu. 26Netaiyioloito ninche enkarna ino naa kaitoki aitayiolo, pee etii atua ninche ina nyorrata nikitonyorrie nanu, natii nanu atua ninche.”