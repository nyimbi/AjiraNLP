Eenata e mpukuroto nasipa
1“Teyietu nchira, nimigira, tabuaku ilepunye oltoilo lino anaa entarumpeta; mbalakinye iltung'ana laainei nkitarruorot enye, mbalakinye enkaji e Yakobo ing'ok enye.
2Ore eyia, kaaing'oru ninche anaake, neng'ida ninche te neyiolou nkoitoi aainei, eji netiu anaa olosho oas isupati, leitu epuo aaing'uaa nkiguanat e Nkai enye; kaaikilikuan ninche nkiguanat naasipa, neng'ida ninche etaaniki Enkai.
3‘Kainyoo pee kiteena iyiook ate, aaitupukoo? nimidol iyie. Kainyoo pee kintoborro iyiook ate, neitu iyie ishilaa ina?’ Ng'ura, ore te nkolong e enata ino, ning'oru iyie murruna ino makewan, nintorogony ilaisiaayiak linono pooki. 4Ng'ura, iyeniyene intae ate pee itumokiki aailepilepa nintayuyu olarrabal. Ore eenata neeijo ena inyi ena olong, nemeisho iltoiloishi linyi metoning'i te shumata. 5Kena enata empukuroto ategelua nanu, ina olong naitobor oltung'ani kewan? Ke nkolong nairrug oltung'ani endukuya enye anaa enkujita, neisalaash ilkuniyiani o nkuruon ti abori ninye? Ilo iyie ajo ena eenata e mpukuroto, naa enkolong nang'amaroyu to Laitoriani? 6“Aime ena eenata empukoroto nategelua nanu: pee elaari ienat e ntorroni, neitololong'i nkeenta e nchata too murto, ore ilo oitorogonyaki nelaari meshomo, negili pooki shata oo murto? 7 Aime pee ing'arie endaa ino ilo oisumash, neyau ilo aisinani le meeta ang atua enkaji ino; ore pee idol ilo lemeishopo ninchop, neme pee isudoo kewan te lelo tung'ana leeijo iyie? 8Netum taa ewang'an ino atotiuo anaa enkakenya, ore enkishiunoto ino nelotu asieku; ore esupatisho ino nelo te dukuya ino, ore enkitoo o Laitoriani neaku ninye nikirrip te siadi. 9Nimpotisho iyie, nikiwaliki Olaitoriani; ore pee nchir iyie, nejo ninye, Nele nanu. “Tiniwuang'ieng'ie ti atua ate ina shata e murt. o ina utata o lkimojino, o enkiroroto torrono, 10ti nipukokiki intae maate lelo ooisumash, nintaraposhosho eyieunoto e ilo oata osina, netum taa ewang'an inyi ailepu te naimin ore emisimisi inyi netiu anaa enkipirata e nkolong. 11Nikirikoo iyie Olaitoriani anaake, nikintaraposh Olaitoriani iyieunot inono too mbaa sidain, neitagol iloik linono, nitiu iyie anaa enkurma natubukokoki enkare, nitiu anaa enchorro e nkare, nemeishunye ae kata.
12Ore wuejitin inono apa naaidaikieki nesheti; naa ilo iyie adumu olkitamanyunoto loo ishoritin kumok; nikipuoi aajo olaramani too lusien olaitobirani loo nkoitoi naalala enkanasa.
Olerrinyore te nkaraki enkibung'ata e Sabato
13“Ti nimbelekeny iroruat inono apaash sabato, nipaash isiaitin inono te nkolong ai sinyati, nintaa iyie sabato enkolong e nchipai o enkolong sinyati o Laitoriani nayanyiti; ti niyanyitu iyie ina olong, nimilo too nkoitoi inono makewan, anaa ing'oru enchipai ino makewan, anaa iro mbaa e pesho; 14nitumoki taa atishipakinoyu ina olong o Laitoriani, naaisho nanu iyie shomo too wuejitin e shumata e nkop; naaitoti nanu iyie te ina jung'ore e Yakobo papaai lino, amu enkutuk o Laitoriani nairoro kuna.”