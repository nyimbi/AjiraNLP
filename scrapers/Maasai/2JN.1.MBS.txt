1Olpayian oigeroki enkitok nageluno o nkera enyena, nanyor ti atua sipat, neme nanu ake, kake neijia etiu lelo pooki ooyiolo esipata, 2te nkaraki esipata nebikito ti atua iyiook naa keton te nebo iyiook ntarasi. 3Metaa te nebo iyiook empiris o lng'ur, o eseriani naing'uaa Enkai Papa neing'uaa Yesu Kristo Oinoti le Papa, te sipata o te nyorrata.
Esipata o enyorrata
4Kang'ida naleng adol kulie kera inono esujita esipata anaa ina ake naitanapa iyiook Papa. 5 Naasai naa taata na kitok, neme taa kaata ae kitanapata ng'ejuk naaigeroki, kake enapa ake nikiaata te nkiterunoto, nchere matonyorrata maate. 6Naa inji eikununo enyorrata te nikisuj iyiook nkitanapat enyena, naa ena enkitanapata anaa enikitoning'o apake te nkiterunoto, nchere enchomie enyorrata. 7Amu etijing'a lalejak kumok enkop, iltung'ana lemenyorraa elotunoto e Yesu Kristo to sesen; naa olalejani leeijo ilo oloiba Kristo. 8Entodol ate pee minturraa ina nikisiaayutua, kake pee itumutumu olekoisiaayio linyi ebore. 9Ore pooki oitulus nemebik te nkiteng'enare e Kristo nemeeta ilo Enkai; ore ilo obik te ina kiteng'enare neeta pokira aare Papa o Enkerai. 10Ore ake ololotu enitii lemeyau ena kiteng'enare eming'amu aaitijing aji aashu irorokiki; 11amu ore oloiroroki netang'arie esiaai enye torrono.
Enkirorokino nabayie
12Ore hoo naata nkumok naaigeroki, mayieu naasishore enkardasi o lbukoi, kake kaisilig ajo kalotu adol intae nairorie intae inotote nkomoni, pee elulung'ayu eng'ida ang. 13Eiroroki intae nkera e nkanashe ino nageluno.