Osikari oisiligayu le Kristo Yesu
1Ore naa iyie, enkerai ai, tagolo te mpiris natii atua Kristo. 2Ore ina nitoning'o te nanu te dukuya lchakenini kumok, intarasaki lelo tung'ana ooisiligayu ooidim sii ninche aaiteng'ena ilkulikae. 3Tonyorrai tang'ara osina anaa osikari odupa le Kristo Yesu. 4Meetae osikari otii enjore oisho metarruesha mbaa neme ne njore, amu ore enayieu ninye naa pe eitiship ilo oigero. 5Meishori olokuet emaupe a e nkitoo mme ketekeshe te risioroto oo nkitanapat. 6Ore olaturoni le nkurma onyok eiririkino netum ilng'anayio le dukuya. 7Tadamu kuna najo amu eikincho Olaitoriani ening'unoto te pooki toki.
8Tadamu Yesu Kristo, otopiwuo aing'uaa ilootuata, le ntalipa e Daudi, anaa enainosuaki te ilo rorei lai supat. 9Lelo omon supati laa te ninye aainosieki osina o maateeni too lpisia anaa olarruoni. Kake ore ororei le Enkai nemeena. 10Neaku kang'iri pooki te nkaraki lelo gelunot, pee etum sii ninche aanoto ina jeunoto ti atua Kristo Yesu, te nebo enkitoo oo ntarasi. 11Ororei osipa ele nchere: Te nikituata te nebo ninye, naa eikiyooki sii aaishu te nebo ninye. 12 Te niking'iri nikiyooki sii aaitoreisho te nebo ninye; te nikimiki ninye nemiki sii ninye iyiook; 13te nimikisiligayu, neton ninye eisiligayu – amu meidim ninye atomiki kewan.
Olaisiayiani otonyorrayioki
14Intadamu ninche ena, nintanap te dukuya Olaitoriani, metapaashare enchankar oo rorei amu meretisho, kake keiminie ake lelo ooning. 15Tonyuaa ntoduaai; kewan te Enkai ajo inyorraro, nira olaisiaayiani lemeeta enaitukurru, oasishore te nkitoriokinoto ilo rorei osipa. 16Tapaasha nena kirorot e pesho nemetii euriata e Enkai, amu iltung'ana ake erikoo oleng oleng metalama euriata e Enkai. 17Ore nkirorot enye nedaari anaa enkeeya nayieng'i, ore te lelo netii Hermenayo o Fileto; 18ootapong'o enkoitoi nasipa, eji ejo eidipa empiunoto oo lootuata atulusoi, neibelekeny enkirukoto e kulikae. 19 Kake etuno Enkai olkitamanyunoto le nkirukoto, nepik ele mishire ojo, “Eyiolo Olaitoriani lelo oora ilenyena,” neitoki ajo, “Ore pooki ng'ae oipot enkarna o Laitoriani nchoo eing'uaa entorroni.”
20Ore ti atua enkaji sapuk neme ntokitin e sahabu o enkosholai ake natii, kake etii sii noo nkeek o ne nkulukuoni, ore nkulie neasishoreki too mbaa naailep ore nkulie neasishoreki too mbaa naadou. 21Te neituku oltung'ani kewan nepaash iloirerioni neaku entoki naasishoreki te nkanyit, naitisinyaki pee easishore olopeny enkaji, neirragieki aaitaanyu nena siaaitin sidain. 22Neaku ilanya naa ng'uarrat e lelero, ning'oru esupatisho o enkirukoto, o enyorrata o eseriani, te nebo lelo ooipot enkarna o Laitoriani to ltau owang. 23Miaata eniporoki enchankar e modai nemeeta enajo, iyiolo iyie ajo ilarrabali ake eiu. 24Meishiaakino osinka lo Laitoriani te neaku olo larrabal kake oltung'ani oibor oshoke te pooki ng'ae olaiteng'enani onyor aiteng'enisho, ong'iri, 25nererioo te mborron lelo ookesh ninye, amu ebaiki neidim Enkai aishoo meirridu nepuonu aayiolou ina sipata. 26Pee ebaiki neisik aaing'uaa oorreshet le sheitani, otang'asa apa aibung metaasa enayieu ninye.