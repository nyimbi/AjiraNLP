Olmonekie lo loiboni le Nkai lemeishopo
1Ore apa te ilo ari oewunye ilo kitok le njore, oirriwua Sargon ilo aiguanani le Asiria meeu Ashdod, neitainye olarrabal neya ninye 2ore te ina kata neirorie Olaitoriani Isaya olayioni le Amos, ejo, “Shomo, talaku ilo kuniyia lirrotianita te mpolos nidotu inamuka too nkejek inono,” netaasa apa ninye ina alo meishopo nemeeta namuka. 3Nejo Olaitoriani, “Ore anaa enashomo osinka lai Isaya meishopo nemeeta namuka too larin okuni anaa olmonekie le ngolon ogilunore Misiri, o Etiopia, 4nejia naa elo atiu olaiguanani le Asiria erikoo lelo le Misiri ootarayioki o le Etiopia epuo eyararoto. Ore ndung'ot pokira ilooti o lkituaak nepuo meishopo nemeeta namuka. Nemeeta toki too ltuli neaku enkurruna e Misiri. 5Naa keitukurruni ninche te nkaraki Etiopia naisiligie osiligi lenye Misiri natawuasare. 6Ore lelo oomanya olomanaa le naiposha nepuo kenya aajo te ina olong, ‘Ng'ura, ena nataase te kuldo laa ninche apa kisiliga, naa ninche kisikakitia aaing'oru, eretoto pee ekordu iyiook aitung'uaa ilo aiguanani le Asiria! Naa amaa, iyiook, kaji kinko pee kiimisho?’ ”