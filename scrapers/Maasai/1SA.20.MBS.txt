Etaretuo Yonatan Daudi
1Neitoki Daudi aisik aing'uaa Naios te Rama, nelotu ajoki Yonatan, “Kainyoo nanu ataasa? Kainyoo entorroni ai? Naa kainyoo eng'oki ai te dukuya papaai lino, metaa keing'oru ninye enkishui ai?” 2Nejoki Yonatan ninye, “Metalakuana ina! Miye iyie. Ng'ura, meas papaai toki aa kitok o aa kiti eitu aaimakinye nanu; naa kainyoo naa pee aamikinye nanu papaai ena? Mme neijia etiu.” 3Kake etawala Daudi ajo, “Eyiolo papaai lino oleng nchere anoto nanu omom too nkonyek inono; nejo ninye, ‘Mincho Yonatan eyiolou ena, pee megoro ake.’ Kake esipa, anaa enaishu Olaitoriani o anaa enaishu oltau lino, eroruata nabo ake natii erishata nanu o keeya.” 4Neitoki Yonatan ajoki Daudi, “Ore pooki nijo, naaitaas nanu iyie.” 5 Nejoki Daudi Yonatan, “Ng'ura, olapa ng'ejuk taisere, nemajoyio nanu eitu aton te mesa te nebo olaiguanani, kake nchooki nanu mashomo, pee atum aisudoi kewan ti ong'ata o metabau enkolong e uni teipa. 6Te naalau nanu papaai lino tukul, nijoki, ‘Etasaishe Daudi aomonu pee ekuet alo Betlehem, enkanasa enye; amu etii ine olasar anaake to lari to lmarei pooki.’ 7Te nejo ninye, ‘Sidai!’ nesidanu to sinka lino; kake te negoro ninye, nitum atayiolo ajo eitobirita ninye entorroni. 8Neaku intaasa osinka lino te supatisho, amu iyaua osinka lino atua olmumai osinya lo sotua te nebo iyie. Kake te netii entorroni atua nanu, taaraki iyie nanu; amu kainyoo paa papaai lino kiyaki?” 9Nejo Yonatan, “Mikitalama kuna! Amaa naaji tenaa kayiolo nchere eitobirita papaai entorroni pee elotu shumata iyie, aimaaliki nanu iyie?” 10Neitoki Daudi ajoki Yonatan, “Kaing'ae laaliki nanu tenaa eikiwaliki papaai lino te nkisikong'ota?” 11Nejoki Yonatan Daudi, “Wou, maipang'a aapuo ong'ota.” Neaku eipang'a pokira oare aapuo ong'ota.
12Nejoki Yonatan Daudi, “Metaa Olaitoriani, Enkai oo Siraeli shakeni! Te naimakinye nanu papaai lai tena rishata taisere, arashu te nkolong e uni, ng'ura, tenaa esidai ninye ti alo iyie, aimairriu nanu olkilikuai pee aaitayiolo iyie. 13Kake te nelo neaku keitiship papaai lai pee kintaas iyie entorrono, metaasa sii Olaitoriani ina te Yonatan, neitulusoo sii te nemaaitayiolo nanu, areu iyie shomo, pee itum ashomo te seriani. Metaa Olaitoriani te nebo iyie, anaa enataa te nebo papaai lai. 14Te neton nanu aishu, ntoduaaki nanu enyorrata nemeibelekenya o Laitoriani, pee maye nanu; 15 nimidung esupatisho ino aitung'uaa enkaji ai ntarasi. Te neiwuang'ie Olaitoriani adung'oo pooki ng'ae loo lmang'ati le Daudi aiwuang'ie ti oriong e nkop, 16mincho enkarna e Yonatan edung'ori aaitung'uaa enkaji e Daudi. Naa meitalaku Olaitoriani elap too lmang'ati le Daudi.” 17Neitoki Yonatan ainosie Daudi olmumai aigil ti alo enyorrata enye te ninye; amu kenyor apa ninye anaa enanyor oltau lenye.
18Neitoki Yonatan ajoki ninye, “Ore taisere naa olapa ng'ejuk; naa eikilai iyie, enkaraki nemetii toki olorika lino. 19Ore te nkolong e uni naa eikilai iyie oleng; neaku shomo ewueji apa nisudoriyie kewan aa torrok mbaa, niton te mbata oo soito oosoto. 20Naa kang'oroo nanu mbaa uni embata enye anaa duoo kaata entoki nang'orito. 21Naa ng'ura, kairriu nanu enkerai, ajoki, ‘Shomo, ing'oru mbaa.’ Ore ake pee ajoki enkerai, ‘Ng'ura ena shoto ino etii mbaa, iyau ninche’; nilotu iyie, amu, ore anaa enaishu Olaitoriani, keserian te iyie nemetii embatisho. 22Kake te najoki nanu ilo barnoti, ‘Ng'ura etii mbaa te idia alo iyie;’ shomo, amu Olaitoriani likirriwayie iyie shomo. 23Ore ti alo ina bae nikiimakitia nanu o iyie, ng'ura, etii Olaitoriani erishata iyie o nanu ntarasi.”
24Neaku eisudoyie Daudi kewan ti atua enkurma; ore ake pee elotu olapa ng'ejuk, neton olaiguanani anya endaa. 25Neton olaiguanani to lorika lenye, anaa too nkulie katitin, to lorika otii embata e suntai; neton Yonatan aipirakinore, neton Abna atashare Saul kake keisiu ewueji e Daudi.
26Ore eyia eitu ejo Saul ae ina olong; amu etejo ninye, “Eeta ake naanoto ninye; mesinya ninye, esipa mesinya ninye.” 27Kake ore te nkolong e are, taisere e tulusoyie olapa ng'ejuk, neisiu ake ewueji e Daudi. Nejoki Saul Yonatan, olayioni lenye, “Kainyoo pee eitu elotu olayioni le Yese anya endaa, ng'ole arashu taata?” 28Newaliki Yonatan Saul ajoki, “Aatasayia nanu Daudi aomonu pee elo Betlehem; 29etejo ninye, ‘Nchooki nanu mashomo; amu eeta olmarei lang olasar ti atua enkang, naaitanapa nanu olalashe lai pee atii ine. Neaku taata, te nanoto nanu omom too nkonyek inono, nchooki mashomo, pee adol ilalashera laainei.’ Te nkaraki ena eitu ninye elotu emesa o laiguanani.”
30Neyupuyup engoro e Saul tialo Yonatan, nejoki ninye Yonatan “Iyie olayioni le nkitok modai nemening'isho, aimayiolo nanu ajo itegelua iyie olayioni le Yese te nkurruna ino makewan, o te nkurruna e masipaisho e ng'utunyi? 31Amu ore anaa enaishu olayioni le Yese ti oriong kop, mibul iyie nemebul enkitoria ino. Metaa irriwai olkilikuai niyau ninye enatii, amu esipa eye ake.” 32Neitoki Yonatan awaliki Saul, papaai lenye ajoki, “Kainyoo pee eari ninye metua? Kainyoo etaasa ninye?” 33Kake etang'oroyie Saul empere enye ajo ang'or ninye; neaku etayiolo Yonatan nchere enyokita apa papaai lenye ajo aar Daudi metua. 34Nedumunye Yonatan aing'uaa emesa te ngoro napi neitu enya endaa te nkolong e are o lapa, amu eishirieki te nkaraki Daudi, te nkaraki naitukurrua papaai lenye ninye.
35Ore tadekenya neipang Yonatan alo atua enkurma ewueji netoning'okinote o Daudi, nelo te nebo ninye enkiti ayioni. 36Nejoki ninye enkerai enye, “Kueta ing'oru nena baa natang'oroyie nanu.” Ore ekuet enkayioni nengoroo embae te idia alo ninye. 37Ore ake elotu enkayioni ewueji netii ina bae natang'oroyie Yonatan, neipot Yonatan enkayioni nejoki, 38“Aimetii embae te idia alo iyie?” Neipot Yonatan enkayioni, “Tasiooi, isarisara, miton.” Neaku etasotuo enkayioni e Yonatan mbaa, nelotu enetii olkitok lenye. 39Kake meyiolo apa ina ayioni toki; Yonatan ake o Daudi ooyiolo ina bae. 40Neisho Yonatan imasaa enyena olarrabal ina ayioni nejoki ninye, “Shomo iwa ninche enkanasa.” 41Ore ake eshomo ina ayioni nedumunye Daudi te mbata oo soito oorupa, nebatata ninye te nkomom enye abaiki enkop, neirrugo katitin uni; neng'ututa maate, neishirakino maate, o metaba anaa neyagaa Daudi. 42Neitoki Yonatan ajoki Daudi, “Shomo te seriani, amu ore anaa enikinosa olmumai iyiook pokira te nkarna o Laitoriani, kijo, Olaitoriani otii erishata nanu o iyie, o erishata e ishoi ai o eshoi ino, intarasi.” Nedumunye ninye nelo; nelo Yonatan ajing enkanasa.