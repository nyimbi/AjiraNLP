Etanyaita Ilfilisti Daudi
1Neiturrurro apa Ilfilisti injoreitin enye pooki te Afek; ore Israeli neitayutuo apa ninche ilng'oborri te mbata e nkong'u natii atua Yesreel. 2Ore ilkituaak loo Lfilisti nepuo te maa iip o too nkalifuni, ore Daudi o ltung'ana lenyena nepuo ninche te siadi te nebo Akish, 3nejo ilkituaak le njore loo Lfilisti, “Kainyoo easita kulo Hebrania tene?” Nejoki Akish lelo kituaak le njore loo Lfilisti, “Aime Daudi ele, osinka le Saul, olaiguanani le Israel, otaa ninye te nebo nanu too nkolong'i o too larin, naa ore anaa neing'uaa ninye alotu enatii nanu eitu atum entorroni ti atua ninye o metabaiki ena olong.” 4Kake etagorokinote ilkituaak le njore oo lfilisti ninye; nejoki ninye ilkituaak le njore oo lfilisti, “Tushuko ele tung'ani, pee etum atorrinyoyu ashomo ewueji apa nitiaaka ninye; medoyio ninye alo te nebo iyiook olarrabal, meaku ake to larrabal olmang'atinta te iyiook. amu kaji eiko ele tung'ani te neitayu osotua o lkitok lenye. Aime too lukuny e kulo tung'ana tene? 5 Aime ele Daudi, oshi ilo oranyakino maate too sinkolioitin ejo:
‘Etaara Saul inkalifuni enyena,
near Daudi nkalifuni tomon enyena!’ ”
6Neipotu Akish Daudi nejoki ninye, “Anaa enaishu Olaitoriani, isiligayu oshi iyie, ore te nanu kadol aa sidai te nilo apuku nijing te nebo nanu to larrabal, amu eitu nanu atum entoki torrono ti atua iyie ebaiki enkolong apa elotunoto ino niewuo enatii o metabaiki ena olong. Ore ake eyia mikinyorraa ilkituaak. 7Neaku tushukoyu shomo taata, naa shomo te seriani, pee mintagor ake ilkituaak loo Lfilisti.” 8Nejoki Daudi Akish, “Kake kaa nanu ataasa? Kainyoo iyie inoto to sinka lino ebaiki enkolong apa natijing'a enkisiaayiare ino o taata, nchere malo nanu aarare ilmang'ati lo kitok lai olaiguanani?” 9Newaliki Akish Daudi ajoki, “Ayiolo ajo miata eleyiata too nkonyek aainei anaa olmalaika le Nkai; ore ake eyia, etejo ilkituaak le njore loo lfilisti, ‘Meilep ninye alo te nebo iyiook olarrabal.’ 10Ore naa tayooki tudumunye tadekenya te nebo isinkan lelo lo lkitok lino apa ooetuo te nebo iyie, nipuopuo anaa ake pee ewang'aki intae.” 11Neaku eshomo Daudi o ltung'ana lenyena aayooki tadekenya, aashuko aapuo enkop oo lfilisti. Kake eshomo Ilfilisti Yesreel.