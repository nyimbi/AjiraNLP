Petero o Kornelio
1Etii apa Kaisaria, oltung'ani oji Kornelio, laa osajini kitok te sikari oo Roma naji, “Esirit oo Ltalian.” 2Oltung'ani apa aseremani neure Enkai ninye o enkaji enye pooki, naa aminin naleng too ltung'ana aisinak loo Lyahudi, neomon ninye Enkai anaa ake. 3Ore nabo olong anaa saa naaudo e ndama, nedol te nduaata eibale olmalaika le Enkai elotu enetii, nejoki, “Kornelio!” 4Ore ninye, nekurraki nkonyek te nkirutoto nejoki, “Ainyoo lo Kitok?” Nejoki ninye, “Etadamua Enkai enkomono ino o enkaminino ino o lng'ur. 5Irriwai naa taata ltung'ana meshomo Yopa, aariku Simon oji Petero, 6laa olomoni te nkaji e likae oji Simon, olaitobirani loo lonito, omanya embata e naiposha.” 7Ore pee elo ilo malaika aing'uaa ninye, neipot ilaisiaayiak aare le nkaji enye, o sikari obo oserem Enkai, oisiritore ninye anaa ake. 8Ore pee einosaki nena pooki naatotiwuo neirriwaa ninche Yopa. 9Ore taaisere, etii lelo enkoitoi, etinyikakita ina anasa, nelo Petero aomon te shumata enkaji, etaa enaipirie enkolong. 10Netir ninye esumash oleng, neyieu endaa. Kake ore eton eitobiritai, neimug aidetidet. 11Nedol shumata etabole nedou entoki neeijo olkarasha oililio too lcholo pokira oong'uan eililiunye adoiki enkop; 12nebore ng'uesi pooki oo nkejek maa ong'uan o naaikurtutari te nkop o motonyi e shumata. 13Nelotu oltoilo ojoki ninye, “Inyo Petero, teyiang'a nosa.” 14Kake etiaka Petero, “Mme neijia Olaitoriani; amu eitu ai kata anya nanu entoki naiduruk anaa enturuj.” 15Neigil ake oltoilo alotu enetii nejoki, “Ore entoki naa Enkai naitukuo, nimintaa iyie enturuj.” 16Neigilieki ina bae katitin uni: neito ilo karasha keper. 17Ore enoshi kata eing'asie ninye Petero oleng eiguana makewan aing'oru enajoki ina duaata natamanikia, ng'ura! noolo lang'ole tung'ana ooirriwua Kornelio, ooikilikuanu enkaji e Simon ooitashe te kishomi. 18Neipotisho aaikilikuanu te naa ketii Simon oji Petero ina aji. 19Ore eton edamu Petero ina natamanikia, nejoki Enkiyang'et ninye, “Ng'ura, nelelo ltung'ana okuni liking'oru. 20Kake inyo, tadoi shomo, naa iriamariyie, nimiaata ake olng'ash, amu nanu oirriwua ninche.” 21Nedoyio Petero alo enetii lelo tung'ana, nejoki, “Ng'ura, nanu ele doi ling'oruru; ainyoo nayawua intae?” 22Nejo ninche, “Kornelio, osajini kitok, oltung'ani supat oserem Enkai naa yioloti eyanyit olorere pooki loo Lyahudi, eirriwaka Enkai olmalaika neirorie ajoki mikirriwaki olkilikuai wou shomo enkaji enye, meshomo ninye aning irorei lijoki.” 23Nepuonu aji neisho ninche enkirragata. Ore pee ekenyu neinyototo airiamariyie ninche, nerik kulikae alashera ooing'uaa Yopa aitaa encholiek. 24Ore taaisere nejing Kaisaria. Neanyita Kornelio ninche, neipoto aiturrur olmarei lenye pooki o lchoreta le latia enye. 25Ore pee eaku eewuo Petero ajing ine, nenang'are Kornelio ninye nebatata te nkalo oo nkejek enyena aserami. 26Kake eitasheyie Petero ninye, nejoki, “Inyo ntasho. Kara sii nanu makewan oltung'ani ake.” 27Ore eirorie, nejing aji, neinepu etasotote ltung'ana kumok: 28nejoki ninche, “Iyiololo intae pooki aajo kemito ena amu meshulare oltung'ani loo Lyahudi ole likae orere, nemejing enkaji enye; paa Enkai naatiaaka nanu mijo ake enturuj likae tung'ani nimijo mesinya; 29naa ina pee aaipotoki nalotu neitu aing'ash. Naikilikuan naa intae ajoki, aainyoo pee kietuo aaipot?” 30Nejoki Kornelio ninye, “Ong'uan ade taata nkolong'i naashomo, are aomonito anaa oshi ake saa naaudo e ndama te nkaji ai; ng'ura, neitashe oltung'ani oimerlel nkilani te dukuya nanu, 31nejo, ‘Kornelio! Etoning'oki enkomono ino, netadamua Enkai enkaminino ino o lng'ur too laisinak. 32Irriwai naa lkiliku Yopa, meipoto Simon oji Petero; naa olomoni ninye te nkaji e Simon laa olaitobirani loo lonito, omanya embata e naiposha.’ 33Naairriwaki ltung'ana te ina kata ake; nintobira naa iewuo. Ore naa etiu neijia, noolo iyiook pooki ootii ene te dukuya Enkai, pee kining nena pooki nikintanapa ninye tejo.”
Etolikioyie Petero ororei le Enkai te nkaji e Kornelio
34 Nebol Petero enkutuk enye nejo, “Esipa atayiolo nchere ore Enkai, meeta olkep, 35kake ore pooki ng'ae oure ninye aa ololorere ora, neas isupati te Enkai, nenyorraa ninye. 36Iyiololo intae olapa rorei oirriwaka nkera oo Siraeli, otolikioyioki lomon supati lo sotua te Yesu Kristo (olaa ninye Olaitoriani le pooki), 37ilo rorei ilo liyiololo intae maate, oitadarayioki te Yudea pooki, aaiteru te Galilaya, eidipe enkibatisa apa nalikioo Yohana. 38Yesu le Nasareti etuputo Enkai te Nkiyang'et Sinyati o engolon nelotoo aas isupati, neishiunye lelo pooki ooibooko oloirirua enkop, amu ketii naa Enkai te nebo ninye. 39Nikira iyiook shakeni le nena baa pooki naataasa te nkop oo Lyahudi, o te Yerusalem. Ninye doi etara ninche, aashe to lchani. 40Neitopiu Enkai ninye te nkolong e uni, neishoru metodoli, 41neme too ltung'ana pooki, kake te lelo apake ootegelua Enkai te dukuya metaa lchakenini, naa iyiook lelo ootang'arie endaa kiokisho te nebo ninye eidipa atopiu too lootuata. 42Ninye oitanapa iyiook matolikioi too ltung'ana pooki, nikinchakenoki nchere ninye osiruno te Enkai metaa oloiguanaki ilooishu o lootuata. 43Ninye eitaikitia iloibonok le Enkai pooki shakenisho, nchere ore pooki oiruk enkarna enye netum empalakinoto oo ng'ok.”
Etang'amaitie sii ninche Loreren Enkiyang'et Sinyati
44Ore eton ejoito Petero kulo rorei, nedoiki Enkiyang'et Sinyati lelo pooki ootoning'o ilo rorei. 45Ore pee edol lelo airukok Lyahudi neing'asia, lelo taa ooiriamunore Petero, te nkaraki natubukokoki sii ninche Loreren enkishorunoto e Nkiyang'et Sinyati. 46Amu ketoning'o ninche eiro te kulie kutukie aaisis Enkai. Newaliki Petero nejo, 47“Keetae oltung'ani omit enkare ajo meibatisai kulo ootang'amutua Enkiyang'et Sinyati anaa enikitang'amutua apa sii iyiook?” 48Neitanapisho meibatisai te nkarna e Yesu Kristo Nesai ninche ninye metobiko nkuti olong'i.