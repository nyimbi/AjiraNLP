Osinkolio le nkiyama
1Eiputa aadooyo to ltau lai ilomon supati;
naliki nanu olaiguanani irorei lo sinkolio lai;
eikununo olng'ejep lai aanaa enkalamu o lasirani arriyia.
2Ira iyie sidai too nkera e tung'ana;
etubukokoki empiris enkutuk ino;
ore enkaraki ina, kitamayiana Enkai ntarasi.
3Teena olalem lino to mpolos ino, iyie ele magilani,
ti atua enkitoo ino o enkishiaa!
4Ore te nkishiaa ino shomo isula
te nkaraki esipata nimitu ilo asipani;
nchoo enkaina ino e tatene
mikinteng'ena nkiaasin naaitureisho!
5Kepi mbaa inono,
netii atua iltauja loo lmang'ati lo laiguanani,
nebatata iloreren ti abori iyie.
6 Ore ilo orika lino le nkitoo, Enkai,
nebikoo ntarasi o ntarasi.
Ore ina ng'udi ino e nkitoria naa eng'udi oo sipat;
7inyor iyie esupatisho nimba enkarruoisho.
Metaa ore Enkai, ina Ai ino kitubukoko eilata aput
teina ilata e ng'ida nikintulusoo too lchoreta linono
8ore ilkilani linono neitorropili te nkorropil
o too sonkoyoni, o erropili o sinantei
ore ti atua nena ajijik e nkitoo oo lala
loo lkanchaoni,
netii nkinantani oo usin nikintishipieki iyie;
9ore ntoyie oo laiguanak netii te nebo nena
kituaak inono naayanyiti;
ore te nkaina ino e tatene
neitashe enkaiguanani eishopito sahabu naing'uaa Ofir.
10Toning'o, iyie na tito,
tadamu, nirrugu enkiok ino;
nchoo kirikino olorere linyi o enkaji e papaai lino,
11pee etum olaiguanani atishipakinoyu enkishiaa ino.
Ore amu olkitok lino ninye, irrugokinoyu ninye;
12ore iltung'ana le nkop e Turo neyau nkishorot,
lelo karsisi aalang iltung'ana pooki,
13eeta enkarsisisho oo mpukunot pooki.
Eikodoki entito o laiguanani to lgilata lenye te nkaji e nkitoo,
too ilkilani lenyena ooripuno too usin e sahabu;
14ore etukuse too lkilani loo muain kumok,
nerikokini olaiguanani,
te nebo nena selenken naairukurukore ninye.
15Nerikuni ninche te nchipai o te ng'ida,
ina kata ejing atua ina aji e nkitoo o laiguanani.
16Ore te rishata oo loo papaai linyi naa keaku ilayiok linono;
naa ilo iyie aitaa ninche kituaak te nkop pooki.
17Kaisho nanu enkarna ino metoning'oyu too ishoritin pooki,
metaa eikisis iyie iloreren ntarasi o ntarasi.