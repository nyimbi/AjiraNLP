Eng'eno e Nkai nalulung'a e enking'urata
1Olaitoriani, kitujurro iyie nanu nikitayiolo nanu!
2Iyiolo iyie enkata naton o enkata nadumunye;
imusu iyie ndamunot aainei ilakua.
3Ijurru iyie enkoitoi ai o enkirragata ai,
niyiolo iyie oleng nkoitoi aainei pooki.
4Ore ninye eitu elotu ororei ajing olng'ejep lai,
ng'ura, Olaitoriani, iyiolo iyie pooki.
5Kitamana nanu te siadi o te dukuya,
ninteleikia enkaina ino shumata nanu.
6Ore ena ng'eno naa eikitok oleng te nanu;
etii shumata, maidim nanu aibung'a.
7Kaji nanu alo pee ailany Enkiyang'et ino?
Anaa kaji nanu alo pee aailany iyie?
8Te nailep nanu alo shumata, itii iyie ine!
Te naitobir nanu endapash ai te nemeneng'a
itii iyie ine!
9Te nalo nanu too naipuko e nkakenya,
nalo amany enaiposha
10ore sii te ine naa enkaina ino naarikoo,
naa enkaina ino e tatene naaibung nanu.
11Te najo nanu, “Ncho maaitemoi nanu enaimin,
ore ewang'an naamanita nanu neaku enkewarie,”
12ore ninye enaimin nememisimis te iyie,
kewang enkewarie anaa endama;
amu etiu enaimin anaa ewang'an te iyie.
13Iyie oitobira osesen lai ti atua,
iyie likiruburuba nanu ti atua enkoshoke e yieyio.
14Aaisis nanu iyie amu iyie eurei naa iyie olenking'asia.
Inenking'asia isiaaitin inono!
Kiyiolo iyie nanu oleng;
15meisudoro enkidikidikoto o sesen lai te iyie,
ina kata pee aaitobiruni nanu te nkisudoroto,
ina kata aaitubuluni nanu te nguton e nkop.
16Naaing'or nanu nkonyek inono eton eitu aaku toki;
neigero te mbuku ino inkarn e pooki,
nena olong'i pooki naategeluaki eton eitu ebau.
17Kebaa tipat oo ndamunot inono te nanu, iyie Enkai!
Kebaa enkumoi enye!
18Te naiken nanu ninche, nelang osinyai.
Te nainyototo nanu, natii ake te nebo iyie.
19Oi naaji te naa isesekuan olarruoni,
Iyie Enkai,
pee aatum nanu iltung'ana lo sarge aatalam,
20lelo tung'ana torrok likikeshare iyie,
lelo ooilepie ate te ntorroni likigilunore te ntorroni!
21Aimaiba nanu lelo likimba iyie, Olaitoriani?
Aimamen nanu lelo likigilunore iyie?
22Kaiba nanu ninche oleng,
aitaa nanu ninche ilmang'ati laainei.
23Tujurroki nanu, iyie Enkai, niyiolou oltau lai!
Ineneng'aki nanu niyiolou ndamunot aainei!
24Nidol tenaa ketii enkoitoi torrono atua nanu,
nikirikoo nanu te nkoitoi ntarasi!