1“Iyiolo iyie enkata naisho nkineji oo ldoinyio?
Itodua iyie enkolii eisho?
2Indim iyie aikena ilapaitin ooitabaya ninche,
niyiolou enkata napuo aaisho?
3Iyiolo iyie enkata nairrugo
neiu nkera enye?
4Ore nkera enye neiteru aagolu nebulu too nkisiajat;
nepuaya nemeitoki aarrinyokino ninche.
5“Aing'ae oishoo iloitikoishi meidapashari aapuaya?
Aing'ae otalaa ieneta enkurrarru naten.
6Aishoo ninche olpurkel metaa emanyisho enye,
ore enkop emunyan neaku emanyisho enye.
7Elam ninche inkanas naabore enkilepilep,
nemeetae oltung'ani oidim aitoborro ninche,
neisiaaishore ninche.
8Nchumat oo ldoinyo ninche ndaat enyena,
nelimana aaing'oru pooki toki nanyori.
9“Keyieu olkiteng le ntim nikisiaai iyie?
Keirrag ninye ilo ale lino?
10Indim iyie aibung'a ninye te nkeene mikituturoki enkurma,
arashu incho ninye mikitaaraki ilboro te nkurma ino?
11Indim iyie aisiliga ninye te nkaraki naa sapuk engolon enye,
naa aing'ueiki iyie ninye esiaai ino?
12Isilig iyie ninye ajo keshukunye,
neyau entapa ino olkurroto oidong'ishoreki?
13“Eyuko inaipuko e sidai to lwuasa;
kake amaa, keeta ninche olng'ur?
14Amu eing'uaa ninye ilmosor lenyena te nkop,
neisho ninche eirowuajieki te nkop,
15nerikino ajo eidim enkeju atadanya ninche,
ore ng'uesi entim neitunyoo ninche.
16Meing'urrie ninye nkera enyena,
meitaas ninche anaa nkera enyena;
ore hoo tenaa enepesho esiaai enye, meureisho ninye;
17amu eishoo Enkai ninye metorikinoyu eng'eno nagut,
neitu eoriki ninye erubata ening'unoto.
18Ore tenedumunye ninye aisik,
nekueniyie embarta olokedito ninye.
19Incho embarta engolon enye?
Ieniki emurt enye engolon?
20Incho ninye eipid alo anaa olmaati?
Ore enkitoo enye o ltoilo oitayu neitureisho.
21Etur ninye atua nong'ot, neng'idare engolon enye,
neipang ninye alo ong'ata anang'are te ngolon olarrabal.
22Ekueniyie ninye enkuretisho, nemeirut ninye;
nemeibelekenya ninye apaashare olalem.
23Eikirikirie emootian to loililai lenye
neeta empere naimerlel.
24Ore te mpijan o te ngoro sapuk neijoo ninye enkop;
meidim ninye aitasho aitirring'ayu te nkorui e ntarumpeta.
25Ore teneru entarumpeta, nejo ninye ‘Aha!’
Eing'uaya ninye olarrabal tenelakua
endarata e lelo kituaak le njore, o nena buakunot.
26“Aiteng'eno ino nagut eyiolou lenkalem ailepa shumata oleng,
nelak inaipuko enyena aipirie kopikop?
27Aitenkitanapata ino edumunye olkurragos
alo ashet enkaji enye te shumata?
28Te ndapidapoi eton aitobiraki kewan enkang,
neitaa ineepi oo soito osempewuet lenye.
29Eikeernu ninye entoki nainos,
nedol inkonyek enyena ninye tenelakua.
30 Ore nkiyioitin enyena neibibiu osarge;
ore ewueji pooki neteyieng'ishoreki ine etii ninye.”