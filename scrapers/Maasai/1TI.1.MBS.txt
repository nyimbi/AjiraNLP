1Paulo, olkipaaret le Kristo Yesu te nkitanapata e Enkai Olaitajeunoni lang, o te ne Kristo Yesu osiligi lang. 2 Oigeroki Timoteo, enkerai ai te sipata ti atua enkirukoto. Metaa enino empiris, o lng'ur, o eseriani eing'uaa Enkai Papa o Kristo Yesu Olaitoriani lang.
Enkikoo naipirta enkiteng'enare e lejare
3Ore anaa enapa naaitanapa aloito Makedonia, tobiko te Efeso peyie intanap amitiki lelo kulikae elikioo pooki kiteng'enare napaashaa. 4Aashu eitanyamal ate too nkatinin o lmakui nemeeta enkiting'oto, naayau nkikilikuanat naapaashari neme enchetunoto e atua Enkai natii enkirukoto atua. 5Amu ore enaipirta enkitanapata ang naa enyorrata naing'uaa oltau owang o ltau sidai lemeeta ileeni, enkirukoto nemetii esunkureisho. 6Ore kulikae netapaashari aapong kuna neidapashakino enchankar e pesho, 7eyieu ninche neaku ilaiteng'enak loo nkitanapat nemeyiolo nena naajoito aashu nena baa naaimaki aakurraki.
8Ore iyiook nikiyiolo aajo sidain inkitanapat te neasishore oltung'ani te sipata, 9kiyiolo ena nchere, ore nkitanapat, eitu eitanapisho te nkaraki lelo supati, kake te nkaraki lelo aasak loo ntorrok o loogolong'u, te nkaraki lelo lemeure Enkai o laing'okok, te nkaraki lelo lemesinya o loomorisho, te nkaraki lelo ooar iloo menye o looar inoo ng'otonye metuata, te nkaraki lelo ooitayu iloikop, 10iloololoito, iloosokorisho, ilapurrok loo ltung'ana, o ilaimonkok, o loonya olmumai le lejare, o lelo pooki oopaashare enkiteng'enare supat, 11naipirare ilomon supati kituaak le Enkai namayiana, laaishooki nanu aaisilig.
Enashe tenkaraki olng'ur le Enkai
12Aisho nanu Kristo Olaitoriani lang enashe, laa ninye laaishoo engolon naasishore nanu aatoduaa ajo kara olairukoni naagelaki ena kisiaayiare enye, 13hoo te natamoro apa enkarna enye naisilisil namor ninye: kake atang'amua olng'ur amu ataasa apa nena te modai maata enkirukoto, 14naaiputakini empiris o Laitoriani lang aaitadooyo te nebo enkirukoto, o enyorrata natii atua Kristo Yesu. 15Ekesipa ena kiroroto, neishiaakino neng'amari nenyorrarri katukul inchere, eewuo Kristo enkop aitajeu ilooata ng'ok. Naa nanu oituruk too looata. 16Kake te nkaraki ena ore ti atua nanu ara oloituruk naibalunye Yesu Kristo o eng'iriata enye nalulung'a, pee aaku enkitanyaanyukoto te lelo ooyooki aairuk ninye, netum enkishui nemeiting. 17Metaa eno laiguanani loo lporori pooki, lemeye ae kata, lemelioo, laa ninye ake Enkai, enkanyit o enkitoo intarasi o ntarasi, Esai.
18Ena kitanapata aaishoo iyie, Timoteo, enkerai ai, te risioroto oo nkirorot e naibon nikimpirta iyie, pee kidumu ninche tijing'a ilo arrabal sidai. 19Imbung'ita enkirukoto to ltau supat lemeeta ileeni. Ore kulikae netanyaita enkikoo oo ltauja lenye neidaikie enkirukoto enye, 20ore te lelo netii Hemanayo o Aleksanta laitarasaka shetani pee eiteng'eni meigil aamor Enkai.