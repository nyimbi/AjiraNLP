Etorikoki Yesu enetii Pilato
(Mk 15.1; Lk 23.1-2; Yhn 18.28-32)
1Ore pee ekenyu, netumo ilapolosak pooki o lpayiani lo lorere neiguanare pee ear Yesu metua. 2Neen ninye nerik aaitarasaki olbalusui oji Pilato.
Enkeeya e Yesu
(Iat 1.18-19)
3 Ore Yudas ilo oitarasayie pee edol ajo eidipaki aaiguanare, neitoki ainosu neshuku nena pisai tomoni uni e nkosholai ashukoki ilapolosak kituaak o lpayiani, 4ejo, “Aitarruoyie aitarasayie oltung'ani lemeeta entiyoto metari.” Kake etiaakita ninche, “Ainyoo natii ninche iyiook? Iyie ine.” 5Nenang'aki nena pisai e nkosholai atua enkaji e Nkai neipung; nelo agor kewan. 6Nedumu ilapolosak nena pisai enkosholai nejo, “Mebara ti nikipik olbene le Nkai amu osarge einosieki.” 7Neiguana te nebo neinyiang'unye enkurma o laitobirani loo motioo pee enukarieki iltung'ana leeiking'a. 8Enkaraki e ina pee eji ina kurma, enkurma o sarge o taata. 9 Ina kata eitabayioki ina natejo oloiboni le Nkai oji Yeremia pee ejo, “Neya ninche impisai tomoni uni e nkosholai nainosieki ilo otudung'oki enkinyiang'a, otudung'okito enkinyiang'a lkulikae ayiok le Israel. 10Neishooyo aainosie enkurma o laitobirani loo motioo anaa enaaitanapa nanu Olaitoriani.”
Eikilikuanishore Pilato Yesu
(Mk 15.2-5; Lk 23.3-5; Yhn 18.33-38)
11Neitasheyieki Yesu te dukuya olbalusui neikilikuan olbalusui ninye ajoki, “Aa ira iyie olaiguanani loo Lyahudi?” Nejoki Yesu, “Iyie ojo.” 12Ore pee eitang'or ilapolosak kituaak o lpayiani, neitu hoo ewaliki. 13Nejoki Pilato, “Ai mining eneba imbaa nikinteenikini?” 14Kake eitu ewaliki te mbae hoo nabo, o meing'asiayu olbalusui oleng.
Etudung'okoki Yesu enkiguana metaari metua
(Mk 15.6-15; Lk 23.13-25; Yhn 18.39–19.16)
15Naa ore apa ake to sirua le Pasaka, naa kelaaki olbalusui esiamo oltung'ani obo oena anaa oloyieu ninche.
16Netii ina kata oltung'ani obo yioloti te nkarruisho oena oji Barabas. 17Ore pee etumo, nejoki Pilato ninche, “Kalo iyieuu nalaaki intae? Ai Barabas anaa Yesu oji Kristo?” 18Amu eyiolo ajo to lom eishooitie ninye. 19Ore pee eton Pilato to lorika le nkiguana neirriwaki enkitok enye olkilikuai ajoki, “Toduaa miaas ae te ilo tung'ani lemeeta entiyoto amu atanyamala duoo too mbaa kumok te nkidetidet te nkaraki ninye.” 20Kake etukurrakita ilapolosak kituaak o lpayiani lolorere metoomonu Barabas, neishooyo Yesu metaari. 21Neitoki ake olbalusui ajoki ninche, “Kaing'ae te kulo pokira aare iyieuu nalaaki intae?” Nejo, “Barabas.” 22Nejoki Pilato, “Kaa naa aitaas Yesu oji Kristo?” Nejoki pooki, “Inchooi metashei.” 23Nejo, “Aainyo, kaa torroni etaasa ninye?” Neitoki aaitulusoo aabuak aajo, “Inchoo metashei.” 24 Ore pee edol Pilato ajo meeta ae naidim ataasa, kake keponari ake oloilole nedumu enkare, neisuj inkaik te dukuya olorere nejo, “Maata taa nanu entiyoto to sarge lele tung'ani eng'urai maate ena bae.” 25Newal iltung'ana pooki aajo, “Inchoo osarge lenye meeu shumata iyiook o nkera ang.” 26Nelaaki te ina kata Barabas; neari Yesu too nkeenta, neishori metashei.
27Nerik isikarini lo lbalusui Yesu atua enkaji o lbalusui naji Praitorio neiturrurrokinote oltim pooki. 28Neoru nkilani enyena neishopoki olkila onyokie. 29Neshetu olmarisian loo lkiku nepik elukunya enye, nepik entiyani enkaina enye e tatene, negilaki kung aakueniyie nejoki, “Supa olaiguanani loo Lyahudi!” 30Nenotaki ninye neoru ina tiyani naibung'ita, neoshioshie endukuya enye. 31Ore pee eidip aatakueniyie, neoru olkila onyokie neishopoki nkilani enyena, nerik ninye aapuo aashe.
Etashoki Yesu
(Mk 15.21-32; Lk 23.26-43; Yhn 19.17-27)
32Ore epuku aapuo neinepu oltung'ani le Kirene oji Simon nearaki ninye pee enap osalaba. 33Ore pee ebaiki ewueji neji Golgata, aa keji ewueji e mborbor, 34 neisho ninche Yesu enaisho oo sabibu naitushulakaki olodua metooko. Ore pee eishamisham neany eok. 35 Ore pee eidip aatasho ninye, neor nkilani enyena aaoshie enkukuo. 36Netoni ninche aarrip ninye te ine. 37Nepik ele sirata shumata elukunya enye aajo “YESU ELE OLAIGUANANI LOO LYAHUDI.” 38Neshei te ina kata te nebo ninye ilapurrok aare, obo te nkaina e tatene, o likae te nkaina e kedienye. 39 Nemor iloogiroo eipirripir ilukuny, aajo, 40 “Eiyie doi ogil enkaji e Nkai nishet too nkolong'i uni, intajeu kewan; te naa iyie Enkerai e Nkai, tadou to salaba.” 41Neiko sii ninche neijia lapolosak o lasirak te nebo lpaiyiani ejo, 42“Kulikae ake eitajeu nemeidim aitejeu kewan, olaa ninye olaiguanani loo Siraeli. Inchoo taata edou to salaba pee kiruk ninye.” 43 Ore amu Enkai etipika osiligi lenye inchoo naa eitajeu taa Enkai ninye tenaa keetayie tipat; amu etejo naa, “Ara Enkerai e Nkai!” 44Nemor sii lelo apurrok ootashoki te nebo o ninye.
Etua Yesu
(Mk 15.33-41; Lk 23.44-49; Yhn 19.28-30)
45Ore pee ebaiki saa ile, nerip enaimin enkop o metabaiki saa naaudo. 46 Ore pee ebaya saa naaudo, neishir Yesu to ltoilo sapuk ajo, “Eli, Eli, lama sabaktani?” Naa inchere, “Enkai ai, Enkai ai, aainyo pee kitung'uayie?” 47Ore pee ening kulikae te lelo ooitashe te ine nejo, “Eliya eipoto.” 48 Nekuet nabo kata obo le lelo nepik osuguroi enaisho naisuijo oo sabibu neremoki eng'udi naado neisho metooko. 49Nejoki ilkulikae, “Tapala maing'urai te naa kelotu Eliya aitajeu.” 50Neitoki Yesu aishir to ltoilo sapuk, nedung'o tau.
51 Neiperra nabo kata olkarasha le nkaji e Nkai aaku are, aiteru te shumata o metabaiki abori, neikirikira enkop nedanya ndapidapo; 52nebolo inkuraren neitopiuni seseni kumok loo sinyat ooirurate; 53ore pee epuku too nkuraren eidipa Yesu atopiu, nejing ina ang sinyati neipang'aki ltung'ana kumok. 54Ore ilo kitok loo sikarini oorripito Yesu o lelo ootii te nebo ninye, pee edol eikirikire enkop o kulie baa naatotiwuo, neureishoyu oleng ejo, “Esipa Enkerai e Nkai ele tung'ani.”
55 Netii ine wueji inkituaak kumok naaing'orita te nelakua naatusujutua Yesu eing'uaa Galilaya eisiaaita ninye. 56Ore te nebo ninche etii Mariamu Magdalene o Mariamu ng'otonye Yakobo o Yosef, o ng'otonye layiok le Sebedayo.
Etunukayioki Yesu
(Mk 15.42-47; Lk 23.50-56; Yhn 19.38-42)
57Ore pee eaku teipa nelotu oltung'ani karsis oing'uaa Arimatea oji Yosef, otaa apa olointeng'eni le Yesu. 58Nelo sii apa ninye enetii Pilato neomonu osesen le Yesu. Neitanapisho Pilato pee eishori. 59Neitayu Yosef osesen, neirin te nkarasha sidai e kitani, 60neirragie te nkurare enye ng'ejuk nataguetua to soit, neibeleleng'oki osoit sapuk enkutuk e ngumoto, nelo. 61Netii ine Mariamu Magdalene o enkae Mariamu etoni aaipirare enkurare.
62Ore taaisere aa enkolong nasujita ene Nkitobirare, neiturrurrokino lapolosak kituaak o Lfarisayo Pilato, 63 aajoki, “Lo kitok, kitadamutua aajo etejo, apa ilo kalamas eton eishu, ‘Ore pee elusoo nkolong'i uni, napiu.’ 64Intanapisho naa metorripi enkurare metabaiki enkolong e uni, pee mepuonu ilooiteng'eni lenyena aapurroo nejoki olorere, ‘Etopiwuo’; neaku elejare e siadi kitok alang ene dukuya.” 65Nejoki Pilato, “Iatata larripok loo sikarini, enchom entorrip anaa enindimidimi.” 66Nepuo aaitagol erripoto e nkurare, nepik olmishire osoit te nebo ilarripok.