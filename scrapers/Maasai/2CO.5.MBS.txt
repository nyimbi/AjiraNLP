1Amu aikiyiolo aajo te neidaikieki ele ng'obor te nkop likimanya nikiaata emanyisho naing'uaa Enkai, e nkaji neme too nkai eitobiraki, nabikoo te shumata ntarasi. 2Ore doi kitii ele ng'obor eikinchir kiyieu erripoto e ina ang e keper, 3paa ore eitoipito iyiook ina nemeinepuni iyiook mikinchopo. 4Amu ore kitii ele ng'obor, nikinchirita te le ola lang. Mikiyieu nikinturaa osesen le nkop, kake kiyieu nikitum erripoto e ilo ng'ejuk, paa ore ilo oye neijori te nkishui. 5Ore ilo oitobiraka iyiook ena toki naa Enkai, laa ninye oishoo iyiook Enkiyang'et meitisipa.
6Ore enkaraki ina eikintieusho iyiook oshi ake, amu aikiyiolo aajo ore eton kitii ang te le sesen, nikilamita Olaitoriani. 7Enkirukoto kipuoyie, neme enduaata. 8Eikintieusho iyiook, naa aikiyieu napaji naa eikipuo aing'uaa ele sesen pee kitii ang te nebo Olaitoriani.
9Metaa ti nikitii ena ang, aashu ti nikitii idia, ninye kiyieu nikintiship oleng. 10 Amu kintashe ake pooki te dukuya olorika le Kristo le nkiguana, neng'amu pooki ng'ae inaairirikino nena naataasa to sesen aa supati aashu aa torrok.
Osotua oe Nkai tenkoitoi e Kristo
11Ore naa kiyiolo euriata o Laitoriani, nikiyietu iltung'ana keyiolo Enkai iyiook tukul enikinkununo, naisilig iyiololo sii intae enikinkununo. 12Mme taa ate kintoki aaisisaki intae, intae doi kincho erishata entawuasare iyiook, nitumutumu eniwalikiki lelo oowuasare enkitoo o ltung'ani, neme enatiu oltau lenye. 13Te naa koloirirua kiaata iyiook naa enkaraki Enkai naa tenelulung'a iyiook ilukuny naa enkaraki intae. 14Amu enyorrata e Kristo naitore iyiook. Ena bae kinting'okito iyiook nchere: etua ilo obo te nkaraki pooki; ore enkaraki ina etuata pooki. 15Etua ninye te nkaraki pooki, paa ore lelo ooishu nemeishu te nkaraki ate ake kake te nkaraki ilo otua nenyaakaki aaitopiu te nkaraki ninche.
16Ore naa ebaiki ena kata neito dukuya, nimikishilaa iyiook oltung'ani, te mpukunoto e tung'anisho, hoo nikitishilaitie apa Kristo te mpukunoto e tung'anisho, meekure iyiook kishilaa ninye aaiko neijia 17neaku te netii oltung'ani atua Kristo, netaa enkitayunoto ng'ejuk etulusoyie enapa musana, ng'ura nelotu ng'ejuk. 18Enkai eing'uaa nena pooki, naa ninye oitoning'o iyiook o kewan te Kristo neisho iyiook esiaai maitoning'o ilkulikae, 19aa taa, Enkai apa tiatua Kristo naitoning'o e nkop o kewan enye. Meshum ninye nemeikenaki iltung'ana nkitadiaat enye, kake eisiliga iyiook aisho olkilikuai oning'oreki ninye. 20Neaku kira lkiliku le Kristo, Enkai makewan, nasaisho te iyiook. Kitasayia intae te Kristo entoning'ore Enkai. 21Meeta apa Kristo ng'ok. Kake eitaa Enkai ninye eng'oki te rishata ang iyiook, paa te ninye king'ar esupatisho e Nkai.