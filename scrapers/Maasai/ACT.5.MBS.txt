Ananias o Safira
1Kake etii oltung'ani oji Ananias, o enkitok enye naji Safira, otimira erubata enkurma enye, 2kake neshumaki kewan ematua oo mpesai, neyiolo enkitok enye, neyaki ilkipaareta nkulie naatelekutua. 3Nejoki Petero, “Ananias, aainyo pee nchoo Sheitani mikintoria oltau lino teleja Enkiyang'et Sinyati adung'oo ematua oo mpesai nitimirie te nkurma ino? 4Aemme nkuninono apa eton eitu imir, naa nkuninono mpesai indipa atimira. Kaji naa etiu pee, itudutayie to ltau lino ajo aas ina. Mme taa oltung'ani iteleja kake Enkai iteleja!” 5Ore ake pee ening Ananias ina nebatata neye. Ore lelo pooki ootoning'o neiput enkuretisho. 6Nejing'u lbarnot, neirin osesen lenye, neipung'ie, nepuo aanukaa.
7Ore etulusoitie saai uni nejing'u enkitok enye nemeyiolo ninye nena naatupukutuo. 8Nejoki Petero ninye, “Tolikioki sii iyie, amaa, kena siana inosie enkurma inyi? Ei mpesai esiana naje ake inosie?” Nejoki, “Ee esiana naje ake.” 9Nejoki taa Petero, “Kaji etiu pee itoning'okinote intae aatem Enkiyang'et o Laitoriani? Ng'ura nenena nkejek oo laduoo ooshomo aanukaa olpayian lino naatii kutuk aji, naa iyie sii epuonu aaipung'ie aaya.” 10Nebatata nabo kata te nkalo oo nkejek enyena neye; nejing'u lelo barnot neinepu etua, neipung'ie aaya, nepuoi aanukaa aaitatashaki olpayian lenye. 11Neiput enkuretisho sapuk ina sirit e lelo ooiruko pooki, o lelo pooki ootoning'o kuna baa.
Mbaa e nking'asia
12Etaasaki apa ilmonek o mbaa e nking'asia tiatua iltung'ana too nkaik oo lkipaareta. Netii apa pooki tenebo to lgoriet le Solomon. 13Nemeetae oltung'ani leme ole ina sirit oitieu atushulare, hoo neimaki ake ltung'ana pooki esupatisho enye, 14neponari ake sii esiana enye too lewa o nkituaak kumok naairuk Olaitoriani. 15Ore te nkaraki nena pooki naasita ilkipaareta, neaku kenapuni ltamueyia mbat oo nkoitoi oo nkaulele, neirragieki too rruatin o too lkarash paa ore eim Petero ine, neporoo oloip lenye kulikae lenye. 16Neiturrurrunye sii ltung'ana loo nkang'itie naamanita Yerusalem, eyau ltamueyia lenye o lelo ooata loiriruani; neishiunyeki ninche pooki.
Eisilisiloki lkipaareta
17Kake einyio Olapolosani Kitok, o lelo pooki ooboitare (oora le sirit oo Sadukayo), eiputa lelo pooki olom, 18nepik ilkipaareta nkaik, nepuo aaen te korokoroni napiki olorere. 19Kake etabolo olmalaika lo Laitoriani nkishomin e korokoroni kewarie, neitupuku, nejoki, 20“Enchom intae, entasho eroro te nkaji a Nkai entoliki Iltung'ana mbaa pooki e na kishui.” 21Ore pee ening ninche ina neyooki ajing enkaji e Nkai enasirie neiteng'enisho. Kake eewuo Olapolosani Kitok, o lelo ooboitare, neiturrur enkiguana nalulung'a te nebo, o erikore pooki e Israel, neirriwaa olkilikuai korokoroni metorikuni ninche. 22Kake etejo sikarini maetu korokoroni nelau; neitu aalimu, 23aajo, “Kineputua korokoroni eikeno osupatei, neitashoo larripok too nkishomin: kake kitejo matabol, metii oltung'ani otii atua.” 24Ore taa pee ening olkitok loo sikarini le nkaji e Nkai o Lapolosak kulo rorei, nemilo oleng etalaita enapukoki ina. 25Nelotu oltung'ani obo nejoki ninche, “Ng'ura! Ore lang'ole tung'ana litipika korokoroni, etii enkaji e Nkai eitashe aaiteng'en olorere.” 26Nelo taa olkitok loo sikarini erikito sikarini lenyena neriku lkipaareta, kake eitu earu amu etureita olorere, meari ake ninche too soito. 27Ore pee eriku, neitasheyie te dukuya enkiguana. Neikilikuan Olapolosani Kitok. 28 ajoki, “Kitutukunyakita apa intae nikintanap intae pee mintokiki ake aiteng'enisho te na arna: naa ng'ura! noolo intae ooibulunye Yerusalem pooki ena kiteng'enare inyi, ijojo pee iyauwu osarge le le tung'ani shumata iyiook.” 29Kake etawalikitia Petero o lelo kulikae kipaareta nejoki, “Enkai pae kining iyiook alang te nikining iltung'ana. 30Enkai oo loo papa naitopiwuo Yesu, lishomo intae aar, aashe to lchani. 31Ninye eilepie Enkai te nkaina enye e tatene metaa ninye Olaiguanani Kitok, neaku Olaitajeunoni, oisho Siraeli enkirridunoto o empalakinoto oo ng'ok. 32Nikira iyiook lchakenini te kuna baa, naa shakeni Enkiyang'et Sinyati, naisho Enkai lelo ooning metoning'o ninche, nerem oltau nejo mataar. 33Ore pee ening ninche ena, negoro oleng neyieu near ninche metuata. 34Kake einyo obo le ina kiguana, loo Lfarisayo oji Gamaliel, laa olaiteng'enani kitok loo nkitanapat, oyanyit iltung'ana pooki, nejo meitupukuni lelo lewa te nkiti kata. 35Nejoki ninye ninche, “Lo lewa le Israel, entodol ake ate te kulo tung'ana, te na bae niyieuu nintaasiasa. 36Amu einyo apa ai kata Teudas, neitaa kewan likae taani kitok, nesuj iltung'ana oobaya iip ong'uan. Neari ninye, o lelo pooki ootoning'o ninye, neisardakieki, neaku pesho. 37Ore eshomo ilo neinyototo Yudas le Galilaya, too napa olong'i e nkikenare, nerik sii ninye ltung'ana ootusuja, neidaaya sii ninye; olelo pooki ootusuja, neisardak. 38Najoki naa nanu intae taata, entalam kulo tung'ana entapal. Amu tenaa kenoo ltung'ana ena kitobirata aashu ena siaai naa kebatata. 39kake te naa kene Nkai, nimindimidimi intae aatabatat ninche; naa entodol ake meaku Enkai iararere!”
40Nening ninche ina kikoo enye: ore pee eipotu lkipaareta meetu enetii, near, neitanap meitoki ake aairo te nkarna e Yesu, neisho epuo. 41Nepuo ninche aaing'uaa ine netii enkiguana eng'ida etoduaa aajo keishiaakino ninche enkitamioto te nkaraki ina Arna. 42Ore too nkolong'i pooki, eitu egira ninche meiteng'enisho te nkaji e Nkai o too nkang'itie enye nchere ore Yesu, ninye Kristo.