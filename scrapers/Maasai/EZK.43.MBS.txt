Etushukokine Olaitoriani enkaji e Nkai
1Ore te siadi naayau ninye nanu kishomi, ina kishomi naipirare enkalo oloosaen. 2 Naa ng'ura, eeuo enkitoo e Nkai e Israel eing'uaa enkalo oloosaen; ore oltoilo le lotunoto enye netiu anaa oltoilo loo nkariak kumok; newang'u enkop te nkitoo enye. 3Ore ina duaata natoduaa, netiu anaa enduaata apa natoduaa apa ina kata nalotu aidaikie ina anasa, netiu anaa enduaata apa natoduaa te mbata o lkeju le kebar; nabatata te nkomom ai. 4Ore ejing'ita enkitoo e Nkai atua ina aji e Nkai eimu ina kishomi natii enkalo o loosaen, 5naadumu nanu Enkiyang'et ailepie, naayau atua olgoriet liatua; naa ng'ura, eiputa enkitoo o Laitoriani ina aji e Nkai.
6Ore eitashe ilo tung'ani te mbata nanu, naning obo laairorie nanu tiatua enkaji e Nkai; naajoki ninye nanu, 7“Enkerai e tung'ani, ore ene wueji naa ewueji olorika lai le nkitoo, naa ewueji oo ndapi oo nkejek aainei, ewueji namany tiatua iltung'ana le Israel intarasi. Nemeitoki ae kata enkaji e Israel aaisarkionie enkarna ai Sinyati, nemeitoki ninche, arashu ilaiguanak lenye, teina kiborra enye oo nkonyek, o too mpopoki oo laiguanak lenye ootuata 8eitasheyie ineeidong'ishoreki enye te wueji ai neidong'ishoreki, o ntaloishin e kutuk aji enye tembata oo ntaloishin e kutuk aji aainei, metaa esuntai ake natii erishata e nanu o ninche. Eisarkionie ninche enkarna ai sinyati teilo minong otaasa ninche, metaa atumuta nanu ninche te ng'oro ai. 9Inchoo taata eitalamaa ninche enkiborra enye oo nkonyek o mpopoki oo laiguanak lenye ootuata aaitalamaa te nanu, naa kamany nanu atua ninche intarasi.
10“Ore iyie, nakerai e tung'ani, toliki ina aji e Israel enkaji e Nkai o enaikununo o enaikunuuni, peyie etum aatukurru too ntorrok enye. 11Naa tenaa kekurru te pooki nataasa ninche, imbalie enkaji e Nkai, enkitobirata enye neeipang'ieki, o ineejing'ieki enyena o pooki kitamanyunoto enye nintayiolo ninche pooki nkiguanat enye o nkitanapat enyena pooki; ninger ninche edolita, peyie etum aatujurru neibung inkitanapat pooki tenebo nkiguanat pooki. 12Ena ninye enkitanapata e Nkaji e Nkai: ina kop pooki namanita te shumata e ilo doinyo keaku enasinya oleng. Ing'ura ajo ena ninye enkitanapata e nkaji e Nkai.
Olperere lo lasar
13 “Kuna ninche ntemat olperere lo lasar too ntemat (entemata enkaina nalulung'a o ndapasho enkaina.) Ore entonata enye naa keaku entemata enkaina nabo eilep naa entemata enkaina nabo endapasho, tenebo enkamanaa nabo namanita osegel lenye. Naa ena ninye naaku enkadori olperere lo lasar. 14Ore eiteru te ntonata enkop o metabaiki enkedet enye e abori, naa intemat are enkaina, neeta endapasho entemata enkaina nabo; ore eiteru te nkedet kiti o metabaiki enkedet sapuk, naa intemet ong'uan e nkaina, neeta endapasho entemet enkaina nabo; 15ore ewueji enkima olperere lo lasar, naa intemat ong'uan enkaina; ore epuku te wueji enkima olperere lo lasar eilep shumata naa imowuarak ong'uan entemata nabo enkaina eilep. 16Ore ine wueji enkima olperere lo lasar naa keaku kerisioro pooki intemat tomon aare enkaina enkadoro, naa intemat tomon oare enkaina endapasho. 17Ore sii ninye enkedet naa kerisioro te pooki aloli, intemat enkaina tomon oong'uan enkadoro, naa intemat enkaina tomon oong'uan endapasho, neeta enkamanaa namanita ninye olpisiai le ntemata e nkaina endapasho, ore entonata enye naa entemata nabo e nkaina emanita. Ore inkedeta e ilo perere lo lasar neipirare enkalo o loosaen.”
Enkitisinyata olperere lo Lasar
18Naajoki ninye nanu, “Enkerai e tung'ani, inji ejo Olaitoriani Enkai: Kuna ninche inkitanapat naaipirta olperere lo lasar: Ore teina olong naitasheyieki ninye peyie eitaini olasar opejori teshumata ninye o pee ebukokini osarge shumata ninye, 19incho ilo apolosani loo Lawi lolmarei le Sadok, ilo laanyikaki nanu aisiai, ejo Olaitoriani Enkai oloing'oni meitainyie olasar le ng'oki. 20Naa iya iyie embata osarge lenye, nipik ninye nena mowuarak ong'uan o lperere lo lasar, nipik ilpijat oong'uan le nkedet, nipik ina amanaa aitaman neaku neijia inko tinimpok olperere lo lasar aitisiny, nintayu olning'o lo sotua te ninye. 21Iya sii ilo oing'oni lo lasar le ng'oki, nepeji ninye te ine wueji negeluno e nkaji e Nkai, tiauluo ine wueji nesinya. 22Ore te nkolong e are nintayu oloro lemeeta entioto te nkaraki olasar le ng'oki; naa keipoki olperere lo lasar, anaa apa peyie eipoki te ilo oing'oni. 23Ore peyie indip aipoo ninye, nintayu oloing'oni lemeeta entioto olmeregesh oing'uaa intare nemeeta entioto. 24Ninchooyo ninche te dukuya Olaitoiriani, naa keisuaaki ilapolosak emunyan shumata ninche neitayu ninche anaa olasar opejori aitaiki Olaitoriani. 25Ore too nkolong'i naapishana, naa intayu anaake enkine te nkaraki olasar le ng'oki, tenebo oloing'oni tenebo olmeregesh oing'uaa intare, lemeeta entioto, ninye eitaini. 26Neitayu ninche olasar lo lning'o lo sotua too nkolong'i naapishana te nkaraki olperere lo lasar aipok ninye aitisiny, neiteng'elakini ninye. 27 Ore peyie eishu kuna olong'i, neaku ore te nkolong e isiet nelo dukuya neitayu ilapolosak to lperere lo lasar lelo asarri linyi oopejori tenebo ilasarri linyi le seriani, naa kang'amaa intae, ejo Olaitoriani Enkai.”