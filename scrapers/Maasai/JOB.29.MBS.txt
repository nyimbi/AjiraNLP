Enkirototo nabayie e Yoab te nkiguana enye
1Neitoki ake Yoab airo nejo:
2“Oi naaji tenaa katii ilapaitin liapa,
anaa too nkolong'i apa naatorripo Enkai nanu;
3ina kata apa eitawang'aki oltaa lenye endukuya ai,
ore te wang'an enye nalo aim enaimin.
4Anaa apa enatiu too nkolong'i e nkiputakinoto ai,
ina kata etii shoruetisho e Nkai shumata olng'obor lai.
5Ina kata eton etii Olmagilani tenebo nanu
ina kata aamanita nkera aainei nanu.
6Ina kata eisuji iroruat aainei te kule,
naabukoki ina dapidapoi inchorroi eilata!
7Tenaipang nanu alo auluo enkishomi e nkanasa,
ina kata naitobir nanu olorika lai to lkurroto otumoreki.
8Naadol lelo barnot neilanyisho,
neinyototo ilpayiani kituaak neitashe;
9negira lelo kituaak eitu eitoki aairo,
nepik inkaik enye nkutukie enye aaibung,
10negira oltoilo le lelo yiolot
nerep ilng'ejepa lenye inoreti enye.
11Ore te nening enkiok naaipot nanu ajo olomayiana,
ore peyie edol enkong'u nenyorra ninye;
12amu aitajewuo nanu ilo aisinani oishira
o ilo okishi lemeeta hoo obo oretu ninye.
13Ore emayianata e ilo letaa keidak nelotu shumata nanu,
naretu nkolia menoto eseriani.
14Aishopoko kewan esupatisho,
naaitoip ninye nanu.
Ore esipata ai netiu anaa olkila o enkarasha e lukunya.
15Ara apa nanu nkonyek tialo olmodooni,
nara nkejek to lmaima.
16Ara apa nanu menye ilo aisinani,
naturu aing'oru aretu ilo lemaayiolo.
17Atigila ilala le ilo oas ing'ok,
naitiakie ninye ina nainosita too lala lenyena.
18Ina peyie adamu ajo, kaye nanu tiatua enkaji ai,
naa kaponaa inkolong'i aainei aitaba anaa osinyai.
19Epuo intona aainei aaidapashakino inkariak,
netii enkoilielio enkewarie pooki ilng'osil laainei.
20Ore enkisisa ai naa ng'ejuk te nanu,
ore enkawuo ai naa ng'ejuk anaake te nkaina ai.
21“Aainining'o nanu iltung'ana naanyu,
negira einining enkikoo ai.
22Ore peyie aidip airoro, eitu eitoki ninche aairo,
nebaiki ororei lai ninche.
23Aataanyutua ninche nanu anaa enaanyu enchan;
nebol inkutukie enye anaa enchan oloirujuruj.
24Aatakweniyie nanu ninche ina kata meeta enkitieunoto;
ore ina wang'an enkomom ai neitagol ninche.
25Ategelua nanu enkoitoi enye, naton anaa olautaroni,
naton anaa olaiguanani tiatua oltim lenye,
natiu anaa ilo oitagol lelo ooishir.