Enkiroroto e Bildad
1Neitoki Bildad le Shuhit awal, ejo:
2Kenkata nabaa iyie ing'oru irorei?
Tujurru, ina peyie kiro.
3Ainyoo peyie eikenari iyiook anaa nkishu?
Ainyoo peyie kira iyiook lmoda te dukuya iyie?
4Iyie ilo opolos kewan te ngoro ino,
keing'uari enkop te nkaraki iyie,
arashu eiwuang'ieki endapidapoi aaitung'uaa ewueji enye?
5 Ee, ore ewang'an oo ltorrok netaaraki.
Ore olang'at le nkima enye nemeitoki awang.
6Ore ewang'an naa kemisimis to lng'obor lenye,
ore oltaa otii shumata enye neari.
7Ore iroruat enyena naagol neitodorropi,
ore inkoitoi enyena nenang'aa ninye.
8Amu etanang'akaki atua orreshet too nkejek enyena,
nelo te nkoitoi nebatatakino.
9Eibung orreshet entutunyo enye,
neirrag orreshet oibung ninye.
10Eisudoro olgosoi lenye tiatua enkop,
orreshet otii enkoitoi enye.
11Emanita ninye inaaitureisho te pooki alole,
nemir ninye too nkejek enyena.
12Ore engolon enye apa, netaa taata olameyu te ninye,
netinyikaka ninye engolikinoto pee error.
13Ore te nkaraki emuoyian netumute osesen lenye
ore olkikau le keeya netumuta irubat o sesen lenye.
14Etopolosaki ninye teilo lng'obor apa oisilig
neyauni ninye aayaki ilo aiguanani oitureisho.
15Netii olng'obor lenye ina neme enenye;
ebore enkima aidapashakino emanyisho enye pooki.
16Etoito intona enyena tiabori
netoyu imbenek enyena too lukuny.
17Neish endamunoto enye te nkop,
nemeeta enkarna too nkoitoi naalala.
18Eturrumoyioki ninye te wang'an aanang'aki enaimin,
nerewi aaitung'uaa enkop.
19Meeta ninye eishoi arashu iishoritin tiatua olorere,
nemeetae oloishu teine apa nemanya.
20Ore lelo oomanya oloontoluo,
neing'asiate teina olong enye,
neibung ninche olkirutoto lo loosaen.
21Esipa imanyishoritin kuna e lelo lemeure Enkai,
ewueji ene eilo lemeyiolo Enkai.