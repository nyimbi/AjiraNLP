Eipang'aka Yesu ilooiteng'eni lenyena oopishana
1Ore te siadi kuna baa neitoki Yesu aitoduaaya kewan te lelo ooiteng'eni lenyena te naiposha e Tiberias; neitoduaaya kewan tena oitoi. 2Ore eboita Simon Petero, o Tomas oji Olmaoi, o Natanael le Kana e Galilaya, o layiok le Sebedayo o kulikae ooiteng'eni aare lenyena. 3 Nejoki Simon Petero lkulikae, “Kalo arresh isinkir.” Nejoki ninche ninye, “Aikiriamariyie sii iyiook iyie.” Nepuku aapuo nejing nabo kata empeut enye, neitu eibung ninche toki ina kewarie.
4Ore enasirie neitashe Yesu te mbata e naiposha, kake eitu eyiolou lelo ooiteng'eni aajo Yesu. 5Nejoki ninche, “Loyie ooti, iatata isinkir?” Newaliki aajoki, “Mikiaata.” 6 Nejoki ninche, “Entanang'aki orreshet tatene e mpout, naa itumutumu.” Nenang'aki orreshet ore te nkaraki enkumoi oo sinkir eitu eitoki aaidim aateyietu. 7Nejoki ilo oiteng'eni onyor Yesu Petero, “Olaitoriani doi!” Ore pee ening Simon Petero meishopo, neidaki atua enaiposha; 8kake eetunye lelo kulikae ooiteng'eni empeut enye, eikurtutu orreshet loo sinkir amu melamita enkop natoyio, keba anaa iroruat iip nabo. 9Ore pee epuku aabaiki enkop natoyio nedol te ine enkima oo nkuk naiteleikino sinkir, o emukate. 10Nejoki Yesu ninche, “Eyau ene ematua oo sinkir limbung'a te na kata.” 11Neked Simon Petero empeut neikurtutu orreshet enkop natoyio ebore sinkir sapuki oora iip o onom o okuni; kake ore hoo naa kumok aaba neijia eitu epolosa orreshet. 12Nejoki Yesu ninche, “Wootu entadaata.” Nemeetae hoo obo loo looiteng'eni oikilikuana ajoki, “Aira iyie ng'ae?” etayioloto aajo Olaitoriani. 13Nelotu Yesu nedumu emukate neisho, neikunaki sii neijia sinkir. 14Ena taa taata enkata e uni eipang'aki Yesu lelo ooiteng'eni eidipa atopiu too lootuata.
Yesu o Petero
15Ore pee eidip aatadaata nejoki Yesu Simon Petero, “Simon olayioni le Yohana, ai kinyor iyie nanu alang kulo?” Nejoki, “Ee Olaitoriani, iyiolo iyie ajo kaanyor.” Nejoki ninye, “Intotio lkuoo laainei le kerra.” 16Neitoki ajoki eni are, “Simon olayioni le Yohana, ai kinyor iyie nanu?” Nejoki, “Ee Olaitoriani, iyiolo ajo kaanyor.” Nejoki, “Irrita nkerra aainei.” 17Neitoki ake ajoki ninye ene uni, “Simon olayioni le Yohana, ai kinyor iyie nanu?” Neisinanuo Petero amu etiaaka ene uni, “Ai kinyor iyie nanu?” Nejoki ninye, “Olaitoriani, iyiolo iyie pooki toki; iyiolo ajo kaanyor.” Nejoki Yesu ninye, “Intotio nkerra aainei. 18Esipa, esipa, aajoki iyie, ore apa ira oti irreten kewan nilo eniyieu; kake ore kenya pee imoruau iyooki aitorio nkaik inono, nikirreten likae nikiya ewueji nimiyieu nilo.” 19Etejo neijia eutu enkeeya nayaki Enkai enkitoo. Ore pee eidip atejo neijia nejoki ninye, “Tusujuaki nanu.”
Yesu o likae oiteng'eni
20 Neibelekenya Petero nedol olapa oiteng'eni onyor Yesu esujita. Aa ninye olapa oirishakine olgoo lenye te ndaa e teipa nejoki, “Olaitoriani, ai ng'ae ilo likirojaa?” 21Ore pee edol Petero ilo nejoki Yesu, “Olaitoriani, oo ninye ele?” 22Nejoki Yesu, “Amaa te nayieu nebik ninye o maeu, ainyoo nikitii iyie? Tusujuaki iyie nanu.” 23Neibulaa ilo rorei too lalashera nchere ore ele oiteng'eni nemeye, hoo neitu ejo Yesu, meye ninye, “Kake, Amaa tenaa eyiunoto ai pee eton ninye o metushukunye, kainyoo nikitii iyie?”
24Ilo oiteng'eni ele oishakenu kuna baa neigero ninche, nikiyiolo iyiook aajo kesipa shakenisho enye.
25Netii sii kulie baa kumok naataasa Yesu; naa te neigeri naaji maa naabo, kajo nanu meishaa enkop imbukui naaji naaigeri.