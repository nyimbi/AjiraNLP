Etalang'aki Enaiposha Nanyokie
1Neitoki Olaitoriani ajoki Musa, 2“Tiaaki iltung'ana loo Siraeli metushukoto siadi aapik ilng'oborri dukuya e Pi-ha-hirot, erishata e Migdol o enaiposha, dukuya e Baal-sefon; enteshet ilng'oborri empirakinye embata e naiposha. 3Amu ejo ninye Farao ti alo iltung'ana loo Siraeli, ‘Eibookoki ninche atua ina kop eibooyie ninche olpurkel.’ 4Naa kaitagol nanu oltau le Farao, naa kesujaa ninche natum enkisisa te Farao o te njore enye pooki; naa keyiolou Ilmisiri aajo ara nanu Olaitoriani.” Neiko ninche neijia.
5Ore ake pee elikini olaiguanani le Misiri aajoki eisika iltung'ana, neibelekenya endamunoto e Farao o enoo laisiaayiak lenyena ti alo iltung'ana, nejo ninche, “Kainyoo ena nikitaasa nchere kinchoo Siraeli meshomo meekure esiaai iyiook?” 6Neitobir ninye engarri enye oo mbartan nedumu enjore enye, 7neya ingarrin oo mbartan naageluno iip ile o kulie garrin oo mbartan e Misiri ekedito ilkituaak ninche pooki. 8Neitagol Olaitoriani oltau le Farao olaiguanani le Misiri nesujaa ninye iltung'ana loo Siraeli ooisula aapuku te ng'olong'u. 9Nesujaa Ilmisiri ninche, mbartan pooki e Farao, o ngarrin oo mbartan o lakedok loo mbartan o enjore enye, neinepu ninche too lng'oborri te mbata e naiposha, te mbata e Pi-ha-hirot, te dukuya e Baal-sefon.
10Ore ake pee enyiku Farao, neraposhu iltung'ana loo Siraeli nkonyek enye, naa ng'ura, epuonu Ilmisiri te siadi ninche; neureishoyu oleng. Neishiraki iltung'ana loo Siraeli Olaitoriani; 11nejoki ninche Musa, “Kenkaraki nemetii nkuraren Misiri pee iyaua iyiook matuata to lpurkel? Kainyoo intaasa iyiook iyaua iyiook aitung'uaa Misiri? 12Aime ena apa kitiaakita iyie te Misiri, ‘Tapala iyiook naa nchoo maisiaayia Ilmisiri?’ Amu enaikash apa te iyiook ti nikisiai Ilmisiri alang ti nikiye to lpurkel.” 13Nejoki Musa iltung'ana, “Emiureishoyu, entasheito tukul, metii olng'ash pee idolidolo enjeunoto o Laitoriani, naitobiraki ninye ntae taata; amu ore kulo Misiri idolitata taata, mintokiki ae kata aadol. 14Kemitu intae Olaitoriani, metaa entirring'ata.” 15Nejoki Olaitoriani Musa, “Kainyoo pee kinchiraki nanu? Tiaaki iltung'ana loo Siraeli meshomo dukuya. 16Tudumu ilepie eng'udi ino, nintorioo enkaina ino te shumata enaiposha tooro, pee etum iltung'ana loo Siraeli aashom te nkop natoyio te mpolos e naiposha. 17Naa kaitagol iltauja loo Lmisiri pee epuo atua aasujaa ninche, naa katum enkitoo te Farao o te njore enye pooki, too ngarrin oo mbartan oo too lakedok loo mbartan. 18Neyiolou Ilmisiri aajo, ara nanu Olaitoriani, te naidip nanu anoto enkitoo te Farao, too ngarrin oo mbartan o too lakedok loo mbartan.”
19Neitoki olmalaika le Nkai apa orikito te dukuya e njore oo Siraeli aiwuang'a nelo siadi ninche; ore ina atampoi naikununo anaa eng'ape neiwuang'a te dukuya ninche neitashe te siadi ninche. 20Alotu te rishata e njore e Misiri o enjore oo Siraeli. Netii ina atampoi o enaimin; nelusoo enkewarie meetae enaewuo anyikaki enkae enkewarie pooki.
21Neitorioo Musa enkaina enye te shumata enaiposha; nereu Olaitoriani enaiposha siadi to siwuo ogol le nkilepunoto e nkolong e nkewarie pooki, neitaa enaiposha enkop natoyio, neoro nkariak. 22 Nepuo iltung'ana loo Siraeli ti atua empolos e naiposha aaim enkop natoyio, etaa nkariak esuntai te ninche te nkaina e tatene o te kedienye. 23Nesujaa Ilmisiri, nepuo atua emirta ninche nepuo empolos e naiposha, mbartan pooki e Farao, ngarrin oo mbartan enyena, o lakedok lenyena loo mbartan. 24Ore tadekenya enasirie neing'or Olaitoriani ti atua ina kima naikununo anaa eng'ape o ina atampoi enjore o Lmisiri neisirng'ang'ie enjore oo Lmisiri, 25aun nkejek oo ngarrin enye metupurpurrito te lototo; nejo Ilmisiri, “Emaisika te dukuya Siraeli; amu kemitu ninche Olaitoriani aing'arraki Ilmisiri.” 26Neitoki Olaitoriani ajoki Musa, “Ntorioi enkaina ino te shumata enaiposha, pee eshukunye enkare shumata Ilmisiri, o shumata ingarrin enye oo mbartan o shumata ilakedok lenye loo mbartan.” 27Neitorioo Musa enkaina enye te shumata enaiposha, neshukunye enaiposha enoshi ake kirragata enye emanaa enkakenya; nejo Ilmisiri maisika aailany enkare kake eibooko ninche Olaitoriani empolos enaiposha. 28Neshukunye inkariak neimisie ingarrin oo mbartan, o lakedok loo mbartan o ina jore pooki e Farao, natusujaka ninche atua enaiposha; eitu ninye eleku obo lenye. 29Kake eshomo iltung'ana loo Siraeli te nkop natoyio te mpolos e naiposha, etaa nkariak esuntai te ninche te nkaina enye e tatene o te kedienye.
30Neiko neijia Olaitoriani aitajeu Isiraeli ina olong too nkaik oo Lmisiri; nedol Isiraeli Ilmisiri etuata te mbata e naiposha. 31Nedol Isiraeli esiaai sapuk naitaasa Olaitoriani Ilmisiri, neureyu iltung'ana Olaitoriani; neiruk ninche Olaitoriani o olaisiaayiani lenye Musa.