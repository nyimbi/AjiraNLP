Engoki e Akan
1Kake etigila apa iltung'ana le Israel enkirukoto ti alo nena tokitin apa naaitengelaki; amu ore Akan olayioni le Karmi, olayioni le Sabdi, olayioni le Sera lo losho le Yuda, eewa embata e nena tokitin apa naaiteng'elaki; neyupuyup engoro o Laitoriani te nkaraki iltung'ana le Israel.
2Neirriwaa Yoshua iltung'ana te Yeriko meshomo enkang e Ai, apa nataaniki Bet-afen, enkalo e nkilepunoto e nkolong e Betel, nejoki ninche, “Elepa enchom enkitalana enkop.” Neilep iltung'ana aapuo aaikitalan Ai. 3Neshukunye ninche enetii Yoshua, nejoki ninye, “Mincho iltung'ana pooki eilep aapuo, kake nchoo iltung'ana oobaya nkalifuni are aashu nkalifuni uni eilep aapuo, aaibung Ai; mincho iltung'ana pooki epuo aanauru te ine amu ei kuti ninche.” 4Neaku iltung'ana oobaya nkalifuni uni ake ooilepa aapuo ti atua iltung'ana le Israel; nepuo aaisik te dukuya iltung'ana le Ai, 5nesesekuan iltung'ana le Ai iltung'ana oobaya tomoni uni o ile lenye, nemiraa ninche te kishomi o meitabaiki Shebarim, nesesekuan ninche to loshong'ishong'i nelepori iltauja loo ltung'ana netiu anaa enkare.
6Nepolos Yoshua nkilani enyena nebatatakino enkop te nkomom enye te dukuya ilo sanduku ometaba anaa neaku teipa, ninye te nebo ilpayiani le Israel; nepik enterit ilukuny enye. 7Nejo Yoshua, “Ee, Olaitoriani Enkai, kainyoo apa pee intasima aitalang'u kulo tung'ana Yordan, pee ilotu aishooyo iyiook apik atua nkaik oo Lamori, pee eidaikie iyiook? Enaikash apa ti nikitobiko te lido kekun le Yordan! 8Olaitoriani, kaa nanu eton ajo eibelekenyate Israel aaisho oriong ilmang'ati lenye! 9Amu ore Ilkanaani o lelo pooki oomanya ena kop naa keyooki aaning ena, nemuat iyiook aaman nedung'oo enkarna ang aaiwuang'ie te nkop; naa kaa iyie ias te nkaraki enkarna ino kitok?”
10Nejoki Olaitoriani Yoshua, “Tudumunye, kainyoo iyie pee itabatate aiko nji te nkomom ino? 11Etaasa Israel eng'oki; etigila ninche olning'o lai apa laitanapa nanu ninche, ewaita ninche embata oo ntokitin apa naaiteng'elaki, etupurrishote ninche nelejisho, nepik ninche atua imasaa enye. 12Neaku meidim iltung'ana le Israel aaitasheiki ilmang'ati lenye, eibelekenyate ninche aaisho oriong ilmang'ati lenye, enkaraki nataa ninche entoki e nkidaata. Maitoki ae kata nanu aaku te nebo iyie, aashu ake ti nindaikie nena tokitin apa naaiteng'elaki aitung'uaa atua intae. 13Tudumunye, ntisinya iltung'ana, nijoki, ‘Entisinya ate te nkaraki taisere, amu nji ejo Olaitoriani, Enkai e Israel, “Ntokitin apa naaiteng'elaki kuna naatii atua intae, Israel; mindim iyie aitasho te dukuya ilmang'ati, linono, o metaba anaa nintayu nena tokitin apa naaiteng'elaki aiwuang'ie ti atua iyie.” 14Ore naa tadekenya keyauni intae aaitinyiku anaa too loshon linyi; ore ilo osho oya Olaitoriani nelotu anyiku anaa too lmareita; ore ilo marei oya Olaitoriani neyauni aaitinyiku anaa too nkajijik; ore ina aji naya Olaitoriani nelotu anyiku oltung'ani ake oltung'ani. 15Naa ore ilo oyai eeta nena tokitin apa naaiteng'elaki nepejori te nkima, ninye o ntokitin pooki naata ninye, enkaraki natigila ninye olning'o lo Laitoriani, o enkaraki nataasa ninye embae e sulare ti atua Israel.’ ”
16Neaku etudumunye apa Yoshua tadekenya enasirie, neyau Israel aitinyiku olosho o losho, neyae olosho le Yuda; 17neyau ninye aitinyiku ilmareita le Yuda, neyae olmarei loo Lsera; neyau ninye aitinyiku to lmarei loo Lsera oltung'ani o ltung'ani; neyae Sabdi; 18neyau ninye aitinyiku enkaji enye oltung'ani ake oltung'ani, neyae Akan, olayioni le Karmi, olayioni le Sabdi, olayioni le Sera lo losho le Yuda. 19Neitoki Yoshua ajoki Akan, “Enkerai ai, nchoo enkitoo Olaitoriani Enkai e Israel, nincho ninye enkisisa; naa tolikioki taata nanu enitaasa iyie; mikisudoriyie nanu.” 20Newaliki Akan Yoshua ajoki, “Esipa ataasa nanu eng'oki to Laitoriani Enkai e Israel, naa ena nanu ataasa: 21Ore ake pee adol ti atua nena naatarayioki olkila sidai oing'uaa Shinari o shekeli iip are e nkosholai o lbelati le sahabu oata shekeli onom te nkiroishi, nang'uar nanu ninche, naya ninche; naa ng'ura, enukaro ninche ti atua enkop ti atua olng'obor lai, etii enkosholai ti abori.”
22Neirriwaa Yoshua iltung'ana, neipirri ninche aapuo olng'obor; naa ng'ura, keturoro apa ti atua olng'obor lenye etii enkosholai abori. 23Neitayu ninche ti atua olng'obor neyau ninche enetii Yoshua o ltung'ana pooki le Israel; neirragie ninche te dukuya Olaitoriani. 24Ore Yoshua o Siraeli pooki ootii te nebo ninye neya Akan olayioni le Sera, o enkosholai, o lkila o ilo belati le sahabu, o layiok lenyena o ntoyie enyena, o lmong'i lenyena o sirkon lenyena o nkerra, o lng'obor lenye o pooki toki apa naata ninye; neyauni ninche oerata le Akori. 25Nejoki Yoshua, “Kainyoo iyie pee iyaka iyiook enyamali? Eikiyaki iyie Olaitoriani enyamali taata.” Nenang Israel pooki ninye too soito; nepejori ninche te nkima, nenang ninche too soito. 26Nesot ninche te shumata ninye enkurare kitok too soito leton etii o metabaiki ena olong neibelekenya taa Olaitoriani te ina goro enye nayupuyup. Neaku ore ebaiki ena olong ore enkarna e ine wueji naa keji oerata le Akori.