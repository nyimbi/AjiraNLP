1“Ore akenya teina olong, naa ketumi enkong'u enkare nabolo te nkaraki enkaji e Daudi o lelo oomanya Yerusalem pee eitukuoo ing'ok enye o pooki nemesinya. 2Naa ore teina olong, Olaitoriani loo lororani ojo, ekajutoo aiwuang'ie nkarn oo nkitaanyaanyukot oo nkaitin teina kop, ometaa meigili aekata aadamu; naiwuang'ie sii iloibonok o nkiyang'eta torrok. 3Naa teneitoki ake ninye oltung'ani alotu anaa oloiboni naa kejoki ninye menye otoiwuo tenebo ng'otonye, ‘Mintoki taa aishu, amu iroro elejare te nkarna o Laitoriani;’ ore menye o ng'otonye naatoiutuo ninye nengor ninche ninye meipang'a ina kata eibonisho. 4Ore akenya teina olong naa kekurru pooki oiboni teneibonisho te nduata enye; meitoki aishop olkila oju pee etum atelejisho. 5Ekeaku kejo, ‘Mara nanu oloiboni, ara olaturoni le nterit; amu ara apake olaturoni ebaiki lelero ai.’ 6Naa teneikilikuan likae ajoki ninye, ‘Ainyoo doi kulo baa ootii enkoriong ino?’ Naa kejo, ‘Ilbaa laatipikaki tiatua enkaji oo lchoreta laainei.’ ”
Enkitanapata naarieki olchekut le Nkai netuata
7 “Inyo lo alem tudumakinoyu olchekut lai, tigilunore ilo tung'ani oitashe te mbata nanu:” Olaitoriani loo lororani ojo. “Toosho ilo shekut, pee etum ntare aaidapashata; naa kaibelekeny, enkaina ai agilunore lelo ooti. 8Ore tiatua enkop pooki, Olaitoriani ojo, ore ematua e are te uni tiatua iltung'ana naa kemuta, neaku ematua nabo te uni eing'uari eishu. 9Naa kapik nanu ina matua nabo te uni atua enkima, naa kasil nanu ninche anaa olosil enkosholai naitoki atem ninche anaa enatemi sahabu. Naa keipot ninche enkarna ai, nawaliki nanu ninche. Naa kajo nanu, ‘Iltung'ana laainei ninche, Olaitoriani Enkai ang.’ ”