Rob Ke Nying Warga
Thecaaloanika e naa anahg ‘geen duohng’ gihr muudiihrya gihr Macedoanya ge anaa yi Dhaahr Roama. Akuud yaa yiiho anaa ayug Poale yea kaano ge anaa aduue ke yoohn Pihlihbi. Kuu aceng keraahyo naa ayug gihn nu ree e yaa Judea mooge mahn akeehl gene piny naa amag tiele gen gihn ayiih yaa padh Judea lum Juog naa anyoadh Poale yihr gen bang gihn anaa adoohng e ka me waahdh gene ne yaa Judea. Poal adhiil aay, naa adoohng luboe teeg ucea Bearya. Arumo batien kaa awahdhe Korindh, e lubo abeehn bang Poal ke ngaa me tiihyo keehde me nyinge Timodhy ke kar kaa ayug nyepinye rog gen kii ngo keew akuud yaa yiiho Thecaaloanika.
Wargahng umodho naa agweed Poale yihr akuud yaa yiiho ge ne Thecaaloanika agweede kaa nying ciihm cwihny gen kedea ne ngweel lubo piny yihr gen ke nying lum Juog. Koohr Juog amuohje ke nying yiiho kedea nhyaahro gihr gen, maa upare ngo yihr gen e kwaad beehdo gihn anaa abeehde keehde ge apoohde e ne bang gen, noono uduoge wudh luube maa abeehn ne tuohl kiin akuud yaa yiiho ke nying duuo gihr Jeacuu. Naa urom ree ke yugo kejea ngad yiiho maa athow e Jeacuu puud kuu aduuo umade yi boadho gihn be gug gihn uduu Jeacuue keehde ne? Kedea Jeacuu ke ngude uduu keehdo ke weehne? Ubeehn Poale urobe ngo yihr gen kejea bar gene maalo ke tiihj ke leng leng e ge ugaahno ke cahng uduu Jeacuue.
Kaa Acaan Luube
Lum umodho 1:1
Tihng wihj maalo kedea leej 1:2-3:13
Ciihm cwihny yi dhe yoohn jo yiiho 4:1-12
Rob ke nying duuo gihr Jeacuu 4:13-5:11
Gug rob ke nying ciihm cwihny yi dhe yooh me beer 5:12-22
Gug luube 5:23-28