Rob Ke Nying Warga
Wargahng ni, beehda Poal e naa agweed ngo yihr yaa ayiiho ge beed Epicoj. Ngo agweede maano e ngo nii thijin Roama ne ciihm cwihny yaa ayiiho kedea ne meehg cwihny gen ngahmo.
Poal agweehdo ke nying gihn agweehg Juoge. Gihn agweehge beehda ubeehn giih maalo kedea giih wiih piny unweehd gene naa acielo tien ruohdh Jeacuu (1:10). Ngo agweede piny yi warga thiow kejea boadh wahy gihn ayoado padh ke nying mar ngudo cog, abea ke nying ne puohnyo kedea ne moar wiih Juog. Lum ni kedea gihn agweehg Juoge ge beehda giih me dhiil ngaa maa ayiihe kaa ngahyo uyiihe gen.
Poal arubo thiow ke nying kaa ameehg Juoge gihn agweehge pahdh kare. Gihn atiihy Juoge umodho beehda muuny gihre e naa acube ne boadh dhaano utaahngo beere dhaano keewe ne doohr ke Juog. Batiene e doohr ayug Juoge kiin yaa wahy gen aboadhe ke dhe yoohn thon Ngad Boadh nyoge. Batien giih nu cang e deeh gihn me duohng moogo atiihy Juoge naa amade yihdh yaa aboadhe yi kuohm acielo ge beehda akuud yaa ayiiho. Kaa beehn gihn nu utiihye ree padh gihn me ngahy dhaan utaahnge, nea padh Juog e ne nyoadh ngo neehn kaa anyoadhe ngo yihr Poal (3:1-6).
Adiehr muon gihn agweehg Juoge anyoadhe awaahn ni beere akuud yaa yiiho, jaah kedea ruohdhe yi dhaahr maalo meehge ke ngahy ka nahg Juoge ngaa me ngahy luube ke dhog yiehdhe beehd (3:9-10). Wa gihn nu e ka beehd akuud yaa yiihoe padh gihr upiny cog, abea beehda gihr maalo tiehd. Maalo kaa amoar wiih Kriihjto ucube ukwiihy Juog. Abea keehd maano e beehdo wiih piny nud. Wiih piny e naa kaa abeehn Juoge ucube muuny giihe yihr yaa akuud ne meehg gen puohny lum Juog ke kiin gen. Yaa yihr gen ne tee ruohdh, atiihb ukeehg utaaj gene, adoohnge ke dhe yoohn kwaj.
Kaa Acaan Luube
Lum umodho 1:1-2
Kriihjto kedea akuud yaa ayiiho 1:3-3:21
Beehd nyaahn ke nying Jeacuu 4:1-6:20
Gug luube 6:21-24