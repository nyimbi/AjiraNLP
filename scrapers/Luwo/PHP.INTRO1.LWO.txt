Rob Ke Nying Warga
Warga gihr Poal naa agweede yihr yaa Pihlihbi ngo anaa agweede ke yihr akuud umodho gihr yaa ayiiho ge anaa akwanye yi piny Yurop. Poal anaa yi thijin ge agweede kitaab gihn ni, kedea kuohme anaa ayihny jo mahne mooge maa yaa yiiho me tiihyo ree. Poal cwihnye anaa arahnyo ke nying giih ucahb ge puohny kiin akuud yaa yiiho yi Pihlihbi. Abea keehd maano, e cwihny Poal amedo yi warga gihn ni bang gihn ngo arubo ke rob me cwihny be diiw yea ke dhe yoohn yiiho gihre naa ayiihe Jeacuu Kriihjto keter.
Poal yaa yiiho geen Pihlihbi ge aleeye yi warga gihn ni ke nying gihn aoohr gene giih nyepinye maa anaa akonye ree ke gen. Warga agweed Poale ne ciihm cwihny jo yiiho giih Pihlihbi beere cwihny gen deed gene deedo ubahnge yihdh gen be baadh ke nying alyaahbe giih apahdh wiih Poal kedea wudh gen ke ngud gen. Cwihny gen aciihme kejea ngoor gene dhe yoohn beer gihr Jeacuu beere wudh gen be kadh ke giih upiny kan e pahdh aduule yihdh gen kedea giih nhyaam. Ngo ateede yihr gen kejea beehd gen naa anweehd ke Jeacuu ngo beehda muuny Juog maa ayoad gene ke nying yiiho gihr gen. Ngo kuu ayoad gene kaa nying wuor loohng Judea kedea giih yaay ne yug Judea. Poal agweehdo ke nying med cwihny kedea doohr ne cub Juoge yihr yaa beehdo naa anweehd ke Kriihjto.
Gihn wiihe ne maalo yi warga gihn beehda med cwihny, diiw cwihny, nweehd kedea kwany dhe yoohn yiiho kedea beehdo gihr jo yiiho. Warga lan cwihny Poal ke nying akuud jo yiiho giih Pihlihbi, ngo anyoadhe thiow.
Kaa Acaan Luube
Lum umodho 1:1-11
Giih ayug rog gen rih Poal ke ngude 1:12-26
Kuowo tiehd ke Kriihjto 1:27-2:18
Gwiihdo ke nying Timodhy kedea Epabrodiitoj 2:19-30
Toohn ke nying jo mahn kedea giih krahg 3:1-4:9
Poal kedea gome giihe maa yaa Pihlihbi 4:10-20
Gug luube 4:21-23