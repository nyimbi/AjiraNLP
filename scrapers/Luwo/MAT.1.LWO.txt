Ka Kwaan Batien Jeacuu
(Luk 3:23-38)
1 Ka kwaan batien Jeacuu Kriihjto e man:
Jeacuu tiene aay ke bang Deabid kedea Deabid tiene aay ke bang Abraahm.
2Abraahm e naa wur Yijaag,
ea Yijaag wur Jeakob,
Jeakob wur Juuda maa ge wuud men.
3Juuda e naa wur Perej ge keehd Jerah,
ge miih gen nyinge Tamar.
Perej e naa wur Ejron,
ea Ejron beehda wur Ram.
4Ram e naa wur Aminadaab,
ea Aminadaab e naa wur Naacohn
ge e naa wur Calmon.
5Calmon e naa wur Buoj e
men nyinge Raahb,
Buoj wur Obed kedea
miih Obed anahg Rudh.
Obed wur Jeci.
6Jeci e naa wur Deabid ge anahg ruohdh me duohng yi paajo.
Deabid e naa wur Caloamon,
ge men anahg ciih Uriiha umodho.
7Caloamon e naa wur Rehboam
ea Rehboam beehda wur Abihja.
Abihja e naa wur Aja.
8Ea Aja e naa wur Jiehcopad.
Jiehcopad e naa wur Jeerom,
ea Jeerom beehda wur Ujiiha.
9Ujiiha e naa wur Joatham,
ea Joatham ngo wur A'ahj,
A'ahj wur Ejeekya.
10Ejeekya e naa wur Manaajeh,
ea Manaajeh wur Amon.
Amon wur Joacya.
11Joacya e naa wur Jeekoanya.
Jeekoanya keehd jo paar men ge anudo
yi wong anaa apeej yaa Judea
ukedh gen piny Baabihloanya ne baahng.
12Naa athube ke batien ka anaa apeej yaa Judea
ubeehn gene Baabihloanya ne baahng,
e Jeekoanya e naa wur Cealtiel,
Cealtiel wur Jerubaabel.
13Jerubaabel e naa wur Abuud
ea Abuud wur Elyakihm.
Elyakihm e naa wur Acoar.
14Acoar e naa wur Jadog,
ea Jadog wur Akihm.
Akihm e naa wur Eliihd,
15ea Eliihd wur Eleajar,
Eleajar wur Mathahn.
Mathahn e naa wur Jeakob.
16 Ea Jeakob e naa wur Jocebe ge naa
anyuom Maarya ngaan anyuol Jeacuu
ge cuohn ne Ngad Boadh nyoge.
17Ge kuow Jeacuu naa akwaan, ge wahdh kar apaar wonge angween naa athube ke rih Abraahm uwahdhe bang Deabid. Kedea ge wahdh kar apaar wonge angween dahng naa athube ke rih Deabid uwahdhe wong anaa apeej Judea yea. Keehdo ge kar apaar wonge angween thiow naa athube kii wong anaa apeej yaa Baabihloanya yaa Judea uwahdhe bang Jeacuu Ngad Boadh nyoge.
Jeacuu Anyuol
(Luk 2:1-7)
18 Kaa anyuol Jeacuu Kriihjto anaa wa gihn. Maarya men anaa atuohj Jocebe. Maarya atuohje abea poohd kuu anaa acub yihr cuore. Gihn nu e Maarya nyethiin ake ngeyo ree. Anahg nyethiin maa ayoade ke bang Wahy Juog. 19Jocebe anaa anahg ngaa maa abiohgrwaal, noono e cwihnye atooro bange uyaahre kuohm Maarya nyum nyoge ke nying gihn ayaje piny kalo. Kaano e lubo agweehge ne pahd kaahnye piny maahdh e ngaa me ngahy ngo tooro.
20Abea nye kaano adaahde kaahnye ke pahdo piny nu, e naa nye kaa aguo wuohnjuoge beehn wiihe yi laahg maa arube yihr Jocebe kea, “Jocebe! A abeehn ne rob yihri ke nying kaahnyi ke Maarya. Yih kwaar Deabid, yih keá kweer ke nyuom Maarya. Yih keá kweer ne weey weey bang gihn nyethiin niidi ree, beehda nyethiin maa ayoade ke bang Wahy Juog. 21 Ngo unyuol nyedhoohg kedea nyinge ucagi ne Jeacuu bang gihn unahg en nuu uboadh yaa paar gen yihdh anyoohne giih atiihy gene rih Juog.” Kaano e wuohnjuog ake aay.
22Maarya ayihdo ke nyethiin e ngo kuu aroohmo ke dhecuow. Gihn nu ree atiihye beere gihn anaa arob Juoge keehd leeb ngad agamloohngjuog pahdh kare. Anaa arob Juoge kea,
23“Nyaakow maa tongo unyuol
ucag nying nyethiin ne Emanwel.”
(Lum yea teed ngo kejea Juog ubeehdo ke won).
24Naa atahng Jocebe yihdh niine e wiihe awaare waaro ukahle Maarya paajo ne ciihe wa kaa arob wuohnjuoge ngo yihre. 25 Jocebe abeehdo e be cidh wod ke ciihe uwahdhe kaa anyuole, noono maa acag Jocebe nying nyethiin ne Jeacuu.