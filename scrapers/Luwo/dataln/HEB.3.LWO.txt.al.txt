1   Nea neehn maano e kea paru wudhu yaage, wu ge beeye e akwany Juoge ne joe. A daahd uparu wudhu ke nying Jeacuu Kriihjto ngaa aoohr Juoge ne ngaa kony won yi yiiho gihro ne kedh won paar Juog. 

2  Jeacuu atiihyo yihr Juog ngaa akwany ngo ke cwihnye acielo, neehn tiihy atiihy Moaje ke cwihnye acielo naa akwany Juoge ngo ne lwahg yaa Yijarael oogo Micihr. 

3  -

4  Gahng ke tien paajo me kuu athubo rih dhaano kedea gahng ke gihn me kuu athubo rih Juog. Ngaa athub dhe wod wiihe e ne nyinge wiihj kiin yaa dhe wod nu cang, wa gihn nu thiow, e nying Jeacuu awiihj ukaale wiih Moaje. 

5  Moaje atiihyo ke cwihnye acielo nyum Juog ne lwahg yaa Yijarael oogo Micihr. Bang gihn Moaje atiihyo ke cwihnye acielo ne lwahg yaa Yijarael, e naa gihn bahnge Juog cwihnye kuu adiiw rih ngo kedea Moaje, e naa ngaan na rob ciig na beehn Juoge ne robo yihr nyoge. Abea keehd maano, e ngo anahg ngaa maa anaa akwany Juoge now yi tiihj. 

6   Abea Jeacuu Ngad Boadh nyoge kuu ake kwanyo yi tiihj bang gihn beehda Waahd Juog. Juog cwihnye diiw ree ke ne diih, abea en ne wiihe ne paajo ngaa athub dhe wode ree? Wo beehda yaa dhe wod paan nu. Abea gihn nud, dhe yoohn gaahno gihro maa tee cwihnyo ge ne meehg Juog nweehd ke won unahgo yaa dhe wod nu. Yiiho Lum Jeacuu Uyoado Laahw Wihj 

7  -

8  Wa kaano anahge Jeacuu e ne wiihe ne paajo nu, e naa gihn arob Wahy Juoge ngo kea, “Nea duone alihngu awaahn ni e urubo, e wudhu keá ciehgu ukweeru ke lihng lum Juog neehn mar ge kuowu ge cwihny gen anaa abeehn ne daag ugoohg gene ke guum giih anaa atum Juoge gen yi waahdh anaa aay gene Micihr. Noono ge anaa akweer ke lum Juog.” 

9  Thiow Juog arubo kea, “Ge kuowu naa acoon keehd maa anaa aniid gene kuny gihn anaa akonya gen ke run jiehariow, e poohd dahng e ge akweer ke luma. 

10  En naa gihn arahny cwihnya rog gen noono ungeya wiiha oogo kejea ge beehda nyoge me wudh gen teeg, maa akweer ke lihng luma. 

11  Noono e cwihnya anaa arahnyo keraahyo ungweela ngo piny yihr gen kejea bekihd ngaa muu ucuba laahw wihj yihre.” 

12  Jo paar wan, cubu wudhu piny beer mee, beere gahng ke dhaano kiinu me doohng ne ngaa me raaj ukweere ke yiih lum Juog ke cwihnye acielo, caahn e dhe yoohn Paar Juog urwaahnyo yihre. 

13  Nea wu daahd ngo ubahnge dhaano kiinu be pahdh yi utum ukweere ke yiih lum Juog, e kea nahgu nyoge me kony rogu ke nying nihn uyoadu giih kwaan yi kitaab Juog. 

14   Wo unweehd tiehd keehd Ngad Boadh nyoge nea wo ubeehdo beer mee ke yiiho yi cwihnyo wa kaa anaa umodho e adoohngo ne jo yiiho. 

15  Ngo agweed yi kitaab Juog naa, “Nea duon Juog alihngu awaahn ni, e wudhu keá ciehgu wa kwaad gihn anaa ayug ge kuowu coon naa akweer ke yiih lum Juog.” 

16  Nea maru, anahg yaa kee ge naa anaa aciehg wudh gen ukweer gene ke lihng lum Juog? Yaa nu beehda yaa Yijarael giih anaa alwahg Moaje oogo ke yoohn Micihr. 

17   E thiow, Juog cwihnye anaa abeehn ne rahnyo ke rog yaa weehne yihdh run nu jiehariow? Cwihnye anaa arahnyo ke rog yaa anaa atiihy anyoohne ubeehn gene ne thoo cang yi ukang. 

18  Dahng e naa akuohng Juoge ree kea, “Laahw wihj gihn naa cubo yihr gen buu ucahg gene ke yoado.” Juog anaa arubo kaa nying jo kee? Juog anaa arubo kaa nying yaa aciehg wudh gen ukweer gene ke lume. 

19  Wa kaano aniido ngo laahw wihj gihn cub Juoge kuu ayoad gene bang gihn wudh gen aciehg gene ukweer gene ke Juog.

