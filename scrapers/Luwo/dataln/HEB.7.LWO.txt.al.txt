1  -

2   Melkiijideg anahg ruohdh Calem lum yea ‘Ruohdh Adoohr Paajo.’ E Melkiijideg lum yea beehda ‘Abiohgrwaal.’ Thiow, ngo anahg Ngaa Duohng yaa lam me lum Juog amage ke cwihnye ne cohg. Abraahm anaa abeehn ne riem batien ruohdh maa apeej waahd umen me nyinge Lod. Waahd umen anaa apeej yi liny maa naa ataaj ruohdh beehde yi dhaahre. Gihn nu e Abraahm ge adoohde upahe gen oogo maa ataaje gen. Yi duu aduu Abraahme e bange alihng Melkiijidege ulore ngo. Melkiijideg abeehn ne yor piih piny rih Abraahm ne dooj ngo. Yihr Judea kwaad giih nud yihr dhaano e goan gen cub piny ne kur Juog. Abraahm yihdh giih anaa apeej ge alwahge e muu ne cub piny ne kur Juog ge acube yihr Melkiijideg bang gihn ngo anahg Ngaa Duohng yaa lam yihr Juog. 

3  Abea keehd maano e Melkiijideg ngaa maa anahg ngad lam giih kweehr yi tien paar gen ngo atooro bang gihn tien paan cuohn ne paar Leabi ge naa yaa doohng ne yaa lam. Thiow cahng anyuole kedea run anahge Ngaa Duohng ge kwihj. Ke nying gihn nu e ne kobe kejea Melkiijideg adoohng wa abeehdo e ngo Ngaa Duohng wa mar Waahd Juog e beehda Ngaa Duohng ne naang. 

4  Melkiijideg anahg ngaa me duohng ne cohg. Maany kaa acub Abraahme kur Juog yihre yihdh giih alwahge naa ataaye ruohdhe yi liny. Abraahm ge beehda kuowo me duohng. 

5  Yihdh loohng giih acub Juoge yihr Moaje, tiihy ngad lam giih kweehr acube yihr yaa Leabi 

6  Melkiijideg padh ngad Leabi abea giih cub piny yihr Juog ge akaabe bang Abraahm uyore piih piny ne dooj Abraahm. Abraahm ge anaa ateed Juoge lume kejea ngo udhiile ke doojo. 

7  Ngaa e ne duohng? Ngaa yor piih piny ne dooj wale ngaa yor piih piny ree? Beehda ngaa yor piih piny rih dhaano e ne duohng. 

8  Yaa lamo tien paar yaa Leabi ge beehda nyoge maa now me nea cahng thon gen abeehno e ge uthoo. Abea mar Melkiijideg ge akaab giih Juog bang Abraahm, ngaa me ngahy ngo kejea ngo athow tooro wa kaa agweede yi kitaab Juog. 

9  -

10  Ge anaa aroohm Melkiijidege keehd Abraahm e Leabi apoohd e ngo kuu nyuol. Nea wa gihn nu e nyoadh ngo kejea Leabi giih Juog acube yihr Melkiijideg ka nahge Abraahm ge duohng ree e naa acubo giih Juog yihr Melkiijideg. 

11  Juog, ge acube loohnge, e ngo ateede kejea nahge yaa Leabi ge ne doohng ne yaa lam giih kweehr. Awaahn ni, Melkiijideg beehde Ngaa Duohng yaa lam keehd me padhe ngad dhe wod Leabi. Gihn nyoadh ngo kejea gihn me daag nud yi dhe yoohn ka yug yaa Leabi giih kweehr. Noono e ngad lam me ne keede neehn Melkiijideg ngo ake tuohl ne waar yaa Leabi. 

12  Nea ngad lam giih kweehr awaar, e kare nud thiow uwaar loohnge. 

13  -

14   Jeacuu ge arub kitaab Juoge ke nyinge kuu anahg ngad Leabi. Ngo anahg ngad tien paajo me ne keede, tien paajo me yea atooro ngaa maa akuong nahg ngad lam giih kweehr. Ngo anahg ngad tien paan cuohn ne Juuda. Moaje ke ngude ngaan arubo ke nying yaa lam giih kweehr, gihn maa anaa arobe ke nying Juuda ngo atooro ke nying ngad tien paar gen muu udoohng ne ngad lam. 

15  Gihn ni roba yea romu kaa ngeyo beer mee awaahn ni. Ngad lam giih kweehr me dhe yoohn mare ne keede wa mar Melkiijideg ngo atuohl. 

16  Ngo kuu anaa akwany Juoge ne ngad lam giih kweehr ke nying kway maa anahg ngad lam. Abea ngo adoohng ne ngad lam giih kweehr bang gihn ngo acahr kedea be cahg thoo keehdo. 

17   Ngo agweed yi kitaab Juog naa, “Yih unahg Ngad lam giih kweehr ne naang wa mar Melkiijideg.” 

18  -

19   Loohnge giih anaa acub Juoge yihr Moaje nyoge be tiihyo ke gen keehdo bang ge ayiid kedea tee gen tooro. Loohnge giih nu gihn maa adaag anudo yihdh gen noono e yaa lam kar kony won ne cohg anaa atooro yihr gen. Awaahn ni dhe yooh me beer acub Juoge yihro me meehg won nyiig buud Juog uyoado gihn gaahno. 

20  Juog thiow ree akuohnge kejea e rob athiir ne nyoadh ngo kejea gaahno gihn nu dhiil beehno wa kare. Coon Juog ree be na kuohnge ge na kwanye yaa lam giih kweehr. 

21   Abea Juog ree akuohnge kejea e rob gihn maa athiir ge akwanye Jeacuu kea, “A Juog, a rob athiir kedea wiiha buu uwaara. Yih akwanya ne Ngad lam giih kweehr ne naang.” 

22   Padh rob Juog kejea lume be waare e ne kahl nweehd kiin Juog keehd nyoge, abea Jeacuu ke ngude e naa akahl nweehd me nyaahn kiin Juog ke nyoge ne nyoadh ngo kejea dhe yoohne ne keede. 

23  Gihn moogo nud thiow me nyoadh ngo kejea dhe yoohn Jeacuu ne keede. Ngad lam giih kweehr gihn acoon ge thowe, e ngad lam moogo luuny kare. Ngaa moogo luuny kare bang gihn tiihye agug be neehn mar Jeacuu e be thow uluuny ngaa moogo kare. 

24   Abea Jeacuu ubeehdo ne naang ne Ngad Lam, noono e ngaa me kwany kare tooro bang gihn tiihye be gug. 

25   Noono, e yaa konye ne nyiig bange ge boadhe boadho ne ced, bang gihn ngo kuow ne naang kedea urubo yihr Juog cog ke nying gen. 

26   Jeacuu e naa Ngaa Duohng yaa lam giih kweehr gihn kony won yihdh nyepinye cang. Cwihny Juog med ree kedea gihn me raaj maa akuonge ke tiihyo tooro. Ngo anaa upiny kan keehd yaa anyoohne, abea awaahn ni ngo apoy oogo kiin gen ne beehdo Paar Juog ka me ne yum. 

27   Jeacuu be room ke yaa lam giih acoon ge koag ke yug giih kweehr ke nying anyoohne giih gen kedea ke nying muu nyoge mooge thiow. Jeacuu anyoohne giih nyoge ge awuunye oogo ne cielo cog ke reme naa awoj piny nyum Juog ne kony nyoge. 

28   Jo doong yaa lam ge ne kwany oogo keew nyoge ke dhe yoohn loohng Moaje, ge anahg nyoge me neehn won me ge riehny giih mooge riehnyo. Abea Jeacuu be neehn gen. Bang gihn Jeacuu, ge anyoadh Juoge ne Ngad Duohng yaa lam, ngo beehda Waahd Juog, ngaa me yihre ne teeg Juog. E naa gihn nahge Ngad Duohng yaa lam me tiihye be gug.

