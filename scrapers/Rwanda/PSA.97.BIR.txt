Uhoraho ahebuje byose
1Uhoraho aganje ku ngoma isi niyishime,
ibirwa byo mu nyanja nibinezerwe.
2Ibicu n'umwijima biramukikije,
ubutegetsi bwe bushingiye ku butungane n'ubutabera.
3Umuriro umubanjirije imbere,
impande zose abanzi be barakongoka.
4Imirabyo ye imurikiye isi,
isi ibibonye iratingita,
5imisozi ishonga nk'ibishashara imbere y'Uhoraho,
ishongera imbere ya Nyagasani ugenga isi yose.
6Ijuru ritangaje ubutungane bwe,
amahanga yose yibonera ikuzo rye.
7Abaramya amashusho y'ibigirwamana bose nibamware,
abirata ibigirwamana nibamware,
ibyitwa imana byose nibipfukamire Uhoraho.
8Uhoraho, abatuye i Siyoni barabyumvise barishima,
abatuye imijyi y'u Buyuda baranezerwa,
baranezerwa kuko uca imanza zitabera.
9Koko Uhoraho, usumba byose ku isi,
uhebuje izindi mana zose.
10Mwa bakunda Uhoraho mwe, nimwange ibibi,
dore arinda indahemuka ze akazikiza abagome,
11amurikira intungane,
ashimisha abafite umutima uboneye.
12Mwa ntungane mwe, nimwishimire Uhoraho,
nimumusingize kuko ari Umuziranenge!