Abamowabu bigomeka bagatsindwa
1Yehoramu mwene Ahabu yabaye umwami wa Isiraheli mu mwaka wa cumi n'umunani Yozafati ari ku ngoma mu Buyuda. Yehoramu yamaze imyaka cumi n'ibiri ari ku ngoma i Samariya. 2Yakoze ibitanogeye Uhoraho nubwo atagejeje aha se na nyina, kuko yashenye inkingi y'ibuye se yari yarashingiye ikigirwamana Bāli. 3Icyakora yakomeje gukora ibyaha nk'ibyo Yerobowamu mwene Nebati yatoje Abisiraheli, ntiyigera abireka.
4Mesha umwami wa Mowabu yari umworozi w'intama. Buri mwaka yagombaga gutura umwami wa Isiraheli intama z'inyagazi ibihumbi ijana, n'amapfizi y'intama ibihumbi ijana hamwe n'ubwoya bwazo. 5Ahabu amaze gupfa Mesha yigomeka kuri Yehoramu, wari umusimbuye ku ngoma ya Isiraheli. 6Yehoramu ava i Samariya, aragenda akoranya ingabo zose za Isiraheli. 7Hanyuma atuma intumwa ku Mwami Yozafati w'u Buyuda kumubwira ziti: “Umwami wa Mowabu yanyigometseho. Ese ntitwajyana kumutera?”
Na we ni ko kumutumaho ati: “Tuzajyana kuko turi bamwe n'abantu banjye akaba ari bamwe n'abawe, n'amafarasi yanjye akaba ari nk'ayawe.” 8Yozafati yungamo ati: “Mbese tuzanyura iyihe nzira?”
Yehoramu aramusubiza ati: “Tuzanyura iy'ubutayu bwa Edomu.”
9Nuko umwami wa Isiraheli n'uw'u Buyuda n'uwa Edomu bafata urugendo. Bagenze iminsi irindwi ingabo zabo zibura amazi, kimwe n'amatungo yari abikorereye imitwaro. 10Umwami wa Isiraheli ariyamirira ati: “Ibi ni ibiki? Mbese aho si Uhoraho waduhuruje hano uko turi abami batatu, kugira ngo adutange mu maboko y'Abamowabu?”
11Nyamara Yozafati arabaza ati: “Mbese nta muhanuzi uba ino kugira ngo atugishirize inama Uhoraho?”
Umwe mu bagaragu b'umwami wa Isiraheli aravuga ati: “Elisha mwene Shafati wari inkoramutima ya Eliya ari hano.”
12Yozafati ni ko kuvuga ati: “Koko uwo mugabo aratugezaho ijambo ry'Uhoraho adutumweho.” Nuko Umwami wa Isiraheli na Yozafati n'umwami wa Edomu bajya kureba Elisha. 13Elisha abaza umwami wa Isiraheli ati: “Mpuriye he nawe? Jya gushaka abahanuzi ba so n'abahanuzi ba nyoko.”
Umwami wa Isiraheli aramusubiza ati: “Oya kuko Uhoraho ari we waduhuruje hano uko turi abami batatu, kugira ngo adutange mu maboko y'Abamowabu.”
14Elisha yongera kumubwira ati: “Ndahiye Uhoraho Nyiringabo nkorera ko iyaba atari Yozafati umwami w'u Buyuda nari nubashye, wowe simba nguteze amatwi habe no kukureba n'irihumye. 15Ngaho nibanzanire umucuranzi.” Uko umucuranzi yacurangaga, ni ko ububasha bw'Uhoraho bwazaga kuri Elisha. 16Bityo Elisha ararangurura ati: “Uhoraho agize ati: ‘Nimucukure ibyobo byinshi muri iki kibaya. 17Nta muyaga muza kumva nta n'imvura iri bugwe, nyamara ibyobo biraza kuzura amazi maze munywe mwebwe ubwanyu, kimwe n'amashyo yanyu n'amatungo abikorereye imitwaro.’ 18Icyo gikorwa kandi cyoroheye Uhoraho, kuko agiye no kubagabiza igihugu cya Mowabu mukacyigarurira. 19Muzasenya imijyi yacyo yose ntamenwa kimwe n'imijyi yacyo myiza, kandi muzatsinda n'ibiti byaho byera imbuto. Muzasiba amasōko yaho y'amazi, mwangize n'imirima yaho ihinzwe muyijugunyamo amabuye.”
20Bukeye bwaho igihe cyo gutamba igitambo, amazi atemba ava muri Edomu asendera igihugu cyose.
21Abamowabu bumvise ko abo bami batatu babateye, bakoranya abagabo bose bashoboye kujya ku rugamba babashyira ku mupaka. 22Bukeye ingabo za Mowabu zikangutse zibona izuba ryarashe ku mazi. Ayo mazi zayaboneraga kure atukura nk'amaraso. 23Izo ngabo ziravuga ziti: “Rwose ariya ni amaraso! Ba bami basubiranyemo baterana inkota none bamaranye! Mwa Bamowabu mwe, nimuze tujye gusahura!”
24Abamowabu bageze ku nkambi y'ingabo z'Abisiraheli, zirabarwanya barahunga. Ingabo z'Abisiraheli zinjira i Mowabu zirahangiza. 25Abisiraheli basenya imijyi yaho, buri wese ajugunya amabuye mu mirima ihinze kugeza ubwo yuzuramo. Basiba amasōko yose, batsinda ibiti byaho byose byera imbuto ziribwa, hasigara umurwa wa Kiri-Hareseti wonyine. Ariko na wo abanyamuhumetso barawugota barawurwanya.
26Umwami wa Mowabu abonye ko yatsinzwe akoranya abantu magana arindwi barwanisha inkota, bagerageza guhungira aho umwami wa Edomu yari ari ariko birabananira. 27Umwami wa Mowabu ni ko kuzana umwana we w'imfura wari kuzamusimbura ku ngoma, amutamba ho igitambo gikongorwa n'umuriro hejuru y'urukuta ruzengurutse umurwa. Bityo ingabo z'Abisiraheli zishya ubwoba ziragerura, maze zisubira iwabo.