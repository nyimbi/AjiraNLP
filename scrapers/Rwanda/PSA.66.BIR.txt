Ibisingizo by'Imana igenga byose
1Iyi ndirimbo ni zaburi y'umuyobozi w'abaririmbyi.
Mwa batuye ku isi mwese mwe,
nimuvugirize Imana impundu.
2Nimuririmbe ikuzo ryayo,
nimuyisingize muyiheshe n'ikuzo.
3Mubwire Imana muti:
“Erega ibyo wakoze biratangaje!
Abanzi bawe barabebera kubera ububasha bwawe buhambaye.
4Abatuye ku isi bose bakwikubita imbere,
barakuririmba, koko barakuririmba.”
Kuruhuka.
5Nimuze mwirebere ibyo Imana yakoze,
ibyo igirira bene muntu biratangaje.
6Yagomeye Inyanja y'Uruseke,
yakamije n'uruzi rwa Yorodani,
ba sogokuruza bambukira ahumutse.
Nimucyo rero twishimire ibyo yakoze.
7Imana ihora iganje kubera ububasha bwayo
abanyamahanga ibahozaho ijisho,
ntihakagire ibyigomeke biyigomekaho.
Kuruhuka.
8Mwa banyamahanga mwe, nimusingize Imana yacu,
nimuyihimbaze muranguruye amajwi.
9Yaraturinze ntitwapfa,
yaradukomeje ntitwahungabana.
10Mana, waducishije mu bigeragezo,
watuboneje nk'uboneza ifeza.
11Watugushije mu mutego,
waduhekesheje imitwaro iremereye.
12Waduteje abarwanira ku mafarasi batunyura hejuru,
watunyujije mu muriro no mu mazi.
Nyamara ibyo byose warabidukijije,
uduha ishya n'ihirwe.
13Nzazana ibitambo bikongorwa n'umuriro mu Ngoro yawe,
nzabizana nguhigure imihigo,
14ni jye ubwanjye wayihize,
nyisezerana ngeze mu makuba.
15Nzagutura ibitambo bikongorwa n'umuriro,
ari byo bitambo by'amatungo abyibushye,
nzagutura n'umubabwe w'amasekurume y'intama,
ngutambire n'ikimasa n'amasekurume y'ihene.
Kuruhuka.
16Mwa bubaha Imana mwese mwe,
nimuze mutege amatwi mwumve,
mbatekerereze ibyo yankoreye.
17Nayitakambiye nyitabaza,
nkomeza no kuyisingiza.
18Iyo nza kugundira ibyaha byanjye,
Nyagasani Imana ntaba yaranyumvise,
19ariko dore yaranyumvise,
yita ku masengesho yanjye.
20Imana nisingizwe,
ntiyirengagije amasengesho yanjye,
ntiyaretse kungirira neza.