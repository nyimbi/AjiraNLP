Inama zigirwa umwami
1Ngaya amagambo y'Umwami Lemuweli,
ni imiburo akesha nyina.
2“Umva mwana wanjye, mwana wanjye nibyariye,
mwana wanjye nasabye Imana.
3Ntukamarire imbaraga zawe n'ingufu zawe mu bagore,
izo ndaya ziyobya abami ntukazishinge.
4Mwana wanjye Lemuweli, divayi si nziza ku bami,
inzoga si nziza ku bategetsi.
5Iyo banyoye bibagirwa amategeko,
bityo barenganya aboroheje.
6Inzoga uzihe abagiye gupfa,
naho divayi uyihe abafite intimba.
7Bityo bazanywa bibagirwe umubabaro wabo,
bibagirwe imiruho yabo.
8Ujye uvugira abatagira ijambo,
ujye uvugira abavukijwe uburenganzira bwabo.
9Ujye ucira abantu imanza zitabera,
ujye urengera abatishoboye.”
Imyifatire y'umugore w'intwari
10Umugore w'intwari yabonwa na nde?
Koko rero arusha agaciro amasaro y'agahebuzo.
11Umugabo we ahora amufitiye icyizere,
ntapfusha ubusa akungahaza urugo.
12Ntajya aca inyuma umugabo we,
ahubwo amugirira neza mu mibereho ye yose.
13Atoranya ubudodo bw'amabara meza,
bityo akaboha ashishikaye.
14Uwo mugore ameze nk'amato y'abacuruzi,
ashakashaka ibyokurya hirya no hino.
15Abyuka butaracya agategurira abe ifunguro,
abaja na bo abagabanya imirimo ibakwiye.
16Arambagiza umurima akawugura,
mu nyungu z'umurimo we atera imizabibu.
17Umurimo we awukorana ubwira,
ntiyigera arera amaboko nk'umunebwe.
18Abona ibikorwa bye bijya mbere,
nijoro akomeza gukorera ku mucyo w'itara.
19Atunganya ubudodo n'amaboko ye,
bityo akaboha imyenda n'intoki ze.
20Arambura ibiganza agafasha abakene,
abatishoboye abagirira ubuntu.
21Ntaterwa ubwoba n'imbeho,
koko rero abe yabateganyirije imyenda isusurutse.
22Yibohera ibiringiti,
yambara imyenda myiza y'imihemba.
23Umugabo we ni umunyacyubahiro mu nama,
ni umunyacyubahiro iyo yicaranye n'abakuru b'umujyi.
24Aboha imyenda akayigurisha,
agurisha imikandara ku bacuruzi.
25Arangwa n'imbaraga n'icyubahiro,
agira ibinezaneza by'igihe kizaza.
26Imvugo ye irangwamo ubwenge,
atanga inama z'ingirakamaro.
27Ab'urugo rwe abatoza imico myiza,
yirinda kuba inkorabusa.
28Abana be barahaguruka bakamushima,
umugabo we aramurata ati:
29“Abagore benshi babaye intwari,
nyamara wowe urabahebuje!”
30Igikundiro kirashukana, uburanga bugashira,
nyamara umugore wubaha Uhoraho ni we ukwiye kuratwa.
31Uwo mugore akwiye gushimirwa ibikorwa bye,
ibikorwa bye nibiratwe mu nama y'abakuru b'umujyi.