1  Bazabona ishyano abajya gutabaza mu Misiri, biringira ubwinshi bw'amafarasi n'amagare y'intambara byaho. Bishingikiriza imbaraga z'abarwanira ku mafarasi, nyamara ntibita ku Muziranenge wa Isiraheli, ntibatabaza Uhoraho. 

2  Nyamara Uhoraho na we arashishoza, ashobora guteza ibyago kandi ntiyivuguruze, azahagurukira agatsiko k'abagizi ba nabi, azahagurukira izo nkozi z'ibibi bitabaje. 

3  Abanyamisiri ni abantu buntu si Imana, amafarasi yabo na yo ni amatungo gusa. Igihe Uhoraho azahana icyo gihugu kizarimbukana n'abagitabaza, bose hamwe bazashiraho. 

4  Uhoraho yarambwiye ati: “Igihe intare cyangwa icyana cyayo byivugira ku muhigo, nubwo abashumba benshi bahururizwa kuyirwanya, ntizaterwa ubwoba n'induru yabo. Bityo Uhoraho Nyiringabo azaza i Siyoni, azarwanira kuri uwo musozi we.” 

5  Uko ibisiga bitanda amababa yabyo, ni ko Uhoraho Nyiringabo azarinda Yeruzalemu. Azayirinda ayigoboke, azayirokora ayikize. 

6  Mwa Bisiraheli mwe, nimugarukire uwo mwagomeye bikabije. 

7  Icyo gihe buri wese azajugunya ibigirwamana yacuze mu ifeza no mu izahabu. 

8  Abanyashūru bazashirira ku nkota, bazatsembwa n'inkota itari iy'abantu. Abanyashūru bazahunga inkota, abasore babo bazaba inkoreragahato. 

9  Umwami wabo azagira ubwoba ahunge, abagaba b'ingabo ze bazashya ubwoba bahunge urugamba. Uko ni ko Uhoraho avuze, we nyir'urumuri ruri i Siyoni, we nyir'itara riri i Yeruzalemu.

