1  “Uzahamagare mukuru wawe Aroni n'abahungu be Nadabu na Abihu, na Eleyazari na Itamari, ubatoranye mu bandi Bisiraheli kugira ngo bankorere umurimo w'ubutambyi. 

2  Uzadodeshereze mukuru wawe Aroni imyambaro igenewe uwo murimo imuhesha icyubahiro. 

3  Uzabwire abahanga mu kudoda bose nahaye ubwenge, badodere Aroni imyambaro azambara anyiyegurira kugira ngo akore umurimo w'ubutambyi. 

4  Imyambaro bazadoda ni iyi: agafuka ko mu gituza n'igishura, n'ikanzu ngufi n'ikanzu ndende iboshye, n'ingofero n'umukandara. Iyo myambaro igenewe umurimo w'ubutambyi bazayidodere mukuru wawe Aroni n'abahungu be, kugira ngo bankorere uwo murimo. 

5  Abadozi bazakoreshe ubudodo bw'isine n'ubw'umuhemba, n'ubw'umutuku n'ubw'umweru n'ubukozwe mu izahabu. Igishura (Kuv 

39  .

1  -

7  ) 

6  “Abo bahanga bazadode igishura mu mwenda uboshywe mu budodo bw'isine n'ubw'umuhemba, n'ubw'umutuku n'ubw'umweru bukaraze n'ubw'izahabu. 

7  Bazashyire imishumi ibiri ku mitwe yacyo yombi yo kugifatisha ku ntugu. 

8  Bazadode umukandara wo kugikenyeza mu mwenda umeze nk'uwadozwemo igishura. 

9  Muzafate amabuye abiri y'agaciro yitwa onigisi, muyandikeho amazina ya bene Yakobo. 

10  Amazina atandatu ku ibuye rimwe, andi atandatu ku rindi nk'uko bakurikirana mu mavuka. 

11  Umubāji w'amabuye azandike ayo mazina kuri ayo mabuye yombi nk'uko bakora ikashe, muyafungire mu tuzingiti tw'izahabu. 

12  Muzayafatishe ku mishumi y'igishura abe urwibutso rw'imiryango y'Abisiraheli. Bityo uko Aroni aje imbere yanjye nzajya mbona ayo mazina ku ntugu ze, maze mbibuke. 

13  Muzacure udukondo mu izahabu, 

14  hanyuma mubohe udushumi tubiri mu budodo bw'izahabu inoze tumeze nk'imigozi, maze mudufunge muri utwo dukondo. Agafuka ko mu gituza (Kuv 

39  .

8  -

21  ) 

15  “Abahanga mu kudoda bazadode agafuka ko mu gituza cy'umutambyi, azatwaramo ibikoresho byo gukemura ibibazo. Bazakadode mu mwenda umeze nk'uw'igishura, w'ubudodo bw'isine n'ubw'umuhemba n'ubw'umutuku, n'ubw'umweru bukaraze n'ubw'izahabu. 

16  Kazabe gakubiranyije kandi gafite impande enye zingana, buri ruhande rufite santimetero makumyabiri n'ebyiri. 

17  Muzagatakeho imisitari ine y'amabuye y'agaciro. Ku musitari wa mbere muzatakeho ayitwa rubi na topazi na emerodi, 

18  ku musitari wa kabiri muzatakeho malashita na safiro na diyama, 

19  ku musitari wa gatatu muzatakeho yasenti na agata na ametisito, 

20  naho ku musitari wa kane muzatakeho kirizolito na onigisi na yasipi. Buri buye rifungirwe mu kazingiti k'izahabu. 

21  Kuri buri buye muzandikeho izina ry'umwe muri bene Yakobo nk'uko bakora ikashe, ayo mabuye ashushanye imiryango cumi n'ibiri y'Abisiraheli. 

22  Ako gafuka muzakabohere udushumi mu budodo bw'izahabu inoze tumeze nk'imigozi. 

23  Muzagacurire udukondo tubiri tw'izahabu mudutere ku mitwe yako yombi yo hejuru, 

24  maze mudufungireho utwo dushumi twombi. 

25  Indi mitwe y'utwo dushumi muzayifunge ku tuzingiti duteye ku mishumi y'igishura, bityo agafuka kazabe ku ruhande rw'imbere rwacyo. 

26  Muzacure utundi dukondo tubiri tw'izahabu, mudutere ku mitwe yo hasi y'agafuka ahegereye igishura. 

27  Muzacure n'utundi dukondo tubiri tw'izahabu, mudutere ku musozo w'igishura aho imishumi yacyo itereye, hejuru y'umukandara bagikenyeza. 

28  Utwo dukondo tw'agafuka n'utwo hejuru y'umukandara w'igishura, muzadufatanyishe agashumi k'isine kugira ngo ako gafuka kagume hamwe. 

29  “Aroni najya yinjira mu cyumba kizira inenge, ajye yambara ku gituza ako gafuka ko gukemura ibibazo, kariho n'amazina y'imiryango y'Abisiraheli. Bityo nanjye Uhoraho nzajya nibuka ubwoko bwanjye. 

30  Uzashyire muri ako gafuka Urimu na Tumimu, kugira ngo bibe ku gituza cya Aroni igihe cyose yinjiye imbere yanjye, bityo azahore afite ibikoresho byo gukemura ibibazo by'Abisiraheli. Indi myambaro y'abatambyi (Kuv 

39  .

22  -

31  ) 

31  “Muzadode ikanzu mu mwenda w'isine yo kwambariraho igishura, 

32  mubohe n'umusozo ukomeye wo gushyira ku ijosi ryayo kugira ngo itazacika. 

33  -

34  Ku musozo wayo wo hasi muzahazengurutse incunda zimeze nk'amapera, ziboshye mu budodo bw'isine n'ubw'umuhemba n'ubw'umutuku, kandi hagati y'incunda n'indi muzashyireho amayugi y'izahabu. 

35  Aroni ajye yambara iyo kanzu uko agiye gukora umurimo w'ubutambyi. Uko yinjiye imbere yanjye mu Cyumba kizira inenge n'uko asohotsemo, ayo mayugi azajegera nyumve ne kumwica. 

36  “Muzacure agasate k'izahabu inoze maze mwandikeho ngo ‘Uweguriwe Uhoraho’, nk'uko bakora ikashe. 

37  Muzagafunge imbere ku ngofero mukoresheje umushumi w'isine. 

38  Ako gasate Aroni ajye agatamiriza, nihaboneka ibidatunganye mu byo Abisiraheli bazanyegurira, Aroni nabibababarira nanjye nzabyemera. 

39  “Muzadode ikanzu ndende mu mwenda w'umweru n'ingofero mu mwenda w'umweru, mufume n'umukandara. 

40  Abahungu ba Aroni na bo muzabadodere amakanzu n'imikandara, n'ingofero bibahesha icyubahiro. 

41  Iyo myambaro uzayambike mukuru wawe Aroni n'abahungu be, ubasīge amavuta ubashyire ku murimo bashinzwe, bityo uzaba ubanyeguriye ngo bankorere umurimo w'ubutambyi. 

42  Muzabadodere amakabutura y'umweru kugira ngo baterekana ubwambure bwabo. 

43  Aroni n'abahungu be bazajye bayambara uko bagiye kwinjira mu Ihema ry'ibonaniro cyangwa kwegera urutambiro, cyangwa bakora umurimo wabo w'ubutambyi mu Cyumba kizira inenge, bityo be gupfa bazize kwerekana ubwambure bwabo. Iryo ni itegeko ridakuka kuri Aroni no ku bazamukomokaho.”

