1  Uhoraho yahaye Yonasi mwene Amitayi ubutumwa agira ati: 

2  “Haguruka ujye i Ninive wa murwa munini, maze uburire abawutuyemo kuko mbonye ubugome bwabo bukabije.” 

3  Nuko Yonasi yiyemeza guhunga Uhoraho, arahaguruka ngo ajye i Tarushishi. Yerekeza ku cyambu cy'i Yope ahasanga ubwato bwaganaga i Tarushishi, amaze gutanga ihoro abujyamo ahungiyeyo Uhoraho. 

4  Maze Uhoraho ateza inkubi y'umuyaga mu nyanja, hazamo umuhengeri ukaze ku buryo ubwato bwendaga gusandara. 

5  Abasare bagira ubwoba, umuntu wese ahita atakambira imana ye. Baroha imitwaro yose mu nyanja kugira ngo ubwato bwe kuremererwa. Ubwo Yonasi we yari yiryamiye imbere mu bwato ari mu rinini. 

6  Nuko umugenga w'ubwato asanga Yonasi aramukangura, aramubaza ati: “Wowe se bite? Urisinziriye? Takambira imana yawe, ahari yatugoboka ntidushirire ku icumu.” 

7  Abasare baravugana bati: “Nimuze dufinde kugira ngo tumenye uduteje aya makuba.” Barafinda, ubufindo bufata Yonasi. 

8  Maze bamuhata ibibazo bati: “Tubwire. Ni nde uduteje aya makuba? Uragenzwa n'iki? Urava he? Ukomoka mu kihe gihugu? Ubwoko bwawe ni ubuhe?” 

9  Yonasi arabasubiza ati: “Jyewe ndi Umuheburayi, nambaza Uhoraho Imana yo mu ijuru yaremye inyanja n'imisozi.” 

10  Nuko ababwira ko ahunze Uhoraho. Abo bagabo babyumvise bagira ubwoba cyane maze baramubaza bati: “Ibyo wakoze ni ibiki? 

11  Dore inyanja irarushaho kurubira, none se tukugenze dute kugira ngo ituze?” 

12  Yonasi ni ko kubabwira ati: “Nimumfate mundohe mu nyanja na yo iratuza, kuko nzi ko icyaha cyanjye ari cyo gitumye mutezwa uyu muhengeri.” 

13  Ariko abo bagabo bagerageza kugashya cyane kugira ngo basubire imusozi, nyamara inyanja irushaho kurubira ntiyabakundira. 

14  Batakambira Uhoraho bati: “Nyabuneka Uhoraho, ntudutsembe utuziza ubugingo bw'uyu muntu kandi ntutubareho amaraso ye, kuri twe ni umwere. Uhoraho ni wowe ukoze ibyo ushaka.” 

15  Nuko bafata Yonasi bamuroha mu nyanja, ako kanya inyanja iratuza. 

16  Abo bagabo batinya cyane Uhoraho bamutura igitambo bahiga no kuzamutura ibindi.

