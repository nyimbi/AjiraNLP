1  Nuko Salomo aba umwami w'igihugu cyose cya Isiraheli. 

2  Aba ni bo bategetsi bakuru yashyizeho: Azariya mwene Sadoki yari umutambyi. 

3  Elihorefu na Ahiya bene Shisha bari abanditsi. Yehoshafati mwene Ahiludi yari umunyamabanga. 

4  Benaya mwene Yehoyada yari umugaba w'ingabo. Sadoki na Abiyatari bari abatambyi. 

5  Azariya mwene Natani yari umukuru w'abayobozi b'intara. Zabudi mwene Natani yari umutambyi akaba n'umujyanama bwite w'umwami. 

6  Ahishari yari ashinzwe ingoro y'ibwami. Adoniramu mwene Abuda yari ashinzwe abakoraga imirimo y'agahato. 

7  Salomo kandi yari yarashyizeho abategetsi cumi na babiri, bakwijwe mu ntara zose z'igihugu cya Isiraheli. Bari bashinzwe kugemurira umwami ibyo kumutunga, n'ibyo gutunga ab'ibwami. Buri mutegetsi yagombaga kuzana ingemu ukwezi kose rimwe mu mwaka. 

8  Dore amazina yabo: Beni-Huri yari ashinzwe akarere k'imisozi ya Efurayimu. 

9  Beni-Dekeri yari ashinzwe akarere ka Makazi, aka Shālabimu, aka Beti-Shemeshi n'aka Eloni-Beti-Hanani. 

10  Beni-Hesedi yari ashinzwe Aruboti, n'i Soko n'akarere kose ka Heferi. 

11  Beni-Abinadabu yari ashinzwe imisozi yose iri hafi y'i Dori. Ni we wari wararongoye Tafati umukobwa wa Salomo. 

12  Bāna mwene Ahiludi yari ashinzwe Tānaki na Megido, n'akarere kose ka Betishani kegeranye na Saritani hepfo ya Yizerēli, uhereye i Betishani ukageza Abeli-Mehola wambukiranyije Yokineyamu. 

13  Beni-Geberi yari ashinzwe Ramoti y'i Gileyadi. Aho muri Gileyadi yari ashinzwe n'Inkambi za Yayiri ukomoka kuri Manase, ashinzwe n'intara ya Arugobu ho muri Bashani. Iyo ntara yose yari igizwe n'imijyi ntamenwa mirongo itandatu, izengurutswe n'inkuta zifite amarembo akingishijwe ibihindizo by'imiringa. 

14  Ahinadabu mwene Ido yari ashinzwe akarere ka Mahanayimu. 

15  Ahimāsi yari ashinzwe intara ya Nafutali. Ni we wari wararongoye Basemati umukobwa wa Salomo. 

16  Bāna mwene Hushayi yari ashinzwe intara ya Ashēri n'i Beyaloti. 

17  Yehoshafati mwene Paruwa yari ashinzwe intara ya Isakari. 

18  Shimeyi mwene Ela yari ashinwe intara ya Benyamini. 

19  Geberi mwene Uri yari ashinzwe akarere ka Gileyadi, n'igihugu cyahoze gitegekwa na Sihoni umwami w'Abamori, n'igihugu cyahoze gitegekwa na Ogi umwami wa Bashani. Geberi ni we wenyine wari umutegetsi w'iyo ntara. Ingoma yuzuye ibyiza ya Salomo 

20  Abayuda n'Abisiraheli bari benshi cyane nk'umusenyi wo ku nyanja. Bari bafite ibyo barya n'ibyo banywa, koko bari bishimye.

