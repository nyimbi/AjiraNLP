1  Zaburi ya Dawidi. Mana, ndagushimira mbikuye ku mutima. Erega ndakuririmbira ndi imbere yawe! 

2  Nkwikubise imbere mu Ngoro yawe nziranenge, ndagushimira imbabazi n'umurava ugira. Koko izina ryawe hamwe n'ibyo wasezeranye wabihesheje ikuzo rihebuje byose. 

3  Umunsi nagutabaje warantabaye, wanteye imbaraga n'ubutwari. 

4  Uhoraho, abami bose bo ku isi nibagushimire, nibagushimire kuko biyumviye ibyo wavuze. 

5  Nibaririmbe bogeza ibikorwa byawe, baririmbe bati: “Uhoraho afite ikuzo rihambaye.” 

6  Uhoraho, nubwo uba mu ijuru wita kuri rubanda rugufi, nubwo uba kure umenya ibikorwa by'abirasi. 

7  Iyo amakuba antangatanze ntiwemera ko ampitana, iyo abanzi bandakariye urangoboka ukabarwanya, ububasha bwawe ni bwo butuma mbatsinda. 

8  Uhoraho, imigambi umfitiye uzayisohoza. Uhoraho, imbabazi zawe zihoraho iteka ryose, ni wowe wandemye ntuntererane.

