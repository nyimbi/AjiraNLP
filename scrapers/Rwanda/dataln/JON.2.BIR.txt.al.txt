1  Uhoraho ategeka igifi kinini kimira Yonasi. Nuko Yonasi amara iminsi itatu n'amajoro atatu mu nda y'icyo gifi. Yonasi asenga Imana 

2  Yonasi ari mu nda y'igifi, asenga Uhoraho Imana ye agira ati: 

3  “Uhoraho, ndi mu kaga, naragutakambiye urangoboka. Urupfu na rwo rumize, ngutabaje urantabara. 

4  Wandoshye ikuzimu mu nyanja rwagati, umuvumba w'amazi urangota, unteza umuhengeri n'imiraba bindenga hejuru. 

5  Ni ko kwibwira nti: ‘Uhoraho kuri wowe mbaye igicibwa nyamara nkomeje guhanga amaso Ingoro yawe.’ 

6  Amazi aranyuzuye arenda kumpitana, inyanja indenze hejuru, ibimera mu mazi binyizingiye ku mutwe. 

7  Naramanutse ngera hasi mu imerero ry'imisozi, ibihindizo by'iwabo w'abapfuye binkingirwaho burundu. Ariko wowe Uhoraho Mana yanjye, uzanzamura muri uwo mworera ndi mutaraga! 

8  Ubwo ubugingo bwarimo buncika, wowe Uhoraho narakwibutse, ndakwambaza. Isengesho ryanjye rikugeraho uri mu Ngoro yawe. 

9  Abaramya ibigirwamana bivutsa imbabazi! 

10  Ariko jyewe nzamamaza ishimwe ryawe, nguture ibitambo, nguhigure imihigo nahize, wowe Uhoraho sōko y'agakiza.” 

11  Nuko Uhoraho ategeka cya gifi kiruka Yonasi imusozi.

