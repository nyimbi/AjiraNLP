1  Zaburi ya Dawidi. Isi n'ibiyuzuye byose ni iby'Uhoraho, abayituyeho bose na bo ni abe. 

2  Ni we wayishimangiye ku nyanja, yayiteretse ku mazi menshi. 

3  Ni nde uzemererwa kuzamuka umusozi w'Uhoraho? Ni nde uzemererwa guhagarara mu Ngoro ye nziranenge iwubatseho? 

4  Ni ufite ibikorwa bitagira amakemwa, akagira umutima uboneye, ntasenge ibigirwamana cyangwa ngo arahire ibinyoma. 

5  Uhoraho azamuhundazaho imigisha, Imana Umukiza we izamubara nk'intungane. 

6  Iyo ni yo myifatire y'abayiyoboka, abasenga Imana ya Yakobo ni ko bagenza. Kuruhuka. 

7  Nimukingure amarembo muyarangaze, inzugi zabayeho kuva kera muzikingure, Umwami nyir'ikuzo abone uko yinjira. 

8  “Mbese uwo Mwami nyir'ikuzo ni nde?” Ni Uhoraho nyir'imbaraga n'ubutwari, ni Uhoraho intwari itsinda ku rugamba. 

9  Nimukingure amarembo muyarangaze, inzugi zabayeho kuva kera muzikingure, Umwami nyir'ikuzo abone uko yinjira. 

10  “Ariko se uwo Mwami nyir'ikuzo ni nde?” Uwo Mwami nyir'ikuzo ni Uhoraho Nyiringabo. Kuruhuka.

