1  Uragowe wa gihugu we cyuzuyemo inzige, igihugu kiri hakurya y'inzuzi z'i Kushi. 

2  Ni igihugu cyohereza intumwa zinyuze mu nyanja, zambuka zikoresheje amato aboshywe mu mfunzo. Barazibwira bati: “Nimugende mwa ntumwa mwe, nimwihute mujye mu gihugu cy'abantu b'intwari. Ni abantu barebare b'umubiri unogereye, ni abantu batinyitse ku isi yose, barakomeye kandi bakandamiza andi moko, igihugu cyabo cyambukiranyijwe n'inzuzi.” 

3  Yemwe bantu mwese mutuye isi, igihe muzabona ibendera rishinzwe hejuru y'imisozi, muzaryitegereze, igihe muzumva ihembe rivuze muzatege amatwi. 

4  Koko Uhoraho yarambwiye ati: “Nzatuza mbyitegerereze aho ntuye, nzaba meze nk'ubushyuhe igihe cy'izuba, nzaba meze nk'ibicu bibuditse igihe cy'isarura.” 

5  Mbere y'isarura imizabibu ibanza kurabya, ururabyo ruvamo imbuto zigahisha, amaseri y'izo mbuto bazayatemesha umuhoro, amashami y'imburamumaro na yo azatemwa. 

6  Ibyo byose bizagabizwa ibisiga n'inyamaswa byo mu gasozi, ibisiga bizahamara impeshyi yose, inyamaswa na zo zizahamara itumba. 

7  Icyo gihe bazazanira amaturo Uhoraho Nyirububasha, bayavanye kuri ba bantu barebare bafite umubiri unogereye, ba bantu batinywa n'isi yose bagakandamiza andi moko, kandi igihugu cyabo kikambukiranywa n'inzuzi. Ayo maturo bazayazana kuri Siyoni, ari ho Uhoraho Nyiringabo azahimbarizwa.

