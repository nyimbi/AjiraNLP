Ihirwe ry'intungane
1Haleluya!
Hahirwa umuntu utinya Uhoraho,
akishimira cyane gukurikiza amabwiriza ye.
2Urubyaro rwe ruzaba ibirangirire mu gihugu,
abakomoka ku muntu w'intungane bazagira umugisha.
3Ubukire n'ubukungu bibarizwa iwe,
ubutungane bwe azabuhorana iteka ryose.
4Mu mwijima umucyo urasira intungane,
urasira n'abagira imbabazi n'impuhwe n'ubutungane.
5Ni byiza kuba umunyabuntu kandi ukaguriza abandi,
ni byiza no kugira imigenzereze itagira amakemwa.
6Koko umuntu w'intungane ntazigera ahungabana,
ntazigera yibagirana bibaho.
7Inkuru mbi ntizizamutera ubwoba,
afite umutima ukomeye kuko yizera Uhoraho.
8Ntakuka umutima cyangwa ngo agire ubwoba,
amaherezo azishima hejuru y'abanzi be.
9Yagize ubuntu aha abakene ataziganya,
ubutungane bwe azabuhorana iteka ryose.
Azagira ububasha n'ikuzo,
10abagome nibabibona babishe,
bahekenye amenyo bashireho.
Ibyifuzo by'abagome bizahinduka ubusa!