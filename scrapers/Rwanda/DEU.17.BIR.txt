1Ntimugatambire Uhoraho Imana yanyu itungo rifite inenge cyangwa ubundi busembwa bwose, kuko byaba ari ikizira kuri we.
2Birashoboka ko muri umwe mu mijyi Uhoraho Imana yanyu azabaha, hazaboneka umugabo cyangwa umugore umucumuraho akica Isezerano yagiranye natwe, 3ntakurikize ibyo nabategetse ahubwo akayoboka izindi mana akaziramya, cyangwa akaramya izuba cyangwa ukwezi, cyangwa inyenyeri. 4Nimwumva bene ibyo bivugwa muzabigenzure mwitonze. Nimusanga bifite ishingiro ko icyo kizira kizaba cyakozwe muri Isiraheli koko, 5muzajyane uwagikoze inyuma y'umujyi mumwicishe amabuye. 6Muzamwice nashinjwa n'abagabo babiri cyangwa barenzeho, ariko nashinjwa n'umuntu umwe gusa ntimuzagire icyo mumutwara. 7Abamushinje bajye babanza kumutera amabuye, abandi bose bakurikireho. Bityo muzakure ikibi muri mwe.
Amabwiriza yerekeye imanza zikomeye
8Nihaboneka urubanza rubananira mu nkiko zo mu mijyi yanyu, rwaba urw'ubwicanyi cyangwa urw'amahugu cyangwa urw'uruguma, muzarujyane aho Uhoraho Imana yanyu azaba yaritoranyirije. 9Muzarushyikirize Abalevi b'abatambyi n'umuntu uzaba ashinzwe ubucamanza muri icyo gihe, barukemure. 10Ibyemezo bizafatirwa ahantu Uhoraho azaba yaritoranyirije, muzabe ari byo mukurikiza. 11Bazabasobanurira amategeko bifashishije bakemura urwo rubanza, namwe muzayakurikize mudateshuka. 12Nihagira uwinangira akanga kumvira umutambyi ukorera Uhoraho Imana yanyu aho hantu, cyangwa ntiyumvire umucamanza, azicwe. Bityo muzakure ikibi muri Isiraheli. 13Abantu nibabyumva bazatinya he kugira abandi bacumura batyo.
Amabwiriza yerekeye umwami
14Nimumara kwigarurira igihugu Uhoraho Imana yanyu azabaha mukagituramo, muzibwira ko mukeneye umwami kimwe n'andi mahanga muhana imbibi. 15Icyo gihe muzimike uwo Uhoraho Imana yanyu azitoranyiriza. Agomba kuba uwo mu bwoko bwanyu, ntimuzimike umunyamahanga. 16Umwami ntazashake kugwiza amafarasi, cyangwa ngo asubize abantu mu Misiri kuyamushakirayo. Uhoraho yababujije gusubirayo. 17Ntazashake abagore benshi kuko byatuma yimÅ«ra Uhoraho. Ntazashake gutunga ibya Mirenge. 18Namara kwima, Abalevi b'abatambyi bazamushyikirize aya Mategeko ayandukure mu gitabo. 19Icyo gitabo azakigumane ajye agisoma iminsi yose azaba akiriho, kugira ngo acyigiremo kubaha Uhoraho Imana ye, no kwitondera amagambo yose n'amateka yose y'aya Mategeko. 20Ibyo bizatuma atishyira hejuru y'abandi Bisiraheli, kandi adateshuka kuri aya mabwiriza, maze arambe ku ngoma ya Isiraheli we n'abazamukomokaho.