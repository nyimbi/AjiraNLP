Uhoraho ni Umwami n'Umukiza
1Zaburi.
Nimuririmbire Uhoraho indirimbo nshya,
nimumuririmbire kuko yakoze ibitangaza,
ububasha n'imbaraga ze zitagira amakemwa ni byo bituma atsinda.
2Uhoraho yamenyekanishije ko ari Umukiza,
agaragariza amahanga ko ari intungane.
3Yibutse ko yiyemeje kugirira Abisiraheli ineza n'umurava,
abo ku mpera z'isi bose biboneye ko Imana yacu yatsinze.
4Mwa batuye ku isi yose mwe,
nimuvugirize Uhoraho impundu,
nimuturagare muririmbe mwishimye!
5Nimucurangire Uhoraho inanga,
mumuririmbire hacurangwa umurya w'inanga.
6Nimuvugirize impundu Umwami ari we Uhoraho,
mumuvugirize impanda n'amakondera.
7Inyanja n'ibiyirimo byose nibirangīre,
isi n'ibiyiriho na byo nibirangīre.
8Inzuzi nizikome mu mashyi,
imisozi na yo nituragare iririmbire Uhoraho.
9Koko agiye kuza gutegeka isi,
abo ku isi abategekeshe ubutungane,
amahanga yose ayategekane ubutabera.