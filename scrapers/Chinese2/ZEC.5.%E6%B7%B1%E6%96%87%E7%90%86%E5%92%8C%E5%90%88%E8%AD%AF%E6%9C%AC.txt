見飛卷得知盜竊者妄誓者必如卷文見除
1我復舉目、見一飛卷、  2彼謂我曰、爾所見維何、我曰、見一飛卷、長二十肘、廣十肘、  3彼曰、此乃呪詛、遍行斯土、凡盜竊者、必按卷此面之文而見絕、凡妄誓者、必按卷彼面之文而見絕、  4萬軍之耶和華曰、我出此卷、使入盜賊之室、與指我名而妄誓者之室、恆處其中、而毀滅之、爰及木石、○
見伊法中之婦
5與我言之使出而謂我曰、爾其舉目、見所出者維何、  6我曰、此維何、曰、所出者伊法也、又曰、是乃惡人在斯土之狀也、  7我則見一鉛片被舉、其式維圓、伊法中有婦坐焉、  8彼曰、此乃邪惡、遂投婦於伊法中、置鉛片於其口、  9我復舉目、見二婦出、有翼若鸛、振翮有風、舉伊法懸於天地之間、  10我謂與我言之使曰、彼攜伊法何適、  11曰、適示拿地、為婦建室、既備、則置之於其所、