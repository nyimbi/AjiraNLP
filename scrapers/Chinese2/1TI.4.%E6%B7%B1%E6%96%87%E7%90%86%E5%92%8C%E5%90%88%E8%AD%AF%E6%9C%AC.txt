預言末時必有棄信背道者
1夫聖神特言季世將有叛道者、務於惑世之神、鬼魔之教、  2是由於誑者之偽、其心之良、若為爇鐵所烙、  3禁嫁娶、戒食物、即上帝所造、使信而洞悉真理之人、感謝而受者也、  4蓋上帝所造皆美、若感謝而受、則無可棄、  5以其由上帝道及祈禱而潔矣、○
勸提摩太堅守正道
6爾以此提撕兄弟、即為耶穌基督善役、蒙育於道之言、及爾所率之善教焉、  7當棄老媼妄誕不經之談、而自練敬虔、  8蓋練乎身者其益小、惟敬虔則萬事皆益、而有今生來生之許、  9誠哉是言、宜盡納之、
凡事須盡己職
10我儕為此服勞勉力、以有望於維生之上帝、即萬人之救者、於信者為尤然、  11爾當以此命人訓人、  12勿以爾之年幼為人輕視、惟以言行愛信與潔、為信者之模楷、  13專務誦讀、勸勉訓誨、以待我至、  14勿忽爾衷之恩賜、乃由預言及長老按手而予者、  15當勤於斯、專於斯、使爾之上達顯於眾、  16慎乃身與乃訓、宜恆於斯、如是、則將救己及聽爾者矣、