二使徒被猶太人逼迫即往路司得去
1二人在以哥念、同入猶太會堂宣道、致猶太人、及希利尼人、信者甚眾、  2但弗順之猶太人、聳異邦人心、使憾諸兄弟、  3二人居彼日久、賴主毅然而言、主假其手行諸異兆奇事、以證己之恩道、  4邑眾乃分、有從猶太人者、有從使徒者、  5異邦人、猶太人、與其有司蜂擁而前、欲辱之、且石擊之、  6二人知之、逃至呂高尼之路司得   特庇二邑、及其四境、  7以宣福音、○
保羅醫治跛者
8 路司得有一弱足者坐焉、乃生而跛、從未嘗行者、  9聽保羅言、保羅注視之、見其有信可愈、  10乃大聲曰、爾足卓立、其人遂踊且行、  11眾見保羅所為、以呂高尼方言、揚聲曰、諸神以人形臨我儕矣、  12於是稱巴拿巴為丟斯、以保羅倡言、稱為希耳米、  13邑外丟斯廟之祭司、牽犢奉花冠至門、欲偕眾獻祭、  14使徒巴拿巴   保羅聞之、裂衣、躍入眾中、呼曰、  15諸君何行此乎、我儕亦人、與爾同情、特宣福音予爾、使去此虛妄、歸於維生上帝、即造天地海、及其中之萬有者、  16其於先世任萬邦各行其是、  17然未嘗無證、乃施慈仁、雨降自天、果生以時、俾爾足食、喜溢於心、  18二人言此、僅止眾不祭之耳、○
二使徒回路司得等處勸門徒守信耐苦
19有猶太人來自安提阿、以哥念、唆眾、以石擊保羅、意其已死、曳出邑外、  20門徒環立時、保羅起、入邑、次日與巴拿巴往特庇、  21宣福音於是邑、招多人為徒、則返路司得、以哥念、安提阿、  22堅門徒心、勸之恆居於道、言我儕入上帝國必歷多艱、  23既於各會擇立長老、禁食祈禱、薦之於所信之主、
回安提阿向教會歷述傳教之事
24遂經行彼西底、至旁非利亞、  25宣道於別加、下亞大利、  26航海至安提阿、昔二人見託於上帝之恩、以行今所盡之職、即在此也、  27既至、則集會眾、述上帝偕己所行之事、及闢信門於異邦人、  28遂與門徒久居焉、