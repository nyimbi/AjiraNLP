撒母耳膏掃羅
1 撒母耳取膏之瓶、傾於掃羅首、與之接吻、曰、此非耶和華膏爾為其業之長乎、  2爾今日離我、至便雅憫界之泄撒、近拉結墓、必遇二人、將告爾曰、所尋之驢已得、爾父不顧驢、而慮爾、曰、我為我子將若何、  3由此而往、至他泊之橡、必遇三人上伯特利、而覲上帝、一攜三羔、一攜三餅、一攜革囊盛酒、  4彼將問爾安、給爾二餅、爾可受焉、  5後詣上帝之山、在彼有非利士人之汛、爾既抵邑、必遇先知一班、自崇邱而下、俱感靈而言、有琴鼗簫瑟在其前、  6耶和華之神必大臨爾、爾則化為新人、同彼感靈而言、  7爾見此徵、則相機而行、蓋上帝偕爾、  8必先我下吉甲、我亦下就爾、獻燔祭及酬恩祭、爾必待及七日、我至、以所當行示爾、  9掃羅轉離撒母耳、上帝錫以新心、是日諸徵咸應、
掃羅感神而言
10 掃羅與僕至基比亞、有先知一班迎之、上帝之靈大臨掃羅、遂在先知中、感神而言、  11素識掃羅者、見其同先知感靈而言、則相語曰、基士之子何所遇耶、掃羅亦在先知中乎、  12斯處一人曰、孰為若輩之父、故成諺曰、掃羅亦在先知中乎、  13掃羅感靈而言已畢、則至崇邱、  14其叔問掃羅及僕曰、爾曹何往、曰、尋驢不遇、遂詣撒母耳、  15叔曰、撒母耳語爾之言、請以告我、  16掃羅曰、彼明告我、驢已得矣、惟撒母耳所言國事、不以告之、○  17撒母耳集民於米斯巴、詣耶和華、  18告以色列人曰、以色列之上帝耶和華云、昔我導爾出埃及、援爾於埃及人手、及虐爾之諸國、  19爾之上帝、救爾出諸災禍艱苦者、爾今日棄之、謂曰、立王治我、今當循爾支派億兆、進於耶和華前、
掣籤得掃羅為王
20 撒母耳使以色列諸支派進前、而得便雅憫支派、  21使便雅憫支派、循其室家進前、而得瑪特利家、後得基士子掃羅、索之不獲、  22問於耶和華曰、其人至此乎、耶和華曰、彼匿於什物之間、  23乃趨而攜之出、立於民中、軀幹修偉、自肩而上、高於凡民、  24撒母耳謂民眾曰、耶和華所簡者、爾其觀之、眾民之中、無其匹也、民眾呼曰、願王萬歲、○  25撒母耳以國之制度示民、錄之於書、置於耶和華前、遣民各歸其家、  26掃羅亦往基比亞、歸其第、為上帝所感者、成羣從之、  27有匪徒曰、斯人焉能拯我、遂藐視之、不饋禮物、掃羅置若罔聞、