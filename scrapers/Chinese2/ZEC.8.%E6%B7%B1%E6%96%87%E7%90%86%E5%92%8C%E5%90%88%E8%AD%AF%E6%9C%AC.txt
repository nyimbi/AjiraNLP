耶路撒冷必復振興
1萬軍之耶和華諭曰、  2萬軍之耶和華云、我為錫安熱中特甚、為之憤嫉、  3耶和華云、我返於錫安、將居耶路撒冷中、耶路撒冷將稱為真誠之邑、萬軍耶和華之山、將稱為聖山、  4萬軍之耶和華云、將有老夫老婦、坐於耶路撒冷之衢、各因壽高、手扶厥杖、  5邑中街衢、滿有童男幼女、戲玩其間、  6萬軍之耶和華云、是日也、遺民若視為奇異、我亦視為奇異乎、萬軍之耶和華言之矣、  7萬軍之耶和華云、我將自東自西、拯救我民、  8導之而至、使居耶路撒冷中、彼為我民、我以誠以義、為其上帝、
先知勗建殿者勿怯勿怠
9萬軍之耶和華云、建耶和華殿、立基之時、先知在焉、爾曹是日聞其口出之言、其強乃手、  10是日之前、人不得值、畜不得值、人之出入、緣敵而不得安、我使其眾彼此相攻故也、  11萬軍之耶和華曰、今我待此遺民、不同曩昔、  12必穫平安之穡、葡萄結實、地出其產、天降其露、我必使斯遺民、得此諸物、  13猶大與以色列家歟、爾在列邦、為人呪詛、我將救爾、使爾為人祝嘏、勿懼、其強乃手、  14萬軍之耶和華云、爾列祖激我怒時、我擬降災、而不回意、  15今我亦擬施恩於耶路撒冷、與猶大家、爾其勿懼、
勉以善行
16爾所當行者、乃與鄰里言、各以誠實、在爾邑門、行公正和平之鞫、  17勿中心謀惡、以害鄰里、勿好偽誓、蓋此悉我所惡、耶和華言之矣、○
憂傷將易歡欣
18萬軍之耶和華諭我曰、  19萬軍之耶和華云、四月五月、七月十月、禁食之期、在猶大家、將為喜樂歡忭之期、欣悅之節、爾宜誠實和平是好、  20萬軍之耶和華云、厥後必有諸民、及多邑之居民將至、
萬民必尋求主恩
21此邑之民、詣彼邑曰、我儕速往、求耶和華之恩、尋萬軍之耶和華、我亦偕往、  22將有多民、強大之邦、往耶路撒冷、尋萬軍之耶和華、而乞其恩、  23萬軍之耶和華云、是日異言之列邦中、將有十人、執猶大一人之裾曰、我聞上帝偕爾、我欲與爾偕行、