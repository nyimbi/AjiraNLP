約翰錄啟示寄與亞西亞七教會
1 耶穌基督之啟示、乃上帝所賜以示其諸僕、即必速成之事也、且遣厥使、曉諭其僕約翰、  2乃於上帝之道、與耶穌基督之證、即凡所經見者而證之、  3讀此預言、及聞而守其中所記者、福矣、蓋時邇矣、○  4約翰書達亞西亞之七會、願恩惠平康、自昔在今在而將來者、及其座前之七神、歸於爾曹、  5並自耶穌基督、即忠信之證、由死而首生、為世上諸王之主者也、彼愛我儕、以其血釋我諸罪、  6使我儕為國、為其父上帝之祭司、願榮與權歸之、以至世世、阿們、
論救主降臨
7彼將乘雲而來、眾目必見之、刺之者亦然、世上諸族、將為之哀哭、有如是也、阿們、○  8始、我也、終、亦我、而今而昔而將來、全能者也、主上帝言之矣、○  9我約翰、爾曹之兄弟、與爾共與耶穌之難與國與忍者、為上帝之道及耶穌之證、昔在一島曰拔摩、  10適主日、我感於聖神、聞大聲於我後如號角、曰、  11爾所見者當筆之於書、寄於七會、即以弗所、士每拿、別迦摩、推雅推喇、撒狄、非拉鐵非、老底嘉、
論救主之權能威嚴
12我回顧之、欲知與我言之聲、則見金檠七、  13其間有似人子者、身衣長衣及足、胸束金帶、  14首與髮白如羊毛如雪、目如火焰、  15足似明銅、如煉於冶者、聲如眾水之聲、  16七星在其右手、口出雙鋒利劍、容如烈日之射、  17我見之而仆其足前如死、彼以右手撫我曰、勿懼、  18始者、終者、生者、我也、我曾死、今則生、至於世世、且有死亡陰府之鑰、  19爾當書所見者、及今所有後必成之事、
七燈臺即七教會
20爾所見我右手七星、與金檠七之奧、夫七星即七會之使、七檠即七會也、