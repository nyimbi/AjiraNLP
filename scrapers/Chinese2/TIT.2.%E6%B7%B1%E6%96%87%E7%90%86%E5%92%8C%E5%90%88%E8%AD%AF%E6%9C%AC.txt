示提多如何訓人
1惟爾所言、宜符正教、  2使耆老節制、莊重、貞正、於信愛忍而無疚焉、  3使老婦之舉止端肅、毋讒毀、毋役於酒、以善訓人、  4俾迪少婦愛夫愛子、  5貞正、清潔、善良、操作於家、服從其夫、免上帝之道見謗、  6幼男亦當勸以貞正、
如何守己
7爾凡事自表為善行之模楷、其施教也、無邪而嚴重、  8言正無可咎責、使違逆者自愧、末由以惡議我儕、
為僕者宜如何
9勸僕服其主、凡事悅之、無違言、  10毋私取、惟表其忠、俾凡事修明我救者上帝之道、  11蓋上帝濟救萬人之恩已顯、
門徒宜行諸善候主降臨
12教我儕棄絕不虔、與世俗之慾、而以貞正、公義、敬虔、度生於今世、  13仰慕有福之望、及皇矣上帝我救者基督耶穌之榮顯著、  14彼為我儕捐己、贖我出諸不法、且潔其民以為己業、乃熱衷於善行者也、  15凡此爾宜以諸權言之勸之責之、勿為人輕視焉、