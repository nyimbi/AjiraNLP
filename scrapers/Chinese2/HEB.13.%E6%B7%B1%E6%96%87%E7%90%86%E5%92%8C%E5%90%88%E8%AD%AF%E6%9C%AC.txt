勸以彼此相愛
1兄弟之愛、宜恆存之、  2勿忘寓旅、蓋由是而行、曾有接天使而不覺者、  3宜念囚者如與同囚、念被虐者、因己亦具此身、
毋苟合
4爾眾宜重婚姻、勿玷牀笫、蓋苟合行淫者、上帝必鞫之、
毋貪婪
5勿好利、以爾所有為足、蓋上帝嘗云、我必不棄爾、不遺爾也、  6如是我儕毅然曰、主乃我助、我無所畏、人其如我何、○
宜尊敬傳主道者
7導爾而宣上帝道於爾者、宜念之、揆其生平之果效、而法其信、  8夫耶穌基督在昨在今、爰及世世、一也、
宜謹避異端
9勿為異端諸教所蕩、蓋心堅以恩乃善、非以食耳、行乎此者未獲益也、  10我儕有壇、凡奉事於幕者、不得而食、  11夫犧牲之血、大祭司為罪、攜入聖所、其體則焚於營外、  12如是耶穌欲以己血聖民、亦受苦於邑門之外、  13故我儕宜負其辱、出營外就之、  14蓋我儕於此無恆存之邑、惟求將來者、
宜信認救主
15是以當由耶穌獻讚頌之祭於上帝、此即承奉其名、口中之果也、
宜行施捨
16勿忘為善、供人所需、如此之祭、乃上帝所悅者、
宜順從掌權者
17導爾者宜順服之、因彼為爾靈儆醒、如將陳訴者、使彼於此樂而不憂、否則於爾無益也、○
求為己祈禱
18請爾為我儕祈禱、蓋我自信良心素具、凡事欲依正而行、  19我尤切求爾行此、致復就爾尤速也、○
末以求主保護結此書
20願平康之上帝、曾以永約之血、使羣羊之大牧、我主耶穌、自死復生、  21俾爾備乎諸善、以行其旨、且於我衷成其所悅者、願榮歸之、爰及世世、阿們、○  22兄弟乎、我今畧書達爾、請容我勸勉之言、  23爾可知兄弟提摩太已見釋、若其速至、我將偕之見爾、  24為問諸導爾者及諸聖徒安、在義大利者問爾安、  25願恩惠偕爾眾、阿們、