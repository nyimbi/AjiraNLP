宜謹守誡命
1我子、勿忘我教、恪守我誡、  2則必增爾年日、加爾平康、  3勿容仁慈誠實去爾、當繫之於頸項、銘之於心版、  4則於上帝世人前、蒙恩寵、得名譽、  5一心賴耶和華、勿恃己之明哲、  6凡事認之、彼必平直爾途、  7勿自以為智、當寅畏耶和華、而離乎惡、  8則療治爾身、潤澤爾骨、  9以爾資財、及所產之初實、尊榮耶和華、  10則爾倉豐盈、酒醡之新釀流溢、○  11我子、勿輕耶和華之懲罰、勿厭其譴責、  12蓋耶和華責其所愛、如父於其所悅之子、
智慧之寶貴
13獲智慧、得明哲者、其人福矣、  14得之愈於得銀、其利愈於精金、  15貴於珍珠、凡可慕者、無足比擬、  16右持壽考、左執富貴、  17其道安樂、其徑平康、  18持之者以為生命之樹、守之者咸有福祉、  19耶和華以智慧奠地、以明哲建天、  20以其知識俾深淵坼裂、雲霄滴露、○  21我子、持守真智精明、顧諟弗失、  22此為爾魂之生、爾項之飾、  23爾則安然行路、足不顚蹶、  24偃臥無懼、酣然而睡、  25恐怖忽至爾勿懼、惡人遭風爾勿驚、  26蓋耶和華為爾所恃、必佑爾足、免於罹陷、  27當善待者、爾力能為、則勿謝卻、  28爾有其物、勿語鄰曰、且去、明日復來、我以予爾、  29爾鄰附爾安居、勿謀害之、  30人未加害於爾、勿無端與之爭、  31勿嫉強暴、勿擇其途、
善惡之報施
32蓋乖戾者為耶和華所惡、正直者為其所契、  33耶和華詛惡者之家、錫嘏義者之室、  34加侮慢於侮慢者、施恩寵於謙遜者、  35智者必得其榮、愚者之升為辱、