保羅蒙啟示得知主救異邦奧意
1緣此、我保羅因爾異邦人、為基督耶穌之囚、  2若爾聞上帝為爾之故、賜我頒恩之職、  3我由啟示得識奧秘、如前所畧書者、  4爾讀之、可知我洞悉基督之奧秘、  5先世未嘗示人、今則以神啟示聖徒及先知矣、  6即異邦人同為嗣子、同其肢體、且由福音共與所許、在基督耶穌中者、
奉命傳福音於異邦
7我為福音之役、依上帝所賜之恩、乃依其能之功用而賜我也、  8我在聖徒中、乃微之又微者、尚蒙此恩、俾以基督莫測之富有宣諸異邦、  9令眾知此頒布之奧秘、即歷世隱於創造萬有之上帝者、  10致在天諸執政者、操權者、今由教會知上帝智備萬殊、  11乃依其永旨所定、在我主基督耶穌中者、
勸門徒勿怯
12於彼也、我儕由信而果敢、毅然而謁上帝、  13故我求爾、勿以我為爾受難而疲憊、斯乃爾榮、○
求主使門徒深知基督有莫測之愛
14緣此、我屈膝於父前、  15即在天在地諸家所由得名者、  16求依其榮之富有、俾由厥神、以其能而剛健乃衷、  17致基督因信而居爾心、使爾根基於愛、  18得與諸聖徒克識其長闊高深、  19且知基督莫測之愛、得乎上帝所充者而充焉、○  20夫上帝能行者、越乎我儕所求所思、依其運行於我儕之能也、  21願在教會、亦在基督耶穌、以榮歸之、永世靡暨、阿們、