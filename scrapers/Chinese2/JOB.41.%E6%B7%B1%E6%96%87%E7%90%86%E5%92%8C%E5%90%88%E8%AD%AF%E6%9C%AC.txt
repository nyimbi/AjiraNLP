上帝萬能人難仰望
1爾能以鉤釣鱷魚、以索制其舌、  2以繩穿其鼻、以鉤貫其頰乎、  3彼豈屢求於爾、以甘言語爾乎、  4豈與爾約、永為爾僕乎、  5豈可玩之若鳥、為爾幼女繫之乎、  6漁者之輩、以之為貨乎、能臠其肉、以給商賈乎、  7豈能以戈矛徧刺其皮、以魚叉徧刺其首乎、  8爾試以手捫之、念及與鬥、一而不再、  9捕之乃屬虛妄、見之豈不恇怯、  10勇猛之士、亦莫之敢攖、然則孰能立於我前乎、  11誰先施諸我、使我償之、天下所有、皆屬我也、  12若夫鱷魚之肢體、大力美格、我不能緘默焉、  13孰能去其外衣、近其兩鰓、  14孰能啟其口門、其齒環列可畏、  15其鱗成行、乃其所詡、密若緘封、  16騈比無間、氣不得入、  17互相連絡、膠結不分、  18嚏發有光、目若曙色、  19口吐爇炬、火星發揚、  20鼻孔出烟、如釜在蘆火上之沸騰、  21呼吸燃炭、口吻發燄、  22頸項有力、在於其前、無不驚躍、  23其肉比連、堅不可動、  24心剛如石、堅若底磨、  25其興起也、英豪畏懼、驚惶失措、  26人若以刃擊之、乃無益也、擐甲以矛以矢攻之、亦無效也、  27彼視鐵若草芥、視銅若朽木、  28矢不能使之遁、視機石為禾稿、  29視梃為藳、揮戈則笑、  30其腹之下、利同瓦片、如耙經泥、  31使淵若沸鼎、使海若調膏之鑊、  32其游行也、後路皎然、令人視淵、如飄白髮、  33全地莫與為儔、受造無所畏懼、  34盱衡高大之類、雄長驕悍之族、