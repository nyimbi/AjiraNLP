勸門徒合而為一
1故我為主被囚者勸爾、所行宜稱乎所蒙之召、  2悉以謙遜溫柔恆忍、以愛相恕、  3以和平相維繫、務守聖神之合一、  4體一、神一、如爾蒙召之望為一、  5主一、信一、洗一、  6上帝一、為眾人之父、超乎眾、貫乎眾、在眾中者也、  7然我儕蒙恩、各依基督所賜之量、  8故曰、其上昇時、則俘所虜而頒賚於人、  9夫既云上昇、豈非曾降於地下乎、  10降者即高昇於諸天、以充萬有者也、
耶穌以諸般恩賜與教會為使教會獲益
11其所賜者、有使徒、先知、宣道者、及牧師、教師、  12為欲成全聖徒、致役事之工、建基督之體、  13以至我眾合一於信、及識上帝子、得為成人、造乎基督充溢之量、  14致不復為童稚、蕩漾於諸教之風、受人詭譎欺惑之術、  15惟居愛崇真、萬事漸長於彼、彼乃元首、即基督也、  16由彼全體結構聯絡、百節相承、各依厥量而運動、俾之滋長、而自建於愛、○
凡事學基督宜棄異邦之污行
17故我言之、且緣主勸之、爾之所行、毋復志意虛妄、如異邦人然、  18彼心思蒙昧、外乎上帝之生、因其無知而心頑也、  19既失其良、狥於邪侈、貪行諸污、  20爾學基督則不然、  21爾果聞之、且由之受教、依耶穌之真、  22爾於夙習之行、宜脫舊人、即以欺罔之慾、而自敗者、
變為新人
23心志亦宜更新、  24且衣以新人、乃肖上帝、由真理之聖與義而造者也、○  25故當去誑、與人言皆以其誠、蓋我儕互相為肢也、
遠離諸罪
26怒勿干罪、勿銜怒至日落、  27勿與魔以間、  28竊者勿復竊、寧服勞、手作善工、得以濟乏、  29穢言勿出口、惟於人之所需、以善言建之、致恩及聽者、
勿使聖神擔憂
30勿貽上帝之聖神憂、乃爾由之受印、以至贖日者、  31凡荼毒、忿怒、怨恨、諠譁、訕謗、並諸暴很、宜悉去之、  32彼此仁愛、慈惠、赦宥、如上帝緣基督赦爾也、