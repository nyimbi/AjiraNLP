禁食祭偶像之物
1至於祭像之物、我知我眾皆有知識、第知識則驕矜、惟仁愛則建立、  2若人自以為知則所當知者、尚未知也、  3人愛上帝、則為上帝所知矣、  4夫食祭像之物、我知在世之像為虛、上帝乃獨一無他、  5雖稱神者不一、或在天、或在地、如有多神多主、  6而我儕有一上帝、天父是也、萬物本之、我儕歸之、且有一主、耶穌基督是也、萬物由之、我儕亦由之、  7然人不皆有此知識、至今有習於偶像者、而食若為祭物然、其良心尚弱、故見浼焉、  8非所食者、使我悅於上帝、不食無損、食亦無益、
勸門徒勿藉自由使人犯罪
9惟宜慎之、恐爾之自由、為弱者之躓礙也、  10或見爾有知識者、席坐偶像之廟、彼良心尚弱、豈不果於食祭像之物乎、
凡事宜體恤懦弱兄弟
11懦弱之兄弟、基督為之死、乃因爾知識而淪亡、  12如是爾獲罪兄弟、傷其懦弱之良心、乃獲罪基督矣、  13故食物若礙我兄弟、我永不食肉、免其礙之也、