有人患病三十八年耶穌在安息日醫之
1厥後、值猶太人節期、耶穌上耶路撒冷、○  2在耶路撒冷近羊門有池、希伯來音曰畢士大、有五廊焉、  3-4中臥病者、瞽者、跛者、血枯者、甚眾、  5有負病三十八年者在焉、  6耶穌見其臥、知其病已久、謂之曰、爾欲愈乎、  7病者曰、主、水湧時無人掖我入池、逮我至、他人先我下矣、  8曰、起、取爾榻而行、  9其人即愈、取榻而行、○  10是日、乃安息日、猶太人謂病愈者曰、茲乃安息日、爾取榻非宜也、  11曰、愈我者云、取爾榻而行、  12曰、語爾取榻而行者誰也、  13病愈者不知為誰、蓋耶穌以其地人眾而退避矣、  14後、耶穌遇之於殿、曰、爾愈矣、勿復干罪、恐所遭者尤甚、  15其人往告猶太人、愈之者耶穌也、
猶太人因此欲害耶穌
16 猶太人以耶穌於安息日行是、故窘迫之、  17耶穌曰、我父至今行事、我亦行之、  18故猶太人益欲殺耶穌、因其不僅犯安息日、且稱上帝為父、以己匹上帝也、○
耶穌向其表明己與天父同體
19 耶穌曰、我誠語汝、子不見父行之、己則無所能行、凡父所行者、子亦如是行之也、  20蓋父愛子、悉以己所行者示之、且將以大於此者示之、令爾奇異焉、  21父如何起死者而甦之、子亦如是甦其所欲者、  22父不鞫人、悉以鞫委子、  23俾眾敬子如敬父、不敬子者、不敬遣子之父也、
信之者必復活得永生
24我誠語汝、聽我言而信遣我者、有永生、不至見鞫、乃已出死入生矣、  25我誠語汝、時至、今是矣、死者將聞上帝子之聲、而聞者將生、  26蓋如父於己有生、其賜子於己有生亦然、  27且賜之權行鞫、以其為人子也、  28勿以此為奇、時至、凡墓中者將聞其聲而出、  29行善者、復起得生、行惡者、復起見鞫、○
非己為己證
30我於己無所能行、惟依所聞而鞫、我鞫乃義、以我不求己旨、求遣我者之旨耳、  31我若自證、則我證非真、  32別有證我者、我知其證我之證乃真、
有約翰為證
33爾曾遣人詣約翰、彼為真理作證、  34然我受證非由於人、第言此、俾爾得救耳、  35彼乃燈、燃且明也、爾暫喜其光、
奇事為證
36然我所有之證、大於約翰者、蓋父委我以成之事、即我所行者、證我為父所遣也、
天父為證
37且遣我之父、已為我證也、爾從未聞其聲、亦未見其形、  38不存其道於爾衷、蓋其所遣者、爾不信之也、
聖經為證
39爾探索諸經、意其中有永生、而證我者即此也、  40然爾弗欲就我以得生、  41我不受榮於人、  42但知無上帝之愛於爾衷焉、  43我以我父之名而來、而爾弗納、若他人以己名而來、爾將納之、
責人不信
44爾互相受榮、而不求自獨一上帝所來之榮、詎能信乎、  45勿意我將訟爾於父、有訟爾者、即爾所仰望之摩西也、  46爾若信摩西、則必信我、因其所書者指我、  47若不信其書、詎信我言哉、