耶戶遺書耶斯列長老
1 亞哈有子七十、在撒瑪利亞、耶戶作書、寄撒瑪利亞、致耶斯列之首領即長老、及教育亞哈諸子者、  2曰、爾主之子偕爾、亦有車馬、器械堅城、  3爾接此書、可擇爾主眾子中、賢而適宜者、俾踐其父之位、而為爾主之家戰爭、  4彼眾懼甚、曰、二王不能禦之、我儕何能禦乎、  5家宰邑宰長老、及教育亞哈子者、遣人詣耶戶曰、我為爾僕、凡所命者、我必行之、我不立人為王、爾視為善者則行之、  6耶戶復致書曰、爾若為我、聽從我言、明日此時、攜爾主眾子之首、至耶斯列見我、時、王子七十人、與邑中顯貴教育之者偕居、
戮亞哈眾子
7書至、遂執王子七十人殺之、盛首於筐、送至耶斯列   耶戶所、  8或告耶戶曰、彼攜王子之首而至、耶戶曰、列為二堆、在於邑門、至於明旦、  9詰朝、耶戶出、立而告眾曰、爾曹皆義、我叛我主而弒之、惟殺此眾者為誰、  10可知耶和華論亞哈家所言、無一或失、蓋耶和華藉其僕以利亞所言、今悉成焉、  11凡在耶斯列、亞哈家所遺者、及其大臣、密友祭司、耶戶盡殺之、靡有孑遺、  12遂起、往撒瑪利亞、途間至剪羊所、
戮亞哈謝昆弟
13遇猶大王亞哈謝之昆弟、問之曰、爾為誰、曰、我乃亞哈謝昆弟、今往問王與太后之子安、  14耶戶命曰、生擒之、遂生擒之、戮於剪羊所之阬側、四十二人、靡有孑遺、○  15耶戶離彼而往、遇利甲子約拿達來迎、乃問其安曰、爾心正直向我、如我心之正直向爾乎、約拿達曰、然、曰、如是、則與我攜手、遂與攜手、耶戶挽之登車、  16曰、與我偕往、視我為耶和華之熱中、乃使之乘車、  17既至撒瑪利亞、則殺亞哈家所遺者、至於盡滅、如耶和華語以利亞之言、○
計滅崇拜巴力者
18 耶戶集民眾、謂之曰、亞哈奉事巴力猶少、耶戶將事之加多焉、  19今我欲獻大祭於巴力、當召巴力之眾先知、與崇拜巴力者、及其祭司、使悉詣我、勿遺一人、凡不至者、必不得生、耶戶言此、乃施詭計、欲滅崇拜巴力之人耳、  20耶戶曰、當為巴力特設肅會、遂宣告焉、  21耶戶遣人徧行以色列境、凡崇拜巴力者咸至、不遺一人、入巴力廟、充塞其間、  22耶戶命掌禮服者曰、取禮服、予崇拜巴力者衣之、遂取而予之、  23耶戶與利甲子約拿達、入巴力廟、謂崇拜巴力者曰、試觀察之、免有耶和華之僕在爾中、惟崇拜巴力者而已、  24乃入獻燔祭與他祭、耶戶預置八十人於廟外、告之曰、我所付於爾手者、若遁其一、縱之去者、必以己命代之、  25獻燔祭畢、耶戶命衛士及諸軍長曰、入而殺之、勿容一人出、衛士及軍長遂以刃殺之、擲屍於外、而往巴力廟之邑、  26取廟中之柱像、出而焚之、  27毀巴力之柱像、摧其廟以為廁、迄於今日、
耶戶仍拜金犢
28如是耶戶滅巴力於以色列中、  29惟不離棄尼八子耶羅波安陷以色列人之罪、即在伯特利與但之金犢、  30耶和華諭耶戶曰、因爾行我所視為善者、依我心意、待亞哈家、爾之子孫必居以色列國位、歷至四世、  31然耶戶不專心注意、遵行以色列上帝耶和華之法律、不離棄耶羅波安陷以色列人之罪、○
哈薛攻以色列地
32當時耶和華始割裂以色列、哈薛擊其四境、  33即約但東、基列全地、自亞嫩溪之亞羅珥、擊迦得   流便   瑪拿西人之地、基列與巴珊、  34耶戶其餘事蹟、凡其所行、與其勇力、俱載於以色列列王紀、  35耶戶與列祖偕眠、葬於撒瑪利亞、子約哈斯嗣位、  36耶戶在撒瑪利亞為以色列王、凡二十有八年、