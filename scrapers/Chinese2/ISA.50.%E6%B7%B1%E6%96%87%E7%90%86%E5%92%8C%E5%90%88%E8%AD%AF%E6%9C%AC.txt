猶大因罪見棄非耶和華無力救贖
1耶和華曰、我出爾母、離書安在、我鬻爾身、債主為誰、爾之見鬻、以爾罪故、爾母見出、以爾愆故、  2我來無人在焉、我召無人應焉、何耶、我臂豈短、不能行贖乎、我豈無力、不能施救乎、我叱咤、則滄海涸竭、江河變為沙漠、鱗族失水、死而腥臭、  3我衣穹蒼以晦冥、蔽之以麻布、○
奉命傳道甘受凌辱
4耶和華之僕曰主耶和華賜我以受教者之舌、能以言輔委靡之人、彼旦旦啟迪我耳、使聽其教、如弟子然、  5主耶和華啟迪我耳、我未違逆、亦未退避、  6人杖我背、我任其杖、人拔我鬚、我聽其拔、人辱我唾我、我不掩面、  7主耶和華助我、故我不致羞赧、我堅厥顏、有如堅石、自知不至愧怍也、  8義我者近矣、誰與我爭、其偕我立、誰為我敵、其詣我前、  9主耶和華助我、孰罪我乎、彼眾將敝如衣、蠹必食之、○
宜賴上帝勿恃己能
10爾中誰畏耶和華、而聽其僕之聲乎、行於幽暗、不得光明者、宜恃耶和華名、賴其上帝、  11凡爾燃火、自環以火炬者、其行於爾之火焰、與所燃之火炬中、爾必慘然而臥、我手使然也、