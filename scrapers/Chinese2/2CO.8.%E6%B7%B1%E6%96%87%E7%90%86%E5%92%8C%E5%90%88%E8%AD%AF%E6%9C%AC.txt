勸門徒效馬其頓人捐貲
1兄弟乎、我以上帝所賜馬其頓諸會之恩告爾、  2即屢試於難中而甚樂、且極貧而益彰施濟之厚、  3我證其樂助、量力而過之、  4懇求我儕、俾與於供事聖徒之恩、  5不第如我所望、且先獻己於主、又遵上帝旨、獻己於我儕、
門徒得恩既富施捨宜多
6以致我勸提多既於爾中肇行此惠、亦當畢之、  7爾於凡事、若信、若言、若知識、若慇懃、以及向我之愛既溢、則於此惠亦宜如是、  8我言此、非命爾、乃藉他人之懃懇、驗爾仁愛之實、
勉其學耶穌之捨富為貧
9爾知我主耶穌基督之恩、彼原富、為爾而致貧、使爾由其貧而致富、  10我於此示以己意、乃爾之益、蓋爾不第行之、亦定意倡之、已經年矣、  11今當成之、爾既樂此、則依爾之力以成之、  12蓋人而樂為則見納、依所有、非依所無、  13非欲彼逸而爾艱、
門徒互濟則可均平
14惟欲其均耳、今爾以有餘補彼不足、後彼亦以有餘補爾不足、是則均矣、  15經云、多者無餘、寡者無乏、○
薦提多與教會
16惟謝上帝感提多心、俾同有為爾之慇懃、  17彼固受我勸、且甚懇摯、自願就爾、
遣人同往共理捐貲
18我遣一兄弟偕之、乃於福音見譽諸會者、  19不第此也、亦為諸會所選、與我同行、司理所捐之惠、以彰主榮、且表我儕之願、  20免人以我司理多貲而咎我、  21蓋我務善事、不第於主前、亦於人前、  22又遣一兄弟偕往、我於諸事屢驗其慇懃、今以篤信爾曹而慇懃愈切、  23夫提多者、我侶也、為爾而同勞、二兄弟者、諸會之使、基督之榮也、  24故爾於諸會前、宜向之以彰爾愛、及我誇爾之證、