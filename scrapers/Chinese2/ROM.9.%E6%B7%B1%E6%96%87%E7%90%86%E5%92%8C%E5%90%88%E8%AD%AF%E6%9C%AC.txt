猶太不信保羅憂之
1我宗基督、言真無誑、我是非之良、感於聖神、同為之證、  2我有大憂、痛心不已、  3即為兄弟骨肉之親、見絕於基督、亦所願也、
猶太長處保羅述之
4彼固以色列人、得為上帝子、有榮耀、諸約、律例、禮儀、應許、  5列祖、其祖也、依形軀言、基督由之而出、即在萬有之上、永世當頌之上帝、阿們、
猶太人不盡為天國之民
6非謂上帝之言廢也、蓋出於以色列者、非盡以色列人、  7亦非因其為亞伯拉罕之裔、遂盡為子、經云、由於以撒者、乃謂爾裔也、  8是則形軀之子非上帝子、惟應許之子稱裔也、  9其所許之言云、屆期我至、撒拉必生子、  10不第此也、利百加由我祖以撒而妊、
主所選者始為天國之民
11二子未生、善惡未形、俾上帝選人之旨不移、非由乎行、乃由乎召之者、  12遂諭利百加曰、長子必事幼子、  13如經云、我愛雅各、而惡以掃、○
上帝至公隨意憐人
14然則將何言耶、上帝有不義乎、非也、  15蓋諭摩西云、我欲矜恤者矜恤之、欲憐憫者憐憫之、  16是則非由志意、非由馳驅、乃由矜恤之上帝也、  17蓋經諭法老云、我之興爾、特彰我能於爾、揚我名於天下、  18是上帝隨所欲矜恤之、亦隨所欲剛愎之、○
恩在上帝勿得怨尤
19如是、爾必語我云、上帝何尚責人乎、孰逆其旨乎、  20人乎、爾為誰、反詰上帝耶、受造之物、豈謂造之者云、爾何若是造我乎、  21陶人豈無權於泥、由一團而造器、一為尊、一為卑乎、  22若上帝欲彰其怒、示其能、以恆忍包容可怒之器、備以毀敗者、  23且欲示其豐富之榮於矜恤之器、備以獲榮者、  24即我儕蒙召之人、不第自猶太、亦自異邦、如是尚何言哉、
主召異邦曾預言之
25 何西阿書載上帝言云、我將稱非我民者為我民、非蒙愛者為蒙愛、  26昔於某地語人曰、爾非我民、將於斯地稱為維生上帝子、
猶太不信亦預言之
27 以賽亞指以色列呼曰、以色列眾子、其數雖如海沙、得救者其孑遺耳、  28蓋主將踐其言於世、且果決而成之、  29如以賽亞曾言、若萬軍之主、未遺餘種於我、則我儕已如所多瑪   蛾摩拉矣、○
猶太不信為主所棄
30然則將何言耶、異邦人未趨義而得義、即由信之義也、  31惟以色列人趨義之律而不及、  32此何故耶、曰不由於信、而由於行、乃蹶於躓人之石、  33如經云、我以躓人之石、礙人之磐、置於錫安、信之者、必不啟羞也、