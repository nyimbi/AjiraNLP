聯婚姻則免淫行
1論及爾所書者、則男不近女為善、  2然為淫故、夫各有其婦、婦各有其夫、  3夫當予婦以所宜、婦於夫亦然、
論夫婦合宜之禮
4婦不得自主其身、惟夫主之、夫亦不得自主其身、惟婦主之、  5勿相負、惟彼此契合、暫務祈禱而相離、後仍相聚、免情不自禁、撒但因之試爾、  6我言此、許也、非命也、  7我願眾皆如我、但各得其賜於上帝、一如此、一如彼、○
夫婦不可離棄
8我謂未嫁娶者、與嫠婦、若恆如我則善、  9倘不能自制、嫁娶可也、蓋嫁娶愈於慾爍也、  10若已嫁娶者、我則命之、然非我也、乃主也、曰婦勿去夫、  11若去之、則無他適、或仍與夫和、夫亦勿棄婦、  12語其餘、我也、非主也、如兄弟有婦不信、彼喜同居則勿棄之、  13婦有夫不信、彼喜同居、則勿棄之、  14蓋不信之夫以婦聖、不信之婦以夫聖、不然、則子女不潔、今俱聖矣、  15若不信者欲去、則聽之、兄弟姊妹、於此無所縛焉、蓋上帝召我以和也、  16為婦者、焉知能救爾夫乎、為夫者焉知能救爾婦乎、  17惟當各依主之頒賜、如上帝所召而行、我命諸會亦如是、
門徒當各守身分
18人既受割而見召、則勿廢割、未受割而見召、則勿受割、  19割與不割、皆無足重、惟守上帝誡而已、  20各宜止於見召時之分、  21爾為奴而見召、勿以為慮、若能得釋、寧安之、  22蓋為奴而見召於主、則為主所釋、自由而見召、則為基督之奴、  23爾以值見購、勿為人奴、  24兄弟乎、各宜偕上帝而止於見召時之分焉、○
論守童身
25論及處女、我未奉主命、惟蒙主矜恤以為忠、則以己意示之、  26我意因今時之艱、守其素者為善、  27既繫於婦、勿求釋、未繫於婦、勿求娶、  28爾娶非罪、處女嫁亦非罪、但若輩身必遭難、願爾免之、  29兄弟乎、我姑言之、時日促矣、今而後有妻者當如無妻、  30哭者如無哭、喜者如無喜、購者如無有、  31用此世者如不妄用、蓋斯世之情狀逝矣、  32我欲爾無所慮、無妻者慮主之事、如何悅主、  33有妻者慮世之事、如何悅妻、  34婦與處女亦有別、無夫者慮主之事、欲身與靈皆聖、有夫者慮世之事、如何悅夫、  35我言此為益爾、非縛爾、乃所宜然、俾爾專於事主、心無紛擾、
論父聘女與否
36或慮待其處女非宜、妙齡已過、事有當行、隨所欲亦無罪、婚嫁可也、  37人若堅心而無所迫、自行其志、定意留其處女則為善、  38如是嫁之者善、不嫁之者尤善、
論嫠婦改嫁與否
39夫在婦繫、夫死婦脫、任所欲嫁、惟宗主者乃可、  40我意不嫁更為有福、且思我有上帝之神也、