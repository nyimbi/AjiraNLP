命畫圍城圖作以色列家之兆
1惟爾人子、其取瓦置於前、繪耶路撒冷邑於上、  2環而攻之、建臺、築壘、列營、四周設鎚以衝之、  3又取鐵鐺、置為鐵垣、在爾與邑間、面攻而圍之、此為以色列家之兆、○  4爾當左側而臥、負以色列家之罪、爾左臥之日幾何、負其罪亦若是、  5蓋我定其負罪之年、為爾作為日數、三百九十日、我使爾如其數、負以色列家之罪、  6其數既盈、爾當右側以臥、負猶大家之罪、歷四十日、找為爾定一日抵一年、  7爾必面耶路撒冷、袒臂而圍之、向之預言、  8我將以繩縛爾、使爾不得反側、迨盈困城之日、
命作餅食於側臥之日以示城困糧絕
9爾取小麥麰麥、巨豆小豆、粟與粗麥、置於一器、搏之為餅、爾側臥三百九十日、必食之、  10爾糧權而食之、日凡二十舍客勒、隨時而食、  11飲水亦必量之、一欣六分之一、隨時而飲、  12爾食此餅、製如麰麥之餅、必以人矢炊之、俾眾目睹、  13耶和華曰、以色列人於我驅至之邦、食不潔之餅、亦若是、  14我曰、噫、主耶和華歟、我心未嘗受污、自幼迄今、自斃之畜、野獸所裂之物、未嘗食之、可惡之肉、未嘗入口、  15曰、我許爾以牛糞代人矢、爾可炊餅其上、  16又曰、人子歟、我必絕耶路撒冷所恃之糧、民必權餅以食而驚駭、量水以飲而恐惶、  17使之乏糧與水、互相驚駭、消亡於罪、