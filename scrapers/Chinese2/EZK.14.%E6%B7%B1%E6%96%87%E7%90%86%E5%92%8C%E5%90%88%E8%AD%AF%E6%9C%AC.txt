崇假求主不蒙垂聽
1 以色列長老數人詣我、坐於我前、  2耶和華諭我曰、  3人子歟、斯人納其偶像於心、置陷罪之窒礙於前、我豈聽其諮諏乎、  4爾當告之曰、主耶和華云、以色列家中、凡納其偶像於心、置陷罪之窒礙於前、而詣先知者、我耶和華必循其偶像之眾多而應之、  5以以色列家之心欲而獲之、因其崇事偶像、而疏遠我、
勸以轉離偶像歸主免災
6當告以色列家曰、主耶和華云、爾宜轉離爾之偶像、反背可惡之事、  7以色列家人、及旅以色列中之外人、凡離我而納其偶像於心、置陷罪之窒礙於前、而詣先知、諮諏於我者、我耶和華必自應之、  8我必怒顏向之、使其令人駭異、為鑑戒、作話柄、絕之於我民中、爾則知我乃耶和華、  9如先知被誘而宣言、乃我耶和華使然、我必伸手其上、滅之於我民以色列中、  10彼必各負其罪、先知之罪、與詢之者之罪同科、  11使以色列家、不復迷罔而離我、干罪染污、則為我民、我為其上帝、主耶和華言之矣、○
民因干罪致遭饑饉
12耶和華諭我曰、  13人子歟、如國干咎、獲罪於我、我則伸手其上、絕其所恃之糧、降以饑饉、絕其人畜、
雖有義人惟可自救
14雖挪亞但以理約伯三人、在於其中、惟以己義、自救生命而已、主耶和華言之矣、
使惡獸吞噬
15我若使暴獸經於其地、而毀壞之、致成荒蕪、因獸之故、無人過之、  16雖此三人在於其中、我指己生而誓、彼不得救其子女、惟救己而已、地必荒蕪、主耶和華言之矣、
使鋒刃臨境
17我若使鋒刃臨於斯土、曰鋒刃歟、遍經斯地、絕其人畜、  18雖此三人在於其中、我指己生而誓、彼不得救其子女、惟救己而已、主耶和華言之矣、
使疫癘流行
19我若使疫癘流行斯土、洩忿而流其血、絕其人畜、  20雖挪亞但以理約伯在於其中、我指己生而誓、彼不得救其子女、惟以己義、自救生命而已、主耶和華言之矣、  21主耶和華曰、我以我之四重災、即鋒刃、饑饉、暴獸、疫癘、降於耶路撒冷、絕其人畜、其害豈非尤甚乎、  22雖然、邑中尚有遺民、子女被攜而出、至於爾所、爾曹見其所行所為、則於我降災耶路撒冷之事、而得慰藉、
上帝施行非出無因
23爾曹見其所行所為、必得慰藉、亦知我所行於耶路撒冷者、非出無因、主耶和華言之矣、