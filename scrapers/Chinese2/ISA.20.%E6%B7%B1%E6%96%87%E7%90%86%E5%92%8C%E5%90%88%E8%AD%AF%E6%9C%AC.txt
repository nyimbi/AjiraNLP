預言埃及與古實被虜
1 亞述王撒珥根、遣他珥探往亞實突、攻而破之、  2是時耶和華諭亞摩斯子以賽亞曰、往哉、釋爾腰之麻、解爾足之履、彼乃遵命、裸體跣足而行、  3耶和華曰、我僕以賽亞三年裸體跣足而行、為預兆異蹟於埃及   古實、  4如是、亞述王必將埃及之俘囚、古實之俘虜、引之而去、無論老幼、裸體跣足、顯露其臀、以辱埃及、  5彼嘗以古實為望、以埃及為榮、必皆驚懼慚怍、  6是日也、瀕海之民必曰、我所瞻望、奔赴求助、冀得脫於亞述王者、今乃若此、我儕焉能逃免哉、