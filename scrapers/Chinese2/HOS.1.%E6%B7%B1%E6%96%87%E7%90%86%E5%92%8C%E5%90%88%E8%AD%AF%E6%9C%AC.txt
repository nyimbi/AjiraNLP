何西阿娶淫婦以示以色列人棄主從邪
1 烏西雅、約坦、亞哈斯、希西家、相繼為猶大王、及約阿施子耶羅波安、為以色列王時、耶和華諭備利子何西阿之言、○
生子耶斯列
2耶和華初諭何西阿時、謂之曰、爾往娶淫婦、得其由淫而生之子、蓋斯土行淫特甚、離棄耶和華、  3遂往娶滴拉音女歌篾、懷妊生子、  4耶和華曰、名之耶斯列、蓋歷時無幾、我將於耶戶家、討耶斯列之血、絕以色列家之國、  5是日我必折以色列之弓於耶斯列谷、
生女羅路哈瑪
6婦再懷妊生女、耶和華曰、名之羅路哈瑪、蓋我不復矜憫以色列家、決不赦宥之、  7惟矜憫猶大家、使賴其上帝耶和華得救、不賴弓刃戰鬥、馬與騎兵、
復生子羅阿米
8婦為羅路哈瑪斷乳、復妊生子、  9耶和華曰、名之羅阿米、蓋爾曹非我民、我不為爾上帝、○  10以色列人數、將若海沙、不能量數、昔於何處謂之曰、爾非我民、後則於彼謂之曰、爾乃維生上帝之子、
預言猶大與以色列復興
11 猶大與以色列人必會集、而立一長、咸離此地、蓋耶斯列之日、必為大日、