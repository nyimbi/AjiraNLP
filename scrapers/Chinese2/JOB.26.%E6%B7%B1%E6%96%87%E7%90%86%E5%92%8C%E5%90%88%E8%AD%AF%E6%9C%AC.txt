約伯訕笑比勒達
1 約伯曰、  2無力者、爾若何助之、弱臂者、爾若何救之、  3無知者、爾若何啟迪之、大顯實智、  4爾向誰而言、誰之靈自爾而出、  5在大水及水族之下、幽魂戰慄、  6於上帝前、陰府顯露、死域無蔽、  7有北極於清虛、懸大地於空際、  8涵水於密雲、而雲不裂、  9障蔽厥位、布雲其上、  10劃界於水面、至明暗之境、  11因其叱咤、天柱震驚、  12以其能平靜滄海、以其智擊破波濤、  13以其神妝飾碧落、以其手刺殺飛龍、  14此其工作之末、我所聞之聲響、何其微小、至其力之雷霆、又孰能測之、