約伯自詛其誕辰
1厥後、約伯啟口、詛其誕辰、  2-3曰、願我生之日泯沒、人言妊男之夕無有、  4願是日晦冥、上帝不垂顧之、輝光不燭照之、  5願幽暗陰翳取之、靉靆覆之、日蝕恐之、  6願是夕為昏黑所奪、不豫於年期、不入乎月數、  7願是夕孤寂、不聞歡聲、  8願彼詛日、有術招鱷者詛之、  9願其晨星闇然、盼光不得、曙色不見、  10因其不閉我母胎之門、不掩我目前之難、  11我何不墮胎而死、何不甫產而亡、  12胡為膝接我、乳哺我、  13非然者、則已宴然而臥、安然而寢、  14與為己重建邱墟之君相同在、  15或與有金、以銀充室之侯伯相偕、  16或如未滿期之胎、未見光之嬰、  17在彼兇暴者息騷擾、困憊者得康寧、  18囚者相安、不聞督迫之聲、  19尊卑同居、奴脫於主、○
自言死為美
20胡為賜光於受難者、賜生於苦心者、  21彼望死不得、掘地求之、甚於求寶藏、  22尋獲塚墓、則喜樂不勝、  23人為上帝所域、行徑迷茫、胡為錫之以光、  24我未食而先歎、呻吟之聲、有如水湧、  25所慮者臨我、所懼者及我、  26不得平康、不得安居、不得宴息、而難至焉、