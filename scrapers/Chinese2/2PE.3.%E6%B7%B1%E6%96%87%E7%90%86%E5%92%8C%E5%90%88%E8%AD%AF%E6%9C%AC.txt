時至主必降臨
1愛友乎、我今以此後書遺爾、俱以勵爾誠心、俾爾記憶、  2即念夫聖先知往昔之言、及主救者藉爾之使徒所命、  3首焉者、宜知季世將有戲謔者出而戲謔、從己慾而行、  4謂降臨之許安在、自列祖寢時、萬物與初創無異、
以洪水忽臨譬之
5彼甘忘太古以上帝命而有諸天及地自水而出、以水而結、  6故當時之世、為水氾濫而沒、  7但今之天地、以是命而存以待火、留至鞫日、即惡人淪亡之日也、○
主遲延不至乃欲人悔改
8愛友乎、勿忘斯事、在主一日猶千年、千年猶一日、  9主不延緩其所許、若有視為延緩者、乃寬忍爾曹、不欲一人沉淪、惟欲人皆改悔、
論世界如何敗壞
10然主日將至、如盜然、是日諸天訇然而逝、體質俱為烈火所化、地與其間之造作盡爇焉、
勸門徒清潔俟主
11諸物既將如是消滅、則爾之為人、當如何清潔虔敬哉、  12企慕上帝之日至、諸天因而焚毀、有體質者悉以烈火銷鎔之、  13我儕依其所許、希望新天新地、義寓其中焉、○
保羅亦如此言
14愛友乎、爾既望此、則宜殷勤、俾獲平康、無玷無疵於其前、  15且視我主之寬忍為拯救、如我儕所愛之兄弟保羅、依所賦之智、嘗以書遺爾、  16彼之諸書亦論及此、中有難明者、而不學不固之輩強解之、於他經亦然、乃自取淪亡也、○  17愛友乎、既預知之、則宜謹慎、免為惡者之謬所誘、失爾堅也、
門徒宜多求主恩
18惟宜增益於恩、及識夫我主救者耶穌基督、願榮歸之、自今以至永世、阿們、