保羅問門徒安
1 保羅   西拉   提摩太書達帖撒羅尼迦之會、在我父上帝及主耶穌基督中者、  2願恩惠平康、由父上帝及主耶穌基督歸爾、○
為門徒謝恩
3兄弟乎、我為爾恆謝上帝、宜也、因爾之信彌長、彼此之愛益增、  4致我儕於上帝諸會、以爾為誇、緣爾在窘逐苦難中之忍與信也、
以主將臨賞善罰惡堅慰其心
5此乃上帝義鞫之表、視爾宜乎其國、即爾為之受苦者、  6蓋以苦報夫苦爾者、以偕我之安報爾受苦者、乃上帝之義也、  7-8迨主耶穌偕其有能之天使、於火燄中自天顯見、報其不識上帝、不順我主耶穌福音者、  9彼將受刑、永滅於主、及其大能之榮前、  10在主降臨時、於諸聖者而得榮、於諸信者而見異、蓋我所證於爾者、爾已信之、
言己常為門徒祈禱
11故我恆為爾祈禱、俾我上帝鑒爾、克稱其召、以能而成爾由善諸願、由信諸工、  12致我主耶穌之名、於爾得榮、而爾於彼亦然、依我上帝及主耶穌基督之恩也、