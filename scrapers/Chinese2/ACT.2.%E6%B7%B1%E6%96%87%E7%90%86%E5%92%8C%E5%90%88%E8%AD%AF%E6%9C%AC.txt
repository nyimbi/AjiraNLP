聖神降臨使徒能說方言
1五旬節既至、眾咸集一處、  2忽有聲自天如烈風衝突、充乎所坐之室、  3遂見有歧舌如火、止於各人、  4眾皆充乎聖神、始言諸方言、如神所賜以言者、○
眾人聞此有奇之者亦有譏之者
5時、有敬虔之猶太人、來自天下諸國、寓耶路撒冷、  6既聞此聲、集而惶惑、因各聞其言己之方言也、  7咸駭而奇之、曰、言者非皆加利利人乎、  8何我儕所聞盡己故土之言耶、  9有帕提亞人、瑪代人、以攔人、居米所波大米、猶太、加帕多家、本都、亞西亞、  10弗呂家、旁非利亞、埃及、近古利奈之呂彼亞諸方者、並來自羅馬之旅人、或猶太或進教者、  11革里底人、亞拉伯人、咸聞以己之方言、述上帝之大事焉、  12遂皆駭異猶豫、相問曰、此何意耶、  13或戲之曰、彼酣於新酒耳、○
彼得言明此事之所以然
14 彼得與十一使徒立而揚聲曰、猶太人、與凡居於耶路撒冷者、宜知此、試聽我言、  15爾意其人為醉者、非也、蓋時甫巳初耳、
言聖神降臨乃應先知約珥預言
16此即由先知約珥所言、  17上帝曰、末時、吾將注吾神於凡有血氣者、爾之子女、將預言、幼者觀象、老者見夢、  18是時也、吾將以神注吾僕婢、彼將預言、  19吾將顯異蹟於上天、奇兆於下地、若血、若火、若煙霧、  20日將變暗、月將變血、在主日未至之前、即其大而顯赫之日也、  21凡籲主名者、必得救也、  22以色列人乎、宜聽斯言、拿撒勒人耶穌、即上帝曾由彼所行於爾中之大能異蹟奇兆、表著於爾、如爾所知者、  23彼依上帝之定旨及預知、而見付矣、爾曹以不法者之手、釘而殺之、  24上帝釋其死之苦而起之、以其不能拘於死也、
耶穌死而復活乃應先知大衛預言
25蓋大衛指之曰、吾見主常在我前、在我右、俾吾不移、  26故我心喜、而舌悅、形軀恆於望中、  27以爾不遺吾魂於陰府、不使爾聖者見腐、  28爾嘗示我以維生之路、將使我於爾前而樂甚、  29兄弟乎、我試以先祖大衛、侃侃語爾、彼死而葬、其墓存於我中、以迄今日、  30彼為先知、且知上帝曾以誓許之、將由其裔中立一人居其位、  31預見及此、而言基督之復起、故謂其不遺於陰府、其形軀亦不見腐、  32此耶穌為上帝所起、吾儕皆為之證、
聖神降臨乃耶穌升天所賜
33既為上帝右手所舉、且受父所許之聖神、遂以注此、即爾所見所聞者也、  34蓋大衛未昇天、乃自言曰主謂我主云、爾坐我右、  35待我使爾諸敵、為爾足几、
耶穌乃救主基督
36夫以色列全室、宜確知之、爾所釘十架之耶穌、上帝已立之為主、為基督矣、○
聞彼得之言多有悔罪信主者
37眾聞之、心中如刺、謂彼得與諸使徒曰、兄弟乎、我當何為、  38彼得曰、爾宜改悔、各以耶穌基督之名受洗、俾罪得赦、且將受聖神之賜焉、  39因所許者、歸爾、及爾子孫、並諸遠人、即凡主我上帝將召者、  40復以多言證而勸之曰、爾宜自救、脫此邪曲之世也、
受洗者有三千人俱恒心遵守主道
41於是納其言者皆受洗、是日約增三千人、  42恆於使徒之訓、互相交接、擘餅、祈禱焉、○  43眾民驚懼、使徒又多行異蹟奇兆、
信者有無相通
44凡信者會同、諸物與共、  45鬻其物產、各依所需、與眾分之、  46日一厥心恆在於殿、又在家擘餅、以欣以誠而食、  47讚頌上帝、亦見悅於眾民、主以得救者日增之、