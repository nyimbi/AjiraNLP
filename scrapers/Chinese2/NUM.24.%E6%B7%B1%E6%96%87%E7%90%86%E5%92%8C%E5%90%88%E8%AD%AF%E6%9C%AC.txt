1 巴蘭見耶和華欲錫嘏於以色列、不復用術、如昔所為、乃瞻於野、  2舉目觀以色列族、循其支派、爰居爰處、則感於上帝之神、
巴蘭三作歌
3作歌曰、比珥子巴蘭云、明目者有詞、  4聞上帝之言、睹全能者之異象、身臥而目明者云、  5美哉、雅各之幕、以色列之居歟、  6如陵谷之延袤、如園囿之臨河、如耶和華所植之沉香、如溪旁之香柏、  7厥水溢於其器、厥種播於河濱、其王尊於亞甲、其國得而振興、  8上帝導之出埃及、有力可擬於兕、必吞敵國、而碎其骨、穿之以矢、  9蹲如牡獅、臥如牝獅、孰敢攖之、祝爾者必見祝、詛爾者必見詛、  10巴勒怒巴蘭、拊掌而言曰、我召爾詛敵、爾乃祝之者三、  11爾須速返故土、我意使爾尊顯、而耶和華禁之、  12巴蘭謂巴勒曰、我豈不告爾使臣、  13即使巴勒以盈室之金銀饋我、亦不可逾越耶和華之命、擅行善惡、惟耶和華所諭、我則言之、  14今我將歸、爾其來前、此民至於季世、所以待爾民者、我將告汝、
四作歌
15乃作歌曰、比珥子巴蘭云、明目者有詞、  16聞上帝之言、知至上者之智慧、睹全能者之異象、身臥而目明者曰、  17我見之不於今日、我觀之非在近時、有一星焉、自雅各家而出、有一杖焉、自以色列而興、擊破摩押之隅、殲滅鼓譟之士、  18以東必為所獲、其敵西珥必為其業、以色列族毅然而行、  19操權者將出自雅各、殲滅斯邑之遺民、  20又望亞瑪力作歌曰、亞瑪力為列國之初興、終亦必亡、  21又望基尼族作歌曰、爾居鞏固、爾巢在於巖穴、  22雖然、基尼必將衰微、終為亞述所虜、  23乃賡載歌曰、噫嘻乎、上帝行是、孰能得生、  24有舟至自基提、虐遇亞述、苛待希伯、彼亦淪亡、  25巴蘭乃返故土、巴勒亦歸、