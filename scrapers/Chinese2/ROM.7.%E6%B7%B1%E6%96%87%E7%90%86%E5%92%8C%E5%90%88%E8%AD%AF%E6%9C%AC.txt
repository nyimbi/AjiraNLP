脫法如死歸主復生
1兄弟乎、我與諳律者言、豈不知律之束人乃畢生乎、  2蓋婦之從夫、夫在則為律所縛、夫死則脫夫之律、  3是以夫在而他適者、謂之淫婦、夫死則見釋於律、雖他適不為淫、  4我兄弟乎、如是爾因基督之身、脫律若死、致可他適、即自死見起者、俾我儕結果於上帝、  5蓋我儕徇形軀時、其由律之惡慾動於肢體、厥果維死、  6今於素所縛我之律、既脫之若死、致我之奉事、不以文之舊、而以神之新矣、○
有律法方顯人罪
7然則將何言耶、律豈罪乎、非也、非由律則我未嘗知罪、如律不言毋欲、則我不知欲、  8然罪乘機、由誡而動諸欲於我中、蓋無律罪乃死、  9昔我無律而生、誡至、罪復生而我死、  10是致生之誡、適以致死、  11蓋罪乘機因誡誘我、且因之殺我、
律法盡善盡美惟我被慾所擾
12如是、律聖、誡亦聖、且義且善也、  13然則善其死我乎、非也、但罪因善而死我、以顯其為罪、俾罪因誡而致其極耳、  14夫我儕知律屬神、我屬形軀、自鬻於罪、
惟恃己力不能遵法
15蓋我所為者、不自知也、以我所願者不行之、所惡者斯行之、  16若我行所不願者、則許律為善矣、  17今行之者、非我也、乃居我中之罪也、  18蓋我知我形軀中無善、雖志於善、而未能行也、  19因我不行所願之善、而行所不願之惡、  20若我行所不願者、其行之者、非我也、乃居我中之罪也、
良心情欲胸中交戰
21是以我覺有一律、即我願行善、而惡偕我、  22蓋依內心、則悅上帝之律、  23然覺肢體中別有一律、與我心志之律戰、擄我服於肢體中之罪律、  24苦哉、我之為人也、誰拯我出此致死之身乎、  25感謝上帝、由我主耶穌基督為然、是故我以心志服於上帝律、以形軀服於罪律、