1 亞伯蘭妻撒萊不育、有埃及婢名夏甲、  2撒萊謂亞伯蘭曰、耶和華禁我生育、請爾與我婢同室、我或可因之得子、亞伯蘭從其言、  3其妻撒萊、納埃及婢夏甲於夫亞伯蘭、時、亞伯蘭居迦南、已歷十年、  4遂與夏甲同室、夏甲懷孕、自覺有妊、藐視主母、
撒萊虐遇夏甲
5 撒萊謂亞伯蘭曰、我冤在爾、以婢置於爾懷、彼覺有妊、乃藐視我、願耶和華於爾我間判之、  6亞伯蘭曰、婢為爾所治、可任意以待、於是撒萊虐遇之、夏甲逃避焉、  7耶和華之使者見之於野、在書珥路之泉旁、  8曰、撒萊婢夏甲、適從何來、茲欲何往、曰、逃避主母撒萊、  9曰、宜歸主母、服於其下、  10又曰、我必使爾苗裔繁衍、不可勝數、  11又曰、爾今懷妊、必生男子、可命名以實瑪利、蓋耶和華已聞爾苦也、  12彼於人中、將為野驢、擊眾而眾亦擊之、其所居之地、在同族之東、  13夏甲蒙耶和華諭、則稱其名曰監人之上帝、蓋曰、我豈於此、瞻仰夫監我者乎、  14故其泉名曰庇耳拉海萊、即在加低斯巴列之間、  15夏甲生子、亞伯蘭命名以實瑪利、○  16夏甲生以實瑪利時、亞伯蘭年八十有六、