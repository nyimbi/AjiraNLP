求耶和華垂聽其祈
大衛之詞○
1耶和華歟、我呼籲爾、我磐石歟、勿若罔聞、倘爾緘默、我則等於就墓之人兮、  2我向爾至聖所、舉手呼籲、尚其垂聽我懇求兮、  3勿曳我同於惡人、等於匪類、彼於其鄰、言甘心險兮、  4願爾按其所為、與其惡行而罰之、依其手所作、及所應受者而報之兮、  5耶和華所為、其手所作、彼不介意、故必毀之、不復建立兮、○
頌耶和華因允其求
6耶和華聽我懇求、宜頌讚兮、  7耶和華為我力、為我盾、我心賴之、而得輔助、我心樂甚、謳歌頌讚兮、  8耶和華為其民之力、為受膏者拯救之保障兮、  9尚其施援爾民、錫嘏爾業、牧之扶之、歷世弗替兮、