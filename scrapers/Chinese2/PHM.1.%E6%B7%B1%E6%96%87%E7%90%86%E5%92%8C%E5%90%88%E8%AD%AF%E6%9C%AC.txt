保羅問諸位安
1為耶穌基督之囚保羅與兄弟提摩太、書達所愛同勞之腓利門、  2及姊妹亞腓亞、與我同伍之亞基布、暨在爾家之會、  3願恩惠平康、由我父上帝及主耶穌基督歸爾、○
為之謝恩
4我恆謝我上帝、於祈禱間念及爾、  5緣聞爾之愛與向主耶穌及眾聖徒之信、  6致爾與眾之信有效、得識爾所有之善、在於基督、  7兄弟歟、我於爾愛、喜慰特甚、因諸聖徒之心、已由爾而怡、○
遣阿尼西母歸又求腓利門接納
8故我雖於基督中以所宜者侃侃命爾、  9然以愛故寧求爾、如一老邁之保羅、今且為基督耶穌之囚、  10為我子阿尼西母求爾、乃我於縲絏中所生者、  11彼素無益於爾、今於爾我俱有益、  12我遣之歸爾、彼乃我之腹心、  13我欲留之偕我、於福音之縲絏中代爾事我、  14第不識爾意、我不欲為、致爾之善非出於強、乃出於願、
宜待彼如兄弟
15彼暫離爾、或俾爾永有之、  16不復如僕、乃逾於僕、為所愛之兄弟、於我且然、況於爾乎、在形軀亦在主也、  17爾若以我為侶、則納之如納我、  18若彼有枉爾負爾者、則歸之於我、我將償之、  19此我保羅之手書也、爾之身負我、我姑弗言、  20兄弟歟、使我於主中得爾助、於基督中怡我心、  21我深信爾之順服、故書遺爾、知爾所為、必過我所言、
保羅有往見之望
22爾亦當為我備館舍、蓋我望由爾祈禱、得就爾也、○  23緣基督耶穌與我同囚之以巴弗、  24及同勞之馬可   亞里達古   底馬   路加皆問爾安、  25願主耶穌基督之恩在爾衷、阿們、