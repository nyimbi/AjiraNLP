以二婦喻撒瑪利亞與耶路撒冷崇邪背主
1耶和華諭我曰、  2人子歟、昔有二女、一母所生、  3當其少年、在埃及行淫、為男擁抱、摩撫厥乳、  4姊名阿荷拉、妹名阿荷利巴、俱歸於我、而生子女、阿荷拉即撒瑪利亞、阿荷利巴即耶路撒冷也、  5阿荷拉既歸我、乃行淫亂、戀其情人鄰邦亞述族、  6彼衣紫衣、皆為方伯州牧、少壯可愛、乘馬而至、  7婦與亞述俊男行淫、以其所戀愛者、及其偶像、自染污衊、  8當其少年、在埃及行淫、為男玷污、摩撫厥乳、迄今未改、  9故我付之於其情人亞述族手、  10裸其身體、虜其子女、殺之以刃、加罰其身、使為話柄於眾婦中、  11厥妹阿荷利巴見此、狥欲過於其姊、行淫較之尤甚、  12戀愛鄰邦亞述人、方伯州牧、少壯可愛、盛服乘馬、  13我見其被玷、姊妹俱行一途、  14惟彼增其淫行、見迦勒底人像、繪於牆壁、塗以丹雘、  15其腰束帶、冠巾下垂於後、容若牧伯、與迦勒底地所出之巴比倫人同、  16婦見之、則生戀愛、遣使往迦勒底見之、  17巴比倫人至、登榻行淫、婦既被玷、則厭其人、  18彼顯其淫行、露其身體、我則厭之、如厭其姊、  19惟彼增其淫行、憶其少年、在埃及行淫、  20戀其所懽、體壯若驢、精足若馬、  21猶憶少年行淫、為埃及人擁抱、摩撫厥乳、○
阿荷利巴必受惡報
22 阿荷利巴乎、主耶和華曰、爾之情人、爾所厭者、我必興之以攻爾、四方集之以敵爾、  23即巴比倫人、迦勒底眾、及比割   書亞   哥亞諸族、亞述人偕之、皆為方伯州牧、少壯可愛、有名議士、俱乘馬者、  24彼必率軍旅、攜兵械、戰車運車、至而攻爾、執干盾、冠兜鍪、列陳圍爾、我將付鞫權於其手、依其律以鞫爾、  25我必以忌嫉攻爾、彼將以盛怒待爾、加以劓刵、以刃殺爾遺民、虜爾子女、所有孑遺、焚之以火、  26褫爾衣裳、奪爾珍寶、  27如是、我必止爾邪欲、及爾淫行、即在埃及所習者、俾爾不舉目望之、不復記憶埃及、  28主耶和華曰、爾所憾所厭者、我必付爾於其手、  29彼必以恨待爾、奪爾貨財、使爾裸體、顯爾邪慝淫行之醜、  30爾遭斯事、因爾狥欲、從異邦人、為其偶像所玷、  31爾行爾姊之途、我必以其爵付於爾手、  32主耶和華曰、爾姊之爵、既深且巨、所盛既多、爾必飲之、為人輕慢姍笑、  33爾姊撒瑪利亞之爵、盛以駭愕淒涼、爾必滿飲、沈醉憂傷、  34爾必飲之、吸之務盡、嚙爵之碎、搔裂己乳、主耶和華言之矣、  35主耶和華曰、因爾遺忘我、背棄我、必負爾邪欲淫行之罪、○
嚴責二婦之邪淫
36耶和華諭我曰、人子歟、爾欲鞫阿荷拉   阿荷利巴乎、若鞫之、則以其可惡之事告之、  37彼行淫、手染血、狥欲於偶像、使其為我而生之男經火、而奉獻之、至於殄滅、  38更有逆我之事、同日污我聖所、犯我安息、  39既殺子女、獻於偶像、當日入我聖所而污之、於我室中、所行若是、  40且遣使往遠方、招人詣爾、既至、爾則澡身畫眉、妝以首飾、  41坐於華牀、設几其前、以我芳品膏油、置於其上、  42斯眾安逸、喧譁聞於其中、亦自曠野、攜庸人及沈湎者至、為二婦著釧於手、戴冕於首、
二淫婦必受重懲
43我曰、行淫已久之婦、與眾彼此行淫、  44眾入其所、如入妓所、就二淫婦、阿荷拉、阿荷利巴、  45義人必鞫之、如鞫淫婦、與流血之婦然、以彼誠為淫婦、其手染血也、  46主耶和華曰、我必率眾攻之、俾其播蕩而被刦、  47眾必擊之以石、殺之以刃、戮其子女、焚其第宅、  48如是、必止淫行於斯土、以訓眾女、不效爾之行淫、  49人必報爾之邪淫、爾必負拜偶之罪、俾知我乃主耶和華、