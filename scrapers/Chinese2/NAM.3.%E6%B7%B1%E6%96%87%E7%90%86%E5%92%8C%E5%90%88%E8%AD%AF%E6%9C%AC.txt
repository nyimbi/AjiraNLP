尼尼微因惡受罰
1禍哉血邑、詭譎強暴充滿、刦奪不息、  2鞭聲振振、車輪轟轟、馬馳驟、車奔騰、  3騎兵衝突、劍光芒、戈閃爍、被殺者多、尸身堆積、屍骸無數、人蹶於上、  4蓋此美妓多淫、工行邪術、以淫行鬻列邦、以邪術鬻諸族、  5萬軍之耶和華曰、我為爾敵、必揭爾裙、以蒙爾面、以爾裸體示於列國、以爾醜辱示於萬邦、  6且以可憎之穢、投於爾身、使爾鄙陋、為眾目所視、  7凡見爾者、必逃避爾曰、尼尼微荒蕪、誰哀悼之、慰藉爾者、我何由而尋之乎、  8爾豈愈於挪亞們乎、彼居河間、諸水縈繞、以水為塹、以水為垣、  9古實   埃及、為彼之力、其力無窮、弗與路比、為彼之助、  10惟彼被徙、而為俘囚、嬰孩被擲、碎於街隅、其顯者、敵為之掣籤、其大人、則繫之以鏈、  11爾將沈醉而昏、因敵而尋衛所、  12爾諸保障、如無花果之初實、一經搖撼、則落於食者之口、  13爾境之民、同於婦女、爾國之門、啟於敵前、門楗為火所焚、  14爾其汲水以備受困、堅爾保障、踐泥擣土、執持磚模、  15任爾多若蝻蝗、眾若蟿螽、在彼火將焚爾、刃將滅爾、如為蝻蝗所吞、  16爾增商賈、多於天星蝻蝗食盡而去、  17爾之牧伯、有若蝗蟲、爾之軍長、有若蚱蜢成羣、日寒棲於藩籬、日出而去、不知其所、  18亞述王乎、爾之民牧寢矣、爾之顯者休矣、民眾散於山間、無人集之、  19爾傷莫能減之、爾創甚劇、凡聞爾之音耗者、必向爾鼓掌、蓋爾之兇惡、誰未屢受之耶、