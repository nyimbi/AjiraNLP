上帝為其民之避所
可拉裔之詞使伶長歌之調用女子音○
1上帝為我避所、為我能力、在患難中、大顯輔助兮、  2故雖大地變遷、山嶽震動、移於海心、  3波濤漰渤洶湧、水漲山搖、我無所懼兮、  4有河支流、以悅上帝之邑、即至上者帷幕之聖所兮、  5上帝居其中、其邑不動搖、迨及黎明、上帝必扶助兮、  6異族喧囂、列邦震動、上帝發聲、大地銷鎔兮、  7萬軍之耶和華偕我、雅各之上帝、為我高臺兮、○  8來觀耶和華所行、地上荒蕪、乃其所為兮、  9彼戢干戈、爰及地極、折弓斷戟、火焚戰車兮、  10爾其休息、知我為上帝、我將被尊於異邦、見崇於大地兮、  11萬軍之耶和華偕我、雅各之上帝、為我高臺兮、