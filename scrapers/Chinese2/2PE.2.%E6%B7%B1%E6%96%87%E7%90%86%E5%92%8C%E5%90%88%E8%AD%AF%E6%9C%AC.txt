預示必有偽先知起多人從之若輩必遭重刑
1昔有偽先知起於民間、爾中亦將有偽師、私傳左道以陷人、拒贖之之主、自取速亡、  2將有多人從其淫妄、真道因之而受謗、  3彼由貪婪、將以飾言漁爾之利、自昔其鞫不遲、淪亡不寢、  4夫上帝既不惜干罪之天使、投之暗府、付之幽坎、守以待鞫、
引古時惡者受刑義者得救為證
5又不惜上古之世、降洪水於不虔者、惟存宣義之挪亞八人、  6又灰燼所多瑪   蛾摩拉二邑、以傾陷定其罪、以為後之不虔者鑒、  7惟拯義者羅得、即以惡人之淫佚為殷憂者、  8蓋此義者居其中、且見且聞、以其不法之行、日傷公義之心、  9主知拯虔者於試中、而留不義者於刑下、以待鞫日、
指明人將行作諸惡
10彼狥形軀、縱污慾、輕視執政為尤甚、乃果敢自恃、謗讟尊榮、而不戰慄、  11夫天使雖權力尤大、而於主前尚不詬詈以訟之、  12但此輩乃無知之物、生性如畜、為人所執而屠者、謗讟其所不知、將於所敗者而見敗、  13其受非義、乃非義之值也、彼以白晝宴樂為快、乃玷乃垢、與爾同餐時、則於愛筵而宴樂也、  14其目充淫色、不已於罪、煽惑不堅之人、心習貪婪、是為受詛之子、  15棄正道而迷罔、從比珥子巴蘭之道、即愛不義之值者也、  16為己過愆見責、瘖驢作人聲、禁先知之狂妄、  17若輩猶枯泉、狂風所蕩之霧、有晦而暗者待之、  18蓋其言矜誇虛誕、由形軀之慾、以淫邪誘惑甫脫妄行者、  19許之以自由、而己則為邪慝之奴、蓋為其所勝者、即為其奴也、
若輩先得真道後卻轉入惡中
20人既因識主救者耶穌基督、得脫世污、若復為其所累所勝、則後患尤劇於前、  21蓋未識義路、較識之而背所受之聖誡猶愈也、  22斯人也、如諺所云、犬既吐而轉食之、豕既浴而復淖之、