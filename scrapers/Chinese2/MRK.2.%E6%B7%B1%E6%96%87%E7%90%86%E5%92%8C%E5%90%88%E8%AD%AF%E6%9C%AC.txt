醫治癱瘓
1越數日、耶穌復進迦百農、眾聞其在室、  2咸集、致無隙地、門前亦然、耶穌與之言道、  3有攜癱瘓者來、為四人所舁、  4以人眾不得近、乃於耶穌所在、揭屋頂而穴之、縋癱瘓者及所臥之牀而下、  5耶穌見其信、謂癱瘓者曰、小子歟、爾罪赦矣、  6士子數人在座、  7意謂斯人何出此言、乃僭妄也、上帝而外、誰能赦罪乎、  8耶穌心知其如是竊議、謂之曰、爾曹胡為心議斯事乎、  9於癱瘓者言爾罪赦矣、與言起取牀而行、孰易、  10但令爾知人子在世、有權以赦罪耳、遂謂癱瘓者曰、  11我命爾起、取牀以歸、  12其人即起、於眾前取牀而出、眾奇之、歸榮上帝、曰、我儕從未見若是者也、○
利未坐於稅關耶穌召之為門徒
13 耶穌復出、沿海而行、眾就之、遂訓誨焉、  14行時、見亞勒腓之子利未坐於稅關、謂之曰、從我、遂起從之、
與稅吏罪人共食
15 耶穌席坐於其家、諸稅吏及罪人、與耶穌並其徒同坐、蓋從之者眾也、  16法利賽人之士子、見耶穌與罪人稅吏共食、語其徒曰、彼與稅吏罪人飲食也、  17耶穌聞之曰、健者不需醫、惟病者需之、我來、非召義人、乃召罪人耳、○
辨白門徒不禁食之故
18適約翰之徒、與法利賽人禁食、或就耶穌曰、約翰之徒、與法利賽人之徒禁食、爾徒獨不禁食何也、  19耶穌曰、新娶者偕在、賀婚者能禁食乎、新娶者尚在、不能禁食也、  20惟日將至、新娶者見接而去、乃禁食耳、  21未有以新布補舊衣者、若然、則所補之新者裂其舊者、其綻尤甚、  22亦未有以新酒注舊革囊者、若然、則酒必裂囊、酒與囊俱敗、惟以新酒注於新囊焉、○
辨白門徒在安息日摘麥穗
23值安息日、耶穌行經田間、其徒摘穗、  24法利賽人謂耶穌曰、彼何行安息日不宜行者乎、  25耶穌曰、爾未讀大衛與從者匱而飢時所為乎、  26當亞比亞他為大祭司時、入上帝宮、食陳設餅、亦予從者、斯餅非祭司不宜食、  27又曰、安息日為人而設、非人為安息日也、  28是以人子亦為安息日之主、