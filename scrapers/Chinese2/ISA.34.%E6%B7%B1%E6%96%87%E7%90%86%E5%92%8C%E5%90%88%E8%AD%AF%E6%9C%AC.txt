耶和華必為其民復仇伸冤
1列邦歟、爾其就而聽之、萬民歟、爾其聆之、世與充其間者、地與凡所產者、咸宜聽焉、  2蓋耶和華怒乎列邦、忿其全軍、俾歸淪亡、付之殺戮、  3死者見擲、尸腥上騰、血漬諸山、  4天象俱消、天卷若卷、萬象凋殘、若葡萄葉之墮、若無花果樹枯葉之隕、  5我刃足飲於天、將臨以東、及我所詛之民、而審鞫之、  6耶和華之刃盈以血、潤以脂、即羔羊山羊之血、牡羊腎之脂、緣耶和華有祀事於波斯拉、行大戮於以東地、  7野牛與犢、以及牡牛、同就死地、其地因血而醉、其土因脂而腴、
敵必受報遭災
8蓋耶和華有復仇之日、為錫安之故、有報施之年、  9以東諸溪變為瀝青、土壤化為硫磺、其地成為已燃之瀝青、  10晝夜不熄、恆久煙騰、歷代荒蕪、無人經過、迄於永世、  11鵜鶘毛蝟居之、鴟鴞烏鴉棲之、耶和華將於其上、施以混沌之繩、空曠之準、  12召其顯者嗣國、而乏其人、牧伯歸於無有、  13荊榛生於宮闕、蒺藜枳棘殖於堅城、為野犬之穴、鴕鳥之苑、  14野獸與豺狼相遇、野羊呼其同儕、魑魅據為憩所、  15箭蛇穴之、涵淹卵育、聚子腹下、鷙鳥羣集、雌雄匹配、
所言必驗
16爾其察耶和華之書而誦之、在此罔缺、無有不偶、耶和華口已命之、其神已集之、  17耶和華為之掣籤、親手以繩分予之、永為彼有、歷世居之、