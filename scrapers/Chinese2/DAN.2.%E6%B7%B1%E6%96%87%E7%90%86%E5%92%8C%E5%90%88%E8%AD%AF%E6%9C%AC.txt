尼布甲尼撒王得夢遺忘迫令術士告之
1 尼布甲尼撒二年、王得夢、心煩不得寢、  2乃召巫人、術士卜筮、及迦勒底人咸至、為王說夢、眾入、立於王前、  3王謂之曰、我得夢、中心煩擾、欲知夢兆維何、  4迦勒底人以亞蘭方言奏王曰、願王萬歲、請以夢告僕、我則解之、  5王曰、我命已出、如爾不以夢、及其解告我、必解爾體、使爾室為糞場、  6如以夢及其解告我、則必自我而獲品物、賞賚、及大尊榮、故當以夢及其解告我、  7彼復奏王曰、請以夢告僕、我則解之、  8王曰、我確知爾欲延其時、因知我命已出、  9如爾不以夢告我、祇以一法懲爾、因爾設誑言妄語告我、以待其時變易、爾其以夢告我、則知爾能解之、
術士回奏無人能告
10 迦勒底人對曰、王之事、天下無能示之、從未有君王、主治者、掌權者、以此詰巫人術士、及迦勒底人者、  11王所詰者罕矣、除不居於形軀之神外、無能告王、
王怒擬殲滅之
12王因之怒、忿甚、命殲巴比倫諸哲士、  13王命出、將誅哲士、則索但以理、及其同儕、欲殺之、
但以理求寬限
14王之侍衛長亞畧出、欲殺巴比倫諸哲士、但以理以聰明審慎與之言、  15曰、王命何若是嚴急哉、亞畧以情告之、  16但以理入覲、求王寬限、為王解之、○
與同儕禱主蒙示以王夢與兆
17 但以理歸、以告同儕哈拿尼雅、米沙利、亞撒利雅、  18請其為此秘奧、求天上上帝矜憫、免但以理及其同儕、與其餘之巴比倫哲士偕亡、  19於夜間異象中、此秘奧顯示於但以理、但以理遂稱頌天上上帝、  20曰、智慧能力悉屬上帝、願其名受頌美、永世靡暨、  21彼變更時日、廢立君王、以智賜哲士、以識賜達人、  22顯示隱微深奧之事、洞悉暗中所有、光與之偕、  23我列祖之上帝歟、我稱謝頌美爾、錫我智能、以我儕之所求示我、俾知王事、  24但以理入、見王所命殲巴比倫哲士之亞畧曰、勿殲巴比倫哲士、引我覲王、我必為王解之、○
但以理覲王
25 亞畧急引但以理入覲王、奏曰、於猶大俘囚中、我得一人、彼將為王解之、  26王謂稱伯提沙撒之但以理曰、我所得之夢與其解、爾能告我乎、  27但以理對曰、王所問之秘奧、哲士術士、巫人卜筮、不能告王、  28惟在天有上帝、顯示秘奧、彼以末日必有之事、示尼布甲尼撒王、王在牀所得之夢、及所見之異象乃此、  29王在牀時、思未來之事、今顯示秘奧者、以必有之事示爾、  30此秘奧顯示於我、非因我有智慧、逾於眾生、乃以夢兆告王、俾知心之所思、
述王之夢
31王見巨像、其形雄偉、輝煌特甚、立於王前、其狀可懼、  32像首為精金、胸臂為銀、腹股為銅、  33其脛為鐵、其足半鐵半泥、  34王視之、見一石、非人手所鑿、擊厥像半鐵半泥之足而碎之、  35於是鐵泥銅銀與金俱碎、如夏日禾場之粃糠、為風飄揚、無從尋覓、擊像之石、成為大山、遍盈天下、
詳解夢兆
36所夢若是、我今為王解之、  37王歟、爾為諸王之王、天上上帝以國以權、以能以榮賜爾、  38凡有居民之處、野獸飛鳥、悉付爾手、俾爾治之、金首即爾也、  39爾後將有一國興起、亞於爾國、又有其三之國若銅、統轄天下、  40復有其四之國、堅剛似鐵、夫鐵能服百物而碎之、此國亦必行破壞如鐵然、  41爾見其足與趾、半為陶人之泥、半為鐵者、其國必分、爾見鐵雜於泥、其國必有力如鐵然、  42其趾半鐵半泥、其國亦半強半弱、  43爾見鐵雜於泥、其民必與異族混雜、惟彼此不相洽、如鐵不與泥合然、  44當彼列王時、天上上帝必立一國、永不見滅、其權不歸他族、將毀前之諸國、而盡滅之、其國恆存弗替、  45爾見有石、自山鑿出、非由人手、擊碎鐵銅泥銀及金、斯乃惟皇上帝以未來之事示王、其夢實真、所解誠確、
王尊崇但以理加以重賚
46 尼布甲尼撒王遂面伏於地、拜但以理、命以禮物香品奉之、  47王語但以理曰、爾之上帝、誠為諸神之上帝、諸王之主、顯示秘奧、使爾知此秘奧、  48王乃使但以理為大、加以重賚、立之治巴比倫全州、為巴比倫哲士之長、  49但以理求於王、王乃立沙得拉米煞亞伯尼歌、分理巴比倫州事、惟但以理侍於御門、