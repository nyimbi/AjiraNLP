強敵迫害求耶和華佑護解脫
大衛之詩使伶長歌之○
1耶和華歟、援我於惡人、護我於強暴兮、  2彼心謀惡、恆搆戰兮、  3利舌如蛇、脣藏蝮毒兮、  4耶和華歟、脫我於惡人之手、護我於強暴、彼定厥志、躓我步履兮、  5維彼驕人、為我置機檻、張絆索、施網道旁、為我設擭兮、○  6我謂耶和華曰、爾乃我上帝、耶和華歟、傾耳聽我懇求之聲兮、  7主耶和華、我拯救之力歟、在昔戰鬥之日、爾蔽我首兮、  8耶和華歟、勿遂惡人之欲、勿成其謀、免其自高兮、  9昂首而圍我者、願其口之奸惡、反乎己身兮、  10願爇炭墮其上、願其投於火燄、陷於深坑、不復興起兮、  11讒謗者、不得堅立於世、強暴者、災禍必獵取之、傾覆其人兮、  12我知耶和華必為困苦者折中、為窮乏者辨屈兮、  13義人必稱頌爾名、正人必居處爾前兮、