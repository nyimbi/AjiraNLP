耶穌降生
1 希律王時、耶穌既生於猶太之伯利恆、有博士數人、自東方至耶路撒冷、
有星引東方博士來拜
2曰、生而為猶太人王者安在、我在東方見其星、故來拜之、  3希律王聞之惶懼、舉耶路撒冷皆然、  4乃集祭司諸長、及民間士子、問基督當生於何處、  5僉曰猶太之伯利恆、蓋先知載云、  6猶太地之伯利恆乎、在猶太郡中、爾非最小者、蓋將有君自爾出、牧我以色列民矣、  7於是希律密召博士、詢悉星見之時、  8遂遣之往伯利恆曰、爾往詳訪嬰兒、遇則告我、我亦往拜之、  9博士聞王命而往、東方所見之星前導、至嬰兒所在、則止其上、  10博士見星、喜不自勝、
博士拜耶穌奉獻禮物
11入室、見嬰及其母馬利亞、則俯伏拜嬰、啟櫝以黃金乳香沒藥獻之、  12乃於夢中得示、令勿返見希律、遂由他途而歸、○
約瑟夢中受警攜耶穌與其母逃往埃及
13博士既去、主之使見夢於約瑟曰、起、攜嬰及其母、奔埃及、寓彼、俟余示爾、蓋希律將索嬰殲之、  14遂起、攜嬰及其母、夜往埃及、  15寓彼、至希律卒、以應主藉先知所言云、曾召吾子出埃及矣、
希律屠嬰
16時希律知為博士所愚、怒甚、遣人將伯利恆及四境所有之男嬰、按其詳問博士時、凡二歲以下者殄之、  17於是應先知耶利米所言云、  18在拉瑪聞聲、哀泣慟甚、乃拉結氏哭子、而不受慰、以其無存也、○
希律卒
19 希律既卒、主之使在埃及見夢於約瑟曰、起、  20攜嬰及其母、往以色列地、蓋索嬰命者已死矣、
約瑟攜耶穌與其母回國往加利利居拿撒勒
21遂起、攜嬰及其母、至以色列地、  22聞亞基老繼父希律為猶太王、懼不敢往、夢中得示、遂入加利利境、  23至一邑名拿撒勒居之、應諸先知所言云、人將稱之為拿撒勒人矣、