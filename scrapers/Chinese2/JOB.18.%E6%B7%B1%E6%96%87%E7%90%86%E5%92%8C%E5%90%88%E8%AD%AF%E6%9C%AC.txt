比勒達責約伯強詞繁言
1 書亞人比勒達曰、  2爾尋言詞、何時而止、爾其思之、我則與言、  3曷以我儕為獸、目中視為不潔、  4爾以忿怒破裂己身、豈得緣爾故、大地見棄、磐石移其所哉、
惡人之禍患
5夫惡人之光必滅、其焰不耀、  6其幕之光必暗、其上之燈必熄、  7健壯之步履、將見狹隘、自設之計謀、轉致傾覆、  8其足陷之於網羅、自行於羈絆、  9樊籠拑其踵、機檻拘其身、  10繩索為之藏於土、罟擭為之設於途、  11威烈四起、使之驚惶、追逐其後、  12其力因飢而衰、禍患俟於其側、  13其肌膚被噬、其肢體為死亡之長子所吞、  14彼必見拔於所恃之幕、攜詣威烈之王、  15非彼所屬、將居其幕、硫磺播於其處、  16其根槁於下、其枝翦於上、  17其誌必沒於寰宇、其名不傳於街衢、  18將被驅逐、自光入暗、屏之出於世界、  19在其民中、無子無孫、於其居所、靡有孑遺、  20後人駭異其日、如前人之恐惶、  21惡人之家、誠如此、不識上帝者之境遇、亦如此、