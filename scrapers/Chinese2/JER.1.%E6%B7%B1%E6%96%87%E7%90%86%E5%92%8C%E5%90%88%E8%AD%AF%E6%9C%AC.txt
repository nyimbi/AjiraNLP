耶利米奉召為先知之時
1 便雅憫地、亞拿突邑、祭司希勒家子耶利米之言、  2猶大王亞們子約西亞、即位之十三年、耶和華諭之、  3又諭之於猶大王約西亞子約雅敬時、迄約西亞子西底家十一年之末、是年五月、耶路撒冷被虜、○  4耶和華諭我曰、  5我未造爾於腹、我已識爾、爾未出胎、我已區別爾、立爾為列邦之先知、  6我曰、噫、主耶和華歟、我乃小子、不知所言、  7耶和華諭我曰、勿謂我乃小子、我使爾何往、爾必往焉、我命爾何言、爾必言焉、  8勿緣之而懼、蓋我與爾偕、以拯爾也、耶和華言之矣、  9耶和華伸手捫我口、曰、我以我言置於爾口、  10今日立爾於諸邦諸族之上、用以拔之毀之、滅之傾之、建之植之、○
耶利米見杏枝沸鼎
11耶和華又諭我曰、耶利米、爾何所見、曰、見杏樹之枝、  12曰、爾所見善矣、我必儆醒、守我言以成之、
預言猶大遭災
13耶和華復諭我曰、爾何所見、曰、見一沸鼎自北而傾、  14耶和華曰、禍必自北而發、臨於斯土眾民矣、  15我必召北方諸邦諸族咸至、各設其座於耶路撒冷邑門之場、環攻城垣、暨猶大諸邑、耶和華言之矣、  16我必宣告懲罰於彼、以其離棄我、焚香於他神、崇拜己手所作者、肆行惡事、
耶和華慰勉耶利米
17爾其束腰而起、盡傳我命、勿緣之恐惶、免我使爾恐惶於其前、  18我是日使爾對於猶大通國、君王牧伯、祭司庶民、為堅城鐵柱銅垣、  19彼必攻爾而不勝、蓋我與爾偕、以拯爾也、耶和華言之矣、