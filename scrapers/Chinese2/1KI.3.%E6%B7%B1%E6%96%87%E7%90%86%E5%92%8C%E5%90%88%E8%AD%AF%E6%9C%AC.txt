所羅門娶法老女為妻
1 所羅門與埃及王法老聯婚、娶其女、攜入大衛城、待建王宮、及耶和華室、並耶路撒冷四周之垣竣工、  2當時因未為耶和華名建室、民在崇邱獻祭、  3所羅門敬愛耶和華、遵父大衛之典章而行、惟獻祭焚香於崇邱、○  4所羅門往基遍獻祭、在彼之崇邱維大、王獻牲一千於其壇、以為燔祭、  5耶和華夜間見夢於所羅門曰、爾欲我錫爾者、可求之、  6所羅門曰、昔爾僕我父大衛、以誠實公義中正、行於爾前、爾循是而施以鴻恩、復加厚惠、賜之一子、踐乎其位、有如今日、  7我上帝耶和華歟、汝使爾僕、代父大衛為王、惟我幼冲、不知若何出入、  8爾之選民乃大、其數不可勝數、爾僕居於其中、
所羅門求智慧
9誰能鞫此眾民、祈賜爾僕智慧之心、為民折中、而辨是非、  10所羅門求此、主悅其言、  11上帝曰、因爾求此、不求壽富、亦不求滅敵之命、惟求智慧以聽訟、  12我依爾所求、以聰明智慧之心錫爾、致爾之前、未有如爾者、爾之後、亦未有如爾者、  13爾所未求者、我兼賜爾、即豐富尊榮、爾之畢生、列王之中、無可比儗、  14爾若行我道途、守我典章誡命、循爾父大衛所行、我必延爾年齡、  15所羅門既寤、則知為夢、遂返耶路撒冷、立於耶和華約匱前、獻燔祭酬恩祭、宴其臣僕、○  16時、有二妓至、立於王前、  17其一曰、我主歟、我與此婦同居一室、相偕在室、我產一子、  18越至三日、彼亦產子、惟我二人同處、此外無人與居、  19彼於夜間、壓死其子、  20中夜彼起、乘婢尚寢、取我子於我側、抱於其懷、而置死子於我懷、  21昧爽、我起哺子、見子已死、迨旦察之、見其非我所產、  22彼婦曰、不然、生者我子、死者爾子、曰、不然、死者爾子、生者我子、二人如是訴於王前、
所羅門以智行鞫
23王曰、此云生者我子、死者爾子、彼云不然、死者爾子、生者我子、  24王曰、為我取刃、則取刃至王前、  25王曰、剖生子為二、各給其半、  26生子之母心痛其子、告王曰、我主歟、願以生子給之、決不可殺、彼婦曰、勿歸我、勿歸爾、剖之可也、  27王曰、彼乃生子之母、以子予之、決不可殺、  28以色列眾聞王所判、知其具有上帝之智慧以行鞫、遂咸寅畏焉、