約翰傳道施洗
1維時、施洗約翰至、宣言於猶太野、  2曰、爾宜改悔、天國邇矣、  3此乃先知以賽亞所言者、曰、有呼於野者、其聲云、備主路、直其徑、  4夫約翰身衣駝毛、腰束皮帶、食則蝗蟲野蜜、  5時耶路撒冷   猶太及約但四方、咸出就之、  6在約但河受其洗、而承己罪、
斥責法利賽撒都該二教人
7 約翰見法利賽撒都該人多就其洗、謂之曰、蝮類乎、誰示爾避將來之怒乎、  8故當結果、以副改悔、  9勿自謂、我有亞伯拉罕為父也、我語汝、上帝能由此石興起亞伯拉罕之子孫焉、  10今斧置樹根、凡不結善果者、則斫之、委於火、  11夫我洗爾以水、俾爾改悔、但後我來者、尤勝於我、即攜其履、我亦弗堪、彼將洗爾以聖神及火焉、  12其手執箕、簸淨厥場、斂麥入倉、而燒糠以不滅之火、○
耶穌就約翰受洗
13時耶穌自加利利至約但就約翰、欲受其洗、  14約翰辭曰、我應受洗於爾、爾乃就我乎、  15耶穌曰、今姑許我、我儕亦如是以盡諸義、乃許之、  16耶穌受洗、由水而上、天為之開、見上帝之神、如鴿降臨其上、  17自天有聲云、此我愛子、我所欣悅者、