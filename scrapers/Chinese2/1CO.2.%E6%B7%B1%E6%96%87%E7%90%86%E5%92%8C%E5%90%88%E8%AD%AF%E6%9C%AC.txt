保羅傳道非用高言世智惟靠聖神
1兄弟乎、我素就爾、宣上帝之奧秘、不以高言峻智、  2蓋我定意於爾中、他無所知、惟耶穌基督與其釘十架耳、  3我偕爾時、荏弱驚懼、戰慄不勝、  4且所語所宣、不在智之婉言、惟在神與能之闡明、  5令爾之信、不在人之智、乃在上帝之能、○
所傳者世人雖以為愚卻是上帝奧旨
6然我言智於成人、非斯世之智、亦非斯世掌權者之智、以其必敗也、  7所言者上帝奧妙之智、即昔所隱、上帝於萬世之先、預定以榮我儕者也、  8此智也、斯世掌權者不知、知則不以有榮之主釘十架矣、  9如經云、目未見、耳未聞、亦未入人之心者、即上帝為愛之者所備也、  10惟上帝以聖神示我儕、蓋聖神窮萬有、以及乎上帝之深邃、  11夫人之情、非在其內之靈、誰知之乎、如是、上帝之情、非上帝之神亦無知之者、
此智屬情欲者不識亦不能識
12我儕所受、非斯世之靈、乃上帝之神、俾我知上帝所樂賜我者、  13我儕言之、非以人智所訓、乃聖神所訓、以靈言互參靈事也、  14夫屬血氣者、不納上帝聖神之事、以之為愚、且不能識、以其事乃由心靈而擬也、
惟屬聖神者識之
15惟屬靈之人、則擬萬事、而己不為人所擬、  16孰知主心而誨之乎、我儕乃有基督之心也、