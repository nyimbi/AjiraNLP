必為耶路撒冷闢一源泉洗罪滌污偶像偽先知均必滅絕
1是日必有源泉、為大衛家、及耶路撒冷居民而闢、以去罪戾污穢、  2萬軍之耶和華曰、當是日、我必絕偶像之名於斯土、不復見憶、亦使先知與邪鬼出斯土、  3如有人預言、則生之之父母、必謂之曰、爾託耶和華名而言誑、必不得生、彼預言時、生之之父母、必刺而穿之、  4是日先知預言者、必因所見之異象而羞愧、不復衣毛服以欺人、  5乃曰、我非先知、乃農夫耳、自幼為奴、  6或謂之曰、爾兩肩之間何傷也、曰、我在友人之家、所受之傷也、○
預言牧者被擊
7萬軍之耶和華曰、鋒刃歟、其起擊我牧者、與我同儔、其擊牧者、散厥羣羊、惟彼小子、我將反手加之、  8耶和華曰、四境之內、三分之二、將見絕滅而亡、三分之一、必得存留、  9其三分之一、我將使之經火、煉之若銀、煆之若金、彼必呼籲我名、而我應之、我則曰、彼為我民、彼則曰、耶和華乃我上帝也、