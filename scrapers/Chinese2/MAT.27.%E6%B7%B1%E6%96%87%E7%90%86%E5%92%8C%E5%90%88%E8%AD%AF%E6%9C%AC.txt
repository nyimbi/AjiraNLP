耶穌受縛解至彼拉多所
1平旦、祭司諸長、民之長老、謀攻耶穌以死之、  2繫而曳之、解於方伯彼拉多、○
猶大自縊
3時、賣師者猶大、見耶穌定罪、則悔、反其金三十於祭司諸長長老、  4曰、我賣無辜者之血、有罪矣、僉曰、於我何與、爾自當之、  5猶大擲金於殿、退而自縊、  6祭司諸長取其金、曰、此乃血值、貯庫非宜、  7遂共議以其金市陶人田、以瘞旅、  8故其田迄今稱血田焉、  9乃應先知耶利米言云、彼取被估者之值三十金、即以色列人所估者、  10以市陶人田、依主所命我也、○
彼拉多審問耶穌
11 耶穌立方伯前、方伯問曰、爾猶太人王乎、耶穌曰、爾言之矣、  12祭司諸長長老訟之、耶穌不答、  13彼拉多曰、斯人多端證爾、爾不聞乎、  14耶穌不答一詞、方伯奇甚、  15屆節期、方伯例釋一囚、任眾所欲、  16時有著名之囚、巴拉巴、  17眾集、彼拉多曰、爾欲我孰釋耶、巴拉巴乎、抑耶穌稱基督者乎、  18蓋知其因媢嫉而付耶穌也、
彼拉多見勸於妻
19方伯坐於堂、其妻使謂之曰、此義人、爾勿與也、以我今夜夢中、不勝為之哀傷焉、
祭司長唆眾殺耶穌
20祭司諸長、長老、唆眾求釋巴拉巴、而滅耶穌、  21方伯謂眾曰、二人中欲我孰釋、曰、巴拉巴、  22彼拉多曰、然則稱基督之耶穌、何以處之、僉曰、釘之十架、  23方伯曰、彼行何惡耶、眾愈呼曰、釘之十架、
彼拉多取水盥手
24 彼拉多見言之無濟、反以滋亂、遂取水、眾前盥手、曰、流此義人之血、非我罪也、爾自當之、  25眾皆應曰、其血歸我、及我子孫、
釋放巴拉巴
26遂釋巴拉巴、鞭耶穌、付之釘十架、○
以枳棘編冕戴耶穌首上
27時、方伯之卒、攜耶穌入署、集全營圍之、  28褫其衣、衣以絳袍、  29編棘冕、冠其首、置葦於右手、跪其前、而戲之曰、猶太人王安、  30且唾之、取葦擊其首、  31戲畢、褫其袍、衣以故衣、曳釘十架、○  32眾出、遇一古利奈人、西門、強之偕往、負耶穌之十架、  33至一地、名各各他、即髑髏處也、  34以酒和膽飲之、耶穌嘗而不飲、
釘耶穌於十字架
35既釘之十架、鬮分其衣、  36坐而守之、  37置標於首、書曰、猶太人之王耶穌、  38有二盜同釘十架、一左一右、
受人譏誚
39過者誚之、搖首曰、  40爾毀殿、三日復建之、可自救也、爾若上帝子、則自十架下矣、  41祭司諸長、士子、長老、亦如是戲之曰、  42彼救他人、不能自救也、彼為以色列王、今自十架而下、我則信之、  43彼恃上帝、上帝果悅之、今可拯之、蓋彼曰、我乃上帝子也、  44同釘之盜、亦如是詬之、○
耶穌氣絕
45自午正至申初、徧地晦冥、  46約申初、耶穌大聲呼曰、㕽唎、㕽唎、啦嗎［口撒］［口駁］𠯈呢、即言我上帝、我上帝、何遺我也、  47旁立者有人聞之曰、彼呼以利亞也、  48其中一人疾趨、取海絨漬醯、束葦以飲之、  49或曰、姑聽之、試觀以利亞來救之否、  50耶穌復大聲而呼、氣遂絕、  51殿幔自上至下裂為二、地震、磐裂、  52墓啟、既逝之聖、其身多有復起者、  53迨耶穌復生後、出墓入聖京、見於多人、  54百夫長及同守耶穌者見地震、與所歷之事、懼甚、曰、此誠上帝子也、  55有多婦自加利利從耶穌、而供事之者、在彼遠觀、  56中有抹大拉之馬利亞、雅各、約西之母馬利亞、及西庇太二子之母、○
葬於墓中
57既暮、有富人約瑟者、來自亞利馬太、亦耶穌之徒也、  58謁彼拉多求耶穌屍、彼拉多命予之、  59約瑟取屍、裹以潔枲布、  60置諸己之新墓、鑿於磐者、轉大石於門墓而去、  61有抹大拉之馬利亞、及他馬利亞、對塋而坐、○
封墓派兵固守
62翌日、即備節之次日、祭司諸長與法利賽人、集謁彼拉多曰、  63大人、我儕憶彼惑人者、生時嘗曰、三日後、我將復起、  64是以請命固守其塋三日、恐其徒竊之、而以自死而起告民、則後此之謬、較甚於先矣、  65彼拉多曰、爾有守兵、往盡乃心、固守之、  66遂往封石設兵、固守其塋焉、