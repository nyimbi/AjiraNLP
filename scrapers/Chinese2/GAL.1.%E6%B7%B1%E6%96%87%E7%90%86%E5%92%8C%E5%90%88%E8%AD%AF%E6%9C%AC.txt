保羅問門徒安謝上帝恩
1 保羅為使徒、非本諸人、亦非由人、乃由耶穌基督、及自死而起之之父上帝也、  2與偕我之諸兄弟、書達加拉太諸會、  3願恩惠平康、由父上帝及我主耶穌基督歸爾、  4耶穌為我罪捐己、拯我脫此惡世、依我父上帝旨也、  5願榮歸之、爰及世世、阿們、○
異加拉太人速離正道
6上帝以基督恩召爾、我怪爾離之若此之速、而別從福音、  7此非福音也、乃擾爾者、欲紛更基督福音耳、  8或我儕或天使、宣福音於爾、異乎我所宣者、則宜見詛、
詛偽傳福音者
9我昔言之、今復言之、若人宣福音於爾、異乎爾所受者、則宜見詛、  10今我欲取信於人乎、抑欲取信於上帝乎、或求悅於人乎、若仍悅人、則非基督僕矣、○
保羅傳福音非由人乃由上帝
11我告兄弟、我所宣之福音、非徇人也、  12蓋我非受之於人、亦未學之、乃由耶穌基督之啟示、
先為人如何
13爾聞我昔在猶太教所行者、窘逐上帝會實甚、而殘賊之、  14且於猶太教有所進益、超越同族之年相若者多人、於我列祖遺傳、尤為熱衷、  15然自母胎甄別我、以恩召我之上帝、  16樂以其子啟示我衷、使宣之於異邦、我即不謀於有血氣者、  17亦不上耶路撒冷、見先我為使徒者、乃往亞拉伯、後返大馬色、○
後如何傳教
18越三載、乃上耶路撒冷訪磯法、與之同居旬有五日、  19其餘使徒、除主之弟雅各、皆未之見、  20今書與爾者、於上帝前無誑也、  21厥後、我入叙利亞   基利家境、  22在猶太屬基督之諸會、尚未謀面、  23第聞素窘逐我儕者、今宣昔所殘賊之道、  24  因我而榮上帝焉、