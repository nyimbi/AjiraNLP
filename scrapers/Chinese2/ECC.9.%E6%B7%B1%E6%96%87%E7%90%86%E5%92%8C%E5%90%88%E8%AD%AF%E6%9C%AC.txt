義者智者咸在上帝掌握
1凡此諸事、我決志詳察之、則知義者與智者、及其作為、咸在上帝之手、或蒙愛、或見惡、人不之知、悉在其前、
善人惡人在世所遭無異
2眾之所遭、初無或異、義者、惡者、仁者、潔者不潔者、祭者不祭者、所遇惟一、善人如何、罪人亦如何、發誓者如何、畏誓者亦如何、  3眾之所遇皆同、此乃日下諸事之患、人心充盈於惡、畢生狂妄為懷、後惟死者是歸、  4得與生人並列、猶有望焉、蓋生之犬、愈於死之獅也、  5生者知必死、而死者無所知、不復獲賞、不見記憶、  6所好所惡所妒嫉、早已消亡、彼於日下所經營、永不與焉、○  7其往樂意以食餅、懽心以飲酒、蓋上帝悅爾所為也、  8爾衣當恆潔白、爾首勿缺香膏、  9上帝所畀爾於日下生存之期、咸屬虛空、當與所愛之妻、歡然度日、此為爾於日下畢生操作、所得之值也、  10爾手可為者、當盡力為之、緣爾將至之陰府、無工作、無籌畫、無知識、無智慧、○
人有智能未必亨通
11我轉觀日下、疾趨者未必先至、力戰者未必獲勝、智者未必得食、達者未必得財、有技能者未必蒙恩寵、凡事皆由時勢而成、  12人不自知其時、魚入於網、鳥罹於羅、患難猝臨之日、世人陷於其中、亦若是也、○  13我於日下、見有智慧、且以為大、  14有一小邑、其人鮮少、有一大王至而圍之、築高壘以攻之、  15邑有貧而智者、用智以拯其城、而無人記憶之、
智慧愈於勇力
16我則曰、智愈於力、然貧者之智、為人蔑視、言不見聽、  17智者之言、靜而聽之、愈於魁愚人者之喧呼、  18智慧愈於戰具、僅一罪人、能敗諸善、