處暗之民有光照耀
1昔受痛苦者、將免幽暗、上帝昔使西布倫與拿弗他利地受辱、後將使沿海之路、約但河外、列邦之境得榮、  2處暗之民、得見大光、居陰翳之域者、有光照之、  3爾昌厥民、而益其樂、彼樂於爾前、如穫稼之歡、猶分贓之喜、  4因其負重之軛、撻背之杖、暴者之梃、爾已折之、若於米甸之日、  5戰士鼓譟之時、所擐之甲、及沾血之衣、俱必為薪、火焚之柴、  6蓋有嬰孩為我而生、有子錫予於我、其肩負荷國政、其名稱為奇士、謀主、全能之神、恆久之父、和平之君、  7其政治與和平、有加無已、在於大衛之位、治理其國、以公以義建立之、保定之、自今迄於永遠、萬軍耶和華之熱中、將成此焉、○
以色列因驕致禍
8主發一言、及於雅各、臨於以色列、  9維此眾庶、以法蓮與撒瑪利亞居民將知之、彼心驕氣傲、曰、  10甎既圮、我以鑿石建之、桑既伐、我以香柏易之、  11故耶和華起利汛之敵以攻之、並激其仇、  12東有亞蘭、西有非利士、張口吞噬以色列、然其怒未息、其手尚伸焉、○
雖遭重禍仍不歸主
13斯民仍未轉向擊之者、不尋求萬軍之耶和華、  14故一日之間、耶和華斷以色列之首尾、椶枝與蘆葦、  15長者尊者、首也、傳妄語之先知、尾也、  16導民者誘入迷途、受導者淪胥以亡、  17故主不悅其丁男、不恤其孤寡、因皆褻慢作惡、眾口言妄、然其怒未息、其手尚伸焉、○  18夫惡如火之燎、焚燬荊棘蒺藜、燃乎叢林、煙柱上騰、  19因萬軍耶和華之震怒、斯土被燬、民如柴薪、不相顧恤、  20有奪於右者而仍飢、有食於左者而不飽、各齧己臂之肉、  21瑪拿西吞噬以法蓮、以法蓮吞噬瑪拿西、二者同攻猶大、然其怒未息、其手尚伸焉、