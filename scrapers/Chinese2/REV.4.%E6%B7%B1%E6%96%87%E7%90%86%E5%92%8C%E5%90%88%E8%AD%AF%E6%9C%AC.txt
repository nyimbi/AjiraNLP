約翰見上帝寶座在天
1此後、我見有門啟於天、初聞之聲如號角者、與我言曰、升此、我將以後必成之事示爾、  2我忽感於聖神、見有座設於天、有居其上者、  3視之如碧玉、如瑪瑙、有虹環其座、視之如葱珩、
見二十四長老
4座之四周、有二十四座、居其上者、二十四長老、身衣白衣、首戴金冕、  5有電與聲與雷、出自座中、亦有火燈七、燃於座前、即上帝之七神也、
見四生物
6座前有若玻璃海、如水晶然、座中及座之四周、有生物四、前後滿目、  7一若獅、二若犢、三貌如人、四若飛鷹、  8各有六翼、遍體有目、晝夜不憩、言曰、聖哉、聖哉、聖哉、主上帝全能者、昔在今在而將來者也、  9生物以榮、以尊、以謝、歸諸座者、即維生世世者也、
長老脫冕叩拜坐寶座者
10時、二十四長老、必伏居於座者之前、崇拜維生世世者、且投其冕於座前、曰、  11我主我上帝、爾堪受榮與尊與能、蓋昔爾造萬有、其有也、造也、乃因爾旨也、