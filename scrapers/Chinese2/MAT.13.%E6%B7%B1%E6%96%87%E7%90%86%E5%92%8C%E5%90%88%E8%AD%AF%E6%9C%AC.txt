以播種為喻
1是日耶穌出室、坐海濱、  2羣眾集就之、遂登舟而坐、眾立於岸、  3乃多端設喻語之、曰、有播種者、出而播種、  4播時、有落道旁者、鳥至盡食之、  5有落磽地者、厥土無多、以其淺薄、發萌則速、  6日出曝之、無根而槁、  7有落棘中者、棘起蔽之、  8有落沃壤者、結實、或百倍、或六十倍、或三十倍、  9有耳者宜聽焉、○
傳道何以用喻
10門徒就之曰、爾以喻語眾、何也、  11曰、天國之奧、予爾知之、不予他人也、  12蓋有者將予之使有餘、無者並其所有、亦將奪之、  13故我以喻語之、因其視而不見、聽而不聞、亦不悟也、  14以應以賽亞預言云、爾將聽而不聰、視而不明、  15蓋斯民心頑、耳聵、自閉其目、恐目視、耳聽、心悟、轉移而我醫之、  16惟爾目福矣、以其見也、爾耳福矣、以其聞也、  17我誠語汝、昔先知義人多欲見爾所見、而不得見、聞爾所聞、而不得聞、
解明播種之喻
18夫播種之喻、爾其聽之、  19凡聞天國之道而不悟、惡者至、奪其心之所播、此播於道旁者也、  20播於磽地者、乃人聽道、即喜受之、  21惟內無根、則亦暫耳、及為道而遇患難窘逐、即厭棄之、  22播於棘中者、乃人聽道、而世之慮、財之惑、蔽其道而不實、  23播於沃壤者、乃人聽道而悟、結實、或百倍、或六十倍、或三十倍、○
以稗為喻
24又設喻曰、天國猶人播美種於田、  25寢時敵至、播稗麥中而去、  26苗秀而實、稗亦見、  27家主之僕來告曰、主、非播美種於田乎、何以有稗也、  28曰、敵為之、僕曰、我往薅之、可乎、  29曰毋、恐薅稗而麥亦拔、  30容二者並長以待穫、穫時、我語刈者、先集稗、束而火之、惟斂麥入倉、○
以芥種為喻
31又設喻曰、天國猶芥種一粒、人取而播於田、  32此百種之至微者、及其長也、大於諸蔬、且成樹、飛鳥來棲其枝、○
以酵為喻
33又設喻曰、天國猶酵、婦取納三斗麵中、致均發酵焉、○  34此皆耶穌以喻語眾、非喻無所語之、  35應先知所言云、我將啟口設喻、闡創世以來之秘、○
講明稗喻
36時、耶穌離眾入室、其徒就之曰、田稗之喻、明以教我、  37曰、播美種者、人子也、田者、世也、  38美種者、天國之子民也、稗、則惡者之子民也、  39播稗之敵、魔也、穫時、世末也、刈者、天使也、  40集稗而火之、世末亦然、  41人子將遣厥使、由其國中、集諸陷人於罪及為不法者、  42投之火爐、在彼有哀哭切齒者矣、  43時、義者在其父之國、輝光如日、有耳者宜聽焉、○
以得寶為喻
44天國猶寶藏於田、人遇而掩之、喜而歸、售所有、以市斯田、○
以尋珠為喻
45又天國猶賈求美珠、  46遇一重值者、則往鬻所有以市之、○
以撒網為喻
47又天國猶罟施於海、集諸水族、  48既盈、則曳於岸、坐而擇其美者入器、惡者則棄之、  49世末亦然、天使將出、於義者中以別惡者、  50投之火爐、在彼有哀哭切齒矣、○  51凡此爾皆悟乎、對曰然、  52曰、故凡士子為天國之徒者、如家主由其庫中出新舊之物焉、○
耶穌見棄於本鄉
53 耶穌既竟斯喻、去彼、  54至故土、在會堂訓誨、眾奇之曰、斯人何由得斯智慧異能乎、  55此非木工之子乎、其母非名馬利亞、其兄弟非雅各   約西   西門   猶大乎、  56其姊妹非與我比鄰乎、斯焉得斯耶、  57遂厭棄之、耶穌曰、先知在故土室家外、莫不尊焉、  58耶穌在彼、不多行異能、以其不信故也、