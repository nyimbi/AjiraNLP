彼得問門徒安
1 耶穌基督之僕使徒西門彼得、書達與我儕同獲此寶信、在我上帝、我救者、耶穌基督之義也、  2願恩惠平康、因識上帝及我主耶穌、益增於爾、  3蓋其神能錫我一切關乎維生虔敬之事、乃因識夫以榮以德召我者也、  4且由是錫以寶貴豐厚之許、俾爾得脫在世因慾之敗壞、克與夫上帝之性、
主恩寬洪門徒德宜日進
5緣此、爾當殷勤、於信益德、於德益智、  6於智益節、於節益忍、於忍益虔、  7於虔益友愛、於友愛益仁慈、
果爾終進天國
8爾有此而擴充之、則必使爾於識我主耶穌基督、不怠不荒、  9無此者則盲、僅視所近、已忘舊罪之潔、  10是故兄弟、愈當殷勤、以堅爾召爾選、爾若行此、則永不蹶躓、  11蓋於我主我救者耶穌基督永久之國、必錫爾裕然而入、○
彼得知己將死因而激勵門徒
12爾雖知此、且堅定於所得之真理、我必恆使爾憶之、  13我尚在此幕時、勉爾記憶、宜也、  14蓋知去我幕之日速矣、一如我主耶穌基督所示我者、  15我且殷勤、使爾於我逝後、時能憶斯、
言昔日所傳者乃親見親聞
16我儕以我主耶穌基督之能、與其降臨示爾、非從巧飾虛詞、乃曾目擊其大威、  17蓋彼由父上帝得尊榮時、有聲自大榮臨之、曰、此我愛子、我所欣悅者、
亦有眾先知預言為證
18此自天之聲、我儕偕彼於聖山時聞之、  19且有更確之預言、爾宜顧之、如燈燭暗、迨日始旦、明星照爾心矣、  20首要者、宜知經之預言、未有出於臆說者、  21蓋預言非由人意而來、乃感於聖神者、由上帝而言也、