製銅壇鑄銅海
1又作銅壇、長二十肘、寬二十肘、高十肘、  2鑄一銅海、其式維圓、高五肘、徑十肘、圍三十肘、  3其下四周、有匏瓜環之、每肘十瓜、瓜為二行、與海同鑄、  4海有十二牛負之、北向三、西向三、南向三、東向三、海在其上、牛後內向、  5海厚一掌、邊製如盂、式若百合花、可容三千罷特、
製浣濯盤
6又作盤十、右置五、左置五、以備浣濯、屬燔祭之物滌於其中、惟祭司則濯於銅海、
製金燈臺
7以金作燈臺十、循其定式、置於殿內、右五左五、
造几
8作几十、置於殿內、右五左五、作金盂百、
造院及院門
9更造祭司院、與大院、及院門、包門以銅、  10置海於殿右、東邊南向、  11戶蘭亦製釜鏟盂、為所羅門王在上帝室所作者、悉竣厥工、  12即柱二、柱上之球與頂各二、覆柱球之網二、  13石榴四百、繫於二網、網各二行、以覆柱頂二球、
造聖殿諸器
14又製諸座、及座上之盤、  15銅海一、及其下之牛十二、  16釜鏟鍤、及耶和華室之諸器、皆父老戶蘭、以光潔之銅、為所羅門王製之、  17在約但平原、疏割   撒利但間膠土之地鑄之、  18所羅門所製之器、其數甚多、所用之銅、輕重未詳、  19所羅門作上帝室之諸器、及金壇與陳餅之几、  20燈臺與其盞、循其常例、燃於內殿前、俱以精金製之、  21其花與盞及剪、以純金而製、  22鑷盂匙鼎、以精金而製、室門與至聖所之扉、及室之扉、皆以金作之、