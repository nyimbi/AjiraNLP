瑣法責約伯自義
1 拿瑪人瑣法曰、  2言既多、豈可不答、侈口者、豈得稱義、  3爾之誇詡、豈能俾人緘口、爾之姍笑、豈不致愧、  4爾曰我道純正、我在上帝目中為潔、  5願上帝發言、啟口以攻爾、  6示爾以智慧之奧秘、蓋彼富有知識、當知上帝罰爾、較之爾罪所應受者、猶為少也、  7爾以考究、可測度上帝乎、爾能洞悉全能者乎、  8其智高於穹蒼、爾能何為、深於陰府、爾有何知、  9其度寬於地、闊於海、  10彼若經過、執人而禁之、集人而鞫之、孰能禦焉、  11蓋其洞悉虛妄之人、明鑒罪惡、不待忖度、  12世人空空無知、生而等於野驢之子、  13爾若秉心正直、向上帝舉手、
勸其遠屏罪惡
14有惡在手、即遠屏之、不容不義居於爾幕、  15則可仰面無愧、堅立不懼、  16必忘爾苦、憶之如逝水、  17爾壽高朗、愈於日午、雖有幽暗、終如平旦、  18因有希冀、則帖然穩固、四周覘望、則坦然宴息、  19爾可偃臥、恐爾者無人、仰爾者維眾、  20惟彼惡人、其目必盲、逃避無地、彼之所望、在絕其生、