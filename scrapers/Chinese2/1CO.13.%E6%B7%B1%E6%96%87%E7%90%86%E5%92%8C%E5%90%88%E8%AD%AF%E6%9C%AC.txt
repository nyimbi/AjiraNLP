心若無愛恩賜枉然
1我若能言諸國諸天使之言而無愛、則猶鳴金響鈸、  2雖能預言、洞悉諸奧諸智、且篤信足以移山、若無愛、則我為烏有、  3雖罄所有以施濟、又舍身被焚、若無愛、則於我無益、
稱讚愛德
4夫愛則寬忍、慈惠、不妒、不誇、不衒、  5不妄行、不為己、不暴怒、不念惡、  6不喜非義、而喜真理、  7悉容、悉信、悉望、悉忍、  8惟愛無隕、但預言將廢、方言將止、知識亦將無、  9今我知識未全、預言未全、  10迨全者至、則未全者廢矣、  11我為赤子時、所言如赤子、所知如赤子、所思如赤子、既成人、則赤子之事廢矣、  12今我儕由鏡而觀、茫然也、後則晤面、今我知未全、後必深知、如我之見知然、
信望皆不如愛
13今所存者三、信也、望也、愛也、其中惟愛為大、