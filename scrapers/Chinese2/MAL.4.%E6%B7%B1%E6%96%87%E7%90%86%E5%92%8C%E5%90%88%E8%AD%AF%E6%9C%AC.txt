主嚴懲惡人
1萬軍之耶和華曰、其日將屆、火燃若爐、驕侈與作惡者、將如草芥、日至盡燬、致根與枝、靡有孑遺、  2惟爾寅畏我名者、義日將為爾出、其翼施醫、爾將出而踴躍、如牢中之犢、  3爾必蹂躪惡人、於我所定之日、彼若灰塵、在爾足下、萬軍之耶和華言之矣、○
勸眾遵律守誡
4我僕摩西之法律、我在何烈所命、傳於以色列之典章律例、爾其憶之、
預言以利亞奉遣而至
5在耶和華大而可畏之日未至以先、我必遣先知以利亞詣爾、  6必使為父者之心、轉向其子、為子者之心、轉向其父、免我蒞臨、呪詛斯土、