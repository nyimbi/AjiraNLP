講論施捨
1慎勿行爾義於人前、令人見之、若然、則不獲賞於爾天父矣、  2故施濟勿吹角於前、若偽善者在會堂通衢、求榮於人、我誠語汝、彼已得其賞矣、  3惟爾施濟、勿使左手知右手所為、  4俾爾之施濟隱焉、爾父鑒於隱者、將以報爾、○
講論祈禱
5爾祈禱、勿若偽善者、好立會堂街隅祈禱、令人見之、我誠語汝、彼已得其賞矣、  6惟爾祈禱、宜入密室閉門、祈爾隱中之父、爾父鑒於隱者、將以報爾、  7爾祈禱、語勿重複、如異邦人、彼以為言多乃得升聞也、  8爾勿效之、蓋未求之先、爾所需者、父已知之、  9故爾祈禱宜云、我父在天、願爾名聖、  10爾國臨格、爾旨得成、在地若天、  11日需之糧、今日賜我、  12求免我負、如我免人、  13勿導入試、拯我出惡、
講論饒恕
14蓋爾免人過、天父亦免爾過、  15爾不免人過、爾父亦不免爾過、○
講論禁食
16爾禁食、勿若偽善者作憂容、彼垢面以禁食見於人、我誠語汝、彼已得其賞矣、  17惟爾禁食、膏首、靧面、  18俾爾禁食不見於人、惟見於隱中之父、爾父鑒於隱者、將以報爾、○
宜在何處積財
19勿積財於地、其處蠹蝕銹壞、盜穴而竊之、  20惟積財於天、其處則蠹不蝕、銹不壞、盜不穴而竊之、
奉主愛財二者不可得兼
21蓋爾財所在、爾心亦在焉、  22夫身之燈、目也、目瞭則全身光、  23目眊則全身暗、爾衷之光若暗、其暗大哉、  24未有能事二主者、蓋惡此愛彼、或重此輕彼、爾不能事上帝、又事財貨也、
勿為身慮一切靠主
25故我語汝、勿慮生何以食、何以飲、身何以衣、夫生非大於食、身非大於衣乎、  26試觀飛鳥、不稼不穡、不積於廩、爾天父且育之、爾豈不尤貴於鳥乎、  27爾曹誰能以思慮延生一刻乎、  28曷為衣慮耶、試思野之百合花、如何而長、不勞不紡、  29我語汝、當所羅門榮華之極、所衣不及此花之一也、  30夫野草今日尚存、明日投爐、上帝猶衣之若此、況於爾小信者乎、
當以求上帝國為念
31故勿慮何以食、何以飲、何以衣、  32此皆異邦人所求、爾天父知爾悉需之、  33惟先於其國其義是求、則此悉加諸爾、  34故勿為明日慮、明日之慮、明日慮之、是日之勞、是日足矣、