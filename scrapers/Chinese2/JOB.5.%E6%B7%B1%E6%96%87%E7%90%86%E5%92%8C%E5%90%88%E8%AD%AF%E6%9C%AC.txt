惡人終難免禍
1爾且呼籲、有應者乎、諸聖之中、爾誰向乎、  2忿怒殺愚人、妒忌滅癡者、  3嘗見愚者盤根、我立詛其室家、  4其子遠乎寧域、受屈抑於邑門、無人援拯、  5飢者食其禾稼、自棘籬而取之、陷阱啟口、吞其貨財、  6禍非自土而生、災非自地而發、  7人生遇難、如火星之飛揚、  8若我、則必仰望上帝、以事託之、  9彼行大事不可測、行奇事不勝數、  10降雨於土壤、賜水於田疇、  11卑者置之於高處、憂者舉之於寧域、  12敗狡者之計、俾其所謀不得成、  13令智者自中其詭計、使譎者之謀早敗、  14若輩晝遇晦冥、午間捫搎、有如昏夜、  15惟上帝脫貧人於口中刀、援之於強者手、  16如是、窮乏者有望、不義者緘口、○
受上帝懲乃為有福
17上帝所懲者有福、故全能者之譴責、爾勿輕視、  18蓋彼破之、而復裹之、傷之、而手醫之、  19爾遇六災、彼必救之、即遭七難、禍不及身、  20饑時拯爾於死亡、戰時脫爾於鋒刃、  21口舌之害、爾得避匿、災禍臨時、爾無畏懼、  22遭毀滅饑饉而反笑、遇野獸亦無恐、  23田石爾與盟、野獸與爾和、  24帳幕之安可知、稽爾羊牢、無有所失、  25且知爾族繁衍、爾裔如地上之茂草、  26爾壽滿盈、始歸墳墓、譬諸禾束、屆期蓋藏、  27此理我已詳察、誠為如是、爾其聞而知之、自得其益、