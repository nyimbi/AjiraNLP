先知見異象得睹巴比倫被滅之慘
1論海濱原野之預示、○其來也、自曠野可畏之地、勢如南方之狂風、猛然掃過、  2慘澹之象、見示於我、欺者行其欺、殘者行其殘、以攔歟、爾其往哉、瑪代歟、爾其圍之、凡彼嗟歎、我盡息之、  3我腰痛甚、劬勞若臨產之婦、痛苦而耳無聞、驚懼而目無見、  4我心震驚、威烈使我恐怖、黃昏之望、變為戰慄、  5設筵席、置守望、式飲式食、牧伯乎、起而膏盾、  6主諭我曰、往置守望、有所見、則以告、  7若見軍旅乘馬耦行、並有驢駝成羣、則諦聽之、  8其人呼聲若獅、曰、主歟、我旦晝常立於戍樓、永夜見置於巡地、  9適有軍旅、乘馬耦行而來、語曰、巴比倫傾圮矣、傾圮矣、其神之雕像、悉毀於地矣、  10我被碾之禾、場上之穀乎、我所聞於萬軍之耶和華、以色列之上帝者、已告爾矣、○
論度瑪之預言
11論度瑪之預示、○有自西珥呼我曰、守望者歟、夜如何其、守望者歟、夜如何其、  12守望者曰、旦將至、夜亦至、欲問則問、其復來乎、○
論亞拉伯之預言
13論亞拉伯之預示、○底但結隊之商旅、爾將宿於亞拉伯之叢林、  14提瑪居民攜水迎渴者、以餅迓逃亡、  15蓋彼逃於鋒刃、拔出之刀、張挽之弓、兵戎之災、  16主諭我曰、期年之內、如傭人之年、基達之榮盡絕、  17其執弓之勇土、所遺無幾、以色列之上帝耶和華言之矣、