有自謂感於神者不可全信
1愛友乎、勿凡靈是信、當驗其靈由上帝否、蓋偽先知多出於世也、  2凡靈之認耶穌基督成人身而臨者、乃由上帝、於此可知上帝之神矣、  3凡靈之不認耶穌者、非由上帝、乃敵基督者也、爾曾聞其將至、今已在世矣、  4小子乎、爾曹乃由上帝、已勝彼眾、蓋在爾衷者、大於在世者也、  5彼眾由乎世、故所言亦由世、而世聽之、  6我儕乃由上帝、識上帝者聽我、非由上帝者則否、真理之神、與謬妄之神、於此可識矣、○
宜學上帝之至愛
7愛友乎、我儕宜相愛、蓋愛由於上帝也、凡愛者由上帝而生、且識上帝、  8不愛者、不識上帝、蓋上帝即愛也、  9上帝遣獨生子入世、使我儕賴之而生、其愛由是而顯、  10非我嘗愛上帝、乃上帝愛我、遣其子為我罪作挽回之祭、愛即在於此也、  11愛友乎、上帝既如是愛我儕、則我亦當相愛、  12從未有見上帝者、若相愛、則上帝恆在我中、而其愛亦成全於我中矣、
得蒙聖神者屬乎上帝
13由是知我儕恆在彼中、彼恆在我中、因已賜其神於我也、  14父遣子為救世者、此我儕所見而證者也、  15凡認耶穌為上帝子者、上帝恆在彼中、而彼恆在上帝中、  16上帝於我之愛、我既知而信之矣、夫上帝乃愛也、恆於愛者、則恆在上帝中、而上帝亦恆在彼中、  17如是、則愛成全於我儕、俾我毅然於鞫日、蓋彼如何、我儕在世亦然、
愛中無懼
18愛中無懼、愛既全、斯去懼矣、蓋懼有刑、懼者未成全於愛耳、
人愛主由於主先愛人
19我而有愛、因上帝先愛我也、  20或謂我愛上帝而惡兄弟、則誑矣、蓋不愛既見之兄弟、不能愛未見之上帝也、  21愛上帝者亦宜愛兄弟、此我儕所受之誡也、