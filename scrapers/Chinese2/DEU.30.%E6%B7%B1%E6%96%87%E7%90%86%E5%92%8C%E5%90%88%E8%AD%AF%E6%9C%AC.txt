應許與誡命
1我所陳於爾前之祝與詛、既已臨爾、於爾上帝耶和華逐爾而至之邦、追憶此事、  2與爾子孫、一心一意歸爾上帝耶和華、遵從其言、循我今日所諭爾者、  3則爾上帝耶和華將矜恤爾、返爾俘囚、自散爾而至之列邦集爾、  4爾見逐者至於天涯、爾上帝耶和華必由彼集爾、攜之而歸、  5爾祖所據之地、爾上帝耶和華必導爾入而得之、降福於爾、俾爾昌熾、較祖尤眾、  6爾上帝耶和華必制爾情欲、爰及子孫、使一心一意愛爾上帝耶和華、致得生存、  7爾上帝耶和華、必以是詛、加諸爾敵、及憾爾迫爾者、  8爾將旋歸、聽從耶和華之言、遵行其誡、我今日所諭爾者、  9-10爾若聽從爾上帝耶和華之言、守此律書所載之誡命典章、一心一意歸爾上帝耶和華、則爾上帝耶和華必於凡爾所為、錫以福祉、身之所生、畜之所出、土之所產、盡皆蕃衍、耶和華心復悅爾、錫以福祉、如昔悅爾祖然、  11我今諭爾之誡、行之非難、離爾非遠、  12不在天上、致爾自謂、誰升天攜之以至、使我聞而行之、  13不在海外、致爾自謂、誰濟海攜之以至、使我聞而行之、  14斯道密邇乎爾、在爾口、在爾心、俾爾行之、○  15我今日以生與福、死與禍、陳於爾前、  16諭爾愛爾上帝耶和華、遵行其道、守其誡命、典章律例、致得生存昌熾、爾上帝耶和華於爾所入而據之地、錫爾以嘏、  17如爾中心違離、不欲聽從、為人所誘、崇事他神、  18我今告爾、爾必滅亡、於渡約但而得之地、不得延年、  19我今呼籲天地為證、以生死祝詛、陳於爾前、爾其選生、俾爾及爾子孫、得以生存、  20且愛爾上帝耶和華、聽從其言、而依附之、蓋耶和華為爾生命、及爾延年之由、使爾居於其所誓賜爾祖亞伯拉罕   以撒   雅各之地、