歎惡人狂妄自詡
大衛詣亞希米勒之家以東人多益以告掃羅   大衛作此訓詞使伶長歌之○
1強暴者歟、何為以惡自詡、上帝之慈惠永存兮、  2爾舌運用邪惡、如銛利之薙刀、詭譎是行兮、  3爾好惡逾於善、好誑逾於義兮、  4詭詐之舌、毀滅之言是好兮、  5上帝必傾覆爾、永不復起、除爾於幕中、拔爾於生人之地兮、  6義人見之而懼、且將哂之、  7曰、試觀斯人、不以上帝為力、惟恃多財、以惡自固兮、  8若我、在上帝室中、如青橄欖樹、賴上帝之慈惠、永久不已兮、  9爾既行此、我必永久頌讚、在爾聖民前、仰望爾名、以其為美兮、