以色列與猶大崇邪拜像干罪受罰
1 猶大王約坦   亞哈斯   希西家年間、耶和華以論撒瑪利亞   耶路撒冷之事、諭摩利沙人彌迦、○  2諸民歟、爾其聽之、地與充其上者、傾耳聆之、主耶和華自其聖殿、向爾為證、  3蓋耶和華出其所而降臨、履於地之高處、  4其下諸山銷鎔、諸谷分裂、如蠟在火前、如水流坡下、  5此皆因雅各之愆尤、以色列家之罪戾也、雅各之愆尤維何、非撒瑪利亞乎、猶大之崇邱維何、非耶路撒冷乎、  6故我將使撒瑪利亞、如田野之邱墟、如植葡萄之處、傾其石於谷、而露其基、  7其雕像悉見碎、所獲之贈、必焚於火、其偶像必荒廢、蓋彼所積者、原為娼之贈、後必復為娼之贈、
先知為此號咷多方居民為此哀哭
8為此、我將哀痛號咷、解衣裸體而行、哀嘷若野犬、悲鳴若鴕鳥、  9因其創不能醫、延及猶大、至於耶路撒冷、我民之門、  10勿告於迦特、勿哭於亞柯、我在伯亞弗拉、輾轉於灰塵、  11沙斐居民歟、爾其裸體、蒙羞而去、撒南居民不出、伯以薛人號咷、致爾失立足之地、  12瑪律居民憂慮、而望福祉、因禍自耶和華降於耶路撒冷之門、  13拉吉居民歟、其以快馬駕車、錫安女獲罪、始於拉吉、以色列之罪戾、肇見於爾中、  14爾猶大必饋贐於摩利設迦特、亞革悉諸家將欺誆以色列諸王、  15瑪利沙居民歟、我將使據有爾者至爾所、以色列之顯者、將逃至亞杜蘭、  16爾其自髠、為爾所悅之子女而剪髮、首童若鷹、以其被虜而離爾焉、