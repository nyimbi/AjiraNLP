以七餅數小魚食四千人
1維時、大眾復集、無所食、耶穌召其徒曰、  2我憫眾、今已偕我三日而無食、  3若遣之飢而歸、途間必困憊、蓋有遠來者也、  4門徒曰、此乃野、何由得餅以飽斯眾乎、  5曰、爾有餅幾何、對曰、七、  6乃命眾坐於地、取七餅祝而擘之、予門徒、使陳之、遂陳於眾前、  7又有小魚數尾、既祝、亦使陳之、  8眾食而飽、拾其屑七籃、  9食者約四千人、耶穌乃遣之、  10偕其徒登舟、至大瑪努他境、○
耶穌不顯異兆與法利賽人看
11法利賽人出而詰之、求自天之兆以試之、  12耶穌中心太息、曰、斯世胡為求兆乎、我誠語汝、必不以兆予之、  13於是去之、復登舟往彼岸、○
警門徒謹防法利賽人與希律之異教
14門徒忘攜餅、舟中僅一餅耳、  15耶穌戒之曰、慎之哉、當防法利賽與希律之酵、  16眾相議曰、是為我儕無餅也、  17耶穌知之曰、何因無餅相議耶、爾猶未識未悟乎、爾心頑乎、  18爾有目不視、有耳不聽、亦不憶乎、  19我擘五餅予五千人、爾拾屑盈幾筐乎、對曰、十二、  20又七餅予四千人、爾拾屑盈幾籃乎、對曰、七、  21曰、爾尚不悟乎、○
醫治瞽者
22至伯賽大有攜瞽者就之、求其捫焉、  23乃執瞽者手、攜出村外、唾其目、以手按之、曰、有所見否、  24瞽者仰視曰、我見人矣、觀其若樹而行也、  25復手按其目、其人凝視則愈、明見庶物、  26遂遣之歸、曰、勿入村、○
人猜耶穌其說不一
27 耶穌與門徒往該撒利亞腓立比諸鄉、途間問曰、人謂我為誰、  28對曰、施洗之約翰、或曰、以利亞、或曰、先知之一、
彼得認耶穌為基督
29曰、爾曹謂我為誰、彼得對曰、爾乃基督、  30遂戒之、毋以告人、
耶穌預言己將被殺至三日復生
31乃始誨之曰、人子必受諸苦、為諸長老祭司長士子所棄、且見殺、三日復起、  32耶穌明出此言、彼得援而諫之、  33耶穌回顧門徒、責彼得曰、撒但退、以爾不體上帝之事、乃體人之事耳、
欲從耶穌必須克己負十字架
34遂召眾與門徒語之曰、欲從我者、當克己、負其十架以從、  35蓋欲救其生者將喪之、為我及福音喪其生者、將救之、  36利盡天下、而失其生、何益之有、  37人將以何者易其生乎、  38當此姦惡之世、凡恥我及我之道者、人子以父榮偕聖使而臨時、亦將恥其人矣、