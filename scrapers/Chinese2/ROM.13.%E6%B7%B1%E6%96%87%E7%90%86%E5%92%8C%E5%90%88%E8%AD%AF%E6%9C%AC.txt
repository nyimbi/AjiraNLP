宜順服有權者
1秉權者、眾宜服之、蓋無權非由上帝、諸權皆上帝所命也、  2故與秉權者抗、乃拒上帝命、拒者自取鞫也、  3蓋有司非行善者所畏、乃行惡者所畏耳、爾欲弗畏權、惟行善則得其褒、  4蓋彼為上帝之役、以益爾、爾若行惡則畏之、以其非徒佩劍、乃為上帝役、以怒加諸行惡者、  5故須服之、不惟因怒、亦因良心也、  6是以爾亦輸稅、蓋彼乃上帝之有司、恆執斯役、  7所宜與者與之、稅則納之、征則輸之、畏則畏之、敬則敬之、○
愛心完全律法
8勿歉於人、惟以相愛為歉、蓋愛人者盡律也、  9如曰勿淫、勿殺、勿竊、勿貪、抑或他誡、皆以一言蔽之、曰愛鄰如己、  10夫愛不為害於鄰、愛也者、律之盡也、○
得救在邇當猛省悔改
11緣此、知時已屆、今宜自寐而寤、蓋我儕得救、較初信時為尤近、  12夜既央、晝伊邇、我儕宜脫昏暗之行、而服光明之甲、  13行宜莊正、如於白晝、勿荒宴而沉湎、勿冒色而邪侈、勿爭鬥而媢嫉、  14惟主耶穌基督是服、毋為形軀是圖、以縱其慾、