耶穌受縛解至彼拉多座前聽審
1及晨、祭司諸長、長老、士子、全會、共議、遂繫耶穌、曳而付於彼拉多、  2彼拉多問曰、爾為猶太人王乎、答曰、爾言之矣、  3祭司諸長多端訟之、  4彼拉多復問曰、爾無所答乎、眾何多端訟爾也、  5耶穌終不答、彼拉多奇之、
彼拉多釋放巴拉巴付耶穌與民釘十字架
6屆節期、方伯例釋一囚、任眾所求、  7有巴拉巴者、與叛者同繫、若等叛時、曾殺人焉、  8眾進、求其依例而行、  9彼拉多曰、爾欲我釋猶太人王乎、  10蓋知祭司諸長、因媢嫉而付之也、  11祭司諸長唆眾、寧釋巴拉巴、  12彼拉多復語之曰、然則爾所謂猶太人王者、我何以處之、  13眾又呼曰、釘之十架、  14彼拉多曰、彼行何惡耶、眾愈呼曰、釘之十架、  15彼拉多欲愜眾意、乃釋巴拉巴、鞭耶穌、付之釘十架、○
人以枳棘編冕戴耶穌首上
16士卒曳之入院、即公廨也、召集全營、  17衣以紫袍、編棘冕冠之、  18致敬曰、安哉、猶太人之王歟、  19又以葦擊其首、唾之、屈膝拜之、  20戲畢、褫紫袍、衣以故衣、曳出、以釘十架、○
強西門代負十字架
21有古利奈人西門、即亞力山大與魯孚之父、來自田間、經此、眾強之偕往、負耶穌之十架、
釘耶穌於十字架
22眾攜耶穌至各各他、譯即髑髏處、  23以酒和沒藥飲之、弗受、  24遂釘之十架、鬮分其衣、以觀孰得、  25釘時、乃在巳初、  26標書其罪曰、猶太人王、
左右釘二賊
27有二盜同釘、一左一右、
猶太人譏誚耶穌
28-29過者誚之、搖首曰、噫、爾毀殿三日復建之、  30可自救由十架而下也、  31祭司諸長、與士子、亦如是戲之、相語曰、彼救他人、不能自救耶、  32以色列王基督、今可由十架而下、俾我見而信也、同釘者亦詬之、○
耶穌氣絕
33自午正至申初、徧地晦冥、  34申初、耶穌大聲呼曰、㕽唎、㕽唎、啦嗎［口撒］［口駁］𠯈呢、譯即我上帝、我上帝、何遺我耶、  35旁立者有人聞之曰、彼呼以利亞也、  36一人趨前、以醯漬海絨、束於葦、以飲之曰、姑聽之、試觀以利亞來取之下否、  37耶穌大聲而呼、氣遂絕、  38殿幔自上至下裂為二、
百夫長認耶穌為上帝子
39百夫長立於前、見其如是氣絕、則曰、斯人誠上帝子也、  40有數婦遠觀、中有抹大拉之馬利亞、少雅各與約西之母馬利亞、並撒羅米、  41即耶穌在加利利時、從而供事之者、又有多婦、即與之同上耶路撒冷者、○
議士約瑟安葬耶穌
42是日乃備節之日、即安息之前一日、  43既暮、有亞利馬太之約瑟來、彼乃尊貴議士、仰慕上帝國者、毅然入見彼拉多求耶穌屍、  44彼拉多奇耶穌已死、召百夫長問其死久否、  45既知之、則以屍予約瑟、  46約瑟市枲布、取屍下、裹之、葬於磐鑿之墓、轉石於墓門、  47抹大拉之馬利亞及約西之母馬利亞、見其葬處、