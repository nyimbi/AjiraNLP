民牧謀惡
1神乃舉我、導至耶和華室、東向之門、見門側有二十五人、中有民牧押朔子雅撒尼亞、及比拿雅子毘拉提、  2神諭我曰、人子歟、圖維邪慝、在邑中設惡謀者、即斯人也、  3彼云、建屋之期未至、此邑為鼎、我儕為肉、  4故爾人子、當預言以攻之、
申述其罪與罰
5耶和華之神感我、諭我曰、當云耶和華曰、以色列家歟、爾曹言此、爾心所思、我知之矣、  6爾於斯邑、所戮者多、使屍盈衢、  7故主耶和華曰、爾於斯邑、所陳之尸為肉、斯邑為鼎、惟爾被攜而出焉、  8主耶和華曰、爾懼鋒刃、我將使鋒刃臨爾、  9攜爾出邑、付於外人之手、行鞫於爾中、  10爾必隕於鋒刃、我必鞫爾於以色列之邊界、則知我乃耶和華、  11斯邑不為爾鼎、爾曹不為其中之肉、我必鞫爾於以色列之邊界、  12爾則知我乃耶和華、蓋爾不循我典章、不行我律例、乃從四周列國之律例、
以西結為遺民禱主
13我預言時、比拿雅子毘拉提死、我則面伏於地、大聲呼曰、哀哉、主耶和華歟、爾欲盡滅以色列遺民乎、○
耶和華諭以悔改者必得拯救旋返故土
14耶和華諭我曰、  15人子歟、耶路撒冷居民、謂爾昆弟戚族、暨以色列全家云、爾曹遠離耶和華、斯土歸我為業、  16爾當曰、主耶和華云、我雖遷之於遠邦、散之於列國、仍於其所至之地、暫為其聖所、  17復云、主耶和華曰、我必自異邦聚爾、由所散之國集爾、以以色列地賜爾、  18彼至斯土、其中可憎可惡之物、悉去除之、
去其石心賜以肉心
19我將賜以同一之心、賦新神於其衷、自其體內、去其石心、賜以肉心、  20致循我典章、守我律例、而遵行之、彼為我民、我為其上帝、  21惟彼心慕可憎可惡之物者、我必依其所行、報於其首、主耶和華言之矣、○
以西結感神導至迦勒底地
22時、基路伯展其翼、輪在其側、以色列上帝之榮光、在於其上、  23耶和華之榮光、自邑上升、止於邑東之山、  24神則舉我、導我於上帝神之異象中、入迦勒底、至俘囚之所、所睹之異象、乃離我上升、  25我以耶和華所示之事、悉告俘囚、