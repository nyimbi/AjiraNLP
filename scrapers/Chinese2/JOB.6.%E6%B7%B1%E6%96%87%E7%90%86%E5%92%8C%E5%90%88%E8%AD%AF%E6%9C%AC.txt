約伯自述苦况
1 約伯曰、  2惟願權我之憂、衡我之難、  3較諸海沙尤重、故我言詞造次、  4全能者之矢、入於我躬、我靈飲其毒、上帝之威烈、列陳攻我、  5野驢有薪豈呼乎、牛有芻豈鳴乎、  6物淡無鹽可食乎、蛋白有味乎、  7此事乃如可厭之食、我靈弗受之、
願得死亡
8惟願得我所求、上帝賜我所望、  9即其樂意壓我、伸手絕我、  10我則尚有慰藉、縱罹無已之苦、猶可踴躍、因我未違聖者之言、  11我力若何、尚可待乎、我終若何、尚可忍乎、  12我力豈石之力乎、我體豈銅乎、  13我中非無輔助乎、我智非盡屏除乎、
責友無矜恤之心
14人將頹敗、失其對全能者之寅畏、其友宜矜恤之、  15我昆弟行詐偽、如溪之竭、如澗之涸、  16初因凝冰而闇、雪藏其中、  17至暖則消、既暑則乾、  18沿溪而行之旅、迂道入野而死、  19提瑪之行旅望之、示巴之羣侶企之、  20失所望則抱愧、至其地則蒙羞、  21爾曹亦然、見彼威烈、則恐懼焉、  22我豈雲供我、或以物餽我、  23豈云援我於敵手、贖我於虐人、
請友訓誨
24請爾訓誨、我則緘口、且使我知、何事有過、  25正言之力何其大、惟爾之譴、何所譴耶、  26爾欲譴言詞乎、不知絕望之人、其論如風、  27爾欲為孤子而探鬮、以友朋為貿易、  28請爾觀我、必不覿面言誑、  29請爾轉意、勿為不義、其復轉意、我事乃義、  30我舌有不義乎、我口不辨邪惡乎、