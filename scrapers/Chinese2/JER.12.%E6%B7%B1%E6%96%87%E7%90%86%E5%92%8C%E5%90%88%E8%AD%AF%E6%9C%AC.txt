先知驚異惡人受福後知終必遭報
1耶和華歟、我與爾辯、爾乃公義、然我猶欲與爾論之、惡人之道、何故亨通、行詐之流、奚為安泰、  2爾栽植之、使之盤根、生長結實、其口則近爾、其心則遠爾、  3耶和華歟、爾知我、爾見我、試我向爾之心、惟彼惡人、當曳之出、如將宰之羊、別之以待殺期、  4斯土悲哀、四境草木枯槁、伊於胡底、因其居民行惡、禽獸盡滅、眾猶自謂、我之終局、彼必不及見之、○
主示耶利米必見欺於昆弟同宗
5爾與步卒同趨、尚猶疲憊、焉能與馬角逐哉、在平康之地、爾可安泰、約但溢於叢林、爾將若何、  6爾昆弟宗族、以詐待爾、大聲呼於爾後、彼雖以善言語爾、勿信之、  7我離我室、而棄我業、以我心所愛者付於敵手、  8我業於我、若林中之獅、向我咆哮、故我惡之、  9我業於我、豈成為斑鷹乎、凡鷹豈環而攻之乎、爾其往集田間之獸、俾至而噬之、  10彼諸牧者、毀我葡萄園、踐我業於足下、使我嘉業成為寂寞之野、  11且為荒蕪、向我悲哀、全地荒蕪、無人介意、  12殘賊者陟曠野之荒邱、耶和華之刃吞噬斯土、自此至彼、凡有血氣者、罔獲綏安、  13彼所播者麥、所獲者荊棘、自苦無益、因耶和華烈怒、地之所產、爾必恥之、○
許歸正者得返故土
14耶和華曰、我之惡鄰、附於我賜我民以色列為業之地、我必拔之離乎其境、亦拔猶大家出於其中、  15既拔之後、我必反而矜恤之、導之各復故業故土、  16如彼勤學我民之道、以我名而誓曰、我指維生之耶和華而誓、若昔誨我民指巴力而誓、則必建立於我民中、  17如其不聽、我必拔其國、而毀滅之、耶和華言之矣、