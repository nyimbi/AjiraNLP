揭第七印七天使得七角別有天使獻香
1啟七印時、天中寂靜約二刻、  2我見七使者、立於上帝前、予之以號角七、  3又有一使者來、立於壇側、執金爐、有以多香予之、俾與諸聖徒之祈禱、同獻於座前之金壇、  4香煙與聖徒之祈禱、自使者手升於上帝前、  5使者取爐、滿以壇上之火、傾於地、遂有雷與聲與電及地震、○
第一天使吹角
6執七號角之七使、自備以吹、  7第一使者吹之、遂有雹與火、雜以血擲於地、地焚三分之一、樹焚三分之一、百草盡焚、○
第二天使吹角
8第二使者吹之、遂有如火焚之大山投於海、海三分之一變為血、  9海中之生物、三分死其一、舟亦三分壞其一、○
第三天使吹角
10第三使者吹之、遂有大星其焰如炬、自天隕於江河三分之一、及諸水源、  11星名曰茵蔯、水三分之一變為茵蔯、人多因諸水而死、緣其苦也、○
第四天使吹角
12第四使者吹之、日月星三分之一被擊、致變暗、晝三分之一無光、夜亦如是、○  13我又見一鷹飛於天、聞其大聲曰、禍哉、禍哉、禍哉、宅地之人乎、因其餘之三使、將吹號角之聲也、