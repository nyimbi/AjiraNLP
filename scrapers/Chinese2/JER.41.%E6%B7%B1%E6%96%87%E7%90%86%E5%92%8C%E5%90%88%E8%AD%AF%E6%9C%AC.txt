以實瑪利殺基大利
1七月、宗室以利沙瑪孫、尼探雅子、王之臣僕以實瑪利、與從者十人至米斯巴、見亞希甘子基大利、在彼與之共食、  2尼探雅子以實瑪利、與從者十人起、以刃擊沙番孫、亞希甘子基大利、即巴比倫王所立為斯土方伯者、  3在米斯巴偕基大利之猶大人、及所遇之武士迦勒底人、以實瑪利亦殺之、  4殺基大利、越至二日、尚無人知、  5有八十人、自示劍示羅撒瑪利亞來、咸薙鬚裂衣自割、手持素祭乳香、欲詣耶和華室、  6尼探雅子以實瑪利、自米斯巴出而迓之、且行且哭、既遇之、則曰、來見亞希甘子基大利、  7迨入於邑、尼探雅子以實瑪利與從者、殺而投之於井、  8其中有十人謂以實瑪利曰、毋殺我、我有小麥麰麥、與油及蜜、藏於田間、遂不殺之於昆弟中、  9尼探雅子以實瑪利、投所殺之屍於井、在基大利旁、是井乃亞撒王因懼以色列王巴沙而鑿者、尼探雅子以實瑪利、以所殺之屍滿之、  10又虜米斯巴遺民、及王諸女、所有之眾、即侍衛長尼布撒拉旦所付於亞希甘子基大利者、尼探雅子以實瑪利虜之、起而欲往亞捫族、○
約哈難救回以實瑪利所虜之民
11 加利亞子約哈難、及所偕之軍長、聞尼探雅子以實瑪利所行之惡、  12則率眾往戰尼探雅子以實瑪利、遇於基遍大泉之旁、  13以實瑪利所偕之眾、見加利亞子約哈難、及所偕之軍長、則喜、  14以實瑪利自米斯巴所虜之眾、乃反而歸加利亞子約哈難、  15惟尼探雅子以實瑪利與八人、脫於約哈難、而往亞捫族、
攜民往居金罕
16 尼探雅子以實瑪利殺亞希甘子基大利之後、加利亞子約哈難、及所偕之軍長、取所救之遺民、戰士、婦女、幼稚、宦豎、自基遍而反者、離米斯巴、  17往居金罕旅所、近伯利恆、欲入埃及、  18彼眾畏迦勒底人、因尼探雅子以實瑪利、殺巴比倫王所立斯土之方伯、亞希甘子基大利也、