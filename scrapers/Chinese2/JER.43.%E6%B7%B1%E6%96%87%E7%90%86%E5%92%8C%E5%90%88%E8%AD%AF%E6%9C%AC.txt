約哈難不信耶利米預言
1 耶利米與民言畢其上帝耶和華之言、即上帝耶和華遣彼所諭者、  2何沙雅子亞撒利亞、加利亞子約哈難、及狂傲之輩、謂耶利米曰、爾言誑也、我之上帝耶和華未遣爾曰、爾曹勿入埃及而居、  3惟尼利亞子巴錄慫慂爾以敵我、欲付我於迦勒底人手使之殺我、或虜我至巴比倫、  4於是加利亞子約哈難、與諸軍長、及庶民、咸不從耶和華之言、居猶大地、
攜耶利米與民入埃及地
5 加利亞子約哈難、及諸軍長、遂攜猶大遺民、即自逐至之國、返而寄居猶大地者、  6男女幼稚王女、及侍衛長尼布撒拉旦、所付於沙番孫亞希甘子基大利之眾、與先知耶利米、尼利亞子巴錄、  7入埃及地、至答比匿、不從耶和華言、○
預言埃及必為巴比倫王攻擊
8在答比匿、耶和華諭耶利米曰、  9手取巨石、藏於答比匿   法老宮門前鋪磚地之泥中、使猶大人目睹、  10告之曰、萬軍之耶和華、以色列之上帝云、我必召我僕巴比倫王尼布甲尼撒、置其位於我所藏之石、張其王幕於上、  11彼至擊埃及地、當死者必死之、當虜者必虜之、當刃者必刃之、  12我將縱火於埃及諸神之廟、彼必焚之、掠之、取埃及地以歸己、如牧者之衣衣、自彼安然而出、  13亦必碎埃及地伯示麥之柱像、火焚埃及諸神之廟、