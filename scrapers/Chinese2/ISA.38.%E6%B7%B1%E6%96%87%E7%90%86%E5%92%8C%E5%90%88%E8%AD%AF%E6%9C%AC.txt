希西家遘疾祈禱
1維時、希西家遘疾瀕死、亞摩斯子先知以賽亞來見之、曰、耶和華云、爾當處置家事、蓋爾必死、不得生存、  2希西家面壁、禱耶和華曰、  3耶和華歟、求爾垂念、我在爾前、行為誠實、心志專一、行爾所悅、遂哭甚哀、
以賽亞奉諭慰藉之
4耶和華諭以賽亞曰、  5往告希西家曰、爾祖大衛之上帝耶和華云、我已聞爾禱、見爾淚、必增爾壽十五年、  6且救爾與此城、脫於亞述王手、扞衛此城、  7耶和華必成所言、有其徵焉、  8亞哈斯日晷已進之影、我將使之退十度、於是已進之日、循晷而退十度、○
希西家感恩之歌
9 猶大王希西家遘疾既愈、乃筆之曰、  10我嘗自謂、我日當午、將入陰府之門、絕我餘齡、  11又曰、我將於生存之地、不復見耶和華、與幽魂同處、不再見世人、  12我室被撤而遷移、若牧者之帳幕、我捲我生、若織者之捲布、爾必斷我於機、旦夕終我之命、  13我靜默至旦、爾折我骨若獅、旦夕終我之命、  14我之呢喃、如燕如鶴、我之哀鳴、有若班鳩、瞻望目疲、耶和華歟、我遭愁苦、爾其保余、  15我尚何言、彼語我者、已成之矣、因我中心之苦、必以謙遜度我餘年、  16主歟、人之生也在此、我神之存在此、爾其醫我、使我得生、  17我遭痛苦、致獲平康、爾因愛我魂、出我於淪亡之坑坎、擲我罪於爾後、  18陰府不能頌美爾、死亡不能讚揚爾、入坑坎者、不得望爾之誠實、  19惟生者始頌美爾、如我今日然、爾之誠實、父示於子、  20耶和華將拯救我、故我儕畢生絃歌於耶和華室、○  21以賽亞曾曰、取一無花果餅為膏、置於瘡痍必愈、  22希西家曰、我登耶和華室、有何徵乎、