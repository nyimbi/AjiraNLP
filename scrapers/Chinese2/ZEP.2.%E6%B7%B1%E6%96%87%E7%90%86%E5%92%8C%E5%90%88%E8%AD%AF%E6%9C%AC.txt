勸眾乘時尋主
1無恥之邦歟、爾其會集、  2即於命令未出、光陰未逝、其速如糠、耶和華烈怒未降、忿恚之日未至以先、會集而來、  3大地之上、凡謙卑而守律例者、當尋求耶和華、尋求公義與謙卑、則於耶和華忿怒之日、庶可藏匿、  4迦薩必闃寂、亞實基倫必荒涼、亞實突亭午被逐、以革倫見拔、
非利士必受懲罰
5禍哉、海濱居民、基利提族也、非利士人之地迦南歟、耶和華有言責爾、將殲滅爾、至無居民、  6瀕海之區、將為草場、有牧人之廬、羣羊之牢、  7海濱將歸於猶大家之遺民、牧畜於彼、暮則臥於亞實基倫之室、蓋其上帝耶和華必眷顧之、而返其俘囚也、
摩押亞捫必受懲罰
8 摩押之毀謗、亞捫人之詬辱、我聞之矣、彼詆我民、自大而侵其境、  9故萬軍之耶和華、以色列之上帝曰、我指己生而誓、摩押將如所多瑪、亞捫將如蛾摩拉、徧成蒺藜斥鹵之地、永久荒蕪、我之遺民、必虜其人、我之餘民、必據其土、  10因彼驕矜自大、毀謗萬軍耶和華之民、故必遇此也、  11耶和華必向之顯為可畏、使地上諸神受餒、列邦羣島之民、各在其所崇拜耶和華、
古實亞述必受懲罰
12 古實人歟、爾亦必見戮於我刃、  13耶和華將伸手向北、而滅亞述、使尼尼微荒蕪、旱乾如曠野、  14羣畜各類之獸、將臥其中、鵜鶘鸕鷀、棲於柱頂、鳴於窗牖、門閾闃寂、香柏之製、俱已剝落、  15此乃歡樂之邑、安居無慮、其心自謂惟我而已、我外無他、今奚荒寂、成為獸臥之所、凡經過者、必搖手而嗤笑之、