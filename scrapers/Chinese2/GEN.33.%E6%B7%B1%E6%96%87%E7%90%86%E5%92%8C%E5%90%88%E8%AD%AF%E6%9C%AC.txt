兄弟相見
1 雅各舉目、見以掃率四百人至、遂區別諸子、付與利亞   拉結暨二婢、  2置二婢及其子於前、利亞及其子於中、拉結及約瑟於後、  3己則先行、俯伏者七、方近厥兄、  4以掃趨迎、抱頸接吻、彼此涕泣、  5以掃見婦與子、問偕爾者何人、曰、上帝施恩、賜僕之子、  6二婢及其子前而拜、  7利亞及其子前而拜、後拉結及約瑟、亦前而拜、  8以掃曰、我所遇之羣畜何意、曰、望沾恩於主、  9曰、吾弟、我已足矣、爾所有者存之、  10曰、勿爾、若沾爾恩、請受我禮、蓋我覿爾面、蒙爾悅納、如覿上帝面然、  11上帝施恩、使我富有、請受所奉之禮、迫之乃受、  12以掃曰、吾儕啟行而往、我為爾先導、  13曰、主知我之子女猶稚、而牛羊方字、若一日亟驅之、則羣畜盡死、  14請我主前往、僕率子女牲畜、依其步履、徐徐而進、詣我主於西珥、  15曰、容我留從者數人、與爾偕行、曰、焉用此、惟得沾主恩足矣、  16是日以掃返於西珥、  17雅各至疏割、為己築室、為畜作廬、故其地名曰疏割、○
雅各往示劍
18 雅各自巴旦亞蘭安然而歸、至迦南地示劍邑、張幕其東、  19後出百金、與示劍父哈抹子孫、以購張幕之所、  20在彼築壇、名之曰上帝以色列之上帝、