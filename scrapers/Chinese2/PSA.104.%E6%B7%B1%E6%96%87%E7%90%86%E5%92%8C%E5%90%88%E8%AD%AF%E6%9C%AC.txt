頌美耶和華肇造萬物養育羣生
1我心當頌美耶和華、我上帝耶和華歟、爾為至大、衣以尊榮威嚴兮、  2被光華如衣、布穹蒼如幬兮、  3安樓閣之棟於水中、以雲為輿、馭風之翼而行兮、  4以風為使、以火為役兮、  5奠地之基、永不動搖兮、  6以淵覆之、有若衣服、水高於山兮、  7爾叱咤發、水即奔逃、爾雷聲作、水即迅逝兮、  8山乃出、谷乃陷、水歸爾所定之區兮、  9爾立厥界、俾不踰越、不復返而覆地兮、  10使泉湧於陵谷、流於山間兮、  11飲田原之獸、解野驢之渴兮、  12飛鳥棲於水濱、鳴於樹枝兮、  13彼自其閣、灌溉山岡、緣其功效、大地饒足兮、  14生草萊以飼六畜、備菜蔬以供人需、俾穀產於地兮、  15又備酒醴以悅人心、膏油以澤人面、糗糧以固人志兮、  16耶和華之林木、所植利巴嫩之香柏、足沾雨澤兮、  17鳥構巢其中、鶴以松為室兮、  18野羊處於高山、沙番藏於巖石兮、  19彼立月以定時、日知其入兮、  20造暗為夜、林間百獸潛出兮、  21稚獅咆哮以攫物、向上帝求食兮、  22日出獸藏、偃臥於穴兮、  23人出而作、勤勞至暮兮、  24耶和華歟、爾之造作何其多、皆以智慧而成、寰宇充爾財物兮、  25海大且廣、動物無數、小大咸有兮、  26其中舟楫往來、鱷魚游泳、為爾所造兮、  27斯皆望爾、依時食之、  28爾予之、彼取之、爾既張手、彼飫嘉物兮、  29爾既掩面、彼則驚惶、爾斷其氣、彼即死亡、歸於塵土兮、  30爾遣爾神、彼乃受造、爾使地面更新兮、  31願耶和華之榮永存、願耶和華悅其所造兮、  32彼視地、地則顫動、彼捫山、山則發煙兮、  33我畢生謳歌耶和華、我生存之日、歌頌我上帝兮、  34我之思念、願彼以為甘美、我因耶和華而樂兮、  35願罪人滅於地上、願惡人歸於烏有、我心當頌美耶和華、爾曹其讚揚耶和華兮、