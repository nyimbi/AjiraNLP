被虜於巴比倫者之哀歌
1在巴比倫河濱、我儕追念郇邑、坐而哭泣兮、  2其間有柳、懸琴其上兮、  3虜我者令我歌、刦我者命我樂、曰為我謳郇歌兮、  4我在異邦、奚謳耶和華之歌兮、  5耶路撒冷歟、我若忘爾、願我右手、失其技巧兮、  6如不憶爾、不悅耶路撒冷、越於所最樂者、願我舌黏於顎兮、  7耶和華歟、耶路撒冷遭難時、以東族曰、毀之毀之、至於基址、尚其念之兮、  8將亡之巴比倫女歟、以爾之待我者待爾、斯人其有福兮、  9擲爾孩提於石、斯人其有福兮、