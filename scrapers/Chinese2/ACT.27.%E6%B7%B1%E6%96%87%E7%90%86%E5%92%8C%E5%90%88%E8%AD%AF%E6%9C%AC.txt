保羅登船往羅馬去
1既擬後、使我儕航海、往義大利、則以保羅及他囚數人、付御營之百夫長猶流、  2遂登亞大米田舟、將往亞西亞海濱諸處、揚帆而行、有馬其頓之帖撒羅尼迦人亞里達古、偕焉、  3次日、泊於西頓、猶流善待保羅、許就其友、俾得供給、  4由彼揚帆行居比路島下、風逆故也、  5既濟基利家   旁非利亞之海、至呂家之每拉、  6遇亞力山太舟、將往義大利、百夫長令我儕登之、  7緩行多日、僅至革尼土對面、為風所阻、行革哩底島下、與撒摩尼相對、  8僅得沿岸而行、至一處名佳澳、近拉西亞邑、○
預言海中危險
9歷時既久、已過禁食之期、舟行險危、保羅勸眾曰、  10諸君、我觀此次行舟、必多損害、不第舟與貨已也、且及我儕生命矣、
船主不信
11然百夫長信舟長與舟主、過於保羅言、  12以此澳度冬不便、多勸前行、或可至非尼基度冬、即革哩底之一澳、向東南東北者、
船遇大風暴被波浪衝擊
13適南風徐來、眾以為得意、遂起錨、傍革哩底而行、  14未幾狂風驟下、由島拍舟、其風名友拉革羅、  15舟為風所掣、不能勝之、隨風飄蕩、  16行至一小島、名高大者之下、僅能收其小艇、  17既曳之上、乃多方護舟、以索縛其底、且恐擱於賽耳底灘、乃下帆任其飄蕩、  18風狂蕩甚、次日、棄其所載、  19又次日、拋擲舟具、  20多日不見日星、風雨交迫、而得救之望竟絕、
保羅安慰眾人之心
21眾久未食、保羅立其中曰、諸君、爾昔當聽我言、若不離革哩底、則不遭此損害矣、  22今我勸爾心安、爾中無失生命者、惟舟而已、  23蓋我所屬所事之上帝、其使昨夜立於我側、曰、  24保羅勿懼、爾必立於該撒之前、且上帝悉以同舟者賜爾、  25故諸君宜安爾心、我信上帝、我儕所遇者、必如所言也、  26然必擱於一島矣、○  27至第十四夜、舟飄於亞底亞海、約夜半、舟子以為近岸、  28測水得二十仞、少進、又測得十五仞、  29恐觸石、於舟尾投四錨、以冀天明、  30舟子欲棄舟而逃、下小艇、佯為投錨於舟首者、  31保羅謂百夫長與士卒曰、此人不留於舟、爾曹不得救也、  32士卒即斷小艇之索、任其飄去、  33天將明、保羅勸眾取食、曰、爾曹懸望、忍飢不食、今已十四日矣、  34故勸爾食、與爾得救有關也、蓋爾眾一髮不隕於首、  35言畢取餅、當眾前謝上帝、擘而先食、  36眾心乃安、亦食焉、  37在舟者、共二百七十六人、  38既食而飽、棄麥於海以輕舟、  39天明、不識其地、惟見一澳有岸、乃共議或可進舟於其上、  40遂棄錨於海、鬆舵纜、揚帆迎風、望岸而行、
船身損壞
41遇二水夾流處、舟遂擱、舟首膠定不動、舟尾因浪猛而破、
人俱得救
42士卒議殺諸囚、恐有泅而逃者、  43百夫長欲救保羅、阻其所謀、命能泅者先下水登岸、  44其餘或乘板、或憑舟中物、於是皆得救登岸焉、