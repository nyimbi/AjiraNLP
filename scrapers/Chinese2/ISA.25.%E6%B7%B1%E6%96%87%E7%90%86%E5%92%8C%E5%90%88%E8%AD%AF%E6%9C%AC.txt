先知頌讚主名
1耶和華歟、爾為我之上帝、我尊崇爾、頌美爾名、因爾以信以誠、施行奇事、乃爾自古所擬定者、
因行懲罰
2爾使衛城為瓦礫、堅城為邱墟、外族之宮、不復為邑、永不再建、  3是以強盛之民將尊爾、暴國之邑將畏爾、  4在強者肆行殘暴、如狂風衝突牆垣之時、爾為貧窮者之堅城、困乏者難中之保障、狂風中為避所、炎熱時為蔭庇、  5爾將息外族之喧譁、若去炎蒸於旱地、止強暴之凱歌、若散酷熱於雲影、
因施豐美
6萬軍之耶和華、將於此山、為兆民設肥甘之宴、旨酒之筵、肥甘髓滿、旨酒澄清、  7又於此山、盡除蔽萬民之巾、蒙列邦之帕、  8滅絕死亡、爰及世世、主耶和華必拭眾面之淚、去其民之辱於天下、耶和華言之矣、○
因賜救恩
9是日也、將有人曰、此乃我之上帝、我素望之、彼必援我、此乃耶和華、我素望之、因其拯救、歡欣喜樂、  10耶和華將按手於此山、惟摩押遭蹂躪、若草芥被踐於糞池、  11彼將舒手其中、如泅者舒手以游、惟耶和華必抑其驕傲、去其手之機巧、  12毀城垣之高臺、覆而下之、至於塵埃、