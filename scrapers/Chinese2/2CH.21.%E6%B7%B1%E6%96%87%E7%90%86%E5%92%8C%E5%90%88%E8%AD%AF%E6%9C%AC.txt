約沙法卒約蘭嗣位
1 約沙法與列祖偕眠、同葬於大衛城、子約蘭嗣位、  2約蘭弟、約沙法子、亞撒利雅、耶歇、撒迦利雅、亞撒利雅、米迦勒、示法提雅、皆以色列王約沙法子、  3其父厚賜以金銀珍寶、及猶大之堅城、約蘭為長子、故以國予之、  4約蘭興起、得治其父之國、則自強霸、以刃戮其諸弟、及以色列牧伯數人、  5約蘭即位時、年三十有二、在耶路撒冷為王、凡歷八年、  6循以色列列王之道、效亞哈家所為、蓋娶亞哈女為后、行耶和華所惡、  7然耶和華不欲滅大衛家、因與大衛立約、許以永賜燈光於彼、爰及子孫、
以東人叛
8當約蘭時、以東叛猶大、脫於其手、立王自治、  9約蘭率軍長、及所有之車而往、以東人圍之、約蘭夜起擊之、及其車長、  10如是以東叛猶大、至於今日、立拿亦同時而叛、因約蘭違棄其列祖之上帝耶和華也、
約蘭誘民干罪
11且建崇邱於猶大山、使耶路撒冷居民狥欲、誘惑猶大人、
以利亞遺書警告
12有先知以利亞之書至曰、爾祖大衛之上帝耶和華云、因爾不循爾父約沙法、與猶大王亞撒之道、  13乃從以色列列王之道、使猶大人及耶路撒冷居民狥欲、如亞哈家然、又戮爾父家諸弟、愈於爾者、  14耶和華必以巨災擊爾民、與爾妻孥、及凡所有、  15爾必患腸疾甚劇、日即墜脫、○
非利士人攻約蘭
16耶和華激非利士人、與附近古實之亞拉伯人、來攻約蘭、  17侵入猶大、掠王宮之貨財、虜其諸子后妃、除季子約哈斯外、一子靡遺、
耶和華罰約蘭以劇疾
18此後、耶和華使約蘭患腸疾、莫能療治、  19厥疾纏綿、越二年腸墜、痛極而卒、其民不為之焚物、如昔之為其列祖然、  20約蘭即位時、年三十有二、在耶路撒冷為王、凡歷八年、逝世無人思慕、葬於大衛城、不在列王之墓、