1  子女當緣主順從父母、斯乃善也、  

2  敬爾父母、此為寓許之首誡、  

3  俾爾暢遂享壽於世、  

4  父勿激子女之怒、惟以主之懲勸而鞠育之、○ 勸僕忠心事主人 

5  僕當畏懼戰慄、以忠心順爾形軀之主、如於基督然、  

6  勿第以目前服役、若取悅於人者、惟如基督之僕、由心而行上帝之旨、  

7  欣然服役、如於主、非於人、  

8  蓋知或為僕、或自主、必各依所行之善、受報於主、  

9  主之待僕、亦當如是、勿恐嚇之、蓋知彼與爾之主在天、不以貌視人也、○ 在世度生如同交戰 

10  此外當賴主及其權能而剛健、  

11  衣上帝全備鎧甲、克禦魔之詭譎、  

12  蓋我儕所與戰者、非血氣之人、乃執政者、掌權者、及此暗世諸君、並天際惡靈、 須服全身鎧甲 

13  當取上帝全備鎧甲、俾能守禦於艱難之日、迨諸事既成而卓然、 宜如何用之 

14  故宜屹立、腰束以誠、胸護以義、  

15  以和平福音為所備之履、而著於足、  

16  又取信以為盾、能悉滅惡者之火箭、  

17  且取濟救之冑、及聖神之劍、即上帝道也、  

18  以諸祈禱籲懇、感於聖神而恆求、於此儆醒不倦、為諸聖徒祈、  

19  亦為我祈、使我於啟口時、毅然闡明福音之奧秘、  

20  緣此、我為縲絏中之使者、俾得侃侃而言、如所當言、○ 薦推基古 

21  我所愛之兄弟推基古、乃於主為忠役者、將悉以我事示爾、  

22  為此我特遣之就爾、令爾知我景況、且慰爾心、○  

23  願平康與愛與信、由父上帝及主耶穌基督歸爾、  

24  凡於我主耶穌基督有不朽之愛者、願恩惠偕爾焉、

