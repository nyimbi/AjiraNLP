1  由上帝旨、為耶穌基督使徒保羅、與兄弟提摩太、  

2  書達歌羅西眾聖徒之忠誠兄弟、在基督中者、願恩惠平康、由我父上帝歸爾、○ 為門徒謝恩 

3  我儕恆為爾祈禱、謝上帝我主耶穌基督之父、  

4  蓋聞爾於基督耶穌之信、及向諸聖徒之愛、  

5  因爾有望存之於天、即爾昔聞於福音之真道、  

6  此已及爾、亦猶徧及天下、結實而增益、與在爾中無異、自爾聞之之日、而誠知上帝恩也、 稱以巴弗忠心傳道 

7  如爾學於我所愛之同僕以巴弗、彼緣我儕為基督忠役、  

8  且以爾由聖神之愛告我、○ 求主加厚恩與門徒 

9  故我儕自聞之之日、為爾祈禱不已、俾爾充諸靈智靈識、洞悉其旨、  

10  致所行合乎主、盡悅其意、於諸善工結實、於識上帝增益、  

11  又依其有榮之權力、以諸能益爾能、俾於諸事久耐、恆忍、喜樂、  

12  且謝天父、使我儕堪與諸聖徒同得光明之業、  

13  彼已拯我脫夫幽暗之權、遷於愛子之國、 言明耶穌之大榮 

14  我儕由之得贖、即罪得赦也、  

15  彼乃莫能見之上帝像、為凡受造者之首生、  

16  蓋萬有本之而造、在天在地、有形無形、或位或權、或執政者、或有能者、皆由之而造、且歸之焉、  

17  彼先萬有萬有本之而立、  

18  教會乃身、彼為首、為元始、自死而首生、致為萬事倡、  

19  蓋父喜以諸豐盛寓於其中、  

20  且由之使萬有復和於己、乃以其十架之血而致和、在地在天者皆然、  

21  夫爾素以惡行、為異為敵於心、  

22  今因其身之死、致爾復和、維聖、無疵、無咎、薦於其前、 勸門徒堅心守道 

23  惟在爾恆於信、植基而固之、不移乎爾所聞福音之望、即宣於天下萬人、我保羅為其役者也、○ 保羅竭力宣傳主道 

24  今我緣爾受苦則喜、且為基督之身即教會、以我身補基督患難之不足耳、  

25  我已立為教會之役、依上帝為爾所授之職、徧宣其道、  

26  即歷世歷代所隱之奧秘、而今顯於聖徒者、  

27  上帝樂以此奧秘之榮之富、示之異邦、即基督在爾衷、為有榮之望焉、  

28  我儕宣之、以諸智勸人訓人、俾得薦之、完全於基督中、  

29  我為此勤勞、依上帝之功用而盡力、乃以其大能行於我衷者也、

