1  法利賽人及士子數人、自耶路撒冷來、集就耶穌、  

2  見其徒有以俗手而食者、即未盥手也、  

3  蓋法利賽人、與猶太眾、執古人遺傳、不力盥其手、則不食、  

4  自市歸、不浴不食、其受而守之者、更有多端、若杯爵銅器亦洗之、  

5  乃問耶穌曰、爾門徒不依古人遺傳、以俗手而食、何也、 耶穌責法利賽人拘守人之遺規廢棄主之誡命 

6   耶穌曰、善夫、以賽亞指爾偽善者之預言也、如記云、斯民以口尊我、而心則遠我、  

7  其拜我徒然、以所教者、乃人所命耳、  

8  爾曹舍上帝誡、執人遺傳、  

9  又曰、誠哉、爾廢上帝誡、守爾遺傳也、  

10  蓋摩西曰、敬爾父母、又曰、詈父母者必死之、  

11  惟爾則曰、人若謂父母云、爾可由我得益者、乃咯［口板］、即謂已獻於上帝、  

12  則不再許其有所事於父母矣、  

13  是爾以所授遺傳、廢上帝道、爾之所為多類此、 食物不能污人 

14  遂復招眾、謂之曰、皆宜聽我而悟焉、  

15  未有自外入者能污人、  

16  惟自內出者、斯污人也、  

17  遂離眾入室、其徒問此喻之說、  

18  耶穌曰、爾亦如斯不悟乎、豈不知凡自外入者、不能污人、  

19  因非入其心、乃入其腹、而遺於廁、斯言也、謂食物皆潔也、  

20  又曰、出於人者、斯污人、  

21  蓋自內即自人心出諸惡念、  

22  如苟合、盜竊、兇殺、淫亂、貪婪、惡毒、詭騙、邪侈、妒嫉、訕謗、驕傲、狂悖、  

23  凡斯惡行皆自內出而污人也、○ 醫希利尼為鬼所附之女 

24   耶穌去彼、往推羅   西頓境內、入一室、不欲人知、而不能隱、  

25  適有一婦、其幼女患邪鬼、聞耶穌事則來、伏其足下、  

26  斯婦乃希利尼人、敍利非尼基族也、求耶穌逐鬼出其女、  

27  耶穌曰、容兒曹先飽、取其餅投狗、非宜也、  

28  對曰、主、然、案下之狗、亦得食兒曹遺屑耳、  

29  耶穌曰、因此一言、爾其往哉、鬼已出爾女矣、  

30  婦歸、見女臥於牀、而鬼已出、○ 醫治耳聾口吃者 

31   耶穌出推羅地、過西頓、經低加波利境、至加利利海、  

32  有攜聾而口吃者、求其手按之、  

33  耶穌引之離眾、至僻處、以指探其耳、唾而捫其舌、  

34  仰天歎曰、以法大、譯即啟也、  

35  其耳即啟、舌結解、而言明矣、  

36  耶穌戒眾、毋以告人、然愈戒而愈播揚、  

37  眾不勝奇異曰、其所為皆善、使聾者聞、啞者言矣、

