1  耶和華歟、我呼籲爾、其速臨我、我呼籲時、傾耳以聽我聲兮、  

2  願我祈禱、陳於爾前、有若馨香、願我舉手、等於夕祭兮、  

3  耶和華歟、其守我口、而監我脣兮、  

4  勿使我心向惡、偕同惡黨作慝、勿使我食其珍羞兮、  

5  惟任義人擊我、我以為慈、任其責我、如膏膏首、勿容我首卻之、而我仍以祈禱、禦惡人之邪僻兮、  

6  迨其士師擲於巖下、人則必聽我言、以之為甘兮、  

7  我之骸骨、散於墓側、若人耕田、所起之塊兮、  

8  主耶和華歟、我目望爾、我身託庇於爾、勿傾我命兮、  

9  俾脫為我所設之網、惡人所置之擭兮、  

10  願惡人自罹其網、我則得脫兮、

