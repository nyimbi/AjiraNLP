1  春雨之時、當求雨於耶和華、耶和華發雷電、必降雨、賜人田間之蔬、  

2  家神言虛誕、卜筮見欺誑、妄宣偽夢、徒施慰藉、故民流離如羊、因無牧而困苦、  

3  我怒熾於牧者、必懲罰牡山羊、蓋萬軍之耶和華垂顧其羣、即猶大家、必使若臨陳之駿馬、  

4  隅石、幕釘、戰弓、及諸主治者、將皆出於彼、  

5  彼若武士、當戰爭時、踐其敵於衢泥、其戰爭也、因耶和華偕之、凡乘馬者、無不惶愧、 主必拯其民使返故土 

6  我將鞏固猶大室、拯救約瑟家、導之旋歸、加以矜憫、俾如未見棄者、蓋我為其上帝耶和華、必聽其祈、  

7  以法蓮將如武士、中心欣悅、有若飲酒、其子見之則喜、其心因耶和華而樂、  

8  我將號召而集之、我已贖之、彼將繁衍、如昔日然、  

9  我將播之於列邦、彼在遠方、必記憶我、偕其子女得生而還、  

10  我將引之出埃及、集之出亞述、導之入基列、及利巴嫩、其地不足以居之、  

11  我將經行苦海、衝擊海濤、尼羅之深處必涸、亞述之驕矜必降、埃及之權柄必亡、  

12  我將使之恃耶和華而堅強、奉其名而往來、耶和華言之矣、

