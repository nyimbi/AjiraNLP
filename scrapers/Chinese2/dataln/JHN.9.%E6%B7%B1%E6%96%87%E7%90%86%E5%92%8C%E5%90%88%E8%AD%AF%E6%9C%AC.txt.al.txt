1   耶穌行時、見有生而瞽者、  

2  門徒問曰、夫子、斯人生而瞽、誰獲罪歟、斯人乎、抑其父母乎、  

3  耶穌曰、非斯人獲罪、亦非其父母、惟於彼以顯上帝作為耳、  

4  時尚晝、我儕必行遣我者之行、夜至、則無人能行矣、  

5  我在世、乃世之光、  

6  言竟、則唾於地、以唾和泥、敷瞽者之目、  

7  謂之曰、往洗於西羅亞池、西羅亞譯即奉遣也、其人往洗之、得見而反、  

8  鄰人與素見其為乞者曰、此非坐而乞者乎、  

9  或曰然、或曰否、似之耳、其人曰、我是也、 人問瞽者何以得見 

10  眾曰、爾目何以啟、  

11  曰、有耶穌者、和泥塗我目、令我往洗於西羅亞池、我往洗之、即明矣、  

12  眾曰、其人安在、曰、不知也、○ 法利賽人因耶穌安息日施醫欲罪耶穌 

13  眾引素瞽者詣法利賽人、  

14  耶穌和泥啟其目之日、乃安息日也、  

15  法利賽人亦問其何以得明、對曰、彼敷泥於我目、我洗而明也、  

16  法利賽人有曰、斯人不守安息日、非由上帝也、或曰、罪人何能行如是異蹟乎、眾遂分黨、  

17  復謂瞽者曰、彼既啟爾目、爾謂其為何如人、曰、先知也、  

18  猶太人不信其素為瞽而復明、遂呼其父母、  

19  問曰、此爾子、爾言生而瞽者乎、今何以得見耶、  

20  父母曰、我知其為我子、生而瞽者、  

21  今何以得見、我則不知、誰啟其目、我亦不知、彼長矣、可問之、將自言也、  

22  父母言此、懼猶太人也、因猶太人約定、有認耶穌為基督者、必逐之於會堂、  

23  故其父母曰、彼長矣、可問之、  

24  猶太人又呼素瞽者曰、爾宜歸榮上帝、我知斯人乃罪人也、 受醫者信耶穌為之作證 

25  曰、其為罪人與否、我不知也、惟知一事、即我昔瞽今見耳、  

26  眾問之曰、彼於爾何為、如何啟爾目、  

27  曰我已告爾、爾弗聽、何復欲聽之、爾亦欲為其徒乎、  

28  眾詬之曰、爾乃其徒、我儕摩西徒也、  

29  上帝諭摩西、我儕知之、但不知斯人奚自、  

30  曰、斯亦奇矣、彼啟我目、而爾不知其奚自耶、  

31  我知上帝不聽罪人、惟崇拜上帝而行其旨者、乃聽之、  

32  伊古以來、未聞有啟生而瞽者之目也、  

33  斯人若非由上帝、則無能為也、 法利賽人逐得愈者出教耶穌收之為門徒 

34  眾曰、爾通體生於罪中、反教我乎、遂逐之、○  

35  耶穌聞其見逐、遇之、曰、爾信上帝子乎、  

36  曰、主、彼為誰、俾我信之、  

37  耶穌曰、爾已見之、與爾言者是也、  

38  曰、主、我信矣、遂拜之、 耶穌言己降世使瞽者明明者瞽 

39   耶穌曰、我為鞫入世、使不見者得見、而見者反瞽也、  

40  同在之法利賽人聞之曰、我儕亦瞽乎、  

41  耶穌曰、爾若瞽、則無罪、今云我見、爾罪尚在焉、

