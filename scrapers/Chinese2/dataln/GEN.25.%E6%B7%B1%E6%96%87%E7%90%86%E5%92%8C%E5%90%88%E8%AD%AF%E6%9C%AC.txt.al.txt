1   亞伯拉罕繼娶一妻、名基土拉、  

2  生心蘭、約珊、米但、米甸、伊施巴、書亞、  

3  約珊生示巴、底但、底但生亞書利族、利都是族、利烏米族、  

4  米甸生以法、以弗、哈諾、亞比大、以勒大、咸屬基土拉之裔、  

5  亞伯拉罕以凡所有、遺於以撒、  

6  眾妾之子、貺以財物、當其存時、遣往東方、以避以撒、 亞伯拉罕考終 

7   亞伯拉罕享壽一百七十五歲、  

8  壽高年邁、氣絕而終、歸於列祖、  

9  其子以撒、與以實瑪利、葬之於麥比拉穴、與幔利相對、赫人瑣轄子以弗崙之田、  

10  即亞伯拉罕購自赫人者、亞伯拉罕與妻撒拉、同葬於此、  

11  亞伯拉罕卒後、上帝錫嘏其子以撒、以撒附庇耳拉海萊而居、○ 以實瑪利之後裔 

12   亞伯拉罕子以實瑪利、即撒拉婢埃及女夏甲所生者、  

13  其裔、循其世系名氏、記列於左、以實瑪利長子尼拜約、及基達、亞德別、米比衫、  

14  米施瑪、度瑪、瑪撒、  

15  哈大、提瑪、伊突、拿非施、基底瑪、  

16  此皆以實瑪利諸子之名、隨其鄉里屯營、為十二族之牧伯、  

17  以實瑪利享壽一百三十七歲、氣絕而終、歸於列祖、  

18  其裔所居之地、在其同族之東、自哈腓拉、至埃及左之書珥、達於亞述、○  

19  以撒之紀如左、亞伯拉罕生以撒、  

20  以撒年四十、娶利百加為妻、即巴旦亞蘭地、亞蘭人彼土利之女、拉班之妹、 以掃雅各生 

21   以撒之妻不妊、以撒為之祈耶和華、耶和華允之、利百加遂懷妊、  

22  腹中雙胎相爭、利百加曰、如果有此、我何以為生、乃往問於耶和華、  

23  耶和華曰、爾胎所懷、乃為二國、自腹而出、分為二民、此強於彼、長事其幼、  

24  屆期孿生、  

25  首產者紅、遍體有毛如裘、命名以掃、  

26  後出之弟、手執兄踵、命名雅各、二子生時、以撒年已六旬、○  

27  二子既長、以掃善獵、遨遊於野、雅各恬靜、居處於幕、  

28  以撒嗜野味、愛以掃、利百加愛雅各、 以掃鬻長子之業 

29  一日雅各煮羹、以掃自野歸、憊甚、  

30  謂雅各曰、我憊矣、以此紅者食我、緣是、以掃又名以東、  

31  雅各曰、爾以長子之業、先鬻於我、  

32  以掃曰、我將死矣、長子之業、於我奚裨、  

33  雅各曰、先誓於我、以掃誓之、於是以其長子之業、鬻於雅各、  

34  雅各乃以餅及豆羹予以掃、以掃食之飲之、起而往、其藐視長子之業如此、

