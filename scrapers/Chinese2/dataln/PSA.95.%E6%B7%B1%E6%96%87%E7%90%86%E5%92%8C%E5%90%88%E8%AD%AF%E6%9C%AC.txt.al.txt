1  其來歌頌耶和華、向救我之磐石歡呼兮、  

2  以稱謝詣其前、以詩歌向之歡呼兮、  

3  蓋耶和華為大神、為大君、超越諸神兮、  

4  地之隱處在其手、山之高處亦屬之、  

5  滄海為其所有、乃其所造、陸地其手所甄陶兮、  

6  其來鞠躬而拜、跪於造我之耶和華前兮、  

7  彼乃我上帝、我儕為其所牧之民、手下之羊、願爾今聽其言兮、 戒民勿干主怒致失所許之福 

8  勿剛愎乃心、如在米利巴、在曠野瑪撒之日兮、  

9  維時、爾祖見我所為、猶探我試我兮、  

10  歷年四十、我厭此代曰、斯民心迷、未識我途兮、  

11  故我怒而誓曰、彼必不得入我安息兮、

