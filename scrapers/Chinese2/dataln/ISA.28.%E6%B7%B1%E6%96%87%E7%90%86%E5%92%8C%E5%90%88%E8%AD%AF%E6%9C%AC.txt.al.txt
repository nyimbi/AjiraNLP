1  禍哉、以法蓮醉者高傲之冠冕、及其美飾之殘花、在膏腴山谷之上、其民沉湎於酒、  

2  耶和華備強有力者、若烈雹狂風、大水四溢、力擲之於地上、  

3  以法蓮醉者高傲之冠冕、被踐於足下、  

4  其美飾之殘花、在膏腴山谷之上者、若夏前初熟之無花果、見者觀之、摘於手即啖之、 耶和華為其民之華冕 

5  是日也、萬軍之耶和華、為其遺民之榮冕美冠、  

6  為居位行鞫者公義之神、為邑門拒敵者之力、  

7  斯人也、以清酒而搖曳、以醇醪而蹁躚、祭司先知、亦以醇醪而搖曳、皆困於酒、以醇醪而蹁躚、見異象則謬解、行審判則顚蹶、  

8  哇吐盈幾、無地清潔、  

9  彼曰、此人教誰以智、曉誰以道、豈甫斷乳而離懷者耶、  

10  蓋誡加誡、誡加誡、例加例、例加例、在此些須、在彼些須、○  

11  耶和華將以異脣異舌、語於斯民、  

12  昔謂之曰、撫綏困憊、是乃爾之安息、爾之清爽、惟彼不聽、  

13  故耶和華之言、於彼必誡加誡、誡加誡、例加例、例加例、在此些須、在彼些須、致彼仰躓而見折、陷機而被擒、○  

14  爾曹侮慢、而治耶路撒冷居民者、其聽耶和華之言、  

15  爾曰、我與死亡結約、與陰府訂盟、凶災流行、不及我身、我恃乎欺誑、匿於虛偽、 置寶貴隅石於錫安 

16  主耶和華曰、我置石於錫安以為基、乃經驗寶貴之隅石、其址鞏固、信之者不驚惶、  

17  我將以公為繩、以義為準、欺誑之避所、雹必毀之、虛偽之匿所、水必淹之、  

18  爾與死亡所結之約必廢、爾與陰府所訂之盟、必不堅立、凶災流行之時、爾被蹂躪、  

19  每屆流行、必及於爾、朝朝流行、無間晝夜、明曉斯道、惟有悚惶、  

20  榻短不能舒體、被狹不能蔽身、  

21  蓋耶和華興起、如在比拉心山、震怒如在基遍谷、以行其事、其事非常、且成其功、其功奇異、  

22  故勿侮慢、恐縲絏加嚴、蓋我聞毀滅之命、將行於天下、由於萬軍之主耶和華焉、○ 戒民褻慢 

23  宜傾聽我聲、靜聆我言、  

24  耕而播種者、豈日服於耕乎、豈恆墾而耙其土乎、  

25  既平其地、豈不播小茴香、布大茴香、豈不種小麥於隴、麰麥於畦、粗麥於畔乎、  

26  蓋其上帝示以隨宜、而教誨之、  

27  小茴香非撲以利器、大茴香非碾以車輪、乃以梃擊小茴香、以杖打大茴香、  

28  若夫五穀、豈軋而碎之乎、非也、不恆撲之、雖以車輪碾之、馬蹄踐之、亦不之碎、  

29  此亦出自萬軍之耶和華、其謀奧妙、其智超奇、

