1   耶穌基督之僕保羅、奉召為使徒、特簡以宣上帝福音、  

2  即昔藉諸先知所許、載於聖經者、  

3  乃謂其子、依形軀言、自大衛之裔而生、  

4  依維聖之神言、因自死復生、以權能證為上帝子、即我主耶穌基督、  

5  我儕由彼受恩、及使徒職、使萬邦緣其名因信而服、  

6  爾曹亦在其中、為耶穌基督所召、  

7  凡在羅馬為上帝所愛、蒙召為聖徒者、願恩惠平康、由我父上帝及主耶穌基督歸爾、○ 願往羅馬傳福音 

8  首焉者、我賴耶穌基督、為爾眾謝我上帝、因爾之信舉世宣揚、  

9  蓋上帝、即我於其子之福音、以心神所崇事者、證我常言及爾、  

10  祈禱間、所恆求者、庶依上帝旨、終得坦途就爾、  

11  蓋我切願見爾、以屬神之恩賜貺爾、致爾堅定、  

12  即我偕爾、因爾我同信、互相得慰也、  

13  兄弟乎、我願爾知、我每立志就爾、欲於爾中得果、如在他邦然、但至今仍有所阻、  

14  我於希利尼人、化外人、智者愚者、皆負其債、  

15  故願盡我心、並宣福音於爾在羅馬者、 福音大旨信主得救 

16  我不以福音為恥、是乃上帝之能、以救凡信者、先猶太人、次希利尼人、  

17  蓋上帝之義、於斯而著、由信致信、如經云、義者將因信而生、○ 觀察受造之物可知造物之主不敬主而為非罪無可諉 

18  夫上帝之怒、自天而顯、加諸人之不虔不義者、即以不義而抑真理者也、  

19  蓋所可知乎上帝者、彰於其衷、乃上帝彰之也、  

20  自創世以來、上帝之永能神性、即所莫見者、已明見矣、乃由所造之物而知之、致人末由推諉、  

21  顧彼既知上帝、而不以上帝榮之、亦不謝之、乃思議虛妄、心蠢而昧、  

22  自稱為智、適成為愚、  

23  以不朽上帝之榮、而易以必朽之人、及禽獸昆蟲之狀、○ 異邦丟棄真主崇奉偶像上帝任其陷於罪中 

24  故上帝任其心之嗜慾、陷於不潔、致互辱其身、  

25  彼以上帝之真、易之以偽、寧崇奉受造之物、不崇奉造物之主、夫上帝乃世世當頌者、阿們、○  

26  是以上帝任其可恥之慾、婦女以順性之用、變為逆性之用、  

27  男子亦然、棄婦女順性之用、嗜慾互爍、男與男行邪僻、自受謬妄當得之報、○ 歷言異邦罪狀 

28  彼知識中既不願有上帝、上帝遂任其喪心、行非宜之行、  

29  充諸不義、惡慝、貪婪、暴很、媢嫉、兇殺、爭鬥、詭譎、陰險、  

30  隱刺、毀謗、憎上帝、狎侮、傲慢、矜誇、造惡、違逆父母、  

31  愚昧、背約、不情、不慈、  

32  若輩既知上帝之定命、凡行此者宜死、乃不第自行之、又悅人行之、

