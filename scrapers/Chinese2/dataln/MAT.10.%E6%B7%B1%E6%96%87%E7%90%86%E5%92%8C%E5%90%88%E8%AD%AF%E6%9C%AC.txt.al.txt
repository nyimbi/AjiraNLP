1   耶穌召十二門徒、賜之權、逐邪鬼、醫疾病、○  

2  十二使徒之名如左、首西門稱彼得、及其弟安得烈、西庇太子雅各、及其弟約翰、  

3  腓力、巴多羅買、多馬、稅吏馬太、亞勒腓子雅各、並達太、  

4  加那尼人西門、與加畧人猶大、即賣師者、○ 叮嚀訓誨遣之傳教 

5   耶穌遣此十二人、命之曰、異邦之途勿由、撒瑪利亞之邑勿入、  

6  寧就以色列家之亡羊也、  

7  往則宣言曰、天國邇矣、  

8  醫病、起死、潔癩、逐鬼、爾以不費受之、宜以不費施之、  

9  勿備金銀銅於袋、  

10  途間勿囊、勿二衣、勿履、勿杖、蓋工得其食、宜也、  

11  入邑與鄉、則訪孰為宜者、主之、直至去時、  

12  入其家、則祝其安、  

13  其家若宜、爾祝之安、必臨之、不宜、爾祝之安、則歸諸己、  

14  不接爾、不聽爾者、出其家其邑、拂去足塵、  

15  我誠語汝、當鞫日、所多瑪   蛾摩拉之刑、較斯邑猶易受也、○ 勉其受迫心毋憂懼 

16  我遣爾似羊入狼中、故當智如蛇、馴如鴿、  

17  謹防若人、蓋將付爾於公會、鞭爾於會堂、  

18  爾將為我故、見解至侯王前、為證於彼、及異邦人、  

19  付爾時、勿慮何以言、何所言、屆時必賜爾以何言也、  

20  非爾自言、乃爾父之神、在爾衷言耳、  

21  兄弟將致兄弟於死、父之於子亦然、子將攻父母而死之、  

22  且爾以我名見憾於眾、惟終忍者得救也、  

23  此邑窘逐爾、則奔彼邑、我誠語汝、以色列諸邑、爾行未遍、而人子至矣、○  

24  徒不踰師、僕不踰主、  

25  徒如師、僕如主、足矣、若呼家主為別西卜、況其家人乎、  

26  勿懼之、未有藏而不露、隱而不顯者也、  

27  我語爾於暗者、當述之於光明、爾聆於耳者、當宣之於屋上、  

28  殺身而不能殺魂者、勿懼之、寧懼能滅身及魂於地獄者、  

29  二雀非一分金售乎、然非爾父許之、其一不隕於地、  

30  爾髮亦悉見數、  

31  故勿懼、爾較多雀尤貴也、  

32  凡認我於人前、我亦認之於我天父前、  

33  凡不認我於人前、我亦不認之於我天父前、○  

34  勿意我來施和平於世、我來非施和平、乃興戎耳、  

35  蓋我來、俾子疏其父、女疏其母、婦疏其姑、  

36  而仇敵即家人矣、  

37  愛父母踰於我者、不宜乎我也、愛子女踰於我者、不宜乎我也、  

38  不負其十架而從我者、亦不宜乎我也、  

39  得生命者將喪之、為我而喪生命者、將得之、○ 接待門徒者必得福 

40  接爾者、即接我、接我者、即接遣我者也、  

41  接先知、以其為先知者、得先知之賞、接義人、以其為義人者、得義人之賞、  

42  第以杯水飲此小子之一、以其為吾徒也、我誠語汝、彼必不失其賞也、

