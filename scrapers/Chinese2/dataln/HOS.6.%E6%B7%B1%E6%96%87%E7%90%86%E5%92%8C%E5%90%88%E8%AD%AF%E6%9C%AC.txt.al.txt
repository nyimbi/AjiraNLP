1  其來、我儕歸耶和華、彼既裂我、亦必醫我、彼既擊我、亦必裹我、  

2  越二日、將蘇我、至三日、將起我、生於其前、  

3  我儕當識耶和華、黽勉而識之、其見也、若晨光之準、其臨也、若甘雨、若潤土之春雨、○ 責其虛妄 

4   以法蓮歟、我將何以待爾、猶大歟、我將何以待爾、蓋爾之仁義、有若朝雲、又如速消之露、  

5  故我藉諸先知削斵之、以我口之言誅戮之、我之審鞫、若光之見、  

6  我欲矜恤、不欲祭祀、欲識上帝之知識、愈於燔祭、  

7  彼爽約若他人、而欺罔我、  

8  基列乃行惡者之邑、為血沾染、  

9  譬彼羣盜、伏而伺人、祭司亦會於示劍之途、肆行殺戮、邪惡是作、  

10  在以色列家、我見可憎之事、以法蓮行淫、以色列被玷、  

11  猶大歟、我返我民之俘囚時、必有為爾所定之果報、

