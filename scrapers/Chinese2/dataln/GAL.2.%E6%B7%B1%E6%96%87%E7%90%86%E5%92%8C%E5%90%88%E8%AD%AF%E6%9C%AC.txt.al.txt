1  越十四年、我與巴拿巴復上耶路撒冷、亦攜提多、  

2  乃依啟示而往、且以我在異邦所宣之福音告之、惟私陳於有令聞者、免我前後所行為徒然也、  

3  偕我之提多、希利尼人也、未嘗強之受割、  

4  因有私引之偽兄弟潛入、窺我儕於基督耶穌所得之自由、欲僕我儕、  

5  我未嘗一時服而讓之、為使福音之真、恆存爾中、  

6  至於有名望者、無論何如人、於我無與、蓋上帝不以貌視人、彼有名望者、無所增益於我、  

7  反乎此、既見主託我宣福音於未受割者、亦猶託彼得於已受割者、  

8  蓋感彼得為使徒於受割者、亦感我為使徒於異邦、  

9  且雅各   磯法   約翰、人視為柱石者、因知賜我之恩、則施相交之右手於我及巴拿巴、俾往異邦、而彼往受割者、  

10  惟欲我顧念貧者、我亦殷勤為是矣、○ 在安提阿阻止彼得 

11  然磯法至安提阿、我面諍之、以其干咎也、  

12  蓋有自雅各來者未至時、彼與異邦人同食、及至、則退而自別、畏受割者也、  

13  其餘之猶太人、亦相率為偽、甚至巴拿巴亦受其誘而效尤焉、  

14  我見其行不端、不依福音之真、遂於眾前語之曰、爾猶太人也、所行既如異邦人、非如猶太人、胡為強異邦人如猶太人乎、  

15  夫我儕本猶太人、非異邦罪人、 言人稱義非因行律法只因信耶穌 

16  既知人之見義、非由行律、乃由信耶穌基督、則信乎耶穌基督、俾由信而見義、不由行律、蓋無人由行律而見義也、  

17  我儕於基督而求見義、仍不免為罪人、則基督豈為罪之役乎、非也、 得稱為義者不再犯罪惟學耶穌 

18  我若復建素所毀者、則自表為干律者矣、  

19  蓋我由律已死於律、致得生於上帝、  

20  我已與基督同釘十架、而我尚生、非我也、基督生於我中也、今我生於形軀者、乃因信上帝子而生、即愛我而為我捐己者也、  

21  我不虛上帝之恩、蓋義若由律、則基督之死為徒然矣、

