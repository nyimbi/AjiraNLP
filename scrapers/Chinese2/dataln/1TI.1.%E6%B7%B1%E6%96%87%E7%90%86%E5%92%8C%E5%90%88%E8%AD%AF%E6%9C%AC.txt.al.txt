1  依救我之上帝、及我所望之基督耶穌命、為耶穌基督使徒保羅、  

2  書達提摩太、因信為我真子者、願恩惠矜恤平康、由父上帝及我主基督耶穌歸爾、○  

3  昔我往馬其頓時、勸爾居以弗所警戒數人、勿傳異教、  

4  勿聽虛誕之詞、及無窮譜系、此第滋生辯論、非因信而為上帝之役事、  

5  夫警戒之大旨乃愛、由於清潔之心、懿美之良、無偽之信、  

6  乃有失此而向虛誕、  

7  欲為律師而不明其所言、並所論定者、 申明律法當然之用 

8  我知律善惟人善用之、  

9  蓋知律之設、非為義者、乃為不法、妄行、不虔、干罪、不潔、妄誕、弒父、弒母、殺人、  

10  淫亂、比頑童、拐人口、誑言、背誓、及一切違逆正教者、  

11  依乎可頌之上帝、託我有榮之福音、○ 謝主召其為使徒之洪恩 

12  感謝以能賜我者、我主基督耶穌是也、彼視我為忠、任我以職、  

13  昔我為謗讟窘逐狎侮者、但我所行、乃由不知不信、故蒙矜恤、  

14  且我主之恩充溢、兼之以信與愛、在基督耶穌中者、  

15  基督耶穌臨世以救罪人、誠哉是言、宜盡納之、其中我為元惡、  

16  然我蒙矜恤、俾耶穌基督於我為首者、彰厥恆忍、為後信而得永生者之模範、  

17  願尊榮歸於永世、無敝無形之王、獨一之上帝、爰及世世、阿們、○  

18  我子提摩太乎、依昔指爾之預言、以此警戒託爾、致爾以之而戰善戰、 指明失去信德之二人 

19  守乎信與懿美之良、蓋有棄此者、論及其信、則如舟之破壞然、  

20  其中有許米乃、亞力山大、我曾付之撒但、俾受譴責、勿復謗讟、

