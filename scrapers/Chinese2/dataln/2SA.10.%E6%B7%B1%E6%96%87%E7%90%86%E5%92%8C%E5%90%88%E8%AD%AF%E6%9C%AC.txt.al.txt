1  厥後、亞捫族王沒、其子哈嫩嗣位、  

2  大衛曰、昔哈嫩父拿轄施仁慈於我、今我將施仁慈於其子哈嫩、遂遣僕往、唁其喪父、大衛僕至亞捫族地、  

3  亞捫族之牧伯謂其主哈嫩曰、大衛遣唁者詣爾、爾意大衛果敬爾父乎、大衛遣僕詣爾、詎非窺察此城、而傾之耶、  

4  哈嫩遂執大衛僕、薙其鬚之半、中斷其衣至臀、而遣之歸、  

5  其人深以為恥、或以告大衛、乃遣人迎之曰、可居耶利哥、俟鬚長而後歸、○ 遣將戰亞捫人與亞蘭人 

6   亞捫族知己為大衛所惡、遂遣人募伯利合與瑣巴之亞蘭人、步卒二萬、及瑪迦王所偕之人一千、陀伯人一萬二千、  

7  大衛聞之、則遣約押率勇士全軍、  

8  亞捫族出、列陳於邑門、瑣巴   利合之亞蘭人、及陀伯人、瑪迦人、別列於野、  

9  約押見其前後列陳、則簡以色列之精兵、陳列行伍、以禦亞蘭人、  

10  以餘軍付弟亞比篩、陳列行伍、以禦亞捫族、  

11  曰、如亞蘭人強於我、爾則助我、如亞捫人強於爾、我則助爾、  

12  宜強乃志、爾我當為我民、及我上帝邑、為大丈夫、願耶和華成其所欲、 亞蘭亞捫二族敗遁 

13   約押與所偕之民、進與亞蘭人戰、亞蘭人遁於其前、  

14  亞捫族見亞蘭人遁、亦遁於亞比篩前、而入於邑、約押遂離亞捫族、返耶路撒冷、○  

15  亞蘭人見己為以色列所敗、則咸集焉、  

16  哈大底謝遣使招河外之亞蘭人出、遂至希蘭、哈大底謝之軍長朔法率之、  

17  或告大衛、遂集以色列眾、濟約但、至希蘭、亞蘭人列陳、與大衛戰、  

18  亞蘭人遁於以色列眾前、大衛戮其戰車七百乘之卒、騎兵四萬、擊其軍長朔法、致死於彼、  

19  臣服哈大底謝之諸王、見其為以色列所敗、遂與以色列修好、而服事之、嗣後亞蘭人不敢助亞捫族、

