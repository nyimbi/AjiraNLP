1  厥後保羅去雅典、至哥林多、  

2  遇猶太人亞居拉者、生於本都、與妻百基拉、甫自義大利來、因革老丟命猶太人、盡離羅馬、保羅就之、  

3  以同藝故、遂偕居工作、其藝蓋製幕也、  

4  每安息日、保羅在會堂辯論、勸猶太人與希利尼人、○  

5  及西拉   提摩太來自馬其頓、保羅為道迫切、於猶太人證耶穌為基督、  

6  猶太人敵而謗之、保羅拂衣曰、爾血歸諸爾、我無尤焉、今而後我就異邦人矣、  

7  遂去之、入敬上帝者猶士都之室、鄰於會堂、  

8  司會堂者、基利司布、與全家信主、哥林多人、多有聞道而信、且受洗者、 主在異象中安慰其心 

9  夜、主於異象中、語保羅曰、勿懼、宜言勿默、  

10  蓋我偕爾、無人擊爾害爾、因我有多民於此邑也、  

11  保羅居彼一年有六月、以上帝道訓之、○ 猶太人在迦流面前控保羅 

12   迦流為亞該亞方伯時、猶太人、同心起攻保羅、曳至公座前、曰、  

13  此人勸眾違律以拜上帝、 迦流不理 

14   保羅將啟口、迦流語猶太人曰、猶太人乎、苟因不義奸惡之事、理宜聽爾、  

15  若辯論言語名稱、及爾律、爾自理之、我不欲判此也、  

16  遂逐之出、  

17  眾執司會堂者所提尼、於公座前扑之、而迦流概不置意、○ 保羅經過以弗所往耶路撒冷去 

18   保羅尚居多日、乃別諸兄弟、航海往叙利亞、百基拉、亞居拉偕之、在堅革哩翦髮、有誓願故也、  

19  至以弗所、留二人於彼、自入會堂、與猶太人辯論、  

20  眾請久居、不許、  

21  乃別之曰、若上帝許之、我將反而就爾、遂舟行去以弗所、  

22  至該撒利亞、登岸、上耶路撒冷、問安於會、後下安提阿、  

23  久之又往、以次經加拉太、弗呂家之地、堅諸門徒焉、○ 亞波羅在以弗所傳教 

24  有猶太人、亞波羅者、生於亞力山太、至以弗所、  

25  其人博學、諳於諸經、嘗受訓於主道、且銳志以耶穌之事、詳言誨人、惟知約翰之洗而已、  

26  在會堂毅然而言、百基拉、亞居拉、聞而延之、述上帝之道尤詳、  

27  亞波羅欲往亞該亞、諸兄弟勉之、遺書於門徒、令接納之、既至、大有助於由恩而信者、  

28  蓋於眾前、力折猶太人、引諸經指明耶穌為基督也、

