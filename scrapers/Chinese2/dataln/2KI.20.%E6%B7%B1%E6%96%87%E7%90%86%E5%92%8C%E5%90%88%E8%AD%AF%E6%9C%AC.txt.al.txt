1  維時、希西家遘疾瀕死、亞摩斯子先知以賽亞來見之、曰、耶和華云、爾當處置家事、蓋爾必死、不得生存、  

2  希西家面壁、禱耶和華曰、  

3  耶和華歟、求爾垂念、我在爾前、行為誠實、心志專一、行爾所悅、遂哭甚哀、  

4  以賽亞尚未出中院、耶和華諭之曰、  

5  返告我民之君希西家曰、爾祖大衛之上帝耶和華云、我已聞爾禱、見爾淚、必療爾疾、越至三日、爾必登耶和華室、  

6  我必增爾壽十五年、且救爾與此城、脫於亞述王手、亦為己及我僕大衛故、扞衛此城、  

7  以賽亞曰、取一無花果餅至、遂取之、置於瘡處、王即愈、  

8  希西家謂以賽亞曰、耶和華愈我、越至三日、我登耶和華室、有何徵乎、  

9  以賽亞曰、耶和華必成所言、有其徵焉、爾欲日影進十度乎、抑退十度乎、  

10  希西家曰、影進十度易、請使其退十度、  

11  先知以賽亞籲耶和華、遂使亞哈斯日晷已進之影退十度、○ 以府庫寶物示巴比倫王之使 

12  時、巴比倫王、巴拉但子比羅達巴拉但、聞希西家遘疾、致書饋禮、  

13  希西家聽使者之言、以其府庫之寶物、金銀香品寶膏、與武庫之器械、及所藏之寶物、悉示之、凡宮闈暨全國所有、無不示之、  

14  先知以賽亞詣希西家曰、斯人何言、奚自而來、希西家曰、來自遠方、即巴比倫也、  

15  曰、彼於爾室、所見何物、希西家曰、凡我室中所有、彼悉觀之、我之寶藏、無不示之、  

16  以賽亞曰、其聽耶和華言、  

17  其日將至、爾室中所有者、與爾列祖至今所積者、必遷至巴比倫、不遺一物、耶和華言之矣、  

18  爾所生諸子中、必有被虜、在巴比倫王宮為宦豎、  

19  希西家謂以賽亞曰、爾所傳耶和華之言善矣、又曰、若我尚存之日、得其綏安穩固、豈非善乎、  

20  希西家其餘事蹟、與其勇力、以及鑿池掘溝、引水入邑、俱載於猶大列王紀、  

21  希西家與列祖偕眠、子瑪拿西嗣位、

