1  厥後、主別立七十人、耦而遣之於其前、入己將至之諸邑諸地、  

2  謂之曰、穡多工少、宜求穡主、遣工力穡焉、  

3  往哉、我遣爾似羔入狼中、  

4  勿攜囊、勿袋、勿履、途中勿問人安、  

5  所入之室、則先曰、願斯室安、  

6  儻於彼有宜乎安者、爾祝之安必臨之、不然、則歸爾矣、  

7  居斯室、則飲食其所供、蓋工者得其值、宜也、毋由此室移於彼室、  

8  所入之邑、人接爾、則食其陳於爾前者、  

9  邑中有病者醫之、且語眾曰、上帝國近爾矣、  

10  所入之邑、人不接爾、則出至其衢、曰、  

11  爾邑之塵沾我足者、亦對爾拂之、雖然、爾宜知上帝國近矣、  

12  我語汝、於彼日所多瑪之刑、較斯邑猶易受也、  

13  禍哉、哥拉汛乎、禍哉、伯賽大乎、蓋在爾中所行之異能、若行於推羅   西頓、彼早衣麻坐灰、而改悔矣、  

14  然於鞫日、推羅   西頓之刑、較爾猶易受也、  

15  迦百農歟、爾將升於天乎、必下陰府耳、  

16  又曰、聽爾者、即聽我、拒爾者、即拒我、拒我者、即拒遣我者也、○ 七十人傳教歸回耶穌勸其謙遜 

17  七十人喜而返、曰、主、以爾名、鬼亦服我、  

18  耶穌曰、我曾見撒但如電、自天而隕、  

19  我賜爾以權、可踐蛇蠍、與制敵諸能、必無害爾者、  

20  然毋以諸鬼服爾為喜、當以爾名錄於天為喜、○ 讚美天父向智者藏其道向愚者顯其道 

21  是時也、耶穌感於聖神而喜曰、父乎、天地主也、我讚爾、以此事於智者達者則隱之、於赤子則顯之、父乎、然也、此乃爾所悅者也、  

22  萬有由父賜我、父之外無識子者、子及子所欲示者之外、無識父者、 稱門徒有福 

23  乃顧其徒、潛語之曰、見爾所見者、其目福矣、  

24  我語汝、昔先知君王、多欲見爾所見、而不之見、聞爾所聞、而不之聞、○ 示教師何以得永生 

25  有律師起而試之曰、夫子、我當何為、以嗣永生、  

26  耶穌曰、律所載者何耶、爾讀之如何、  

27  對曰、爾當盡心、盡性、盡力、盡意、愛主爾之上帝、亦當愛鄰如己、  

28  耶穌曰、爾所對是也、行此則生、  

29  彼欲自義、謂耶穌曰、誰為我鄰、 設喻訓人宜以凡受苦者為友 

30   耶穌曰、或自耶路撒冷下耶利哥、遇盜、剝其衣、且傷之、瀕死、委之而去、  

31  適有祭司由是路而下、見之、則旁行而過、  

32  又有利未人至彼處、見之、亦旁行而過、  

33  惟一撒瑪利亞人、行至其地、見而憫焉、  

34  遂就之、以油以酒澆其傷處、裹之、乘以己畜、攜至旅館、而顧恤之、  

35  翌日取金二錢、予館人、曰、且顧此人、若所費加多、我返時償爾、  

36  此三人中、爾意孰為遇盜者之鄰耶、  

37  曰、矜恤之者是也、耶穌曰、爾往效此而行、○ 激勵馬大稱讚馬利亞 

38  眾行時、耶穌入一村、有婦名馬大迎之至其家、  

39  其姊妹馬利亞坐主足下聽其言、  

40  馬大以供事多而心紛、詣耶穌曰、主、我姊妹遺我一人供事、爾不為意乎、請命之助我、  

41  主語之曰、馬大   馬大、爾因多端思慮煩擾、  

42  然所需者一而已、馬利亞已擇善業、而莫之奪也、

