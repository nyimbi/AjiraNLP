1  爾其頌美耶和華、我於正人之議場、眾人之公會、一心稱謝耶和華兮、  

2  大哉、耶和華之作為、凡樂之者所究察兮、  

3  彼之經營、乃榮與威、其義永存兮、  

4  所行奇異、俾人憶之、耶和華乃仁慈矜憫兮、  

5  賜糧於畏之者、永念其約兮、  

6  以作為之能力示其民、以列邦賜之為業兮、  

7  其手所為、誠實公義、其律確定兮、  

8  永久堅立、成於誠實正直兮、  

9  施救贖於其民、永立厥約、其名聖而可畏兮、  

10  寅畏耶和華、為智慧之肇始、守其誡命者為明哲、耶和華之聲譽永存兮、

