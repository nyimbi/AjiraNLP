1  安息日既過、抹大拉之馬利亞與雅各之母馬利亞及撒羅米、市香品、欲往傅耶穌、  

2  七日之首日、日甫出、適墓、  

3  相語曰、誰為我轉墓門石乎、  

4  蓋石甚巨、望之見其已轉矣、  

5  入墓、見一少者坐於右、衣白衣、則駭、  

6  少者語之曰、毋駭、爾尋釘十架之拿撒勒人耶穌、彼已起、不在此矣、可觀其葬處、  

7  往告其徒及彼得、言彼先爾往加利利、在彼將見之、如其所語爾者、  

8  婦出、自墓而奔、戰慄驚駭、亦不告人、懼故也、○ 耶穌現與抹大拉之馬利亞看 

9  七日之首日、平旦、耶穌復起、先見於抹大拉之馬利亞、即曾由之逐七鬼者、  

10  其素偕耶穌者、方哀哭時、馬利亞往告之、  

11  眾聞其生、為馬利亞所見、而不之信、○ 途中現與二門徒看 

12  厥後、二徒適鄉、行時、耶穌易容而見、  

13  二徒往告其餘、亦不之信、○ 後現與十一門徒看 

14  後、十一徒席坐間、耶穌顯見、責其不信與心之頑、以其復起後曾有見者、而彼不信也、 命門徒傳福音與萬民 

15   耶穌曰、爾曹往普天之下、宣福音於萬民、  

16  信而受洗者得救、不信者擬罪、  

17  信者將有異蹟偕之、即奉我名逐鬼、言諸方言、  

18  操蛇、飲毒、決無所傷、按手病者則愈、○ 耶穌升天 

19  主耶穌言竟、見接升天、坐上帝右、  

20  門徒出、隨在宣教、主與之偕行、以所偕之異蹟徵其道焉、阿們、

