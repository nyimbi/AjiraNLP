1   便雅憫人歟、逃出耶路撒冷以求安、吹角於提哥亞、立斾於伯哈基琳、蓋禍自北而著、毀滅甚巨、  

2  美麗嬌嬈之錫安女、我必殄滅之、  

3  牧者與其羣羊必至、張幕於其四周、各於其地牧之、  

4  爾其備戰、我儕其起、乘午以上、禍哉、日已西斜、夕影長矣、  

5  起哉、夤夜而上、毀其宮室、 命敵來攻乃因其罪 

6  萬軍之耶和華云、伐木築壘、以攻耶路撒冷、其中充斥苛虐、乃宜罰之邑也、  

7  彼肆行邪惡、如泉之湧水、強暴毀滅、聞於其間、疾病瘡痍、常在我前、 哀歎猶大不聽警教致受重罰 

8   耶路撒冷歟、爾宜受教、免我心厭爾、使爾地荒蕪、無人居處、  

9  萬軍之耶和華曰、人必盡拾以色列之遺民、若採葡萄、爾其反手、若採葡萄者攀枝而摘之、  

10  我將與誰言以警之、使之聞乎、其耳未潔、致不能聽、耶和華之言、彼視為辱、不以為悅、  

11  故我充以耶和華之怒、疲倦難忍、可傾之於衢中之童、及少壯之會、夫婦耆老、及年邁者、必皆被執、  

12  耶和華曰、我將伸手於此地之居民、其第宅田疇妻室、同歸他人、  

13  因其自尊逮卑、咸屬貪婪、先知祭司、俱行虛誕、  

14  彼醫我民之傷、畧而為之、曰、平康平康、實無平康、  

15  彼行可惡之事、豈知恥乎、非也、毫不知恥、亦不赧顏、故必仆於仆者之中、我譴責之際、彼必顚躓、耶和華言之矣、○  

16  耶和華曰、爾宜立道中而觀、訪其古道之善者而行之、如是、則心獲安、惟彼曰、我弗由之、  

17  予立守望者以警爾、命爾聽其角聲、惟彼曰、我弗聽之、 預言將降災於斯民 

18  列邦歟、宜聽之、會眾歟、宜知斯民將遇之事、  

19  大地歟、其聽之、我必降災於斯民、為其圖謀之果報、蓋彼不從我言、而棄我律、  

20  乳香來自示巴、菖蒲至自遠方、而獻於我、果何益哉、爾之燔祭、我不納之、爾之素祭、我不悅之、  

21  耶和華曰、我將置窒礙於民前、使父子同蹶、鄰友皆亡、○  

22  耶和華曰、有一族自北方而來、有大國自地極而興、  

23  執弓與戟、彼乃殘忍、不加矜恤、聲若海濤漰渤、錫安女歟、彼皆乘馬列陳、如戰士以攻爾、  

24  我既聞其風聲、手則弱焉、痛苦迫我、憯怛若臨產之婦、  

25  勿往於田、勿行於道、蓋敵刃環繞、隨在震驚、 勸民因受災哀痛己罪 

26  我民女歟、爾其束麻、輾轉灰塵、爾其舉哀、號咷痛哭、若喪獨子、蓋殘賊者將倏然臨我、  

27  主曰、我已立爾在我民中、為試者、為保障、使爾察知其途、  

28  彼眾悖逆特甚、隨在誹謗、為銅為鐵、悉行邪惡、  

29  風箱猛烈、鉛銷於火、鍊之不已、終屬徒勞、惡者未除也、  

30  人必稱為棄銀、蓋耶和華棄之矣、

