1  我恆頌耶和華、讚美之言、常在我口兮、  

2  我心因耶和華而誇、謙遜之人、聞之則喜兮、  

3  爾其偕我稱耶和華為大、共尊其名兮、  

4  我求耶和華、蒙其俞允、拯我脫諸恐懼兮、  

5  瞻望之者、其容有光、永不赧顏兮、  

6  貧人呼籲、耶和華垂聽、援於諸難兮、  

7  耶和華之使者列營、以環寅畏之人、而拯救之兮、  

8  爾其試之、則知耶和華乃善、託庇於彼者、其有福兮、  

9  諸聖民歟、宜寅畏耶和華、寅畏之者、不至匱乏兮、 託庇於主者乃為有福 

10  維彼稚獅、匱食而飢、尋求耶和華者、福祉罔缺兮、  

11  小子歟、來聽之、我以寅畏耶和華之道訓爾兮、  

12  孰好生命、欲享遐齡、以納福祉、  

13  當捫爾舌、勿出惡言、宜緘爾口、勿道詐語、  

14  去惡行善、尋求和平、而追隨之兮、  

15  耶和華目注義人、耳聽其呼籲、  

16  以怒容向行惡者、絕其誌於世兮、  

17  義人呼籲、耶和華垂聽、援於諸難兮、  

18  傷心者耶和華近之、痛心者拯之兮、  

19  義者患難孔多、耶和華悉拯之、  

20  保衛其骨、無一摧殘兮、  

21  行惡者必殺於惡、憾義者必服厥罪、  

22  耶和華救贖其僕之魂、託庇於彼者、無有服罪兮、

