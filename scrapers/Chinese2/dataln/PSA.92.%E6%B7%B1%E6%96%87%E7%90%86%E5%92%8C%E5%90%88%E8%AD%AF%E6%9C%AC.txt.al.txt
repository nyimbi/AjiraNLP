1  稱謝耶和華、歌頌至高者之名、斯為美兮、  

2  朝宣爾之慈惠、夕彰爾之信實、  

3  用十絃之樂器與瑟、以琴清肅之聲和之兮、  

4  耶和華歟、爾以所為、使我悅懌、我因爾手所作、而歡呼兮、  

5  耶和華歟、爾經營何其大、爾意綦深兮、  

6  愚蠢者弗知、蒙昧者不明乎此兮、  

7  惡人發生如草、作慝者興盛、無非使之恆亡兮、  

8  耶和華歟、惟爾崇高、永世靡暨兮、  

9  耶和華歟、爾敵將亡、惡黨必散兮、  

10  惟爾使我昂角如兕、我乃新膏所膏兮、  

11  我敵遭報、我得目睹、攻我之惡黨受罰、我已耳聞兮、  

12  義人必暢茂如椶樹、生長如利巴嫩之香柏兮、  

13  植於耶和華室、盛於我上帝院兮、  

14  暮年猶結其實、汁滿而色青兮、  

15  以彰耶和華之正直、彼乃我之磐石、無有不義兮、

