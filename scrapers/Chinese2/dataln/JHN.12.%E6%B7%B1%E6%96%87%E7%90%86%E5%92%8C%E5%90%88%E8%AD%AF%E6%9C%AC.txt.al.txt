1  逾越節前六日、耶穌至伯大尼、即使拉撒路自死復起之所、  

2  在彼或為之具飱、馬大供事、拉撒路為同席者之一、  

3  馬利亞以至純至貴哪噠膏一斤、膏耶穌足、以髮拭之、膏香滿室、  

4  門徒之一、即將賣耶穌之加畧人猶大曰、  

5  何不以此膏鬻金三十以濟貧乎、  

6  此言非顧貧、乃因其為竊、且職橐而取所貯耳、  

7  耶穌曰、聽之、俾存之俟我葬日、  

8  蓋爾恆有貧者偕、不恆有我也、○ 多人聚集欲見復活之拉撒路祭司諸長欲並殺之 

9   猶太眾庶、知耶穌在彼、則至、不獨為耶穌、亦欲見其自死而起之拉撒路、  

10  祭司諸長相議、欲並拉撒路殺之、  

11  蓋猶太人多因之信耶穌也、○ 耶穌乘驢入耶路撒冷 

12  翌日、赴節者甚眾、聞耶穌將至耶路撒冷、  

13  取椶枝出迎、呼曰、啝𠾎哪、奉主名來者以色列王、宜頌也、  

14  耶穌遇小驢乘之、如記所云、  

15  錫安女勿懼、爾王來、乘驢駒也、  

16  門徒初不明此、至耶穌榮時、方憶斯事經已載之、而眾果行之也、  

17  耶穌呼拉撒路出墓、俾其自死而起、所偕之眾為之證、  

18  眾往迎之、聞其行斯異蹟故也、  

19  法利賽人相語曰、爾謀一無所濟、舉世皆從之矣、○ 希利尼人欲見耶穌耶穌預言己將受死 

20  當節期往拜者、中有希利尼數人、  

21  就加利利   伯賽大人腓力曰、主、我儕欲見耶穌、  

22  腓力往告安得烈、安得烈與腓力告耶穌、  

23  耶穌曰、人子榮時至矣、  

24  我誠語汝、麥粒弗落地而死、獨存而已、死、則結實繁矣、  

25  愛其生者喪之、不愛其生於斯世者、將保之至永生、  

26  人役於我、則當從我、我所在、我役亦在焉、役於我者、我父將貴之、  

27  今我心憂忡、將何言乎、父歟、拯我免於斯時、然我為此而至斯時也、  

28  父歟、願爾榮爾名、時、自天有聲云、我既榮之、將再榮之、  

29  旁立之眾聞之、曰、雷也、或曰、天使與之言也、  

30  耶穌曰、斯聲之來、非為我、乃為爾曹、  

31  今此世見鞫、此世之君見逐矣、  

32  我若見舉離地、將引眾就我矣、  

33  耶穌此言、乃示其將死之狀也、  

34  眾曰、我聞律云、基督永存、爾何言人子將見舉乎、此人子誰耶、  

35  耶穌曰、光在爾中、暫耳、有光則宜行、免暗及爾、行於暗者、不知所往矣、  

36  爾尚有光、宜信之、致成為光之子也、○ 猶太人心中蒙昧不信耶穌 

37   耶穌言竟、遂往而隱、雖多行異蹟於眾前、而人猶不之信、  

38  以應先知以賽亞之言云、主歟、我所宣傳、信之者誰、主之臂力、顯於誰乎、  

39  眾之所以不能信者、蓋以賽亞又云、  

40  主瞽其目、頑其心、恐其目見心悟、轉移而我醫之、  

41  以賽亞之言、因見其榮、而論及之也、 有官長信耶穌不敢明認 

42  然有司多信之、因法利賽人、故不承之、恐見逐於會堂、  

43  蓋好人之榮、過於上帝之榮也、○ 耶穌言己乃上帝所遣信己者即信上帝 

44   耶穌呼曰、信我者、非信我、乃信遣我者、  

45  且見我、即見遣我者也、  

46  我乃光臨於世、俾信者弗居於暗、  

47  聞我言而不守者、我不之鞫、蓋我來非以鞫世、乃以救世耳、  

48  人拒我而弗納我言、有鞫之者、即我所言之道、將鞫之於末日也、  

49  我未嘗由己而言、乃遣我之父、以所當言、所當語者、命我也、  

50  我知其命乃永生、故我所言、乃依父語我者言之耳、

