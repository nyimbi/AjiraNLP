1  嗣後耶和華於異象中、諭亞伯蘭曰、亞伯蘭歟、毋懼、我為爾盾、大賚於爾、  

2  亞伯蘭曰、主耶和華歟、何以賜我、蓋我無子、承我業者、大馬色人以利以謝也、  

3  又曰、爾未賜我子、育於我家者、將為我嗣、 上帝許亞伯蘭後裔多如眾星 

4  耶和華諭之曰、此非爾嗣、必自爾出者、乃為爾嗣、  

5  遂攜之出、曰、仰觀於天、眾星可核數乎、又曰、汝苗裔必如是、  

6  亞伯蘭信耶和華、耶和華以此為其義、  

7  又曰、我乃耶和華、昔挈爾出迦勒底之吾珥、將以此地、賜爾承之、  

8  曰、主耶和華歟、我承此地、何以知之、  

9  曰、為我取三歲之牝牛、牝山羊、牡綿羊、及鳲鳩雛鴿各一、  

10  遂取而中剖之、置之兩旁、使各相對、惟鳥不剖、  

11  有鷙鳥下、集於牲牷、亞伯蘭驅之、  

12  日將入、亞伯蘭酣睡、幽暗臨之、使之恐懼、  

13  耶和華諭之曰、爾當實知、汝裔必旅於異邦、服役良苦、歷四百年、  

14  其所服事之邦、我必鞫之、厥後汝裔、得其重貲以出、  

15  爾必安然歸祖、考終而葬、  

16  越至四世、爾之苗裔、必歸斯土、蓋亞摩利族之罪、尚未貫盈、  

17  日入而昏、有出烟之爐、與已燃之炬、由牲牷中而過、  

18  當日耶和華與亞伯蘭約、曰、我以斯土、賜爾苗裔、自埃及河、至伯拉大河、  

19  即基尼、基尼洗、甲摩尼、  

20  赫、比利洗、利乏音、  

21  亞摩利、迦南、革迦撒、耶布斯諸族之地、

