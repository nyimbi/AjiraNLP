1  耶和華諭耶利米之言、  

2  以色列之上帝耶和華曰、我所諭爾之言、咸筆於書、  

3  耶和華曰、時日將至、我必返我民、以色列及猶大之俘囚、使歸我所錫其列祖之地、據而有之、耶和華言之矣、○  

4  耶和華論以色列   猶大、所諭之言、  

5  耶和華曰、我聞戰慄驚恐之聲、非平康之聲、  

6  爾試訪察、男產子乎、我見人各以手支腰、若臨產之婦、面呈灰色、此何故耶、 遭禍之後必獲拯救 

7  哀哉、其日大矣、無可比儗、乃雅各遭禍之期、然必獲救、而得脫焉、  

8  萬軍之耶和華曰、是日我必折爾項之軛、斷繫爾之索、異邦人不復使爾服役、  

9  惟彼必服事其上帝耶和華、及我為彼所興之王大衛、 慰藉雅各 

10  耶和華曰、我僕雅各歟、勿畏懼、以色列歟、勿驚惶、我必拯爾於遠方、援爾苗裔於虜至之地、雅各必返、寧謐綏安、無人使之恐怖、  

11  耶和華曰、我與爾偕、以拯救爾、我必盡滅我散爾所至之邦、而不盡滅爾、惟從寬責爾、不能不罰爾焉、○  

12  耶和華曰、爾傷不可療、爾創重矣、  

13  無人伸爾冤抑、無藥裹爾傷痕、  

14  爾之情人俱忘爾、而不訪問爾、緣爾愆尤重大、罪惡增多、故我以敵人所加之傷傷爾、以暴者所加之懲懲爾、  

15  爾曷因創傷而哀號乎、爾之痛苦、不可療也、我之待爾若此、以爾愆尤重大、罪惡增多也、  

16  凡噬爾者必被噬、敵爾者必被虜、掠爾者必遭掠、刦爾者、我必使之受刦、  

17  耶和華云、因人稱爾為見棄之錫安邑、無顧之者、我必治爾身、醫爾傷、 返故土者必將歡樂稱謝 

18  耶和華曰、雅各被虜之幕、我必返之、而顧惜其居所、其邑必復建於故山、宮室如初有人居處、  

19  稱謝歡樂之聲、由是而出、我將使之繁衍、而不少減、加以尊榮、致不卑微、 虐主民者必受重罰 

20  彼之子女、悉如疇昔、彼之會眾、堅立我前、虐遇之者、我必罰之、  

21  其君王必屬己族、其牧伯亦出其中、我必使之就而近我、夫有勇以近我者、誰耶、耶和華言之矣、  

22  爾將為我民、我為爾上帝、○  

23  耶和華之怒已發、有若暴風颶風、擊彼惡人之首、  

24  耶和華之志未成、其意未遂、則其烈怒不息、日後爾必悉之、

