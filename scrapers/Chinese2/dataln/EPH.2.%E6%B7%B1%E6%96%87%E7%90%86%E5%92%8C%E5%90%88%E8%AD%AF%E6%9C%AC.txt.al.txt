1  且爾素以罪愆而死、  

2  從斯世之俗而行、服在空乘權之君、即今運行於悖逆者之靈、 今則蒙愛得生 

3  我儕亦嘗出入其中、徇形軀之情、行身心之欲、本為服怒之輩、如他人然、  

4  但上帝富有矜恤、以浩大之愛愛我、  

5  於我儕因過愆而死時、偕基督而甦我、爾之得救乃由恩耳、  

6  且於基督耶穌、使我儕與之同起、亦同坐於天、  

7  致緣彼所施我儕之慈惠、彰其厚恩於後世焉、 此福全在主恩不在己功 

8  蓋爾以恩得救、由信非由己、乃上帝所賜也、  

9  非由乎行、免人自矜、 門徒行善乃主預定 

10  蓋我儕乃上帝之工、受造於基督耶穌中、致行善行、乃上帝所預定、使我儕行之者也、○ 當日門徒不知有上帝今則知之 

11  故當記憶爾昔以形軀為異邦人、彼於形軀由人手所謂割者、謂爾為無割、  

12  當時爾與基督相隔、與以色列民相異、外乎應許諸約、無有所望、在世無上帝、  

13  今則於基督耶穌、爾素為遠者、以基督血得近、  

14  彼為我儕之和、毀其間之藩籬、使二者為一、  

15  且於其形軀廢厥仇讐、即誡命之律、載於條例者、致於彼中以二者造一新人而致和、  

16  又以十架誅厥仇讐、聯二者為一體、復和於上帝、  

17  遂來宣和平於爾遠者及近者、  

18  蓋我二者由彼以一神而謁父、 與敬主者成為一家 

19  如是爾不復為外人、為客旅、乃與聖徒同籍、為上帝之眷屬、  

20  建於使徒先知之基、基督耶穌為屋隅之首石、 闡明為門徒之益 

21  諸宇於彼中結構、漸成主之聖殿、  

22  爾曹亦共受建、為上帝以聖神之居所焉、

