1  深夜在牀、求我心所愛者、求之不得、  

2  自謂我必興、遍行邑中、於通衢大道、求我心所愛者、求之不得、  

3  遇巡城之卒、問之曰、我心所愛者、汝見之乎、  

4  我甫離之、則遇我心所愛者、執之不令去、導入我母家、至生我者之室、  

5  耶路撒冷諸女歟、我以麞及野鹿囑爾、勿挑撥愛情、待其自發、  

6  自野而來、狀如煙柱、薰以沒藥乳香、及商賈之芳品、伊何人乎、  

7  旁立者曰乃所羅門之轎、四周有以色列之武士六十、  

8  皆執兵刃、而嫻戰鬥、腰各懸刀、以防夜警、  

9  所羅門王以利巴嫩之木、為己作轎、  

10  以銀製柱、以金作底、以紫罽為座、鋪以耶路撒冷眾女之愛情、  

11  郇之眾女歟、其出而觀所羅門王、彼冠冕旒、乃於婚宴之日、心喜之時、其母冠之、

