1  耶和華諭我曰、往購麻帶、束於爾腰、毋置於水、  

2  我循耶和華言、購帶束腰、  

3  耶和華復諭我曰、  

4  持爾所購束腰之帶、起往伯拉、藏於石隙、  

5  我遵耶和華命、往伯拉河濱藏之、  

6  歷日既久、耶和華諭我曰、起往伯拉、取我命爾所藏之帶、  

7  我則往伯拉、自所藏處掘而出之、見帶已壞而無用、  

8  耶和華諭我曰、  

9  耶和華云、我必若是敗猶大之狂傲、及耶路撒冷特甚之狂傲、  

10  惟此惡民、不聽我言、徇厥心之剛愎而行、從他神而服事崇拜之、必若此帶、歸於無用、  

11  耶和華曰、帶附人腰、如是、我使以色列與猶大全家附我、致為我民我名、我譽我榮、惟彼不聽、 以酒盈瓶為喻 

12  故爾當告之曰、以色列之上帝耶和華云、諸缾必盈以酒、彼將謂爾曰、我豈不知諸缾必盈以酒乎、  

13  爾則曰、耶和華云、我必使居斯土之眾、即坐大衛位之列王、與祭司先知、暨耶路撒冷居民、盡皆沈醉、  

14  耶和華曰、我必使其父子互相衝突、我不憐之、不惜之、不加矜憫而弗滅之、○ 警教猶大自卑免災 

15  爾其傾聽、毋狂傲、此乃耶和華之言也、  

16  幽暗未至、爾足未躓於晦冥之山、所望之光、未變為死亡之陰翳、深沈之昏黑以先、當歸榮於爾上帝耶和華、  

17  如爾不聽、我將為爾狂傲、背人而泣、我目流涕痛哭、以耶和華之羣羊被虜也、  

18  爾其告王與太后曰、宜自卑而下坐、蓋爾頭巾、即爾華冕墜矣、 預言猶大被虜 

19  南方諸邑既閉、無人啟之、猶大被虜、全族被虜矣、○  

20  爾其仰目而觀、有自北而來者、昔所付爾嘉美之羣羊、今安在哉、  

21  爾所交之友朋、耶和華立之為首、以制爾時、尚有何詞、豈不痛苦、若臨產之婦乎、 其受災罰因行多惡 

22  如爾意謂、我遭斯事曷故、乃因爾之罪愆重大、爾裙被揭、爾踵受傷、  

23  古實人能變其膚乎、豹能變其斑乎、若能之、則爾習於惡者可為善矣、  

24  故我必散之、若草芥為野風所飄、  

25  耶和華曰、此乃爾所應得、我所量與爾者、以爾忘我、惟虛偽是恃、  

26  我必揭爾裙、以覆爾面、爾之恥辱顯矣、  

27  爾之淫亂嘶鳴、及徇欲之邪慝、凡在田野之山、所行可憎之事、我俱見之、禍哉、耶路撒冷歟、爾不自潔、尚有幾時乎、

