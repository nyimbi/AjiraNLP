1   非利士人集其軍旅於亞弗、以色列人建營於耶斯列泉旁、  

2  非利士牧伯率軍、或百或千、向前而進、大衛與其從者偕亞吉、隨諸其後、  

3  非利士牧伯曰、此希伯來人何為、亞吉曰、此非以色列王掃羅臣僕大衛乎、彼與我偕、有日有年、自投誠至今、未見其有過、 牧伯疑忌大衛 

4  牧伯怒亞吉曰、可使此人返爾所置之地、毋令偕我出戰、恐戰陳之間、反為我敵、彼欲與其主和、何所需耶、非以我眾之首級乎、  

5  昔有人舞蹈唱和曰、掃羅殺其千千、大衛殺其萬萬、非此大衛乎、  

6  亞吉召大衛曰、我指維生之耶和華而誓、爾乃端正、偕我出入軍中、我視為善、自爾來歸、未嘗見爾有惡、惟牧伯不愛爾、  

7  今當安然以歸、勿使牧伯不悅、  

8  大衛曰、我何所為、自我從爾、至於今日、爾視爾僕有何事故、不容往攻我主我王之敵、  

9  亞吉曰、爾在我前為善、如上帝之使然、此我所知、但牧伯謂爾不可偕我往戰、  

10  爾及爾主之僕、明晨夙興、及旦而去、  

11  翌日、大衛與從者夙興、歸非利士地、非利士人遂往耶斯列、

