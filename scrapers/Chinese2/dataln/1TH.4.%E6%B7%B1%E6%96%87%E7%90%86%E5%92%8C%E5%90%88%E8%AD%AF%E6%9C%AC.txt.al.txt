1  兄弟乎、我猶有言、因主耶穌、求爾勸爾、依爾素受於我者、當如何行而悅上帝、既行之、則宜增益之、 宜存心聖潔彼此相愛 

2  爾知我由主耶穌以何誡授爾、  

3  夫爾成聖戒淫、乃上帝之旨、  

4  欲爾各知以聖以尊、自安其室、  

5  毋縱慾、猶不識上帝之異邦人、  

6  勿踰閑、欺乃兄弟、凡如此者、主必報之、如我昔告爾而證之也、  

7  蓋上帝召我、非致污、乃成聖、  

8  故拒之者非拒人、乃拒賜聖神之上帝也、○  

9  至於愛兄弟、無庸書以示爾、因爾自受教於上帝以相愛矣、 各循本分而行 

10  且徧行於馬其頓之兄弟、但我勸爾、宜增益之、  

11  又恬靜是務、己事是圖、手自操作、一如我命、  

12  俾正爾行以向外人、致無匱乏、○ 勿為去世之門徒過慟 

13  兄弟乎、至於已寢者、我不欲爾不知、免爾憂傷如無望者然、  

14  若信耶穌死而復起、則宗耶穌而寢者、上帝亦將引與俱來、  

15  我以主言告爾、迨主臨時、我儕生存者、不先乎已寢者、 慰以主必降臨使死人復活 

16  蓋主將以大呼、與天使長之聲、及上帝之角、自天而降、則宗基督而死者必先起、  

17  厥後我儕之生存者、將偕彼眾見攝於雲際、迎主於天空、遂與主永偕矣、  

18  故爾宜以此言相慰也、

