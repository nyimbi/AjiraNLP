1  居於至高者之密所、必恆在全能者之蔭下兮、  

2  我論耶和華云、彼為我避所、我保障、我所恃之上帝兮、  

3  彼必拯爾、脫於捕鳥之網、疫癘之毒兮、  

4  必覆爾以其羽、爾託庇其翼下、彼之誠實、乃盾乃干兮、  

5  夜之驚駭、晝之飛矢、  

6  暗中流行之疫癘、午間勦滅之災患、爾皆不懼兮、  

7  仆於爾側者千、仆於爾右者萬、災不及爾兮、  

8  惟得目睹、而觀惡人受報兮、  

9  爾以耶和華為避所、以至高者為居所、  

10  災禍不臨爾身、疫癘不近爾幕兮、  

11  彼必為爾命其使、佑爾於諸途兮、  

12  扶爾以手、免爾足觸石兮、  

13  爾必踏獅與虺、踐稚獅與蛇兮、  

14  上帝曰、因其愛予、我必救援之、彼知我名、我必高舉之兮、  

15  彼籲予、我必允之、彼遭難、我必偕之、救援而尊榮之兮、  

16  必以遐齡愜之、以我拯救示之兮、

