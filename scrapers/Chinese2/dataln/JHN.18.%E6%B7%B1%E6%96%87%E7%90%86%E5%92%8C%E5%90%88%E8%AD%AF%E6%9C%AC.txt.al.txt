1   耶穌言竟、偕門徒出、越汲淪溪、有一園、入焉、  

2  賣耶穌之猶大亦識其處、因耶穌偕門徒屢集於彼也、  

3  猶大率卒一隊、與祭司諸長、法利賽人之隸、以炬、以燈、以械、而至、  

4  耶穌知事將及己、出而問曰、爾誰尋耶、  

5  曰、拿撒勒   耶穌、耶穌曰、我是也、賣之之猶大亦偕眾而立、  

6  耶穌一言我是、眾卻退仆地、  

7  耶穌復問曰、爾誰尋耶、曰、拿撒勒   耶穌、  

8  耶穌曰、已告爾我是、若尋我、斯眾則容之去、  

9  是為驗其前言云、爾予我者、未亡其一也、 彼得削馬勒古之耳 

10   西門彼得抽佩刀、擊大祭司之僕、削其右耳、僕名馬勒古、  

11  耶穌語彼得曰、韜爾刀、父予我之杯、我不飲乎、○ 耶穌被人捉拿解至亞那所 

12  於是隊卒與千夫長、及猶太人之隸、執耶穌繫之、  

13  先曳至亞那乃是歲大祭司該亞法之妻父也、  

14  該亞法者、即曾與猶太人議云、一人代民死、有益者也、○ 彼得始言不認識耶穌 

15   西門彼得從耶穌、又一徒從之、乃素為大祭司所識者、同入大祭司院、  

16  彼得立於門外、大祭司所識之門徒、出語司門之婢、引彼得入、  

17  婢謂彼得曰、爾亦斯人之徒乎、曰非也、  

18  眾僕與隸、因寒熾炭、立而向火、彼得亦偕之向火、○ 耶穌在該亞法面前被審 

19  大祭司以其門徒與訓誨詰耶穌、  

20  耶穌曰、我明言於世、恆訓於會堂、及殿間、即猶太人咸集之處、隱中則無所言、  

21  胡為問我、可問聞於我者、我與之言何、彼皆知也、  

22  耶穌言此、旁立一隸批之、曰、爾若是對大祭司乎、  

23  耶穌曰、我言若非、可證其非、若是、何批我耶、  

24  亞那解之至大祭司該亞法仍繫焉、○ 彼得又言不認識耶穌 

25  時西門彼得立而向火、或謂之曰、爾亦其徒乎、彼得弗承曰、非也、  

26  有大祭司之僕、即彼得削其耳者之戚、曰、我非見爾偕彼於園乎、  

27  彼得復不承、鷄即鳴矣、○ 耶穌被解至彼拉多所 

28  平旦、眾曳耶穌、自該亞法至公廨、眾弗入、以免受污、不得食逾越節筵也、  

29  彼拉多出、謂眾曰、以何事訟斯人乎、  

30  對曰、彼若非行惡者、我儕則不付於爾矣、  

31  彼拉多曰、爾自取之、依爾律鞫之、猶太人曰、我儕殺人、不合於律、  

32  此乃驗耶穌所言、示其將如何而死也、○  

33  彼拉多復入公廨、召耶穌語之曰、爾猶太人王乎、  

34  耶穌曰、爾此言由己歟、抑他人告爾歟、  

35  彼拉多曰、我豈猶太人乎、爾民與祭司諸長付爾於我、爾所為者何也、 言己國非世上之國 

36   耶穌曰、我國非屬斯世、若然、則我之臣必戰、免我見付於猶太人、但今我國非由斯世耳、  

37  彼拉多曰、然則爾為王乎、曰、爾言我為王、我為此而生、為此臨世、以證真理、屬真理者、悉聽我言、彼拉多曰、真理何也、○ 猶太人求彼拉多釋巴拉巴 

38  言竟、復出謂猶太人曰、我不見其何辜也、  

39  但爾有例、至逾越節為爾釋一囚、爾欲我釋猶太人王乎、  

40  眾復呼曰、非斯人、巴拉巴耳、巴拉巴者、盜也、

