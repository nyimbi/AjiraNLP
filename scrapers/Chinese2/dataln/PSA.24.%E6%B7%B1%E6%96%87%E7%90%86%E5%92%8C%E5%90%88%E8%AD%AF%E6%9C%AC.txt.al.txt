1  大地與充其間者、世界暨居其上者、悉屬耶和華兮、  

2  蓋彼建之於海中、奠之於淵際兮、  

3  孰能陟耶和華之山、孰能立於其聖所兮、  

4  必也手潔心清、存心不向虛誕、設誓不懷詭詐者兮、  

5  彼將由耶和華受福、由救之之上帝獲義兮、  

6  是乃尋耶和華之族、求見雅各上帝之面者兮、○ 尊榮之王 

7  諸門歟、爾其高啟、永古之戶歟、爾其高啟、尊榮之王將入兮、  

8  尊榮之王為誰、乃有能有力之耶和華、善戰之耶和華兮、  

9  諸門歟、爾其高啟、永古之戶歟、爾其高啟、尊榮之王將入兮、  

10  尊榮之王為誰、乃萬軍之耶和華、彼為尊榮之王兮、

