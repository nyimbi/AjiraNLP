1  其人導我入殿、而量其柱、左右各廣六肘、與帳幕同、  

2  入門之處廣十肘、門旁左右、各五肘、乃量殿、深四十肘、廣二十肘、  

3  其人遂進內殿、量入門處之柱、各廣二肘、門廣六肘、門旁左右、各七肘、  

4  亦量內殿、深二十肘、廣二十肘、告我曰、此至聖所也、  

5  又量室牆六肘、室之四周、所有小室、各廣四肘、 旁室之式度 

6  小室有三層、共室三十、殿牆四周、又有小牆、小室附之、不與殿牆相接、  

7  小室愈高愈廣、因殿四周之牆愈高愈狹、故殿亦愈高愈廣、自下層至上層、由中層而登、  

8  我觀殿之四周、有高基、小室之基、高足一竿、即六大肘、  

9  小室之外牆、厚五肘、其間有隙地、  

10  殿四周之小室間、其隙地廣二十肘、  

11  小室之門、向乎隙地、一向北、一向南、四周隙地、各廣五肘、  

12  西向隙地之前有室、廣七十肘、深九十肘、四周之牆、厚五肘、  

13  遂量殿、深百肘、又量隙地、與室及牆、亦長百肘、  

14  殿前東向之隙地、亦百肘、○  

15  復量隙地前之室、與其左右之廡、各深百肘、  

16  內殿院廊、門閾及窗櫺、環殿三層之廡、門閾相向、自地及窗、俱蓋以板、窗亦悉閉、  

17  門之上、至殿之內外、牆之四周、咸有其度、  

18  製基路伯與椶樹之狀、二基路伯間有一椶樹、基路伯各有二面、  

19  左有人面、向於椶樹、右有獅面、向於椶樹、室之四周皆如是、  

20  殿牆自地以至門上、製基路伯與椶樹之狀、  

21  殿之門柱、形製維方、至聖所前、其狀與殿式同、  

22  有木製之壇、高三肘、長二肘、其隅其座其旁、俱以木製、其人告我曰、此乃耶和華前之几、  

23  殿與至聖所、各有一門、  

24  其門各有雙扉、每扉分為二、可相轉捩、  

25  殿門製基路伯與椶樹之狀、與牆上同、外廊之前、以木為閾、  

26  廊左右有窗櫺、與椶樹之狀、殿之小室及閾、皆若是、

