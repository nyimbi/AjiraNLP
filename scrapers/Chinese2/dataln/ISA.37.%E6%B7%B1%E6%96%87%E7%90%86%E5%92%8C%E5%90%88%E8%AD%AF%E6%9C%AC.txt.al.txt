1   希西家王聞之、自裂其衣、披麻入耶和華室、  

2  遣家宰以利亞敬、繕寫舍伯那、及祭司之長者、俱披麻、往見亞摩斯子先知以賽亞、  

3  謂之曰、希西家云、今乃急難譴責羞辱之日、子臨產、而無力出之、  

4  亞述王遣拉伯沙基侮維生之上帝、爾上帝耶和華或聞其言、加以譴責、請爾為此遺民祈禱、  

5  希西家王之臣僕、遂詣以賽亞、 以賽亞慰之 

6   以賽亞謂之曰、其告爾主曰、耶和華云、爾聞亞述王臣僕侮我之言、勿懼、  

7  我將以靈置於其衷、俾其聞風、而歸故土、在彼使仆於刃、○ 亞述王致書侮慢耶和華 

8   拉伯沙基聞亞述王已去拉吉、遂返、遇其適攻立拿、  

9  亞述王聞古實王特哈加出、欲與之戰、乃遣使見希西家曰、  

10  當告猶大王希西家云、爾所恃之上帝、謂耶路撒冷必不付於亞述王手、爾勿為其所欺、  

11  亞述列王之待諸國、施行翦滅、爾既聞之、而爾能得免乎、  

12  我祖所滅之邦、若歌散、哈蘭、利色、及居提拉撒之伊甸族、彼之諸神、曾救之乎、  

13  哈馬王、亞珥拔王、西法瓦音邑之王、希拿王、以瓦王、均安在哉、 希西家祈禱 

14   希西家自使者手、接書讀之、遂上耶和華室、展於耶和華前、  

15  禱耶和華曰、  

16  居基路伯上、萬軍之耶和華、以色列之上帝歟、天下萬國、惟爾為上帝、天地為爾所造、  

17  耶和華歟、側耳而聽、耶和華歟、啟目而視、西拿基立遣使侮維生之上帝、請聽其言、  

18  耶和華歟、亞述列王毀滅列邦、荒其土地、誠有此事、  

19  投其神於火、蓋其神非神、乃木石、人手所造、故得而毀滅之、  

20  我之上帝耶和華歟、拯我脫於其手、俾天下萬國、咸知惟爾為耶和華、○ 以賽亞預言亞述王因驕致禍 

21   亞摩斯子以賽亞、遣人告希西家曰、以色列之上帝耶和華云、爾以亞述王西拿基立故、而禱於我、  

22  耶和華指亞述王云、錫安之處子藐視爾、姍笑爾、耶路撒冷女向爾搖首、  

23  爾所侮所謗者為誰、向誰揚爾聲、高爾目、乃以色列之聖者也、  

24  爾藉臣僕侮主、曰我率眾車陟於山巔、至利巴嫩之深處、伐其香柏之高者、松木之美者、將入其境之極處、即腴壤之森林、  

25  我已掘地而飲水、將以足掌涸竭埃及之河、  

26  耶和華曰、爾豈未聞我於元始所為、上古所定、今則成之、使爾毀堅城為瓦礫、  

27  故其居民力微、驚惶羞愧、如田草、如青蔬、如屋上之草、如未長之禾、  

28  爾之居處、爾之出入、及向我之暴怒、我悉知之、  

29  因爾向我暴怒、及爾狂傲之聲、達於我耳、我必置鈎於爾鼻、置勒於爾口、使循原途而返、  

30  希西家乎、必有其徵、今歲食田所自生者、明年食其所復生者、迨及三年、可稼可穡、植葡萄園、而食其果、  

31  猶大家免難之遺民、必下盤根、而上結實、  

32  將有遺民出自耶路撒冷、免難之人出自錫安山、萬軍之耶和華熱中、必成斯事、  

33  故耶和華指亞述王曰、彼必不至此城、不射一矢於彼、不執干至其前、不築壘以攻之、  

34  必循原途而返、不至此城、耶和華言之矣、  

35  蓋我為己、及我僕大衛故、必扞衛此城、以拯救之、○ 耶和華遣使擊亞述 

36  維時、耶和華之使者出、在亞述營、擊其人十八萬五千、晨起視之、乃屍而已、 亞述王為子所弒 

37   亞述王西拿基立遂去而返、居於尼尼微、  

38  崇拜其神於尼斯洛廟時、其子亞得米勒與沙利色、以刃弒之、遁於亞拉臘地、其子以撒哈頓嗣位、

