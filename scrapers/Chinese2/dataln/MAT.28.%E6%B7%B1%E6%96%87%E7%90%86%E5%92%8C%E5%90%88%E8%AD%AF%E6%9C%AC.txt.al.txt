1  安息日甫竟、七日之首日昧爽、抹大拉之馬利亞、及他馬利亞、來觀其塋、  

2  地大震、主之使自天而下、轉移其石而坐之、  

3  其容如電、衣白如雪、  

4  守者恐懼、戰慄若死、  

5  使者謂婦曰、勿懼、我知爾尋釘十架之耶穌、  

6  彼不在此、已如其言而起矣、爾來觀主臥處、  

7  速往告其徒、彼自死而起、先爾往加利利、在彼必見之、我已告爾矣、 耶穌自現與信女觀 

8  婦急離墓、懼且大喜、趨報門徒、  

9  耶穌遇之曰、願爾安、婦前抱其足、拜之、  

10  耶穌曰、勿懼、往報我兄弟、使適加利利、在彼必見我焉、○ 祭司長賄兵使言耶穌身為門徒竊去 

11  婦去時、守卒入城、以所歷之事、報祭司諸長、  

12  遂與長老集議、予卒多金、  

13  曰、爾可云、我眠時、其徒夜來竊之、  

14  倘聞於方伯、我則勸之、俾爾無虞、  

15  卒受金、如所囑而行、此言徧揚猶太人中、至於今日、○ 耶穌現與門徒觀 

16  十一門徒、往加利利、至耶穌所言之山、  

17  既見、則拜之、然猶有疑者、 遣門徒到處傳教施洗 

18   耶穌前語之曰、在天在地之權、悉予我矣、  

19  爾往招萬民為徒、施之洗、以歸父子聖神之名、  

20  教之守我所命者、且我日偕爾至世末焉、

