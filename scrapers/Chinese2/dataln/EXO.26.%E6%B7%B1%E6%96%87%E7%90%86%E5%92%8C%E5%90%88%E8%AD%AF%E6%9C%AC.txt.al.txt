1  作幕用幔凡十、以撚綫細枲布、與藍紫絳三色之縷為之、上繡良工所製之基路伯、  

2  每幔長二十八肘、廣四肘、諸幔長短同、  

3  幔相連各五、  

4  幔邊之聯絡處、作藍襻、次幔亦然、  

5  幅邊各作襻五十、兩邊之襻相對、  

6  又作金鈎五十、鈎連諸幔、成為一幕、○  

7  以山羊毛作幔十一、為幕外帷、  

8  每幔長三十肘、廣四肘、十一幔長短同、  

9  五幔相聯、六幔亦相聯、其第六幔、宜重複於幕前、  

10  幔邊之聯絡處、作五十襻、次幔亦然、  

11  又作銅鈎五十、鈎連諸襻、成為一帷、  

12  帷之餘半、必垂幕後、  

13  帷幔之餘、每旁一肘、垂幕兩旁、障其左右、  

14  以牡綿羊皮之染紅者為幕幬、其上蒙以海獺皮、○ 造幕板之法則 

15  以皂莢木作幕板、立於四周、  

16  板長十肘、廣一肘有半、  

17  二榫相接、幕之諸板皆然、  

18  幕之南、作板二十、  

19  銀座四十、板下各二、與二榫相對、  

20  幕之北、作板二十、  

21  銀座四十、板下各二、  

22  幕後西旁、作板六、  

23  幕後兩隅、作板二、  

24  自下而上、連於一環、兩隅皆然、  

25  厥板凡八、銀座十六、板下各二、○  

26  以皂莢木作楗、  

27  左幕板五楗、右幕板五楗、後幕板五楗、  

28  板之中楗、貫乎兩端、  

29  以金包板、作金環貫楗、包楗以金、  

30  立幕、必循在山示汝之式、○ 造㡘之法則 

31  以藍紫絳三色之縷、與撚綫細枲布作㡘、上繡良工所製之基路伯、  

32  以皂莢木作柱四、包之以金、垂㡘其上、以金製鈎、銀座凡四、  

33  㡘垂鈎下、運法匱入、㡘介聖所與至聖所之間、  

34  施恩座置於至聖所法匱上、  

35  置几於㡘外幕北、置燈臺於幕南、與幾相對、  

36  以藍紫絳三色之縷、與撚綫細枲布、繡為外帷門㡘、  

37  以皂莢木作柱五、包之以金、作金鈎、鑄五銅座、以垂其㡘、

