1  此後我聞在天若羣眾之大聲、曰、哈利路亞、救與榮與能、皆歸我之上帝、  

2  以其鞫真且義也、蓋曾鞫以淫污世之大妓、且於彼身伸其諸僕流血之冤、  

3  又曰、哈利路亞、焚彼之煙上騰、以至世世、  

4  二十四長老、與四生物、遂伏拜居於座之上帝曰、阿們、哈利路亞、  

5  有聲自座出、曰、凡為其僕而畏之者、卑與尊皆宜頌我上帝、  

6  我又聞若羣眾之聲、眾水之聲、大雷之聲、曰、哈利路亞、蓋主我上帝全能者王矣、 羔羊之婚筵 

7  我儕當欣喜歡樂、以榮歸之、蓋羔之婚期已至、其婦已自備矣、  

8  且令其自衣以枲、光而潔、蓋枲乃聖徒之義行也、  

9  又謂我曰、書之、凡見召赴羔之婚筵者福矣、又曰、此乃上帝誠實之言也、 天使不敢受拜 

10  我遂伏其足前拜之、彼謂我曰、毋以為也、我與爾及爾諸兄弟、有耶穌之證者、同為僕、爾當拜上帝也、蓋耶穌之證、乃預言之大旨也、○  

11  我又見天開、有白馬焉、乘之者稱為忠信誠實、其鞫其戰、無不義焉、  

12  目如火焰、首戴數冕、且書以名、己之外無識之者、  

13  衣以灑血之衣、其名稱為上帝道、  

14  在天眾軍、乘白馬而從之、皆衣枲、白且潔、  

15  口出利劍、將以擊列邦、且以鐵杖牧之、全能上帝恚怒之酒醡、彼亦踐之、  

16  其衣及股、有名書曰、諸王之王、諸主之主、○ 召羣鳥食見殺者之肉 

17  我又見一使立於日中、大聲而呼、謂凡飛於天空之鳥曰、來、集赴上帝之盛筵、  

18  俾得食君王將帥勇士、及馬與乘之者、或自主為奴、與卑者尊者之肉、○  

19  我又見獸及世上諸王、並其軍咸集、欲與乘馬者及其軍戰、  

20  獸被執、偽先知亦然、即昔行異蹟於獸前、以惑受獸印誌而拜其像者、二者生投於火湖、以硫焚之、  

21  餘皆見殺於乘馬者口出之劍、眾鳥皆飽其肉焉、

