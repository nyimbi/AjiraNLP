1  噫、富者歟、宜悲泣號咷、因苦難將臨於爾也、  

2  爾財壞矣、爾衣蠹矣、  

3  爾金銀銹矣、其銹將為證於爾、且如火而蝕爾肉、爾已積財於末日也、  

4  刈爾田之工值、爾以詭譎不給、有聲籲呼、且刈者之呼號、已入萬軍之主之耳矣、  

5  爾在世奢侈宴樂、饜爾心於宰割之日、  

6  爾罪義者而殺之、彼不拒爾、○ 門徒宜忍受患難效眾先知 

7  兄弟乎、宜恆忍以待主臨、試觀農人冀地之嘉產、恆忍以待、至得前後之雨、  

8  爾亦宜恆忍、堅乃心、蓋主之臨伊邇也、  

9  兄弟乎、勿相嗟怨、免爾受鞫、鞫者已立門前矣、  

10  兄弟乎、取奉主名而言之諸先知、為受苦恆忍之模範、  

11  恆忍者、謂之有福、約伯之忍、爾聞之矣、主究竟如何、爾見之矣、蓋主極其慈悲矜恤也、○ 切勿發誓 

12  我兄弟乎、天也、地也、他物也、勿指之而誓、惟是則是、否則否、免陷於鞫也、○ 逆宜祈求順宜謳歌 

13  爾中有憂苦者、則祈禱、有喜樂者、則歌頌、  

14  有病者、則請會中長老奉主名膏之以膏、為之祈禱、 由信祈禱大有成效 

15  夫由信之祈禱、可救病者、主將起之、或干罪、亦將赦之、  

16  宜彼此認罪、互相祈禱、致可得愈、蓋義者之懇求、大有成效也、  

17  以利亞為人、情同我儕、切求不雨、則不雨於地、歷三年有六月、  

18  再求、則天賜雨、而地出其產、○ 引迷者歸真致掩多罪 

19  兄弟乎、爾中或迷失真道、而有使之反正者、  

20  當知使罪人反自迷途、乃救一人免死、掩罪多矣、

