1  或告參巴拉、多比雅、亞拉伯人基善、及其餘仇敵、言我築垣既畢、無復破壞、是時、門未置扉、  

2  參巴拉與基善遣使謂我曰、請至阿挪平原之鄉、我儕晤會、惟彼意欲害我、  

3  我遣使詣之曰、我經營鉅工、弗能往、奚可止工而詣爾乎、  

4  彼如是遣使者四、我答之如前言、  

5  參巴拉五遣使、手執未封之書至、  

6  書曰、列邦有此風傳、迦施慕亦言之、爾與猶大人謀叛、是以建垣、欲為其王、  

7  爾命先知在耶路撒冷、指爾而宣告曰、在猶大有王矣、此言必傳於王、故請至此、爾我相議、  

8  我遣使詣之曰、爾之所言、實無其事、乃爾中心捏造、 又令偽先知驚嚇 

9  蓋彼眾欲恐我、意謂我手必弱、以致工作不得成功、然我乃強厥手、○ 

10   米希大別孫、第來雅子示瑪雅、杜門不出、我造其廬、彼謂我曰、爾我會於上帝室、進其殿、閉其門、有人欲殺爾、今夕必至、 

11  我曰、如我者、豈可逃遁乎、如我者、孰願入殿以保其生乎、我不入也、 

12  吾知其人非上帝所遣、乃受多比雅   參巴拉之賄、以此預言告我、 

13  其人受賄、乃欲恐我、使我犯罪、可播惡言、得以謗我、 

14  我上帝歟、多比雅、參巴拉、女先知挪亞底、及其餘先知、欲恐我者、求爾憶其所為焉、○ 城垣工竣 

15  於以祿月二十五日、建垣完竣、共歷五旬有二日、 

16  眾敵四周之異邦人聞此、則恐懼喪膽、蓋知此工、乃我上帝所經營也、 

17  時、猶大顯者數致書多比雅、多比雅亦以書覆之、 

18  蓋多比雅為亞拉子示迦尼之壻、其子約哈難、娶比利迦子米書蘭之女、故猶大人多與之結盟、 

19  眾於我前譽多比雅所為、亦以我言告之、多比雅致書以恐我、

