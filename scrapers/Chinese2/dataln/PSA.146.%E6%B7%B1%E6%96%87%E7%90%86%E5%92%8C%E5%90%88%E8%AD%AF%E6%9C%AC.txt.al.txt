1  爾其頌美耶和華、我心頌美耶和華兮、  

2  我畢生頌美耶和華、我命尚在、必歌頌我上帝兮、  

3  勿恃君王、勿倚世人、彼莫能助兮、  

4  其氣一絕、歸於厥土、所有圖謀、即日消亡兮、  

5  以雅各之上帝為助、以其上帝耶和華為望、斯人其有福兮、  

6  彼造天地海、與其中所有、保守誠實、至於永久兮、  

7  受虐者、為之伸冤、飢餓者、給之以食、幽囚者、耶和華釋之兮、  

8  矇瞶者、耶和華明之、屈抑者、耶和華起之、為義者、耶和華愛之兮、  

9  耶和華保賓旅、扶孤寡、顚倒惡人之途兮、 

10  耶和華永遠操權、郇歟、爾之上帝操權、迄於萬世、爾其頌美耶和華兮、

