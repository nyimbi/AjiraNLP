1  此後、耶斯列人拿伯、有葡萄園在耶斯列、鄰於撒瑪利亞王亞哈之宮、  

2  亞哈謂拿伯曰、爾之葡萄園、鄰於我宮、給我為圃、我易以尤佳之園、爾若欲得其值、我則予爾以金、  

3  拿伯曰、願耶和華禁我、以我祖之遺業給爾、  

4  亞哈聞耶斯列人拿伯言、我不以祖遺業給爾、乃抑鬱不樂、回宮臥牀、面壁不食、 耶洗別計奪葡萄園 

5  其后耶洗別詣之曰、心憂不食、曷故、  

6  曰、我謂耶斯列人拿伯曰、以爾葡萄園給我以易金、或爾欲之、易以他園、彼曰、不以我之葡萄園給爾、  

7  其后耶洗別曰、爾今治以色列國乎、其起而食、中心歡暢、我必以耶斯列人拿伯之葡萄園給爾、  

8  遂假亞哈名作書、鈐以王印、致於拿伯邑中、與彼偕居之長老顯者、  

9  書曰、宣告禁食、在民間舉拿伯於高坐、  

10  置二匪徒於其前、對之證曰、爾詛上帝及王、即曳之出、以石擊斃之、  

11  邑中之長老顯者、遵耶洗別所致之書而行、  

12  宣告禁食、在民間舉拿伯於高坐、 拿伯被害 

13  有匪徒二人入、對之而坐、於眾前作證、訟拿伯曰、拿伯詛上帝與王、乃曳之出邑、以石擊斃之、  

14  遣人告耶洗別曰、拿伯已石擊而死、  

15  耶洗別聞之、則告亞哈曰、起據耶斯列人拿伯之葡萄園、即不欲給爾以易金者、蓋拿伯已死、而不在矣、 亞哈往據葡萄園 

16   亞哈聞拿伯死、乃起、欲往耶斯列人拿伯之園、據而有之、○ 以利亞責亞哈之惡 

17  耶和華諭提斯比人以利亞曰、  

18  居撒瑪利亞之以色列王亞哈、今在拿伯之園、欲據而有之、爾起往迓、  

19  告之曰、耶和華云、汝既殺人、又據其業乎、又告之曰、耶和華云、犬於何處舐拿伯之血、亦必於彼舐爾之血、  

20  亞哈謂以利亞曰、我敵、爾遇我乎、曰、我遇爾矣、因爾自鬻、行耶和華所惡、  

21  耶和華云、我必降災於爾、掃除乎爾、爾之丁男、無論被束者、自由者、悉絕之於以色列中、  

22  亦必使爾家、如尼八子耶羅波安之家、亦如亞希雅子巴沙之家、緣爾激我震怒、使以色列族陷罪、  

23  論及耶洗別、耶和華云、耶洗別必為犬所噬、在耶斯列城側、  

24  凡屬亞哈、死於邑者、犬必食之、死於野者、鳥必食之、  

25  從未有若亞哈自鬻、行耶和華所惡者、為其后耶洗別所慫恿也、  

26  彼從偶像、行極可憎之事、效亞摩利人所為、即耶和華於以色列人前、所逐之族之事、  

27  亞哈聞言、則裂其衣、衣麻禁食、臥亦衣麻、行亦柔謹、  

28  耶和華諭提斯比人以利亞曰、  

29  亞哈自卑於我前、爾見之乎、緣此、於彼尚存之日、我不降災、迨其子時、乃降災於其家、

