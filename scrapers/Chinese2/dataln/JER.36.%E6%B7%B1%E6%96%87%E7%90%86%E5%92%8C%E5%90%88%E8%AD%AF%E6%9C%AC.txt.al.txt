1   猶大王約西亞子約雅敬四年、耶和華諭耶利米曰、  

2  爾取一卷、以我自約西亞時、迄於今日、責以色列   猶大、及諸國、所諭爾之言、書於其上、  

3  庶猶大家得聞我所欲降之災、則各轉離惡途、致我赦其愆尤罪戾、  

4  耶利米遂召尼利亞子巴錄至、巴錄以耶利米口傳耶和華所諭之言、書之於卷、 命誦於民前 

5   耶利米命巴錄曰、我被幽禁、不能詣耶和華室、  

6  爾往、以我口所傳、爾所書於卷之耶和華言、在耶和華室、於禁食之期誦之、俾民聞之、亦使自猶大諸邑而來之人聞之、  

7  庶斯民在耶和華前祈禱、各轉離其惡途、蓋耶和華所言加於斯民之忿怒甚大也、  

8  尼利亞子巴錄、循先知耶利米所命、在耶和華室、誦卷中耶和華之言、○  

9  猶大王約西亞子約雅敬五年九月、耶路撒冷居民、及自猶大諸邑、至耶路撒冷之眾、宣告禁食於耶和華前、  

10  巴錄在耶和華室、上院新門之場、沙番子繕寫基瑪利雅之屋、誦卷中耶利米之言、俾眾聞之、  

11  沙番孫、基瑪利雅子米該亞、既聞卷中耶和華之言、 米該亞以所聞告諸牧伯 

12  則詣王宮、入繕寫之屋、見諸牧伯、即繕寫以利沙瑪、示瑪雅子第萊雅、亞革博子以利拿單、沙番子基瑪利雅、哈拿尼雅子西底家、所有牧伯、咸坐於彼、  

13  米該亞以在巴錄誦卷時、所聞之言、悉告之、 牧伯遣猶底召巴錄攜卷誦之 

14  諸牧伯遣古示曾孫、示利米雅孫、尼探雅子猶底、詣巴錄曰、攜爾所誦、俾民聽聞之卷而至、尼利亞子巴錄、遂攜卷而至、  

15  眾語之曰、坐而誦之、俾我聞焉、巴錄誦之使聞、  

16  眾聞斯言、則懼、轉而相視、語巴錄曰、我必以斯言告王、  

17  又問巴錄曰、爾若何由其口而書此言、請以告我、  

18  巴錄曰、彼以口述於我、我以墨書於卷也、 勸巴錄與耶利米偕匿 

19  牧伯謂巴錄曰、爾與耶利米宜往匿、毋令人知爾所在、  

20  牧伯藏其卷於繕寫以利沙瑪之屋、入院見王、悉述斯言、使王聽之、  

21  王遣猶底往取其卷、遂自繕寫以利沙瑪屋、取之而至、誦之、使王及侍側之牧伯聞之、 約雅敬聞卷中預言割而焚之 

22  時維九月、王坐禦寒之室、有爐爇於其前、  

23  猶底誦竟三四篇、王以書刀割之、投諸爐火、迨卷盡焚、  

24  王及臣僕雖聞斯言、不畏懼、不裂衣、  

25  且以利拿單、第萊雅、基瑪利雅求王、勿焚其卷、而王弗聽、  

26  王命王子耶拉篾、與亞斯列子西萊亞、亞伯疊子示利米雅、執繕寫巴錄、及先知耶利米、然耶和華匿之、○ 預言焚卷者必受重災 

27  王既焚卷、上有巴錄由耶利米口所書之言、耶和華諭耶利米曰、  

28  復取一卷、以猶大王約雅敬所焚前卷之言、書於其上、  

29  且論猶大王約雅敬曰、耶和華云、爾焚其卷曰、汝奚錄於上云、巴比倫王必至、毀滅斯土、使其人畜俱泯、  

30  故耶和華論猶大王約雅敬曰、彼必無人坐大衛之位、其屍被擲於外、晝受暑、夜經霜、  

31  我必因其罪愆罰之、與其子孫臣僕、降所言之災於彼、及耶路撒冷居民、猶大之眾、而彼不聽、 復取卷命巴錄更書前言 

32   耶利米復取一卷、畀尼利亞子繕寫巴錄、彼由耶利米口、以猶大王約雅敬所焚前卷之言、書於其上、又增多詞、其義相同、

