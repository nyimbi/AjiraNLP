1  耶和華論列國、所諭耶利米之言、○  

2  論埃及、即論埃及王法老   尼哥之軍旅、屯於伯拉河濱之迦基米施、在猶大王約西亞子約雅敬四年、為巴比倫王尼布甲尼撒所擊、  

3  曰、其備干盾、進而戰鬥、  

4  騎士歟、備馬而乘、貫冑而立、礪乃戈、擐乃甲、  

5  耶和華曰、我奚見此哉、彼眾驚而卻退、勇士敗潰、急遁不顧其後、四周惶恐、  

6  毋令疾趨者遁逃、毋令有勇者得逸、在北方伯拉河濱、眾咸躓而顚、  

7  彼若尼羅之漲溢、若川流之洶湧者、誰歟、  

8  若尼羅之漲溢、若川流之洶湧者、乃埃及也、彼曰、我必興起、掩蓋全地、毀其城邑、滅其居民、  

9  馬其疾上、車其急馳、為勇士者、執干之古實與弗人、挽弓之路德人、其出哉、  

10  是為萬軍之主耶和華之日、乃復仇之日、彼必復仇於敵、使刃食人而飽、飲血而足、緣萬軍之主耶和華、在北方伯拉河濱、有祀事焉、  

11  埃及處女歟、其往基列而取乳香、爾用多藥、亦屬徒然、不可醫也、  

12  爾之恥辱聞於列邦、爾之呼號充乎遍地、蓋勇士與勇士互衝、二者同仆、○ 預言巴比倫王將擊埃及 

13   巴比倫王尼布甲尼撒、將至擊埃及地、耶和華諭先知耶利米之言、  

14  曰、爾其播於埃及、傳於密奪、宣於挪弗   答比匿云、出而屹立、預為之備、爾之四周、已見吞於鋒刃、  

15  爾之壯士、曷被衝沒、彼之不立、因耶和華逐之也、  

16  彼令多人顚仆、互相枕藉、乃曰起哉、我儕歸本族、返故土、以避兇刃、  

17  至則呼曰、埃及王法老敗矣、其機已失矣、  

18  大君王名萬軍之耶和華曰、我指己生而誓、彼之來也、若山中之他泊、若海濱之迦密、  

19  埃及處女歟、爾必見虜、宜備行李、蓋挪弗必荒蕪焚燬、無人居處、  

20  埃及乃為美犢、惟有蜚蝱自北而來、今已至矣、  

21  其中僱卒、猶闌中之犢、咸卻退遁逃、而不堅立、因其患難之日、受罰之時至矣、  

22  其聲如蛇之行、蓋敵率軍而來、執斧若樵夫然、  

23  耶和華曰、林木雖難窺察、敵必伐之、因彼多於蝗蟲、不可勝數、  

24  埃及處女必蒙羞恥、見付於北方人之手、  

25  萬軍之耶和華、以色列之上帝曰、我必罰挪之亞捫暨法老、埃及與其諸神諸王、及凡恃法老者、  

26  付於索其命者之手、及巴比倫王尼布甲尼撒、與其臣僕之手、厥後埃及必有居民、猶如古昔、耶和華言之矣、○ 言民受罰之後必復蒙恩 

27  我僕雅各歟、毋畏懼、以色列歟、毋驚惶、我必拯爾於遠方、援爾苗裔於虜至之地、雅各必返、寧謐綏安、無人使之恐怖、  

28  耶和華曰、我僕雅各歟、毋畏懼、蓋我偕爾、我必盡滅我驅爾所至之邦、而不盡滅爾、惟從寬責爾、不能不罰爾焉、

