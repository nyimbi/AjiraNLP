1  時、同在者數人、以加利利人之事、告耶穌、即彼拉多以其血雜祭物中也、  

2  耶穌曰、爾意此加利利人受此害、較眾加利利人、尤有罪乎、  

3  我告爾、非也、爾弗改悔、皆將如斯而亡、  

4  昔西羅亞樓傾、壓而斃者十八人、爾意斯人較居耶路撒冷諸民、尤負罪乎、  

5  我告爾、非也、爾弗改悔、皆將如斯而亡、○ 以無花果樹為喻 

6  乃設喻曰、有植無花果樹於其葡萄園者、來而求果弗得、  

7  語園丁曰、我來求果於此樹者三年矣、而弗得、宜斫之、何為曠此土乎、  

8  對曰、主、今歲姑容之、待我周掘壅糞、  

9  後或結果、否則斫之、○ 醫治傴僂之婦 

10  安息日耶穌在一會堂訓誨、  

11  適有婦患鬼而病十有八年、傴僂不能伸、  

12  耶穌見而呼之曰、婦乎、爾釋於病矣、  

13  遂以手按之、婦即伸、歸榮上帝、 有人不悅耶穌安息日醫病耶穌責之 

14  司會堂者、因耶穌於安息日施醫、憾焉、謂眾曰、工作自有六日、於此可來受醫、勿於安息日也、  

15  主曰、偽善者乎、爾曹於安息日、孰不解牛驢於廄、牽以飲之乎、  

16  況此婦為亞伯拉罕之裔、撒但繫之十有八年、不當於安息日解其結乎、  

17  耶穌言此、諸敵愧恥、眾見其所行諸有榮之事皆喜、○ 以芥種為喻 

18   耶穌曰、上帝國何似、我將何以比之、  

19  乃似芥種一粒、人取而播於其園、長而成樹、飛鳥棲其枝、 以酵為喻 

20  又曰、我將何以比上帝國乎、  

21  乃似酵、婦取而納於三斗麵中、致均發酵焉、○ 勉人進窄門 

22   耶穌經邑鄉訓誨、向耶路撒冷而往、  

23  或曰、主、得救者其寡乎、  

24  曰當竭力以進窄門、我語汝、將有求進而不得者多也、  

25  迨家主起而閉門、爾立於外、叩門曰、主歟、為我啟之、彼將應曰、我不識爾奚自、  

26  爾將曰、我儕曾於爾前食飲、爾亦於我衢訓誨、  

27  彼將曰、我告爾、我不識爾奚自、爾眾行不義者、其去我、  

28  時、爾見亞伯拉罕   以撒   雅各、與諸先知在上帝國、而爾見逐於外、則必哀哭切齒矣、  

29  自東自西、自南自北、有人將至、席坐於上帝國、  

30  有後者將為先、先者將為後也、○  

31  是時法利賽數人來、謂之曰、出而去之、希律欲殺爾也、  

32  耶穌曰、往告彼狐狸云、今日明日、我逐鬼施醫、至三日、我事畢矣、 預言耶路撒冷毀滅 

33  雖然、今日明日及後日、我必行矣、蓋先知不能亡於耶路撒冷外也、  

34  耶路撒冷歟、耶路撒冷歟、殺先知、石擊使於爾者乎、我欲集爾赤子、似牝鷄集雛翼下者屢矣、而爾不欲也、  

35  爾室遺爾矣、我語汝、爾將不見我、迨爾云、奉主名來者宜頌也、

