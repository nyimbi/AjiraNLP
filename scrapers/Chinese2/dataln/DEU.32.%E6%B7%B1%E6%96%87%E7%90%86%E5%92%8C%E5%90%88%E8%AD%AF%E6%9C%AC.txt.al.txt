1  天其側耳、我將有言、地其聽我口中之語、  

2  我道淋漓若雨、我言滴瀝如露、猶小雨之潤草、似時雨之灌蔬、  

3  我將揚耶和華之名、爾其稱我上帝為大、  

4  維彼磐石、其工純全、其道正直、上帝誠實旡妄、公正無私、  

5  惟此世代、乖戾邪曲、對於上帝、行事邪僻、弗為其子、乃為點污、  

6  愚昧無知之民、報耶和華乃如是乎、彼非爾父而購爾乎、彼乃造爾立爾、  

7  追憶往古之日、思念歷代之年、問於爾父、彼必示爾、詢諸長老、彼必告爾、  

8  至高者使諸族得業、俾世人散處、爰定列邦之疆域、循以色列之人數、  

9  耶和華之分乃其庶民、雅各為其恆業、  

10  彼遇之於荒漠之地、獸嘷之野、護衛之、眷顧之、保之如眸子、  

11  如鷹攪巢、振翮於雛、舒翼以引、負之其上、  

12  獨耶和華導之、無異族之神偕在、  

13  使其駕行地之高處、食田所產、㗖巖穴所出之蜜、哺堅石所產之油、  

14  使食牛酪、羊乳羔脂、及巴珊之牡綿羊、牡山羊、至嘉之麥、亦飲葡萄之汁、  

15  耶書崙豐肥而奔踶、碩大而光澤、乃違離造之之上帝、藐視救之之磐石、  

16  崇事異族之神、以觸其忌、行作可憎之事、以激其怒、  

17  祭祀鬼魔、非是上帝、乃彼素所未識、新造初立之神、爾祖未嘗寅畏者、  

18  產爾之磐石、爾不憶之、生爾之上帝、爾乃忘之、  

19  耶和華見而憎之、因其子女干厥震怒、  

20  曰、我將掩面、不加眷顧、觀其終局如何、彼乃乖戾之族、無誠信之子女、  

21  彼以非神者觸我忌、以虛無者激我怒、我將以異族觸彼忌、以蚩氓激彼怒、  

22  蓋我怒如火燎、燒及陰府、焚燬大地、暨其出產、燃彼山基、  

23  我將以災積於其身、以我之矢、射之務盡、  

24  使其因饑而瘦、因熱而敗、因苦而滅、害於獸齒、傷於蟲毒、  

25  外遭鋒刃、內受驚惶、少男幼女、乳子白叟、淪胥以亡、  

26  我曰、將散之於遠方、絕其誌於人間、  

27  第恐敵人激我、仇人誤視、自謂我手力大、非耶和華所行、  

28  斯民無謀猷、中心無聰慧、  

29  願其有智、明乎此事、思厥終局、  

30  若非其磐石鬻之、耶和華付之、則敵一焉能驅千、二焉能逐萬、  

31  敵之磐石、不如我之磐石、此敵自為證也、  

32  其葡萄樹屬所多瑪、產自蛾摩拉田、其果如膽、其穗甚苦、  

33  其酒乃蛇之毒、蝮之惡毒、  

34  其惡非積於我前、封於我庫乎、  

35  伸冤在我、其足躓時、我必報之、禍日伊邇、災難速臨、  

36  耶和華見其民之力已廢、被束者、自由者、靡有孑遺、必為其民伸冤、為其僕回意、  

37  曰、彼之神安在、所恃之磐石奚存、  

38  饗爾祭牲之脂、飲爾灌祭之酒者、其起而助爾護爾、  

39  當知我之為我、無神偕我、我使人死、亦使人生、我傷之、亦醫之、無能拯於我手、  

40  我向天舉手曰、我指永生而誓、  

41  倘礪閃爍之刃、施行審鞫、敵我者、我必罰之、憾我者、我必報之、  

42  必使我矢醉於血、我刃吞厥肉、即被虜見殺者之血、敵魁頭顱之肉、  

43  爾列族歟、當與其民同樂、蓋彼必為其僕之血伸冤、報復厥敵、必為其地與民贖罪、○ 勸民守律 

44   摩西與嫩之子約書亞、以此歌詞、誦與以色列民、  

45  誦之既畢、  

46  摩西謂之曰、我今日告爾之詞、當存於心、命爾子孫、遵守斯律之言、  

47  此事於爾、所關非淺、乃爾之生命、由此得以延年、於渡約但而得之地、○ 命摩西登尼波山 

48  當日耶和華諭摩西曰、  

49  摩押地、耶利哥相對之所、亞巴琳山、尼波崗、爾其陟之、瞻望迦南、我所錫於以色列族為業之地、  

50  爾既陟之、必死於彼、而歸乃祖、如爾兄亞倫死於何珥山、而歸其祖然、  

51  昔在尋野、加低斯米   利巴水、爾曹不於以色列人中、尊我為聖、干罪於我、  

52  故我所錫以色列族之地、爾惟遙觀、不得入之、

