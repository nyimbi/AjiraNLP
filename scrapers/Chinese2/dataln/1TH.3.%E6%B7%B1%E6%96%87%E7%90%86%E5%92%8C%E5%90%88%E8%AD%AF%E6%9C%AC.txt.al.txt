1  故我不能復忍、願獨留於雅典、  

2  遣我兄弟提摩太、於基督福音為上帝役者、以堅爾曹、為爾之信而慰爾、  

3  俾無人為諸苦所搖、蓋爾自知分定於此也、  

4  我偕爾時、預告我儕將受難、後果如是、爾所知也、  

5  緣此、我不能復忍、遣人欲知爾信、恐為試者所惑、而我徒勞、 旋聞門徒佳音心甚喜悅 

6  今提摩太自爾返、報我嘉音、言爾之信與愛、且常緬懷我、切願見我、如我於爾然、  

7  兄弟乎、故我於諸顚沛患難中、因爾之信而受慰、  

8  爾若堅立主中、我則生矣、  

9  我在上帝前、為爾所樂之樂、將何以答謝上帝乎、 晝夜求主增加門徒善德 

10  晝夜切求、願見爾面、以補爾信之不逮、○  

11  願我父上帝、與我主耶穌、導我以坦途就爾、  

12  又願主俾爾之相愛、益而充之、且及於眾、如我於爾然、  

13  致堅爾心、聖而無間、在我父上帝前、於我主耶穌偕其諸聖者而臨之時焉、

