1  萬軍之耶和華歟、爾之帷幕、何其可愛兮、  

2  我靈慕耶和華院宇、至於疲憊、我之心身、呼籲維生之上帝兮、  

3  萬軍之耶和華、我王我上帝歟、雀得其室、燕得伏雛之巢、在爾壇側兮、  

4  居爾室者福矣、必讚爾不已兮、 得力於主者乃為有福 

5  得力於爾、心嚮郇之大道、斯人其有福兮、  

6  彼經流涕谷、變為有泉之處、秋雨被以福祉兮、  

7  彼眾行邁、其力遞增、各覲上帝於郇兮、  

8  萬軍之上帝耶和華歟、垂聽我祈禱、雅各之上帝歟、傾耳以聽兮、  

9  上帝我盾歟、尚其垂鑒、顧爾受膏者之面兮、 居主殿宇者承受恩榮 

10  居爾院宇一日、愈於平居千日、寧在我上帝室為閽、勝於居惡人之幕兮、  

11  蓋耶和華上帝為日為盾、耶和華錫恩錫榮、於正行者、不靳嘉物兮、  

12  萬軍之耶和華歟、恃爾之人、其有福兮、

