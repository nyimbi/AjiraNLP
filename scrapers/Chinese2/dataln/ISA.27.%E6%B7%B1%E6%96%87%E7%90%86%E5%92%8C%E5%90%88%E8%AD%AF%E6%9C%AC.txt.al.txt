1  是日也、耶和華以其堅剛且鉅之刃、罰彼鱷魚、即滑汰之蛇、罰彼鱷魚、即蟠屈之蛇、並戮海中之龍焉、○ 耶和華恆衛其葡萄園 

2  是日也、釀酒之葡萄園、爾其歌之、  

3  我耶和華為其守者、時加灌溉、晝夜守之、免遭損害、  

4  我不懷怒、任彼荊棘蒺藜、與我為敵、我往擊之、聚而焚之、  

5  莫若倚我之力、與我和好、尚其與我和好、  

6  日後雅各盤根、以色列萌芽舒蕊、結實充盈於世、○ 雅各遭譴異於其敵 

7  耶和華擊之、豈若擊彼擊之者乎、其見殺也、豈若殺之者之見殺乎、  

8  昔爾遷之、譴責從輕、東風大作之日、爾以烈風驅之、  

9  雅各之愆得宥、其罪見除之果、在於使壇石糜爛如灰、木偶日像、不復樹立、  

10  堅城荒落、為見棄之居所、闃寂無人、猶如曠野、牛犢牧於其處、偃臥而齧條肄、  

11  枝枯被折、婦至燃之、斯民不慧、造之者不加矜恤、成之者不施恩惠、○ 流亡之民咸歸聖山 

12  是日也、耶和華剝其果實、自大河至埃及溪、爾以色列人、一一見拾、  

13  是日也、將吹大角、流亡於亞述境、驅逐於埃及地者、咸來崇拜耶和華、在耶路撒冷之聖山、

