1  上帝歟、爾其佑予、我託庇於爾兮、  

2  我謂耶和華曰、爾乃我主、爾外我無福兮、  

3  在世聖徒、乃為顯貴、我所深悅兮、  

4  移於他神者、其苦必增、彼奠血為祭、我不獻之、我口不道其名兮、  

5  耶和華為我業我杯、所得之產、爾為我守之兮、  

6  以繩量給之區、在於樂土、我業孔嘉兮、  

7  我稱頌耶和華、以其訓迪我、俾我中心、深夜自警兮、  

8  我恒奉耶和華於我前、彼在我右必不動搖、  

9  我心則喜、我靈則樂、形體處於平康兮、  

10  蓋爾不遺我魂於陰府、不容爾之聖者腐朽兮、  

11  爾必示我維生之道、在於爾前、喜樂不勝、在爾右手之中、歡欣靡暨兮、

