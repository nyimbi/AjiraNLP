1  耶和華諭我曰、  

2  勿於斯土娶妻室、育子女、  

3  蓋耶和華論斯土所生子女、及其父母曰、  

4  皆遘厲疾而死、無人哀哭、不得瘞埋、將於地上、同乎糞土、見滅於鋒刃饑饉、其尸為飛鳥野獸所食、  

5  耶和華曰、勿入喪室、勿往弔、勿為之哀哭、蓋我於斯民、奪我平康、收我仁慈矜憫、耶和華言之矣、  

6  自尊逮卑、必皆死於斯土、不得瘞埋、無人為之哀哭、自割薙髮、  

7  居喪者、無人為之擘餅、以相慰藉、有父母之喪者、無人飲以慰藉之杯、  

8  筵宴之室、爾勿入而同坐、式飲式食、  

9  蓋萬軍之耶和華、以色列之上帝曰、爾在世之日、我必使歡愉喜樂之聲、新娶者與新婦之聲、絕於斯土、爾目睹之、  

10  爾以此言示民、彼必謂爾曰、耶和華曷言降此巨災於我儕、我有何愆尤、干何罪戾於我上帝耶和華、 斯民較其列祖尤惡 

11  爾則告之曰、耶和華云、爾祖棄我、而從他神、服事崇拜、且背我、不守我法律、  

12  爾曹行惡甚於爾祖、各徇惡心之剛愎而行、不聽從我、  

13  故我必驅爾出斯土、入爾與爾祖所未識之地、爾將在彼晝夜崇事他神、我不施恩於爾、○ 許以色列人仍歸故土 

14  耶和華曰、其日將至、人不復言、指導以色列人出埃及、維生之耶和華而誓、  

15  惟言指導以色列人出北方、及凡所驅而至之國、維生之耶和華而誓、我必導之、入我所錫厥祖之地、  

16  耶和華曰、我必召眾漁人以漁之、厥後召眾獵人、自山岡磐穴以獵之、  

17  蓋我目鑒察其途、彼不掩於我前、其愆尤不隱於我目、  

18  我必先循其愆尤罪戾、報之維倍、因其以可惡之屍、污衊我土、以可憎之事充盈我業、 偶像虛偽誕妄無益 

19  耶和華歟、爾為我力、我之保障、我難中之避所、列邦必自地極而至、曰、我祖所承者、莫非妄誕虛偽無益之物、  

20  人可為己造神乎、此實非神也、  

21  此次我必使之識我臂我力、而知我名為耶和華、

