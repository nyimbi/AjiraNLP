1   西底家即位時、年二十有一、在耶路撒冷為王、歷十一年、其母哈慕他、立拿人耶利米女也、  

2  西底家行耶和華所惡、效約雅敬所為、  

3  耶和華因而怒耶路撒冷及猶大、屏諸其前、 耶路撒冷陷 

4   西底家叛巴比倫王、九年十月十日、巴比倫王尼布甲尼撒、率其全軍至耶路撒冷、建營圍之、四周築壘以攻之、  

5  城被困、至西底家王十一年、  

6  四月九日、邑中饑甚、斯土之民絕糧、  

7  於是穴城、戰士由附近王囿、兩垣間之門出邑、夜遁、迦勒底人環城、眾向亞拉巴而走、  

8  迦勒底軍追王、及於耶利哥之平原、王軍潰散、  

9  迦勒底人執王、解至哈馬之利比拉、巴比倫王所、而審鞫之、 巴比倫王抉西底家目戮其諸子 

10   巴比倫王戮西底家諸子、使之目睹、又在利比拉、戮猶大諸牧伯、  

11  抉西底家目、繫之以鏈、攜至巴比倫、下之於獄、迄於死日、○ 焚毀城垣 

12   巴比倫王尼布甲尼撒十九年五月十日、侍巴比倫王之侍衛長尼布撒拉旦、入耶路撒冷、  

13  燬耶和華室與王宮、及耶路撒冷諸室、所有第宅、悉焚以火、  

14  從侍衛長之迦勒底軍、毀耶路撒冷四周城垣、  

15  民間之貧者、與邑中遺民、暨降於巴比倫王者、以及所餘之眾、侍衛長尼布撒拉旦悉虜之去、  

16  惟留極貧者於斯土、以治葡萄園、耕種田畝、 聖室被掠 

17  耶和華室中之銅柱、銅座、及銅海、迦勒底人咸碎之、而攜其銅至巴比倫、  

18  其釜鏟剪盂匙、及諸銅器、供事所用者、悉攜之去、  

19  其杯爐盂鼎、燈臺匙碗、金製者取其金、銀製者取其銀、侍衛長悉攜之去、  

20  又攜去所羅門為耶和華室、所製二銅柱、及一銅海、與座下銅牛十二、此諸器之銅、未權其輕重、  

21  柱高十八肘、圍十二肘、其中空、厚四指、  

22  上有銅頂、高五肘、頂之四圍、有網與石榴、悉以銅製、彼柱亦有網與石榴、  

23  四周石榴、九十有六、網之石榴共一百、 祭司與官民遭戮 

24  侍衛長執祭司長西萊亞、副祭司長西番雅、及閽者三人、  

25  又於城內、執統轄戰士之宦豎一人、王之近臣七人、軍長之繕寫、即招募國民者一人、及邑中所遇之國民六十人、  

26  侍衛長尼布撒拉旦、咸解之至利比拉、巴比倫王所、  

27  巴比倫王擊而殺之於哈馬地之利比拉、如是猶大人被虜、離其故土、  

28  尼布甲尼撒所虜之猶大人如左、其七年、虜三千有二十三人、  

29  十八年、自耶路撒冷虜八百三十二人、  

30  二十三年、侍衛長尼布撒拉旦、虜七百四十五人、共計四千六百、○ 巴比倫王恩待約雅斤 

31   猶大王約雅斤被虜後三十七年、巴比倫王以未米羅達即位元年、十二月二十五日、拔猶大王約雅斤出獄、  

32  以善言慰之、賜之以位、高於同在巴比倫諸王之位、  

33  易其囚服、使之畢生與王共食、  

34  巴比倫王日錫其所需、終身不匱、

