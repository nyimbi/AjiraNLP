1  厥後、或告約瑟曰、爾父有疾、約瑟攜二子瑪拿西   以法蓮至、  

2  或告雅各曰、汝子約瑟來見、以色列強坐於牀、  

3  謂約瑟曰、昔在迦南之路斯、全能上帝顯見、錫嘏於我、  

4  曰、我將使爾生育繁多、成為羣族、以斯土錫爾、爰及苗裔、以為恆業、  

5  我未至埃及、爾所生之二子、以法蓮   瑪拿西、俱屬於我、如流便   西緬然、  

6  嗣後爾有所生、則為爾子、於彼昆弟名下共其業、  

7  昔我自巴旦至迦南、途間去以法他無幾、拉結死、我葬之以法他、即伯利恆途側、○  

8  以色列見約瑟二子、曰、此何人也、  

9  約瑟曰、乃上帝於斯、所賜我之子、曰、攜之來前、我為祝嘏、  

10  以色列年邁、目昏無見、約瑟攜子進前、乃吻而抱之、  

11  謂約瑟曰、吾不意覿爾面、上帝復使睹爾子、  

12  約瑟令二子離膝前、而自伏地以拜、  

13  後攜二子、右執以法蓮、向以色列左、左執瑪拿西、向以色列右、進於其前、 雅各為約瑟祝嘏 

14   以色列伸右手、按季子以法蓮首、以左手按長子瑪拿西首、交叉其臂、有意存焉、  

15  乃祝約瑟曰、昔我祖父亞伯拉罕   以撒所崇事之上帝、迄今一生育我之上帝、  

16  拯我出患難之使者、願其錫嘏童蒙、使歸我及我祖父亞伯拉罕   以撒名下、繁衍於地、  

17  約瑟見父以右手按以法蓮首、不悅、乃舉父手、欲自以法蓮首、移於瑪拿西首、  

18  曰、吾父勿爾、此乃長子、請按右手於其首、  

19  父不許、曰、吾子、我知之矣、此子亦必成為一族、且復昌大、惟季必越於長、其裔成為羣族、  

20  是日祝之曰、以色列族祝嘏、必曰、願上帝使之若以法蓮   瑪拿西然、於是立以法蓮在瑪拿西之先、  

21  以色列語約瑟曰、我將死矣、惟上帝必偕爾、俾返先人之處、  

22  今我賜爾一區、較諸昆弟為尤多、其地即我以刃以弓、奪於亞摩利人之手者也、

