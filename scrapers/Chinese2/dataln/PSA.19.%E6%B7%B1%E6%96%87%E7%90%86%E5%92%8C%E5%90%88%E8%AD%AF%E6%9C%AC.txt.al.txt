1  諸天宣上帝之榮光、穹蒼顯其經營兮、  

2  日復一日、傳以語言、夜復一夜、示以智慧兮、  

3  無言無語、無聲可聞兮、  

4  然其量繩徧於宇內、言語達於地極兮、  

5  上帝為日設幕其間、若新娶者出於其房、勇士喜馳逐兮、  

6  出自天涯、轉至地極、無物被藏、不受其煦嫗兮、○ 上帝之言純潔真誠 

7  耶和華之律純全、蘇人魂兮、耶和華之法真實、化愚為智兮、  

8  耶和華之訓正直、悅人心兮、耶和華之誡純潔、豁人目兮、  

9  耶和華之道清潔、而永存兮、耶和華之例真誠、而盡義兮、  

10  可慕愈於金、精金之繁多兮、其甘愈於蜜、蜂房之滴瀝兮、  

11  爾僕因之受警、守此可得大賚兮、  

12  人之過失、孰能自知、我之誤犯、尚其赦宥兮、  

13  祈禁爾僕故犯乎罪、免其轄予、我則端正、不蹈重愆兮、  

14  耶和華歟、爾為我磐石、我救者、願我口中之言、心中之念、蒙爾悅納兮、

