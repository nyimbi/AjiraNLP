1  厥後、王擢亞甲族人、哈米大他子哈曼、尊之、使其位高於左右諸牧伯、  

2  在御門之臣僕、俱遵王命、跪拜哈曼、惟末底改不跪不拜、  

3  御門臣僕問之曰、爾奚違王命、  

4  日諫末底改、末底改不聽、眾以告哈曼、欲觀末底改事之究竟、蓋末底改以己為猶大人告之也、  

5  哈曼見末底改不跪不拜、則怒甚、 謀滅末底改及其同宗 

6  眾以末底改國族告哈曼、哈曼以為殺此一人、猶微事耳、欲將亞哈隨魯王通國、末底改之同宗猶大人、盡行殲滅、  

7  亞哈隨魯王十二年正月、即尼散月、人在哈曼前、按日與月掣普珥、即籤、至十二月、即亞達月為吉、  

8  哈曼奏王曰、有一族、散處爾國諸州、其律異乎萬民、不遵王律、容之於王無益、  

9  如王悅之、可頒明詔、翦滅斯族、我將以銀一萬他連得、付於掌國帑者、以儲王庫、 王准奏詔滅猶大人 

10  王脫指環、給亞甲族人、哈米大他子哈曼、即猶大人之敵、 

11  曰、此銀賜爾、斯民亦付爾、隨意待之、 

12  正月十三日、遂召王之繕寫、從哈曼所命書詔、依各州文字、各族方言、繕以御名、鈐以王之指環、普告王臣、各州方伯、各族民長、 

13  遣郵傳詔各州、使於十二月、即亞達月十三日、一日之間、將猶大人、無論老幼、嬰孩婦女、盡行殺戮翦滅、俾其隕亡、取其貨財、以為己有、 

14  所錄之詔、頒行各州、宣告各族、使之預備、以待是日、 

15  在書珊宮降詔、郵驛遵命、其行甚速、王與哈曼坐而飲、惟書珊邑、則紛擾焉、

