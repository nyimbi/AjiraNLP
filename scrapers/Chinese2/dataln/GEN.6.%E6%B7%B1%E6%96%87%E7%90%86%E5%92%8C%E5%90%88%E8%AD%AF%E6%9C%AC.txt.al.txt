1  人民繁衍於地、乃生女子、  

2  上帝子見其豔麗、隨意遴選、娶以為室、  

3  耶和華曰、人既屬乎形軀、我神必不恆居其中、然其時日、尚可延至一百二十年、  

4  時、有偉人在世、厥後、上帝子與世人之女同室、生子為上古英武有名之人、○ 耶和華悔造人於地 

5  耶和華鑒觀世人、罪惡貫盈、心所圖維、恆為邪慝、  

6  乃悔造人於地、心焉憂之、  

7  耶和華曰、將以我所造之人、以及牲畜昆蟲飛鳥、翦滅於地、蓋我造之而悔矣、  

8  惟挪亞沾恩於耶和華前、○  

9  挪亞世紀、其畧如左、彼乃義人、於當世為完人、與上帝偕行、  

10  所生三子、閃、含、雅弗、  

11  舉世敗壞於上帝前、強暴充塞、  

12  上帝見世敗壞、凡有血氣者、行為邪僻、○ 上帝諭挪亞造方舟 

13  上帝諭挪亞曰、凡有血氣者、厥期已盡、蓋其強暴遍滿於地、我將倂地而滅之、  

14  爾以柏木造方舟、中分為艙、內外塗以瀝青、  

15  其式長三百肘、廣五十肘、高三十肘、  

16  舟上作牖、高一肘、旁置一門、必作三層、分上中下焉、  

17  我必使洪水氾濫於地、以滅天下有血氣之生物、凡在地者、淪胥以亡、  

18  惟我與爾約、爾與妻子及媳、悉入於舟、  

19  將諸生物族類、牝牡各一、挈之入舟、同保厥生、  

20  禽鳥牲畜昆蟲、皆各從其類、須以偶至、以全其生、  

21  蓄諸食品、備爾與物所食、  

22  挪亞悉遵上帝命而行、

