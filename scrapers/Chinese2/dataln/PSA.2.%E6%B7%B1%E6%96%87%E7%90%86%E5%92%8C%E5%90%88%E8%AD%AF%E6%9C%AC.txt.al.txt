1  異邦狂怒、諸民妄謀、奚為哉、  

2  世上列王興起、羣伯會議、耶和華是敵、受膏者是逆、  

3  曰、我儕斷其縶維、脫其繩索、  

4  坐於天者將笑之、主必嗤之、  

5  維時、必發忿以譴之、震怒以苦之、  

6  曰、我已立我王於郇、即我聖山兮、  

7  王曰、吾述其命、耶和華語我曰、爾乃我子、今日生爾、  

8  爾其求我、我以異邦賜爾為業、地之四極、為爾所有、  

9  爾必毀之以鐵杖、碎之如陶器、 

10  爾曹列王、宜具聰慧、世上士師、宜受訓誨兮、 

11  以寅畏奉事耶和華、喜樂而戰兢兮、 

12  當吻厥子、免其震怒、爾亡於路、蓋其怒必速發、託庇於彼者、其有福兮、

