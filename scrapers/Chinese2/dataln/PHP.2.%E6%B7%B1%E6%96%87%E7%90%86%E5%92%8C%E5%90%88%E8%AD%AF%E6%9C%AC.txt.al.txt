1  若於基督有何慰藉、於愛有何撫綏、於聖神有何感通、有何仁慈矜憫、  

2  則宜同意同愛、心合志一、以充我樂、  

3  概勿樹黨、勿尚虛榮、惟自卑、視人愈己、  

4  勿各顧己事、亦宜顧人之事、  

5  以基督耶穌之心為心、 耶穌自卑上帝升之為高 

6  彼原有上帝之狀、不以匹上帝自居、  

7  乃虛己取僕之狀、成人之形、  

8  既有人之式、又屈己、承順至死、甚而死於十架、  

9  故上帝躋之至高、錫之名以超乎萬名、  

10  使在天在地及在地下者、聞耶穌之名、無膝不屈、  

11  無口不稱耶穌基督為主、以榮父上帝焉、○ 門徒宜為明燈照耀世人 

12  愛友乎、爾素承順、不惟於我同在時、即今暌違、益宜畏懼戰慄、以成爾之濟救、  

13  蓋志也行也、皆上帝循其善意、施於爾衷也、  

14  爾凡所行、毋私議、毋爭辯、  

15  俾爾純粹無疵為上帝子、無瑕於邪逆之世、顯為燭世之光、  

16  彰明維生之道、俾我可誇於基督之日、以所趨所勞、非徒然也、 保羅即為門徒捨命亦以為樂 

17  若以爾信之祭祀奉事、我被灌奠其上、我亦樂之、且與爾眾同樂、  

18  爾亦當樂之、且與我同樂焉、○ 薦提摩太與門徒 

19  我緣主耶穌冀速遣提摩太就爾、俾知爾事、而慰我心、  

20  蓋我無同心之人、誠慮爾事、  

21  因眾惟己是謀、非耶穌基督之事也、  

22  爾知提摩太之徵驗、即與我共役於福音、猶子之於父、  

23  故視我事如何、冀即遣之、  

24  且我賴主冀亦速往、 薦以巴弗提 

25  但我意必遣我兄弟以巴弗提就爾、乃與我同勞同伍、為爾之使、供我所需者、  

26  彼乃戀慕爾眾、因爾聞其病則憂甚、  

27  彼果病瀕死、上帝恤之、不惟於彼、亦於我也、免我憂而復憂、  

28  是以遣之愈切、使爾復見之而喜、我憂亦少解、  

29  爾宜緣主欣然納之、且尊重如是之人、  

30  蓋彼因基督之工而瀕死、不恤其生、以補爾事我之不逮、

