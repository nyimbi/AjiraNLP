1   耶穌見眾、乃登山、既坐、門徒就焉、  

2  啟口訓之曰、  

3  虛心者福矣、以天國為其有也、  

4  哀慟者福矣、以其將受慰也、  

5  溫柔者福矣、以其將嗣地也、  

6  飢渴慕義者福矣、以其將得飽也、  

7  矜恤者福矣、以其將見矜恤也、  

8  清心者福矣、以其將見上帝也、  

9  致和者福矣、以其將稱為上帝子也、  

10  為義而見窘逐者福矣、以天國為其有也、  

11  為我而人詬爾窘爾、妄以諸惡誣爾、爾福矣、  

12  宜欣喜歡樂、以爾在天之賞大也、蓋前乎爾之先知、人亦如是窘逐之、○ 以門徒比為鹽比為光比為山頂之城比為明燈 

13  爾乃世之鹽、鹽失其味、何以復之、後無所用、惟棄於外、為人所踐耳、  

14  爾乃世之光、邑建於山、不能隱也、  

15  人燃燈、不置斗下、乃置檠上、則普照同室之人、  

16  如是、爾之光亦當照乎人前、俾人見爾善行、榮爾在天之父焉、○ 自明降世為成全律法 

17  勿意我來廢律、或先知也、我來非以廢之、乃以成之、  

18  我誠語汝、天地未廢、律之一點一畫必不廢、迨皆成焉、  

19  故廢此誡至微之一、又以是訓人者、在天國必謂之至微、惟遵行之、且以訓人者、在天國必謂之大也、  

20  我語汝、儻爾之義、無以尚乎士子法利賽人之義、斷不進於天國也、○ 闡明何為殺人 

21  爾聞有語古人云、勿殺、殺則干乎鞫、  

22  惟我語汝、怒兄弟者干乎鞫、謂兄弟曰、愚者、干乎公會、曰妄者、干乎火獄、  

23  故爾獻禮於壇時、而念兄弟與爾有隙、  

24  則留禮物於壇前、先往和乃兄弟、然後來獻爾禮物焉、  

25  訟爾者尚偕爾於途、急與之和、恐付爾於士師、士師付爾於隸、而下於獄、  

26  我誠語汝、非毫釐盡償、斷不得出也、○ 闡明何為姦淫 

27  爾聞有言、勿淫、  

28  惟我語汝、見色而好之者、心已淫之矣、  

29  設也右目陷爾於罪、則抉而棄之、寧喪百體之一、勿全身委地獄、  

30  設也右手陷爾於罪、則斷而棄之、寧喪百體之一、勿全身入地獄、  

31  又言若人出妻、宜以離書與之、  

32  惟我語汝、非以姦故而出妻、是使之淫也、娶所出之妻者、亦淫也、○ 講論起誓 

33  爾又聞有語古人云、勿背誓、誓必償之於主、  

34  惟我語爾、概勿誓、勿指天、以天乃上帝座也、  

35  勿指地、以地乃其足几也、勿指耶路撒冷、以其為大君之京師也、  

36  勿指爾首而誓、以首之一髮、爾不能使之為黑為白也、  

37  顧爾之言、宜是是否否、過此則出於惡者也、○ 受屈當忍 

38  爾聞有言、目償目、齒償齒、  

39  惟我語汝、勿與惡者敵、或批爾右頰、並轉左頰向之、  

40  或欲訟爾、索爾裏衣、即外服亦聽取之、  

41  或強爾行一里、則偕之行二里、  

42  求爾者與之、借爾者勿却、○ 宜推愛及敵 

43  爾聞有言、鄰則愛之、敵則惡之、  

44  惟我語汝、敵爾者愛之、窘逐爾者、為之祈禱、  

45  則可為爾天父之子、蓋天父使日照於善不善、雨降於義不義者也、  

46  爾愛乎愛爾者、有何賞耶、稅吏不亦然乎、  

47  爾惟問安於兄弟、有何過人耶、異邦人不亦然乎、 宜奮志為完全人 

48  故當純全若爾天父焉、

