1  我復舉目而觀、見一人手執準繩、  

2  我曰、爾將何之、曰、往度耶路撒冷、而視其長廣、  

3  與我言之使乃往、他使出迓之、  

4  謂之曰、爾其疾趨、語此少者曰、耶路撒冷將有居民、因人畜繁多、如無垣之村、  

5  耶和華曰、我必為其四周之火垣、且為其中之榮、 錫安得脫災害 

6  耶和華曰、咨、我曾散爾於天之四風、爾其自北而遁、耶和華言之矣、  

7  咨、與巴比倫女偕居之錫安歟、爾其逃避、  

8  萬軍之耶和華有言、為彰其榮、遣我至虜爾之邦、犯爾者、即犯其眸子也、  

9  我將向之搖手、彼必為其廝役所虜、爾則知萬軍之耶和華遣我矣、 主許與同居 

10  耶和華曰、錫安女歟、爾其謳歌欣喜、我將蒞臨、居於爾中、  

11  是日必有多國歸附耶和華、為我之民、我必居於爾中、如是、爾則知萬軍之耶和華遣我就爾、  

12  耶和華將取猶大、為其業於聖地、復簡耶路撒冷、  

13  凡有血氣者、宜靜默於耶和華前、蓋彼興起、而出其聖所矣、

