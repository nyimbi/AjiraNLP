預言末時必有危險
1季世有危時將至、爾宜知之、
多人離棄真理行作諸惡
2蓋人將自私、好利、矜誇、驕傲、謗讟、逆親、辜恩、邪慝、  3不情、搆怨、讒毀、縱欲、殘刻、疾善、  4奸詐、躁妄、自衒、好佚樂、不好上帝、  5有敬虔之貌、而無其實、若此者宜遠之、  6蓋若輩潛入人家、籠絡愚女、即負重罪、誘於多慾、  7雖常學問、而終不識真理、  8猶雅尼佯庇之拒摩西、若輩亦拒真理、其人心壞、見棄於道、  9然不復增益、其愚頑將暴於眾、如彼二人然、
保羅勉提摩太效己
10惟爾嘗率循我訓、行、志、信、忍、愛、耐、與窘逐、苦難、  11我在安提阿   以哥念   路司得所遇諸事、所受窘逐、主悉救我於其中、  12凡欲宗基督耶穌敬虔度生者、必受窘逐、  13但行惡與矯誣者、其惡日滋、迷人而亦受迷、  14惟爾當止於所學及所篤信者、以知所學之奚自、
勸以遵守經言
15且自幼穉識聖書、能使爾智、以致拯救、由於信之在基督耶穌中者、  16凡由上帝所感之聖經、有益於訓誨、督責、反正、習義、  17致屬上帝者得以純全、悉備善工、