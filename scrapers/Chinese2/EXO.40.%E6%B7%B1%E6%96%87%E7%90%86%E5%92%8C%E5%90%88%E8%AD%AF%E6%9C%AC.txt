命摩西建會幕
1耶和華諭摩西曰、  2正月朔、宜建會幕、  3以法匱置其中、垂㡘以蔽之、  4舁幾入幕、陳其所有、舁燈臺入、而燃其燈、  5以金香壇置法匱前、垂㡘於幕門、  6置燔祭壇於幕門前、  7置浴盤於幕壇間、盛水其中、  8四周立帷、垂㡘於院門、  9以膏膏幕、及內所有、潔幕與器、區別為聖、  10膏燔祭壇與諸器、區別其壇、使為至聖、  11膏浴盤與其座、區別為聖、  12攜亞倫及其子至會幕門、濯之以水、  13以聖服衣亞倫、沐之以膏、區別為聖、俾任祭司職、以奉事我、  14又攜其子、以衣衣之、  15膏之如父、俾任祭司職、以奉事我、彼既受膏、則永為祭司、歷世弗替、  16摩西悉遵耶和華所命而行、○  17二年正月朔、幕始建、  18摩西建幕、置座豎板、貫楗立柱、  19張帷於幕上、覆之以幬、循耶和華所諭摩西之命、  20以法版置之匱中、貫杠於旁、置施恩座於上、  21舁匱入幕、垂㡘以蔽之、循耶和華所諭摩西之命、  22幕中㡘外、北向設幾、  23陳餅其上、在耶和華前、循耶和華所諭摩西之命、  24南向置燈臺、與幾相對、  25燃燈於耶和華前、循耶和華所諭摩西之命、  26置金壇於幕中㡘前、  27上焚芳品之香、循耶和華所諭摩西之命、  28垂㡘於幕門、  29置燔祭壇於幕門、上獻燔祭與素祭、循耶和華所諭摩西之命、  30置浴盤於幕壇間、盛水以濯、  31摩西與亞倫及其子、盥手濯足、  32或入會幕、或近祭壇、則必洗滌、循耶和華所諭摩西之命、  33幕與壇四周施院帷、垂㡘於院門、於是摩西竣厥工、○
耶和華之榮光充盈會幕
34時、雲覆會幕、耶和華之榮光盈其中、  35摩西不能入會幕、因雲止其上、耶和華之榮光充之也、  36雲由會幕上升、以色列人啟行前往、  37雲不升、則不行、以待雲升、  38晝則耶和華之雲在幕上、夜則雲中有火光、以色列人於其所行之途、悉目擊焉、