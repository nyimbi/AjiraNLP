以色列人在什亭奉巴力毘珥
1 以色列族居什亭、淫於摩押女、  2蓋其女請民至、同祭其神、民遂食其祭品、共拜其神、  3以色列族附於巴力毘珥、耶和華怒之、  4諭摩西曰、取彼民長、向日懸於耶和華前、使耶和華釋怒於以色列族、  5摩西告以色列士師曰、凡附於巴力毘珥者、爾曹各誅其人、  6摩西與以色列會眾、號哭於會幕門、時、有以色列人攜米甸女、適其同儕、為眾目擊、  7祭司亞倫孫、以利亞撒子非尼哈見之、遂離會眾、取戟於手、  8襲彼以色列人之後、入其穹廬、以戟刺其人、及女之腹、疫癘遂止於以色列族中、  9遘疫而死者、計二萬四千人、○
非尼哈之熱衷
10耶和華諭摩西曰、  11祭司亞倫孫、以利亞撒子非尼哈、以我嫉邪為心、致我釋怒於以色列人、當嫉邪時、不行殲滅、  12爾其告之、我將賜以平康之約、  13使彼及裔恆為祭司、蓋為其上帝嫉邪、為以色列民贖罪、  14與米甸女同戮之以色列人、乃西緬族長、撒路子心利、  15被誅之女、乃米甸族長蘇珥之女哥斯比、○  16耶和華諭摩西曰、  17爾必擾害米甸人而擊之、  18蓋米甸人擾害爾曹、於奉毘珥、及其姊妹、米甸牧伯女哥斯比之事、詭計誘爾、是女於遘疫時、因奉毘珥之事、亦見殺焉、