以耶和華為保障中心無懼
大衛之詞○
1耶和華為我光、我之拯救、吾其誰懼兮、耶和華為我生命之保障、吾其誰惕兮、  2惟彼惡人、我仇我敵、進攻欲食我肉、咸躓而顚兮、  3軍旅雖對我列營、我心不怯兮、戰端興起、迫及我躬、我仍安貼兮、  4我曾求耶和華一事、今仍祈之、畢生居耶和華室、瞻其榮美、思維其殿兮、  5我遘難時、彼必暗衛我於帷中、匿我於幕之隱處、舉我於磐石之上兮、  6今我昂首、高於環我之敵兮、在主幕中、獻歡欣之祭、我必謳歌、頌讚耶和華兮、○  7耶和華歟、我揚聲呼籲、尚其垂聽、施憐而應之兮、  8爾云余面是尋、我心對曰、耶和華歟、我必爾面是尋兮、  9勿向我掩面、勿怒逐爾僕、救我之上帝歟、爾素助我、願勿棄我遺我兮、  10父母遺我、耶和華則納我兮、  11耶和華歟、示我以爾道、因我敵故、導我於坦途兮、  12妄證之人、與出言兇暴者、起而攻我、勿付我於仇讐、以遂其願兮、  13我在生命之境、得見耶和華之恩、若不信此、我則喪膽兮、  14爾其企望耶和華、壯乃志、強乃心、以企望耶和華兮、