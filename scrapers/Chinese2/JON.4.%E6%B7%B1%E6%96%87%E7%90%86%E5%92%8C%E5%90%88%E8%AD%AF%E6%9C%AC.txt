約拿見之不悅
1 約拿不悅之甚、而怒、  2禱耶和華曰、耶和華歟、我在故土、非言此乎、故亟逃往他施、蓋我知爾為仁慈矜憫之上帝、遲於發怒、富有恩惠、回意不降其災、  3耶和華歟、今求爾索我命、以我之死、猶愈於生、  4耶和華曰、爾怒宜乎、  5約拿出邑、坐於邑東、在彼構廬、坐於蔭下、觀此邑之究竟、
上帝以蓖蔴為喻責約拿惜物過於惜人
6耶和華上帝備蓖蔴、滋長高於約拿、蔭覆厥首、以解其苦、約拿因之喜甚、  7詰旦昧爽、上帝備蟲齧蓖蔴、遂致枯槁、  8日出時、上帝備東風、其氣炎酷、日暴約拿之首、使之昏迷、則求死曰、我之死、猶愈於生焉、  9上帝謂之曰、爾以蓖蔴而怒、宜乎、對曰、我怒至死、亦宜也、  10耶和華曰、此蓖蔴、爾未為之勞、爾未使之長、一夜而生、一夜而亡、爾尚惜之、  11尼尼微大邑、其中不辨左右手者、有逾十二萬、且牲畜孔多、我豈不惜之乎、