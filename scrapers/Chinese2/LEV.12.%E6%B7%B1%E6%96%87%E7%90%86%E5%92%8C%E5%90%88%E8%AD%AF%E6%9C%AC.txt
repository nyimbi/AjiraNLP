婦人生子成潔之例
1耶和華諭摩西曰、  2告以色列族云、婦懷妊生男、必蒙不潔、歷至七日、如癸水行時之不潔然、  3八日、必為其子行割、  4洗滌其血、三十三日乃潔、斯日未盈、不可捫聖物、不可入聖所、  5若生女子、必二七日蒙不潔、如癸水行時之不潔然、洗滌其血、六十六日乃潔、  6無論誕育男女、潔日既盈、當攜一歲之羔為燔祭、及鳲鳩或雛鴿之一、為贖罪祭、至會幕門、付與祭司、  7祭司獻於耶和華、代為贖罪、婦流血蒙不潔、如是始潔、婦生男女、其例若此、  8如其資財不足備羔、則必攜鳲鳩二、或雛鴿二、一為燔祭、一為贖罪祭、祭司代為贖罪、而婦乃潔、