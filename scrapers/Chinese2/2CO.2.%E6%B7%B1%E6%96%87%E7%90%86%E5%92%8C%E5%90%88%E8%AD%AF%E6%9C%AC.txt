述明未往之因由
1我意已決、不復以憂就爾、  2我若令爾憂、則我所令憂者外、孰令我樂乎、  3昔特書此、恐我來時所當使我樂者、反令我憂、蓋我深信爾眾以我樂為樂也、  4昔我哀痛迫切、不勝涕泣、以書遺爾、非令爾憂、乃使爾知我愛爾甚也、○
前所責之罪人今命門徒赦之慰之
5儻有使之憂者、非第使我憂、亦畧使爾眾憂、曰畧者、不欲深責之也、  6若人受罰於眾、已足矣、  7爾寧赦之、慰之、恐彼殷憂而至沉溺、  8故勸爾當顯其愛於彼焉、  9為此我曾遺書、欲知爾凡事承順之徵、  10爾所赦者、我亦赦之、若我有所赦、乃緣爾於基督前赦之也、  11免撒但取便於我、蓋其謀我非不知也、○
言明離特羅亞往馬其頓之故
12我為基督福音至特羅亞、由主為闢厥門、  13因不遇兄弟提多、我心弗安、遂別其人往馬其頓、
上帝使保羅傳教處處得見實效
14謝上帝常於基督中導我凱旋、且由我隨在顯揚、識彼之臭味、  15蓋於上帝前我在得救者及沉淪者中、為基督之馨香、  16於此為由死致死之臭味、於彼為由生致生之臭味、孰堪任此乎、  17我非似多人混上帝道、乃誠意由上帝、在上帝前基督中而言也、