勸門徒既得自由即宜堅守
1基督既釋我儕而得自由、故宜堅立、勿再負為僕之軛、  2我保羅語爾、若受割、則基督於爾無益、  3我復證之、凡受割者、宜行全律、  4爾欲由律見義者、乃絕於基督、而隕於恩矣、  5蓋我儕以神由信、而待所望之義、
異邦信主切勿受割
6於基督耶穌中、或割或否、皆無益、惟信之以愛而行者有益、  7昔爾所趨者善矣、誰阻爾不順真理乎、  8其所勸導、非出於召爾者、  9少許之酵、發全團矣、  10我緣主深信爾無異志、但擾爾者、不論何人、必服其鞫、  11兄弟乎、若我尚宣割禮、何至猶見窘逐乎、若然、則十架之蹇礙已廢矣、  12彼亂爾者、何若自閹為愈也、○
愛心乃完全律法
13兄弟乎、爾蒙召得自由、然勿以自由為形軀之機、惟以愛相供役、  14蓋全律一言以蔽之、曰愛鄰如己、  15若爾相吞噬、恐相淪亡、爾其慎之、○
言明順從情慾者如何
16我故謂爾當依聖神而行、則不縱形軀之慾、  17蓋形軀之慾禦乎神、神禦形軀、二者相敵、俾爾不行其所欲行、  18爾若為神所導、則不在律下矣、  19夫形軀之行顯著、即淫亂、污穢、邪侈、  20拜像、巫術、結仇、爭鬥、忌恨、忿怒、釁隙、朋黨、異端、  21媢嫉、沉湎、荒宴等類、今我告爾、如昔所言、凡行此者、必不承上帝國、
順從聖神者如何
22惟聖神之果、乃仁愛、喜樂、和平、恆忍、慈惠、良善、忠信、  23溫柔、節制、如此者、無律禁之、  24且屬基督耶穌者、已以形軀及其情慾、釘於十架矣、○
宜遵聖神而行
25我儕若依聖神而生、宜依聖神而行、  26勿尚虛榮、相激相嫉、