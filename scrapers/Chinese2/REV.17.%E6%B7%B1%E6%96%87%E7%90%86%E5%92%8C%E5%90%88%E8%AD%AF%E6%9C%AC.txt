婦人身著紫袍手持金杯騎於獸上
1執七盂者七使之一就我曰、來、我以坐於眾水大妓之鞫示爾、  2世上諸王與之行淫、宅地之人、由其淫亂之酒而醉、  3我感於聖神被攜適野、見一婦乘絳獸、七首十角、遍有謗讟之名、  4婦衣紫絳、飾以金玉珠璣、手執金杯、滿貯穢惡、即其淫污也、  5額書厥名曰奧秘、大巴比倫、地上諸妓諸穢惡之母、  6又見此婦醉於聖徒及證耶穌者之血、我見之則奇甚、  7使者謂我曰、爾何奇耶、婦與所乘首七角十之獸、我將以奧秘告爾、  8爾所見之獸昔有今無、且將自淵而上、歸於淪亡、宅地之人、其名自創世時未錄於維生之册者、見獸昔有今無且將復來、則必奇之、
釋七頭之義
9智者之心思在此矣、七首者、乃婦所坐之七山也、  10又為七王、已傾者五、尚在者一、未至者一、至則暫存耳、  11昔有今無之獸、乃為其八、亦出乎其七、而歸淪亡、
釋十角之義
12爾所見之十角、乃十王未嘗受國者、但偕獸受權如王僅半時耳、  13其心咸同、以己能與權予獸、
羔羊必勝
14彼將與羔戰、羔將勝之、蓋羔乃諸主之主、諸王之王、偕之者乃見召蒙選忠信之人也、  15使者又謂我曰、爾見妓所坐之水、乃諸民諸部諸邦諸方、
淫婦受罰
16又爾所見之獸、與其十角、將惡此妓、使之荒墟裸體、食其肉、且盡焚之、  17蓋上帝曾使其心、同懷一意、以行己旨、且以其國予獸、待上帝之言皆應、  18爾所見之婦、即大邑秉權於世之諸王者也、