宜遵守王命
1孰如智者、孰達事理乎、人有智慧、光輝見於其面、厲色變更、  2我曰、當守王命、因指上帝而誓矣、  3事王勿急退、勿怙惡、蓋王所悅者則行之、  4王言有權、孰能語之曰、爾何為哉、  5守命之人、不遇禍患、智者之心、識時知鞫、  6事有其時、鞫有其期、以人之重負難堪也、  7未來之事、彼不之知、其事之終、孰能告之、  8人無權以制生氣、亦無權以制死日、臨陳不得倖免、行惡不能自救、○  9此皆我所見者、專心詳察日下所作諸事、見操權者、有時使人受害、
寅畏上帝必獲福祉
10又見作惡者葬而歸墓、行正者離乎聖地、見忘於邑中、斯亦虛空、  11行惡定罪、而不即罰、人則決志為惡、  12罪人作惡百次、而享遐齡、然我深知寅畏上帝者、必獲福祉、  13惟彼惡者、不獲福祉、不享遐齡、其日如影、以其不畏上帝也、  14世有虛空之事、有義人所遭、依惡人所作、有惡人所遇、依義人所為、我謂斯亦虛空、  15我遂揄揚喜樂、蓋飲食懽愉、人在日下無愈於此、上帝使人生於日下、此福恆在勤勞之中、○  16我專心欲明智慧、而察世間之事、有晝夜不寐者、  17我見上帝之經綸、知人不能測日下所為之事、雖勞而求之、終不能得、智者雖欲知之、亦不能得也、