預言聖殿傾毀
1 耶穌出殿、其徒之一曰、夫子、試觀斯石若何、殿宇若何、  2耶穌曰、爾見斯大宇耶、將無石遺於石上、而弗圮也、○  3耶穌於橄欖山對殿而坐、彼得、雅各、約翰、安得烈、竊問曰、  4請告我、何時有是、此諸事將成、有何兆乎、  5耶穌曰、爾慎勿為人所惑、  6將多有冒我名而來者、曰、我基督也、致惑多人、  7且爾聞戰及戰之風聲、毋懼、此事必有、惟末期未至耳、  8民將攻民、國將攻國、隨在地震、饑饉、斯乃劬勞之始也、○
門徒將為福音受逼迫
9爾宜自慎、人將付爾於公會、撻爾於會堂、且為我故、將立於侯王前而為之證、
福音必傳遍萬國
10福音必先傳於萬國、  11曳爾付爾時、毋先慮何以言、當時賜爾何言、則言之、蓋非爾言、乃聖神也、  12兄將致弟於死、父之於子亦然、子將攻其父母而死之、  13爾因我名為眾所憾、惟終忍者得救也、○
猶太人必受大災難
14讀經者宜悟哉、爾見穢惡摧殘者、立於不當立之地、斯時也、居猶太者、宜遁於山、  15乘屋者勿下、勿入室取物、  16在田者勿歸取衣、  17妊婦乳婦禍矣、  18宜祈禱、免冬時值此也、  19蓋是時將有災難、自上帝造物之始、以迄於今、未嘗如此、後亦無之、  20若主未減其日、則無得救者、但為選民故、乃減其日也、  21時若有告爾、基督在此、或在彼、勿信之、  22蓋將有偽基督、偽先知起、施異蹟奇事、設能惑選民、則亦惑之矣、  23慎之哉、我悉預告爾矣、○
耶穌降臨之先必有預兆
24當是時也、災難之後、日將冥、月無光、  25星隕自天、天象震動、  26且見人子以大權大榮、乘雲而來、  27必遣諸使、集厥選民於四方、自地之極、至天之涯、○
其日其時無人能知
28可由無花果樹取譬、其枝柔葉萌、則知夏近矣、  29如是、爾見此事將成、則知人子近已及門矣、  30我誠語汝、此代未逝、斯事皆成、  31天地必廢、我言不廢、  32然其日其時、人不知、天使與子亦不知、惟父知之、  33慎之哉、儆醒祈禱、以爾不知其期也、
俱宜儆醒祈禱免至主來無備
34譬人去家遠遊、委權於僕、各有所司、命閽者儆醒、  35是以爾宜儆醒、因不知家主何時而至、或昏暮、或夜半、或鷄鳴、或平旦、恐突如其來、遇爾寢焉、  36我所語爾者、亦以語眾、宜儆醒也、