以葡萄木被焚喻耶路撒冷荒蕪
1耶和華諭我曰、  2人子歟、葡萄樹在眾木中、葡萄枝在叢林中、有何長乎、  3可取其木、以製何器、可取其材、以作釘而懸物乎、  4惟投於火為薪、焚其兩端、並燬其中、尚有何用乎、  5其尚全時、猶難適用、況經火焚燬、則於製器、豈非更無所用乎、  6主耶和華曰、叢林中之葡萄樹、我以之為薪、投之於火、我待耶路撒冷居民、亦若是、  7我必怒顏向之、雖脫於火、終為火焚、我怒顏相向之時、爾則知我乃耶和華、  8因居民干罪、我必使斯土荒蕪、主耶和華言之矣、