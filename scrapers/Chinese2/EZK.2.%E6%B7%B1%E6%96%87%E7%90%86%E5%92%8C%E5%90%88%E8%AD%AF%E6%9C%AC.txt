以西結感神奉遣
1彼謂我曰、人子歟、爾足其立、我將諭爾、  2言時、其神入我、使我足立、聞諭我者曰、  3人子歟、我遣爾詣以色列人、彼乃悖逆之邦、悖逆乎我、彼與列祖、獲罪於我、迄至今日、  4其人顏厚心頑、我遣爾詣之曰、主耶和華有言告爾、  5彼乃悖逆之家、或聽或否、必知有先知在其中、
受主訓勉
6惟爾人子、雖居荊棘蒺藜與蠍之中、勿畏之、亦勿畏其言、彼雖悖逆之家、勿畏其言、勿懼其貌、  7彼悖逆特甚、其聽與否、爾必以我言告之、  8惟爾人子、其聽我言、爾毋悖逆、若彼悖逆之家、當啟爾口、食我所賜、
見卷
9我觀之、見有手向我而伸、手中有卷、  10展於我前、內外皆有文字、其所錄者、哀號慘怛禍患、