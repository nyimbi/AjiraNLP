拿轄恐嚇雅比人
1 亞捫人拿轄上、建營以攻基列雅比、雅比人謂拿轄曰、與我立約、我則事爾、  2拿轄曰、與爾立約、必有所憑、即抉爾眾右目、以辱以色列眾、  3雅比長老曰、予我七日之限、俾我遣使至以色列四境、如無援者、我則出降、  4使者至掃羅所居之基比亞、以此告民、民咸舉聲號哭、  5掃羅自田驅牛而歸、問曰、民遭何事而哭、眾以雅比人之言告之、  6掃羅聞之、大感於上帝之神、怒甚、  7取牛一雙臠之、遣使徧送於以色列四境、曰、不出而從掃羅   撒母耳者、待其牛亦若是、耶和華使民恐懼、乃咸出、如一人焉、  8掃羅在比色核其數、以色列人三十萬、猶大人三萬、  9遂語使者曰、告基列雅比人云、明日亭午、爾必得援、使者反告、雅比人悅、  10謂拿轄曰、明日我將出降、可從所欲以待我、
掃羅擊敗亞捫人
11翌日、掃羅分民為三隊、晨更時、入亞捫營擊之、迨及亭午、存者四散、無二人在一處者、  12民謂撒母耳曰、言掃羅焉能治我者誰乎、當攜之至、我致之死、  13掃羅曰、今日耶和華於以色列中施行拯救、一人亦不可殺、○  14撒母耳謂民曰、我儕其往吉甲、在彼復建其國、  15眾民遂往吉甲、於耶和華前、立掃羅為王、獻酬恩祭於耶和華、掃羅與以色列眾、欣喜不勝、