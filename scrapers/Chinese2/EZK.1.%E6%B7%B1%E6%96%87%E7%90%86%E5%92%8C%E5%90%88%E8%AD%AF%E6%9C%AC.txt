以西結見異象
1三十年四月五日、我在迦巴魯河濱、俘囚之中、其時天開、我見上帝之異象、  2約雅斤王被虜五年、是月五日、  3在迦勒底地、迦巴魯河濱、布西子祭司以西結、受耶和華特諭、得耶和華之感、
見四生物
4我望見旋風自北而來、亦有密雲蘊火、焜耀四周、雲間火中、顯若光華之珀、  5有四生物著於其中、其狀若人、  6各有四面、各有四翼、  7其腿乃直、掌若犢蹄、晶瑩若磨光之銅、  8翼下四旁有人手、其面與翼各四、  9其翼相連、行時直前不轉、  10其容皆如人面、右有獅面、左有牛面、後有鷹面、  11其翼高展、二翼交相比接、二翼蔽身、  12直行以前、隨神所欲、往而不轉、  13四生物狀若熾炭、亦若火炬、火炬升降於生物間、厥火灼爍、電發其中、  14生物往還、若電之閃、
見四輪
15我觀生物、見地上有輪、在生物之旁、四面各有一輪、  16輪形及製、色若碧玉、其式維一、其形及製、彷彿輪中有輪、  17行時、四面皆可、不須回轉、  18輪輞高而可畏、四輪之輞、遍環有目、  19生物行時、輪亦行於其旁、生物起而離地、輪亦起焉、  20生物隨神所欲而往、輪亦起行、蓋生物之神在其輪中、  21彼行、此亦行、彼止、此亦止、彼起而離地、此亦起而偕之、蓋生物之神在其輪中、  22生物首上、有若穹蒼之形、色若水晶而可畏、展布其上、  23穹蒼之下、其翼平張、交相比接、左右各有二翼、以蔽其身、  24生物行時、我開其翼有聲、若大水之漰渤、若全能者之聲音、若軍旅之喧譁、止時、則垂其翼、  25立而垂翼時、首上穹蒼、有聲出焉、
見上帝榮光
26首上穹蒼、其上有形若座、色如碧玉、座上有形似人、  27我見其色、自腰以上、有若光華之珀、如火閃爍、自腰以下、其狀如火、四周焜耀、  28其四周焜耀之狀、若下雨時、雲中之虹、此乃耶和華榮光之狀、我見之、面伏於地、有與我言者、我聞其聲焉、