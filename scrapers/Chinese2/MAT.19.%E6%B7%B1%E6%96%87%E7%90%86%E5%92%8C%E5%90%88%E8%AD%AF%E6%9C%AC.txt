耶穌醫病
1 耶穌言竟、去加利利、至猶太境約但河外、  2羣眾從之、醫其病者、  3有法利賽人來試之曰、不論何故、出妻可乎、  4耶穌曰、自始造者、造男與女、  5曰、緣此人必離父母、膠漆其妻、成為一體、此經爾未讀乎、  6如是、不復為二、乃一體矣、故上帝所耦者、人不可分之、  7曰、然則摩西命予離書出之、何也、  8曰、摩西以爾心頑、許爾出妻、但元始不然、
言妻非犯淫不可休
9且吾語汝、非以姦故、出妻而他娶者、淫也、娶所出者、亦淫也、  10門徒曰、人於妻如此、寧勿娶、  11曰、斯言非盡人能納、惟稟賦者能之、  12蓋有生而閹者、有被人閹者、亦有為天國自閹者、斯言能納者納之、○
恩待孩提
13時、有攜孩提詣耶穌、欲其按手祈禱、門徒責之、  14耶穌曰、容孩提就我、勿禁之、蓋屬天國者乃如是人也、  15遂手按之而去、○
訓幼年人何以得永生
16有少者就之曰、師乎、我當行何善、以獲永生、  17曰、胡為以善問我、善者一而已矣、爾欲入生、則當守誡、  18曰、何誡乎、耶穌曰、勿殺、勿淫、勿竊、勿妄敬、  19證爾父母、愛鄰如己、  20少者曰、凡此我嘗守之矣、尚有何缺乎、
宜為完全人
21 耶穌曰、爾欲為完人、往售所有以濟貧、則將有財於天、且來從我、  22少者聞之、愀然而去、貲厚故也、○
言富者難進天國
23 耶穌謂其徒曰、我誠語汝、富者入天國、難矣哉、  24我又語汝、駝穿針孔、較富者入上帝國猶易也、
人從耶穌舍棄一切所有必獲永生
25門徒聞之訝甚、曰、然則誰能得救乎、  26耶穌目之曰、人則不能、上帝無不能也、  27彼得曰、我儕已舍一切以從爾、將何得歟、  28耶穌曰、我誠語汝、爾曹從我者、及復興之際、人子坐其榮位、爾亦坐十二位、鞫以色列十二支矣、  29凡為我名、舍屋宇、兄弟、姊妹、父母、子女、田疇者、將受百倍、而嗣永生、  30然多有先者將為後、後者將為先也、