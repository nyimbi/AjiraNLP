耶穌乘驢入都
1近耶路撒冷、至伯法其於橄欖山、耶穌遣二門徒、  2曰、爾往前村、必遇驢縶焉、有駒同在、解而牽之來、  3有詰爾者、則曰、主需之、彼即遣之、  4是乃應先知所言云、  5告錫安女曰、爾王臨矣、溫柔而乘驢、及駒、即負重之子也、  6門徒遂往、如命而行、  7牽驢及駒、置衣於上、耶穌乘之、  8眾中多以衣布途、或伐樹枝布之、  9前後眾庶呼曰、大衛之裔、啝𠾎哪、奉主名而來者、宜頌也、高高在上歟、啝𠾎哪、  10既入耶路撒冷、舉城竦動、曰、此為誰、  11眾曰、加利利之拿撒勒先知耶穌也、○
逐貿易者出聖殿
12 耶穌入上帝殿、逐其中貿易者、傾兌錢者之几、及鬻鴿者之椅、  13曰、經云、我室必稱為祈禱室、而爾曹以為盜穴也、  14有瞽者、跛者、就耶穌於殿、遂醫之、  15祭司諸長士子、見其所行奇異、又見孺子呼於殿曰、大衛之裔、啝𠾎哪、則恚、  16語耶穌曰、若所言、爾聞之乎、曰、然、以赤子乳哺者之口、完備頌讚、爾未讀乎、  17遂去之、出城、至伯大尼宿焉、○
詛無花果樹
18來朝返城時、耶穌飢、  19道旁見無花果樹就之、無所得、惟葉而已、謂之曰、今而後、爾永不實、樹即枯、  20門徒見而奇曰、無花果樹何枯之速也、  21耶穌曰、我誠語汝、爾若信不疑、不獨於此樹能行之、即命此山移而投海、亦必成焉、  22且祈禱時、凡爾所求、信則得之、○
使祭司長與長老緘口無言
23 耶穌入殿訓誨、祭司諸長民間長老、就之曰、爾以何權行是、且誰賜爾此權耶、  24耶穌曰、我亦一言問爾、爾告我、則我亦以何權行是告爾、  25約翰之洗自奚、自天乎、自人乎、眾竊議曰、若云自天、彼必曰、曷不信之、  26若云自人、則我畏眾、蓋皆以約翰為先知也、  27遂對曰、不知也、耶穌曰、我亦不告爾以何權行是矣、
以二子為喻斥責伊等
28或有二子、謂其長子曰、我子今日往葡萄園工作、  29對以不往、後悔而往、  30謂其仲子亦如之、對曰、主諾、既而不往、  31二者孰遵父旨乎、曰、長子、耶穌曰、我誠語汝、稅吏娼妓、先爾入上帝國矣、  32蓋約翰由義路就爾、爾不之信、而稅吏娼妓信之、且爾見此、後仍不悔以信也、○
以凶農為喻明示伊等之惡
33爾復聽一喻、有家主樹葡萄園、環之以籬、掘酒醡、建望樓、租與農夫、遂往異地、  34果期將近、遣僕就農夫收果、  35農夫執其僕、扑一、殺一、石擊一、  36復遣他僕、較先尤眾、農夫待之如故、  37後遣其子、意謂必敬我子矣、  38農夫見其子、則相語曰、此其嗣子、且來殺之、據其業、  39遂執之、出諸園外殺焉、  40園主至、何以處此農夫乎、  41僉曰、必殲滅此惡人、園租於他農、可依期納果也、  42耶穌曰、經云、工師所棄之石、成為屋隅首石、此主所為者、我目而奇之、爾未讀乎、  43故我語汝、上帝國必奪諸爾、以賜結實之民矣、  44墮此石上者、身必碎、此石墮其上者、散若塵、  45祭司諸長、法利賽人、聞此喻、識其言指己、  46謀所以執之、而懼眾、蓋皆以之為先知也、