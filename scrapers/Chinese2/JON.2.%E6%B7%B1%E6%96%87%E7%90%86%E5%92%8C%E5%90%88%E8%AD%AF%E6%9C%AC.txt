約拿於魚腹中禱主
1 約拿自魚腹中、禱其上帝耶和華、  2曰、我遭患難、籲耶和華、即蒙俞允、我自陰府之腹呼號、爾聽我聲、  3爾投我於深淵、在海之心、洪水環繞我、爾之波濤淹沒我、  4我曰、我自爾目前見擲、然仍瞻望爾之聖殿、  5大水環我、危及我魂、深淵圍我、草裹我首、  6我下至山基、永閉於地楗、我上帝耶和華歟、爾仍援我命於坑坎、  7我心疲憊之時、則思念耶和華、我之祈禱、入爾聖殿、達於爾前、  8凡務虛妄者、乃自絕慈惠、  9惟我必以稱謝之言、獻祭於爾、償我所許之願、拯救乃由於耶和華也、
巨魚吐約拿於岸
10耶和華命其魚、遂吐約拿於陸地、