恃法得義因信得義甚有分別
1兄弟乎、我心所願而祈於上帝者、俾以色列人得救也、  2我為之證、彼為上帝熱衷、但不依真知焉、  3蓋不識上帝之義、而求立己之義、故不服上帝之義也、  4夫律盡於基督、致義夫諸信者、  5摩西書云、行律之義者、則因之而生、  6但由信之義則曰、爾勿意謂誰升於天、即言攜基督而下也、  7誰下於淵、即言攜基督自死而上也、
信主之道不遠於人
8然則何謂耶、曰、道在邇、在汝口、在汝心、即由信之道、我儕所宣也、
心信口認便能得救
9若爾以口認耶穌為主、心信上帝自死起之、則得救、  10蓋人心信以致義、口認以致救、  11經云、凡信之者不啟羞、  12夫猶太人、希利尼人、無所區別、咸共一主、其豐恩及於凡籲之者、
求救得救
13故曰、籲主名者、悉得救也、  14然未嘗信之、何由籲之、未嘗聞之、何由信之、未有宣者、何由聞之、
傳道為救人之本
15未有遣者、何由宣之、如經云、報諸善之嘉音者、其步履美何如耶、  16然非皆聽受嘉音、以賽亞云、主、我所宣者、誰信之乎、  17是信由於聞、而聞由於基督之道也、  18我則曰、彼豈未聞乎、誠聞之矣、經云、其聲徧宇內、其言至地極、
用異邦激發猶太
19我又曰、以色列民豈未知乎、昔摩西云、我將以異族發爾憤、且將以蚩氓觸爾怒、  20以賽亞毅然而言曰、未求我者、我與之遇、未詢我者、我為之見、  21惟指以色列民、則曰、我終日舉手、招悖逆有違言之民矣、