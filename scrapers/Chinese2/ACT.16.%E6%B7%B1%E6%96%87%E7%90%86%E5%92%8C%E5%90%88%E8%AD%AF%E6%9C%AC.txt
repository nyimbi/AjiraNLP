保羅使提摩太受割禮攜之同去傳道
1 保羅至特庇、又適路司得、在彼有門徒提摩太者、猶太信婦之子、其父希利尼人也、  2為路司得、以哥念、諸兄弟所譽、  3保羅欲攜之同往、以該處之猶太人故、為之行割、蓋皆知其父為希利尼人也、  4遂經諸邑、以耶路撒冷、使徒長老所定之命、授門徒守之、  5於是諸會之信益堅、人數日增、○
聖神禁伊等在亞西亞傳教
6經行弗呂家   加拉太地、蓋聖神禁其宣道於亞西亞也、  7至每西亞對境、欲往庇推尼、而耶穌之神不許、  8乃越每西亞、下特羅亞、
保羅在異象中見一人請伊往馬其頓傳教
9 保羅夜見異象、有馬其頓人、立而求之曰、請過馬其頓助我儕、  10保羅見此異象、遂圖往馬其頓、蓋意主召我儕宣福音於彼也、○  11自特羅亞揚帆、徑至撒摩特喇、次日至尼亞波利、  12遂適腓立比、乃馬其頓一方之首邑、羅馬新疆也、我儕居此數日、  13值安息日、出邑門至河濱、知有祈禱所、坐而與既集之婦女言、
呂底亞信主受洗
14有婦名呂底亞、推亞推喇邑人也、售紫布為業、素拜上帝者聽焉、主啟其心、專嚮保羅所言、  15婦舉家受洗、求我儕曰、若以我為忠於主者、則入居我家、遂強留之、○
保羅從女巫身上逐出邪鬼
16後適祈禱所、遇一婢為卜筮之鬼所憑、以其術大利其主、  17隨保羅及我儕、呼曰、斯人乃至高上帝僕、以拯救之道宣於爾曹、  18如是者多日、保羅甚厭之、反身謂其鬼曰、我以耶穌基督名、命爾出之、鬼即出、○
女巫之主人執保羅西拉
19婢之主見其獲利之望已失、則執保羅   西拉、曳入市、見有司、  20解於上憲曰、此猶太人也、大擾我邑、  21宣我羅馬人不宜受不宜行之規、
官長責打二人囚之於獄夜半地震獄門俱開
22羣眾起攻之、上憲命褫其衣、杖之、  23杖甚、則下之獄、命獄吏固守之、  24獄吏受命、下之內獄、以木桎其足、  25夜半、保羅   西拉載禱載詠頌上帝、諸囚傾聽、  26地忽大震、獄基撼動、諸門頓啟、囚之械繫盡解、  27獄吏寤、見獄門啟、抽刀將自殺、意諸囚已逃也、  28保羅大聲呼曰、毋自戕、我儕咸在、
禁卒與合家信主受洗
29獄吏索火躍入、戰慄伏於保羅   西拉前、  30導之出、曰、主、我當何為而得救、  31曰、信主耶穌、爾與爾家必得救矣、  32遂以主道語之、及凡在其家者、  33是夜是時、獄吏攜二人濯其傷、與其家人即受洗焉、  34遂延之入室、設席、既信上帝、舉家喜甚、○
二人出獄
35及旦、上憲遣隸曰、釋此二人、  36獄吏以斯言告保羅曰、上憲遣人釋爾、今可出、安然而去、  37保羅曰、我儕羅馬人也、未定罪、而於眾前扑之、且下獄、今欲私出我乎、必不可、宜自來、引我出也、  38隸以此言覆上憲、上憲聞其為羅馬人則懼、  39遂來謝焉、引之出、請去其邑、  40二人出獄、入呂底亞室、見兄弟而慰之、乃去、