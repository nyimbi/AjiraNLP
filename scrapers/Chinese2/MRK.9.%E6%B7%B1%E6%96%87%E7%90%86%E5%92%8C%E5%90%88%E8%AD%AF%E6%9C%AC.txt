耶穌改變形像
1 耶穌曰、我誠語汝、立於此者有人、未死之先、得見上帝國乘權而臨也、○  2越六日、耶穌攜彼得   雅各   約翰潛陟高山、當前變狀、  3其衣燦爛皎白、世之漂者、無能白之若此、  4有以利亞   摩西見、與之語、  5彼得謂耶穌曰、夫子、我儕在此善矣、容結三廬、一為爾、一為摩西、一為以利亞、  6蓋不自知所謂、皆懼甚故也、  7雲適覆之、自雲有聲云、此我愛子、爾其聽之、  8忽爾環視、不復見人、惟耶穌而已、○  9下山時、耶穌戒之曰、人子尚未自死復起、毋以所見告人、  10門徒服膺斯言、互議自死復起何意、  11乃問之曰、士子言以利亞必先至、何歟、
言以利亞已至
12 耶穌曰、以利亞果先至、興復諸事、但記云、人子必經諸苦、為人所忽、何耶、  13我語汝、以利亞已至、而人任意待之、如所記者焉、○  14至門徒所、見大眾環之、士子與之辯論、  15眾見耶穌甚異之、趨前問安、  16耶穌問之曰、爾與之辯論者何、  17眾中一人對曰、夫子、我攜我子就爾、彼患啞鬼、  18隨在執之、傾跌之、則流涎嚼齒枯槁焉、我請爾徒逐之、而不能也、  19耶穌曰、不信之世歟、我偕爾忍爾將幾何時乎、攜之就我、  20遂攜之至、一見耶穌、鬼即拘攣之、其人仆地、輾轉流涎、  21耶穌問其父曰、患此自何時乎、對曰、自少時、  22鬼屢投之於火於水、欲滅之、儻爾能為、則憫而助我儕、  23耶穌曰、何云、儻爾能為、於信者無不能也、  24子之父即呼曰、我信矣、設有未盡、其助余、
驅逐聾啞之鬼
25 耶穌見眾趨集、則叱邪鬼曰、喑聾之鬼、我命爾出、毋復入之、  26鬼號呼、極拘攣之、乃出、其子若死、人多謂其已死矣、  27耶穌執其手扶之、遂起、  28既入室、門徒竊問曰、我儕不能逐之、何耶、  29耶穌曰、斯類也、藉非祈禱、無能出之、○
再言己將被殺三日復生
30於是去彼、經加利利、不欲人知、  31誨其徒曰、人子見付於人手、將殺之、三日復起、  32門徒未達、而不敢問、○
勸門徒宜謙卑
33至迦百農、耶穌在室、問其徒曰、爾途間所議者何、  34門徒默然、因其爭辯孰大也、  35耶穌坐、呼十二徒曰、欲為首者、必為眾末、為眾役也、  36遂以孩提置其中、且抱之、  37語門徒曰、凡因我名接一若是孩提者即接我、接我者非接我、乃接遣我者也、○
奉主名行奇事者不可禁止
38 約翰謂耶穌曰、夫子、我儕見一人、以爾名逐鬼、禁之、以其不從我儕也、  39耶穌曰、毋、蓋未有以我名行異能、而遽誹我者也、  40不敵我儕者、即向我儕也、
毋陷信主者於罪
41凡因爾屬基督、以一杯水飲爾者、我誠語汝、斷不失其賞也、  42陷信我小子之一者、寧以巨磨懸其頸、投於海、  43儻爾一手陷爾、則斫之、  44寧殘而入於生、勝有二手入地獄不滅之火、  45儻爾一足陷爾、則斫之、  46寧跛而入於生、勝有二足投於地獄不滅之火、  47儻爾一目陷爾、則去之、寧一目而進上帝國、勝有二目投於地獄、  48在彼蟲不死、火不滅、  49蓋凡人必鹽之以火、  50鹽善矣、若失其鹹、何以調之、爾曹宜自有鹽而相和也、