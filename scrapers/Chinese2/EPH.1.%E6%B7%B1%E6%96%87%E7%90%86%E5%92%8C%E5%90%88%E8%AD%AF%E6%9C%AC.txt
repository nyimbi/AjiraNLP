保羅問門徒安謝上帝恩
1由上帝旨為基督耶穌使徒保羅、書達以弗所諸聖徒、及忠信於基督耶穌者、  2願恩惠平康、由我父上帝及主耶穌基督歸爾、○  3祝頌上帝我主耶穌基督之父、曾由基督祝我以在天屬神之諸福、
創世前上帝因耶穌選人作子民
4即如創世之先、由基督選我儕、俾在其前聖而無玷、  5依厥善旨、以愛預定我儕、由耶穌基督得為其子、  6致讚其恩之榮、即於其愛子中樂賜我儕者、  7我儕於彼因其血而得贖、即罪之赦、依上帝洪恩也、  8此恩乃上帝以諸智諸識溢於我者、  9示我以厥旨之奧、循其善意、乃於彼中所定、
末時將萬物歸於耶穌
10迨期滿時、在天在地之萬有悉統於基督、  11我儕於彼亦得為業、乃依己旨行萬事者所預定、  12致其榮因我儕先於基督有望者、得讚頌焉、
猶太異邦靠彼同受聖神
13爾於彼既聞真道、救爾之福音、且信之、則受所許聖神之印、  14即我儕嗣業之質、迨上帝之業見贖、其榮則得讚頌、
異邦信主保羅感謝不盡
15故我聞爾於主耶穌之信、向諸聖徒之愛、  16則為爾感謝不已、祈禱時常念及爾、
求主加倍賜恩與彼使其明主奧道
17俾我主耶穌基督之上帝、有榮之父、賜爾明智與啟示之靈、以識上帝、  18心目克明、俾知爾蒙其召所望何如、彼於諸聖徒之業、其榮之豐富何如、  19-20且於我諸信者、其能之浩大何如、乃依其能力運行於基督中、即起之於死、使坐其右於天、  21超於諸執政者、秉權者、有能者、宰治者、及凡有名者、不第今世、亦在來世、  22且服萬有於其足下、使為萬有之首於教會、  23會為其體、乃充乎萬有者之所充也、