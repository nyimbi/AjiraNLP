1Moenie slegte mense beny nie,
moenie by hulle wil wees nie;
2al waaroor hulle dink, is geweld,
en al waaroor hulle praat, is moeilikheid maak.
3Daar is verstand nodig om 'n huis te bou,
insig om sy fondamente te lê,
4kennis om sy kamers te vul
met allerhande kosbare en mooi goed.
5Dit is die wyse man wat sterk is,
die een wat kennis het, wat werklik mag het.
6Jy maak oorlog ná beraadslaging,
en die oorwinning kom deur baie raadgewers.
7Wysheid is bo 'n dwaas se begrip;
hy kan dit nie waag om sy mond oop te maak
waar leiers beraadslaag nie.
8Een wat beplan om kwaad te doen,
kry die naam van 'n knoeier.
9'n Dwaas se geknoei loop op niks uit nie;
mense verafsku 'n ligsinnige mens.
10As jy weifel op die dag van nood,
is jy nie opgewasse daarvoor nie.
11Red dié wat na hulle dood toe gesleep word,
dié wat val-val op pad is
om doodgemaak te word as jy nie keer nie.
12As jy sou sê: “Ons weet daar niks van af nie”,
sal God wat die gedagtes toets,
weet wat die waarheid is.
Hy wat oor jou wag hou, Hy weet
en Hy vergeld 'n mens vir wat hy gedoen het.
13Eet heuning, my seun, dit is lekker;
die stroop is soet in jou mond.
14So smaak die kennis, die wysheid ook;
as jy dié gekry het, het jy 'n toekoms,
en jou hoop sal jou nie ontneem word nie.
15Moenie soos 'n slegte mens die regverdige by sy huis gaan voorlê
en sy woonplek verwoes nie.
16Al val die regverdige hoeveel keer, hy staan weer op,
maar die goddeloses word deur rampe vernietig.
17Moet jou nie verheug oor jou vyand se val nie,
moenie juig wanneer hy ondergaan nie.
18Die Here sal sien wat jy doen, en dit sal verkeerd wees in sy oë,
en Hy sal jou vyand nie verder straf nie.
19Moet jou nie ontstel oor skelms,
jou kwel oor goddelose mense nie,
20want 'n slegte mens het nie 'n toekoms nie;
die lewenslig van die goddeloses word uitgedoof.
21Dien die Here, my seun, en ook die koning;
moet jou nie ophou met oproermakers nie.
22Hulle ondergang kom skielik;
niemand weet wanneer die Here
en die koning hulle vernietig nie.
23Wat nou volg, is ook afkomstig van wyse mense.
Dit is nie reg om partydig te wees in die regspraak nie.
24'n Regter wat 'n skuldige onskuldig verklaar,
sal deur die hele bevolking vervloek word,
deur almal verwens word.
25Maar met regters wat regverdig straf, sal dit goed gaan;
hulle sal geseën word met voorspoed.
26Iemand wat eerlik antwoord, is 'n ware vriend.
27Sit eers jou werk buite aan die gang
en bewerk jou lande; daarna kan jy huis bou.
28Moenie teen jou naaste getuig as hy jou nie rede gegee het nie;
moenie mense mislei met wat jy sê nie.
29Moenie sê: “Soos hy aan my gedoen het, sal ek aan hom doen,
ek sal hom terugbetaal vir wat hy gedoen het” nie.
30Ek het by 'n lui mens se land verbygestap,
by 'n onverstandige mens se wingerd:
31dit was heeltemal oortrek van die onkruid,
toegegroei onder die bossies,
en die klipmuur was omgeval.
32Toe ek dit sien, het ek daaroor nagedink
en daar iets uit geleer:
33nog 'n bietjie slaap, nog 'n bietjie sluimer,
nog 'n bietjie handevou om te slaap,
34en daar kom jou armoede aangestap,
daar oorval die gebrek jou soos 'n inbreker, sonder dat jy dit kan keer.