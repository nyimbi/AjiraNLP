Sal die Here vir altyd verstoot?
1Vir die koorleier. Ter herinnering. Van Asaf. 'n Psalm.
2Ek roep na God om hulp,
ek roep na God, want Hy sal my hoor.
3In my nood soek ek hulp by die Here;
ook in die nag bly my hande in gebed uitgestrek
sonder om moeg te word;
maar ek vind geen troos nie.
4Ek dink aan God en ek sug,
ek dink na en ek is verslae.
Sela
5U laat my wakker lê,
ontsteld en sprakeloos.
6Ek dink aan vroeër dae,
aan jare lank gelede.
7As ek so in die nag lê en terugdink
en peins, vra ek my af:
8“Sal die Here vir altyd verstoot
en nooit weer genade betoon nie?
9Het daar vir altyd 'n einde gekom aan sy trou?
Geld sy beloftes dan glad nie meer nie?
10Het God vergeet om medelye te hê?
Het Hy in sy toorn
sy ontferming onttrek?”
Sela
11En ek sê:
“My grootste smart is dat die Allerhoogste nie handel soos voorheen nie.”
12Ek wil dink aan die dade van die Here,
ja, ek wil dink aan u wonderdade van vroeër.
13Ek wil nadink oor al u werk
en oor al u dade peins.
14Alles wat U doen, is heilig, o God.
Waar is 'n god so groot soos God?
15U is die God wat wonderdade doen;
U het u mag onder die volke geopenbaar.
16U het u volk deur u krag gered,
die kinders van Jakob en Josef.
Sela
17Toe die waters U sien, o God,
toe die waters U sien, het hulle gebewe,
die diep waters het gesidder.
18Die wolke het water uitgegiet,
uit die donderwolke het dit gedreun,
u weerligte het in alle rigtings geblits.
19U donderslae het die lugruim gevul,
weerligstrale het die wêreld verlig,
die aarde het geskud en gebewe.
20U het deur die see gekom,
u weg deur magtige waters gebaan.
Niemand het u spoor gesien nie.
21U het u volk soos 'n kudde gelei
deur die hand van Moses en Aäron.