1My seun, slaan ag op die wysheid wat ek jou leer,
luister na my goeie raad.
2Dan sal jy self ook met oorleg kan optree
en met die nodige kennis praat.
3Die slegte vrou se lippe drup van die heuning,
haar tong is gladder as olie,
4maar agterna is alles so bitter soos wildeals;
sy is so gevaarlik soos die skerpste swaard.
5Haar pad is dié van die dood,
elke stap saam met haar bring die ondergang nader.
6Sy hou jou weg van die pad van die lewe af,
sy laat jou dwaal, en jy weet dit nie.
7Luister na my, my seun,
bly by wat ek jou sê:
8Bly weg van haar af,
moenie naby haar huis se deur kom nie
9dat jy nie jou mooiste jare verspil nie,
jou beste jare aan 'n hartelose mens gee nie,
10dat vreemdes hulle nie vol eet
aan die vrug van jou arbeid nie,
dat dit waarvoor jy gewerk het,
nie in die huis van 'n ander beland nie.
11Jy sal lê en kreun as jou einde nader,
met die vleis aan jou liggaam weggevreet,
12en jy sal sê: “Ek het my opvoeding versmaai,
ek het my nie gesteur aan die onderrig nie.
13As ek maar geluister het na my leermeesters
en my ore oopgemaak het toe hulle my geleer het!
14Hier sit ek nou in die grootste ellende
voor die oë van almal.”
15Jy het tog self 'n vrou, jy het tog self 'n put met water:
drink die strome uit jou eie fontein.
16Moet jou fonteine dan ook die wêreld vol loop,
jou strome water oral heen vloei?
17Hulle is tog net joune,
en jy sal hulle nie met 'n ander wil deel nie.
18Sing die lof van jou eie fontein,
verheug jou oor jou eie vrou,
19so vol liefde, so mooi
soos 'n takbok, soos 'n ribbok.
Geniet voluit van haar liefkosings,
laat dit jou deurentyd bedwelm.
20Waarom sou jy jou laat bedwelm deur 'n slegte vrou, my seun,
waarom sou jy in die arms van 'n ander vrou gaan lê?
21'n Mens se lewe lê oop voor die Here,
elke tree wat jy gee, sien Hy.
22Die oortreding van die goddelose agterhaal hom,
hy draai hom vas in sy sonde.
23Hy sterf deur sy gebrek aan selfbeheersing,
sy dwaasheid het hom op die verkeerde pad gebring.