Hy wat reg lewe, vir hom sal Ek red
1'n Psalm van Asaf.
Die Here is God, Hy alleen is God.
Hy spreek, Hy roep die hele wêreld op,
van waar die son opkom tot waar hy ondergaan.
2Uit Sion, stad van volmaakte prag,
verskyn God in glans.
3Ons God kom, Hy bly nie stil nie.
Voor Hom uit brand 'n vuur,
rondom Hom woed 'n storm.
4Hy roep die hemel en die aarde op vir die saak teen sy volk:
5“Maak bymekaar dié wat aan My getrou is
en met 'n offer 'n verbond met My gesluit het.”
6Die hemel getuig: “God is regverdig, en Hý is die regter.”
Sela
7“Luister, my volk, Ek wil my saak stel,
Ek wil teen jou getuig, Israel.
Ek is God, Ek is jou God!
8Dit is nie omdat jy nie offer dat Ek rekenskap van jou eis nie;
jou brandoffers is immers gedurig voor My.
9Ek wil geen jong bul uit jou stal hê
of bokke uit jou krale nie,
10want al die diere in die bos is Myne,
die wild op duisende berge.
11Ek ken al die voëls van die berge;
al wat roer op die veld, is Myne.
12Ek sou jou nie vra as Ek honger sou kry nie,
want die aarde en alles wat daarop is, behoort aan My.
13Eet Ek miskien die vleis van die bulle wat julle offer,
of drink Ek die bloed van bokke?
14Lof is die offer wat jy aan God moet bring.
Betaal jou geloftes aan die Allerhoogste.
15Roep My aan in die dag van benoudheid:
Ek sal jou uithelp en jy sal My eer.”
16Maar vir die goddelose sê God:
“Waarom sê jy my voorskrifte een vir een op
en beroep jy jou op my verbond,
17jy wat 'n afkeer het van wat Ek jou leer
en jou nie steur aan wat Ek sê nie?
18As jy 'n dief raakloop, breek jy saam met hom in,
en as jy die kans kry, pleeg jy egbreuk.
19As jy jou mond oopmaak, praat jy kwaad;
jou tong ryg bedrog aanmekaar.
20Jy sit en praat teen jou broer,
jou eie broer beswadder jy.
21“Moet Ek stilbly as jy sulke dinge doen?
Dan sal jy dink Ek het soos jy geword!
Nee, Ek eis rekenskap van jou, Ek kla jou aan!
22Julle moet luister na hierdie waarskuwing,
julle wat nie met God rekening hou nie,
anders verskeur Ek julle sonder dat iemand kan red.
23“Die mens wat My eer,
is die een wat lof as 'n offer bring.
Hy wat reg lewe,
vir hom sal Ek red.”