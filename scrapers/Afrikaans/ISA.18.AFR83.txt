Die mense van Kus sal geskenke bring
1Ellende wag vir die land met die insekteplae,
die land aan die riviere van Kus!
2Hy stuur gesante oorsee,
hy stuur hulle in papirusbote oor die water.
Gaan terug, gesante wat so haastig is,
gaan terug na julle lang mense toe, hulle met die blink velle,
julle volk wat wyd en syd gevrees word,
wat gewoond is om alles met mag plat te trap,
en wie se land deur riviere deursny word.
3Julle almal wat in die wêreld woon,
julle bewoners van die aarde,
kyk wanneer die vaandel opgesteek word op die berge,
luister wanneer die ramshoring blaas!
4So het die Here vir my gesê:
Ek sal rustig uit my woonplek ondertoe kyk,
ongestoord soos die hittegolwe op 'n warm dag,
soos 'n miswolk in die somerhitte.
5Voor die tyd van die graanoes,
wanneer die bloeityd van die wingerd verby is,
en die blomme druiwe geword het wat besig is om ryp te word,
word die wingerdlote met snoeimesse afgesny
en die ranke afgebreek en weggegooi.
6Die ranke word oorgelaat aan die roofvoëls uit die berge
en aan die wilde diere.
In die somer sit die roofvoëls op die ranke,
in die winter lê die wilde diere daarop.
7In dié tyd sal daar geskenke aan die Here die Almagtige gebring word uit
die land wat deur riviere deursny word.
Dit sal kom van die lang mense met die blink velle,
die volk wat wyd en syd gevrees word,
die nasie wat gewoond is om alles met mag plat te trap.
Hulle sal die geskenke bring na Sionsberg toe,
na die plek toe waar die Here die Almagtige geroem word.