Geloof sy God
1Vir die koorleier. Van Dawid. 'n Psalm. 'n Lied.
2As God verskyn, spat sy vyande uitmekaar,
en dié wat Hom haat, vlug vir Hom.
3Soos rook wegwaai, so dryf U hulle weg;
soos was in vuur smelt,
so gaan die goddeloses tot niet as God verskyn.
4Maar vir die regverdiges sal daar blydskap wees,
hulle sal juig voor God,
hulle sal vrolik en bly wees.
5Sing 'n lied tot eer van God,
sing tot eer van sy Naam,
maak 'n pad vir Hom wat op die wolke ry,
en jubel voor Hom wie se Naam Here is.
6'n Vader vir weeskinders
en 'n beskermer van die reg van weduwees
is God in sy heilige woning.
7God laat eensames in 'n huisgesin woon
en lei gevangenes uit na vryheid,
maar wie teen God in opstand is,
woon in 'n kaal woestyn.
8Toe U u volk uitgelei het, o God,
toe U deur die woestyn gestap het,
Sela
9het die aarde gebewe
en het die hemel dit laat reën voor U uit,
daar by Sinai, voor God, die God van Israel.
10U het oorvloedige reëns laat uitsak, o God,
U het u verdorde land weer lewe gegee.
11U eie volk het daar gaan woon.
In u goedheid, o God, het U dit vir u hulpelose volk bestem.
12Die Here het bekend gemaak:
“Daar is goeie nuus:
'n groot leër, 13-14magtige konings, het gevlug,
hulle het gevlug.”
Terwyl die manskappe nog tussen die saalsakke gelê en rus het,
was die vroue tuis al besig om die buit te verdeel:
beeldjies van duiwe waarvan die vlerke oorgetrek is met silwer
en die vlerkpunte met glinsterende goud.
15Dit het gesneeu op Salmonsberg
toe die Almagtige die konings daar uitmekaargejaag het.
16Basansberg, ontsaglike berg,
Basansberg, berg met hoë kruine,
17waarom, berg met jou hoë kruine,
kyk jy met afguns
na die berg wat God as sy woning verkies het,
waar die Here vir ewig woon?
18Die skitterende strydwaens van God was duisende,
duisende der duisende,
toe die Here van Sinai af die heiligdom betree het.
19U het krygsgevangenes weggevoer,
mense het vir U geskenke gebring,
selfs dié wat teen U in opstand was.
Toe het U opgegaan na die hoogte
om daar te woon, Here God!
20Geloof sy die Here!
Dag na dag dra Hy ons! God is ons hulp!
Sela
21God is vir ons die God wat ons red,
die Here ons God deur wie ons bewaar word in doodsgevaar.
22God verpletter die kop van sy vyande,
die kop van dié wat in hulle sonde volhard.
23Die Here het gesê:
“Uit Basan bring Ek my vyande,
Ek bring hulle uit die dieptes van die see.
24Julle sal hulle bloed van julle voete afwas,
die honde sal die bloed van julle vyande oplek.”
25Die mense sien u feesoptog, o God,
die feesoptog van my God,
my Koning, na sy heiligdom:
26vooraan die sangers,
agteraan dié
wat snaarinstrumente speel,
en tussenin, meisies wat tamboeryne slaan.
27Hulle loof God in kore,
die nasate van Israel loof die Here.
28Dáár is Benjamin, die jongste, hulle aanvoerder,
dáár is die baie leiers van Juda,
dié van Sebulon, dié van Naftali!
29Toon die mag, o God, waarmee U ons gered het,
toon u mag, o God,
30hier uit u tempel in Jerusalem
waar konings aan U geskenke bring.
31Tree op teen Egipte, daardie ondier tussen die riete,
die magtige volk, die sterkste onder die volke,
wat ander vertrap vir geld,
wat volke uitmekaarjaag en hou van oorlog maak.
32Uit daardie selfde Egipte sal geskenke kom,
en die Kussiete sal hulle hande smekend na God toe uitsteek.
33Koninkryke van die aarde,
hef 'n lied aan tot eer van God,
sing tot eer van die Here,
Sela
34tot eer van Hom wat ry deur die hemele,
die hemele wat van die begin af daar is!
Hy laat sy stem, sy magtige stem, weerklink!
35Erken dat God magtig is!
Hy heers oor Israel,
Hy het mag oor die wolke!
36God wek ontsag wanneer Hy uit sy heiligdom kom.
Hy is die God van Israel,
Hy gee krag en sterkte aan sy volk.
Aan God kom die lof toe.