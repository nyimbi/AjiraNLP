Kom, Regter van die aarde!
1Here, God wat onreg straf,
U wat onreg straf, verskyn tog!
2Kom, Regter van die aarde,
reken af met die mense wat hulle teen U verhef.
3Hoe lank, Here,
hoe lank sal die goddeloses hulle nog verlustig
in die leed van ander mense?
4Hulle kook oor van vermetelheid;
almal wat onreg doen, spog daarmee.
5Hulle vertrap u volk, Here,
hulle verdruk die volk wat aan U behoort;
6hulle vermoor weduwees en vreemdelinge,
hulle maak weeskinders dood
7en dink die Here sien dit nie,
die God van Jakob merk dit nie.
8Gebruik tog julle verstand, julle wat so dom optree onder die volk.
Julle dwase, wanneer wil julle dan verstandig word?
9Sou Hy wat vir ons ore gemaak het, self nie kan hoor nie?
Sou Hy wat vir ons oë gemaak het, nie kan sien nie?
10Sou Hy wat die nasies opvoed, nie ook straf nie?
Sou Hy wat die mensdom onderrig, self niks weet nie?
11Die Here ken die gedagtes van die mens,
Hy weet dit beteken niks.
12Dit gaan goed met die mens
wat deur U opgevoed word, Here,
vir wie U onderrig in u woord
13en vir wie U rus gee na tye van teëspoed.
Maar vir die goddelose word die graf reeds gegrawe.
14Die Here verstoot nie sy volk nie,
die volk wat aan Hom behoort, laat Hy nie in die steek nie.
15Die regspraak sal weer regverdig wees,
alle opregtes sal hulle daaraan kan hou.
16Wie staan by my teen dié wat my leed aandoen?
Wie help my teen mense wat my veronreg?
17As die Here my nie gehelp het nie,
was die stilte van die graf seker al my tuiste!
18Toe ek gedink het my voete gly,
het u troue liefde my regop gehou, Here.
19Toe ek met baie onrus in my binneste sit,
het u vertroosting my tot rus gebring.
20U duld geen korrupsie in die regspraak nie,
geen mens wat, teen u gebod in, ellende veroorsaak nie.
21Hulle span saam teen die regverdige,
hulle veroordeel onskuldige mense tot die dood.
22Maar vir my is die Here 'n veilige vesting,
my God is die rots waar ek kan skuil.
23Hy sal hulle laat boet vir hulle dade,
Hy sal hulle verdelg oor hulle boosheid.
Die Here ons God sal hulle verdelg.