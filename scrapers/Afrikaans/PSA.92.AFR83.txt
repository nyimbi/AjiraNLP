Groots is alles wat U doen, Here
1'n Psalm. 'n Lied vir die sabbatdag.
2Dit is goed om die Here te loof,
om u Naam te besing, Allerhoogste,
3om elke môre van u liefde te getuig,
en elke aand van u trou,
4om dit te doen met snaarinstrumente,
met harp en lier.
5U groot dade, Here, het my baie bly gemaak,
ek wil juig oor wat U gedoen het.
6Groots is alles wat U doen, Here,
ondeurgrondelik u gedagtes.
7Wie dit nie besef nie, is 'n dom mens,
wie dit nie insien nie, is sonder verstand.
8Al is die goddelose voorspoedig,
al floreer almal wat onreg doen,
hulle sal vir goed uitgewis word.
9U regeer vir ewig, Here,
10en dit staan vas:
u vyande sal uitgedelg word, Here,
almal wat onreg doen, sal vernietig word.
11Maar vir my gee U krag soos dié van 'n buffel,
U laat my 'n oorwinningsfees vier.
12Ek kyk op my teëstanders neer,
ek luister sonder vrees na die mense
wat niks ontsien nie,
wat in opstand teen my is.
13Die regverdiges sal sterk wees soos palmbome,
soos hoë seders op die Libanon.
14Hulle vind hulle krag in die huis van die Here
en groei op in die tempel van ons God.
15Selfs in hulle ouderdom sal hulle nog toeneem in krag.
Hulle sal fris en lewenskragtig wees.
16So sal blyk dat die Here regverdig is,
dat daar by Hom geen onreg is nie.
Hy is my rots.