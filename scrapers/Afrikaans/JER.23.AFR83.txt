Die regverdige koning
1Ellende wag vir julle, herders deur wie die skape uit my kudde doodgemaak en verstrooi word, sê die Here. 2Daarom, so sê die Here die God van Israel oor die herders wat my volk moet versorg: Julle het my skape uitmekaargejaag en verstrooi, julle het hulle nie opgepas nie, en daarom gaan Ek julle straf vir al die verkeerde dade wat julle gedoen het, sê die Here. 3Maar Ek sal self dié van my kudde wat oorgebly het, gaan bymekaarmaak in al die lande waarheen Ek hulle verstrooi het. Ek sal hulle terugbring na hulle weiveld toe waar hulle vrugbaar sal wees en baie sal word. 4Dan sal Ek herders oor hulle aanstel, en dié sal hulle versorg, en hulle sal nie meer bang of verskrik wees nie en hulle sal nie meer wegraak nie, sê die Here.
5Daar kom 'n tyd, sê die Here,
dat Ek vir Dawid 'n regverdige spruit sal laat opskiet,
'n koning wat verstandig sal regeer.
Hy sal die reg eerbiedig
en regverdig regeer in sy land.
6In sy tyd sal Juda gered word
en sal Israel veilig woon.
Sy naam sal wees:
Die Here regeer regverdig oor ons.
7Daar kom 'n tyd, sê die Here, dat die mense nie meer sal sê: “So seker as die Here leef wat vir Israel uit Egipte laat trek het nie”, 8maar hulle sal sê: “So seker as die Here leef wat die nageslag van Israel met sorg teruggebring het uit die land in die noorde en uit al die lande waarheen Hy hulle verstrooi het.”
Dan sal hulle weer in hulle eie land woon.
Profeet en priester is albei godloos
9Teen die profete:
My hart is stukkend geslaan, my hele liggaam bewe.
Ek is soos 'n dronk mens,
soos iemand wat deur drank oorweldig is.
Ek het so geword deur die Here,
deur sy heilige woorde.
10Die land het vol mense geword wat hoereer;
deur die vervloeking wat op die land rus,
het hy verdroog,
het die weiveld verdor.
Die koers wat die profete inslaan, is verkeerd,
hulle misbruik hulle mag.
11Profeet en priester is albei godloos,
Ek tref hulle sondes selfs in my huis aan,
sê die Here.
12Daarom sal hulle pad glibberig word,
hulle sal weggelei word na donker plekke toe,
daar sal hulle val.
Ek sal 'n ramp oor hulle bring
wanneer Ek hulle straf, sê die Here.
13Ek het iets afstootliks onder Samaria se profete gesien:
hulle tree in Baäl se naam op as profete
en verlei my volk Israel.
14Ek het iets afskuweliks onder Jerusalem se profete gesien:
hulle hoereer, hulle lieg en bedrieg,
hulle help dié wat verkeerd doen,
met die gevolg dat niemand hom van sy verkeerde dade bekeer nie.
Hulle het almal vir My soos Sodom geword,
Jerusalem se inwoners het soos Gomorra geword.
15Daarom, so sê die Here die Almagtige oor die profete:
Ek sal hulle galbitter kos laat eet
en gifwater laat drink,
want van Jerusalem se profete af
het godloosheid deur die hele land versprei.
16So sê die Here die Almagtige:
Julle moenie luister na wat die profete sê nie,
die profete wat vir julle as profete optree.
Hulle wek vals verwagtings by julle,
hulle praat oor visioene wat hulle self uitdink,
nie oor wat die Here sê nie.
17Hulle hou aan om vir dié wat My minag,
te sê: “Die Here sê daar sal vrede vir julle wees.”
Vir dié wat hardkoppig is, sê hulle:
“Daar sal nie 'n ramp oor julle kom nie.”
18Wie het in die raadskamer van die Here gestaan?
Wie het alles gesien?
Wie het gehoor wat Hy sê?
Ja, wie het na sy woord geluister,
wie het dit gehoor?
19Kyk, die gramskap van die Here laat 'n stormwind waai,
'n orkaan sal op die goddeloses afkom.
20Die toorn van die Here sal nie ophou
voordat Hy sy plan uitgevoer het
en gedoen het wat Hy besluit het nie.
Daar kom 'n tyd dat julle dit alles goed sal verstaan.
21Ek het nie hierdie profete gestuur nie,
tog het hulle met 'n boodskap rondgehardloop;
Ek het nie met hulle gepraat nie,
tog het hulle as profete opgetree.
22As hulle in my raadskamer gestaan het,
sou hulle my woorde aan my volk meegedeel het
en my volk van hulle verkeerde koers af laat wegdraai het,
van hulle sondige dade af.
23Ek is nie 'n God wat net naby is nie, sê die Here,
Ek is 'n God wat ook ver weg is.
24Niemand kan in 'n geheime plek wegkruip
sonder dat Ek hom sien nie, sê die Here.
Ek is oral in die hemel en op die aarde, sê die Here.
25Ek het gehoor wat sê die profete wat sonder opdrag in my Naam as profete optree. Hulle sê: “Ek het 'n droom gehad, ek het 'n droom gehad!”
26Hoe lank sal die profete wat sonder opdrag optree, die profete wat leuens uitdink om te verkondig, nog aanhou hiermee? 27Hulle dink hulle sal my volk my Naam laat vergeet met die drome wat hulle vir mekaar vertel, net soos hulle voorvaders my Naam deur die Baäl vergeet het. 28Die profeet wat 'n droom gehad het, mag vertel wat hy gedroom het, maar hy wat my woord ontvang het, moet my woord eerlik oordra. 'n Mens kan nie strooi met die beste koring vergelyk nie, sê die Here. 29My woord is soos vuur, sê die Here, soos 'n hamer waarmee klippe stukkend gebreek word.
30Daarom, sê die Here, is Ek teen die profete wat herhaal wat ander sê en dan voorgee dat dit van My af kom. 31Kyk, sê die Here, Ek is teen dié profete wat hulle eie stories vertel en dan sê: “Die Here sê so.” 32Kyk, sê die Here, Ek is teen dié profete wat drome wat nie plaasgevind het nie, as openbaring oorvertel, want hulle lei my volk op 'n dwaalspoor met hulle leuens en hulle praatjies. Ek het nie hierdie profete gestuur nie, Ek het hulle ook nie beveel om as profete op te tree nie. Hulle help my volk hoegenaamd nie, sê die Here.
33Jeremia, wanneer die volk of 'n profeet of 'n priester vir jou vra: “Wat is die uitspraak van die Here?” moet jy vir hulle vra: “Wat is die uitspraak?” Die Here sê: Ek steur My nie meer aan julle nie. 34Die profeet of die priester of die volk wat sê: “Die uitspraak van die Here,” moet weet Ek sal hom en sy familie straf. 35Julle vra vir mekaar, elkeen vir sy volksgenoot: “Wat antwoord die Here?” of: “Wat sê die Here?” 36Julle moenie meer verwys na die uitspraak van die Here nie, want elkeen maak sy eie woorde tot uitspraak van die Here. So verdraai julle die woorde van ons God, die Here die Almagtige, die lewende God.
37Julle vra vir die profeet: “Wat antwoord die Here jou?” of: “Wat sê die Here?” 38Al sê julle ook: “Dit is die uitspraak van die Here,” sê die Here nou: Julle sê: “Hierdie woorde is 'n uitspraak van die Here,” ten spyte daarvan dat Ek julle verbied het om te sê: “'n Uitspraak van die Here.” 39Daarom sal Ek julle heeltemal vergeet, Ek sal My nie meer aan julle steur nie, en ook nie aan die stad wat Ek aan julle en julle voorvaders gegee het nie. Ek wil julle nie meer sien nie. 40Ek sal vir altyd vernedering oor julle bring, blywende skande wat nie vergeet sal word nie.