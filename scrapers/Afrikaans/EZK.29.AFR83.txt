Teen Egipte
1Op die twaalfde van die tiende maand, in die tiende jaar, het die woord van die Here tot my gekom: 2“Mens, draai jou gesig na die farao, die koning van Egipte toe en tree op as profeet teen hom en teen die hele Egipte. 3Jy moet praat, jy moet sê: So sê die Here my God:
“Ek gaan teen jou optree, farao, koning van Egipte,
groot krokodil wat rustig in jou rivier lê
en sê: ‘Dis my rivier, ek het hom gemaak!’
4Ek gaan hake in jou kakebene slaan
en jou rivier se visse aan jou skubbe laat vassit,
Ek gaan jou optrek uit jou rivier uit
saam met al jou rivier se visse wat aan jou skubbe vassit.
5Ek gaan jou weggooi in die woestyn,
jou en jou rivier se visse.
Jy sal in die oop veld val
en jou stukke sal nie versamel word nie,
nie bymekaargesoek word nie.
Ek laat die roofdiere en die voëls jou opvreet.
6Al die inwoners van Egipte sal besef dat Ek die Here is.
Jy was 'n stuk riet waarop Israel wou leun,
7maar toe hy jou in die hand vat, breek jy
en kloof sy skouer oop;
toe hy op jou wou leun, knak jy
en laat jy hom steier.
8“Daarom,” so sê die Here my God, “gaan Ek oorlog oor jou bring en mens en dier uit jou uitroei. 9Egipte gaan verlate en in puin lê. Hy het gesê: ‘Dis my rivier, ek het hom gemaak’, maar hy sal besef dat Ek die Here is.
10“Ek gaan optree teen jou en jou rivier: Ek gaan Egipte 'n verlate puinhoop maak, van Migdol af tot by Sewene en tot aan die grens van Kus. 11Geen mens of dier sal 'n voet daar sit nie, en daar sal veertig jaar lank niemand woon nie. 12Ek gaan Egipte 'n verlate land tussen verlate lande maak, en sy stede sal veertig jaar lank verlate lê tussen stede wat in puin lê. Ek gaan die Egiptenaars uitmekaarjaag onder ander nasies in, hulle oor ander lande verstrooi.
13“Maar,” so sê die Here my God, “na veertig jaar sal Ek die Egiptenaars bymekaarmaak onder die volke uit waarheen Ek hulle verjaag het. 14Ek sal die lot van Egipte verander en hulle terugbring na Patros toe, die land van hulle herkoms. Daar sal hulle 'n klein koninkrykie wees. 15Egipte sal kleiner as ander koninkryke wees en hom nooit weer bo ander nasies verhef nie. Ek sal hom so swak maak dat hy nie weer oor ander nasies sal heers nie. 16Hy sal nie meer die mag wees waarop Israel vertrou nie, hy sal aanhou herinner aan die sonde wat Israel gedoen het deur hom na Egipte te wend om hulp. Dan sal hulle besef dat Ek die Here God is.”
Nebukadnesar sal Egipte plunder
17Op die eerste van die eerste maand, in die sewe en twintigste jaar, het die woord van die Here tot my gekom: 18“Mens, koning Nebukadnesar van Babel het sy leër harde werk laat doen in sy aanval op Tirus. Almal se koppe was kaal geskaaf en almal se skouers deurgeskuur. Maar hy en sy leër se moeite is nie uit Tirus beloon nie.
19“Daarom,” so sê die Here my God, “gaan Ek Egipte vir koning Nebukadnesar van Babel gee. Hy sal Egipte se rykdomme wegdra; hy sal die land plunder en die buit vat wat hy daar kry. Dit sal sy leër se beloning wees. 20Ek gaan Egipte vir hom gee as betaling vir sy werk daar, want hy het dit vir My gedoen,” sê die Here my God.
21“Daardie dag laat Ek Israel se mag weer groei en laat Ek jou, Esegiël, weer vry-uit praat tussen hulle. Dan sal hulle besef dat Ek die Here is.”