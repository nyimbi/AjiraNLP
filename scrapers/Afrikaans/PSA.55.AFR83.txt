Laat jou sorge aan die Here oor
1Vir die koorleier: met snarespel. 'n Gedig van Dawid.
2Hoor my gebed, o God,
moet tog nie onverskillig staan teenoor my smeking nie.
3Luister na my gebed en antwoord my:
my sorge gee my geen rus nie.
Ek is hewig ontsteld 4oor die dreigemente van my vyande
en oor die druk van slegte mense op my.
Hulle wil my met onreg breek;
verwoed stook hulle vyandskap teen my.
5My hart krimp inmekaar in my,
doodsangs oorval my,
6vrees en skrik oorweldig my,
my hele liggaam bewe.
7Ek het gedink: ag, as ek maar vlerke
soos 'n duif gehad het,
sou ek wegvlieg en 'n woonplek soek;
8ek sou ver wegvlieg
en in die woestyn gaan bly;
Sela
9ek sou haastig probeer wegkom
van hierdie onstuimige wind, van hierdie storm af.
10Dryf hulle uitmekaar, Here,
maak hulle taal onverstaanbaar vir mekaar.
Ek sien geweld en oproer in die stad;
11dag en nag maal hulle rond op sy mure;
daarbinne is onreg en onheil.
12Daar heers wanorde in die stad,
op sy pleine is daar net verdrukking en bedrog.
13As dit nog my vyand was wat my smaad aangedoen het,
sou ek dit kon verdra;
as dit 'n teëstander was wat my wou verneder,
sou ek hom kon probeer vermy.
14Maar nou is dit jy, 'n man soos ek,
my maat en my goeie vriend.
15Ons was so nou aan mekaar verbonde;
opgewonde het ons saam na die huis van God toe gegaan.
16Mag die dood my vyande oorval!
Mag hulle onverwags neerdaal na die doderyk,
want in hulle huise en harte heers daar boosheid.
17Maar ek roep na God,
na die Here wat my sal red.
18In die aand, in die môre en in die middag,
heeldag kla en sug ek,
en Hy hoor my roep.
19Hy sal my lewe red en my die oorwinning gee,
al is daar so baie teen wie ek moet veg.
20God, wat van ewigheid af regeer,
sal hoor en hulle verneder
omdat hulle hulle nie bekeer nie
en Hom nie dien nie.
21My vyand het skaars 'n ooreenkoms gesluit
of hy verbreek sy beloftes van trou.
22Sy tong is gladder as botter,
maar daar is oorlog in sy hart;
sy woorde is so strelend soos olie,
maar hulle is swaarde wat reg is om te steek.
23Laat jou sorge aan die Here oor,
Hy sal vir jou sorg.
Hy sal die regverdige nie in die steek laat nie.
24Maar daardie mense, o God, U sal hulle in die graf in laat neerdaal.
Sulke moordenaars en bedrieërs
sal in die fleur van hulle lewe sterf.
Maar ek, op U vertrou ek.