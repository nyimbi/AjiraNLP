1As jy vir iemand borg gestaan het, my seun,
as jy jou verbind het vir 'n ander,
2verstrik geraak het deur wat jy gesê het
en vasgevang is deur jou eie woorde,
3doen dan dít, my seun,
en red jouself só as jy in 'n ander se mag beland het:
gaan soebat hom, gaan pleit by hom;
4moenie gaan slaap nie, bly wakker,
5red jou uit sy mag soos 'n wildsbok uit 'n strik,
soos 'n voëltjie uit die net van 'n voëlvanger.
6Gaan kyk na die mier, luiaard,
kyk hoe hy werk, en leer by hom.
7Hy het nie 'n leier nie,
nie 'n opsigter of 'n regeerder nie,
8tog maak hy sy kosvoorraad reg in die somer,
versamel hy sy voedsel in die oestyd.
9Hoe lank gaan jy nog lê, luiaard,
wanneer gaan jy opstaan?
10Nog 'n bietjie slaap, nog 'n bietjie sluimer,
nog 'n bietjie handevou en bly lê,
11en daar oorval die armoede jou soos 'n rower,
daar oorrompel die gebrek jou soos 'n inbreker.
12Dit is 'n nikswerd mens, 'n mens vol onreg,
wat altyd reg is om te lieg,
13om te bedrieg deur met die oog te knik,
met die voet te beduie,
met die vingers tekens te gee,
14wat altyd met 'n skelmstreek kom
en voortdurend op kwaad uit is.
Hy maak moeilikheid waar hy gaan.
15So 'n mens se ondergang kom skielik;
hy stort ineen, en daar is nie herstel nie.
16Die Here haat ses dinge,
nee, daar is sewe waarvan Hy 'n afsku het:
17oë wat straal van hoogmoed,
'n tong wat lieg,
hande wat met bloed bevlek is,
18gedagtes wat met komplotte besig is,
voete wat net een koers ken, dié van die kwaad,
19'n getuie wat lieg
en iemand wat rusie stook tussen broers.
20My seun, hou vas aan wat jou vader jou voorskryf;
wat jou moeder jou leer,
moet jy nie in die wind slaan nie.
21Dit moet jou altyd bybly,
daarmee moet jy saamleef;
22dit sal vir jou leiding gee in wat jy doen,
dit sal jou beskerm as jy slaap
en jou lei sodra jy wakker word.
23Wat ek jou voorskryf, is 'n lamp,
my onderrig is 'n lig;
wie hom laat teregwys,
is op die pad na die lewe toe.
24My onderrig sal jou beskerm
teen die slegte vrou van 'n ander
wat jou met haar gladde tong wil verlei.
25Moenie dat haar skoonheid jou begeerte wek nie,
moenie dat sy jou vang met haar oë nie.
26Jy kan 'n prostituut kry vir 'n stuk brood,
maar owerspel kan jou lewe kos.
27Kan jy kole vuur in die vou van jou klere inhark
sonder dat jou klere aan die brand raak?
28Kan jy op brandende kole loop
sonder dat jy jou voete verbrand?
29Net so min kan jy by 'n ander man se vrou slaap
sonder om gestraf te word,
jy sal nie vry kom as jy met haar lol nie.
30'n Dief word verag as hy steel,
ook al steel hy om sy honger te stil,
31en as hy uitgevind word, moet hy sewevoudig teruggee,
selfs al kos dit hom alles wat hy besit.
32Maar 'n man wat owerspel pleeg,
moet van sy verstand af wees,
iemand wat dit doen, verwoes sy lewe.
33Hy sal slae op die lyf loop en verneder word,
sy skande sal nooit uitgewis word nie.
34Die woede van die vrou se man is 'n gloeiende vuur,
sy wraak ken nie perke nie;
35hy laat hom nie afkoop nie,
geen betaling is vir hom genoeg nie.