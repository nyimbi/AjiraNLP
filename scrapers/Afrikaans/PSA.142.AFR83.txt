U weet wat ek moes deurmaak
1'n Gedig van Dawid, na aanleiding van sy verblyf in die spelonk. 'n Gebed.
2Ek roep na die Here om hulp,
ek smeek die Here om genade,
3ek stort my klag voor Hom uit
en vertel Hom van my nood.
4Ek het alle moed verloor,
U weet wat ek moes deurmaak.
Op die pad waar ek loop,
het hulle vir my 'n strik gestel.
5Ek soek hulp, maar niemand wil help nie,
daar is vir my geen vlugkans nie
en niemand gee vir my om nie.
6Ek roep na U om hulp, Here,
ek sê: “U is my toevlug,
buiten U het ek geen deel in die land van die lewendes nie!
7Luister tog na my hulpgeroep,
want ek is magteloos.
Red my van my vervolgers,
want hulle is te sterk vir my.
8Bevry my uit my gevangenskap,
dat ek u Naam kan loof.
Die regverdiges sal dankbaar om my kom staan
wanneer U aan my goed doen.”