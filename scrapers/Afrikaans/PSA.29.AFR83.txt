Die stem van die Here is magtig
1'n Psalm van Dawid.
Prys die Here, julle hemelinge!
Prys die Here om sy eer en mag!
2Prys die Here om die eer van sy Naam!
Buig voor die Here by sy heilige verskyning!
3Die stem van die Here weerklink oor die waters.
Dit is die magtige God wat die weer laat dreun;
die Here self is op die groot waters!
4Die stem van die Here is magtig,
die stem van die Here is vol majesteit.
5Die stem van die Here kloof die seders van die Libanon oop.
6Hy laat die Libanon bokspring soos 'n kalf en die Sirjon soos 'n jong bees.
7Die stem van die Here laat weerlig uitslaan.
8Die stem van die Here laat die woestyn bewe.
Die Here laat die Kadeswoestyn bewe.
9Die stem van die Here laat die wildsbokke ruk van skrik;
dit stroop die bosse kaal.
In sy paleis roep almal uit: “Hoe geweldig!”
10Die Here heers oor die watermassas,
Hy heers vir altyd as koning.
11Die Here gee krag aan sy volk;
die Here seën sy volk met oorvloed.