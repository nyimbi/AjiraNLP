1Moenie roem oor wat jy môre verwag nie;
jy weet nie wat die dag sal oplewer nie.
2Laat dit aan 'n ander oor om jou te prys, moet dit nie self doen nie;
laat dit uit 'n ander se mond kom, nie uit joune nie.
3Klip en sand is swaar om te dra,
maar die ergernis wat 'n dwaas veroorsaak, is swaarder as altwee.
4Iemand wat kwaad is, ontsien niks, sy woede is 'n onkeerbare vloed;
teen jaloesie is niemand opgewasse nie.
5'n Openlike bestraffing is beter
as liefde wat onsigbaar bly.
6Op 'n vriend wat jou seermaak, kan jy reken;
iemand wat jou haat, is oordadig met sy soene.
7As jy genoeg geëet het, is selfs heuning nie meer lekker nie;
as jy honger is, smaak selfs 'n bitter ding soet.
8Soos 'n voël wat sy nes net so los,
so is 'n man wat sy gesin in die steek laat.
9Reukolie en wierook is iets om te geniet,
maar die genot van vriendskap lê in die raad wat jy kry.
10Moenie by 'n vriend wat al jou pa se vriend was, verbygaan
na jou broer se huis toe as jy moeilikheid het nie:
'n buurman wat naby is, is meer werd as 'n broer wat ver is.
11As jy wysheid leer, my seun, sal dit my gelukkig maak
en sal ek kan terugantwoord as ek weer skimpe oor jou hoor.
12'n Verstandige mens sien onheil kom en sorg dat dit hom nie tref nie,
onervare mense loop oop oë daarin en boet daarvoor.
13As 'n vreemde vir iemand borg staan,
vat sy klere van hom af;
hou dit as pand, al staan hy borg vir 'n slegte vrou.
14As iemand sy buurman vroegdag met 'n geskreeu môre-sê,
kan mense dink hy is besig om hom te vervloek.
15Die gedrup uit 'n dak wat lek op 'n reëndag,
so is 'n vrou wat aanhou kyf.
16Wie haar probeer keer, kan net so wel die wind probeer keer
of olie met sy hand probeer vashou.
17Yster slyp yster,
vriende vorm mekaar.
18Wie sy vyeboom versorg, sal vye hê om te eet;
wie omsien na sy werkgewer se belange, sal daarvoor eer ontvang.
19Soos jy jou eie gesig sien as jy in die water kyk,
so sien jy jouself in wat jy dink.
20Die doderyk en die onderaardse diepte kry nie genoeg aan dooies nie;
'n mens se oë kry nie genoeg van begeer nie.
21Die waarde van silwer word in 'n smeltkroes getoets,
dié van goud in 'n oond,
dié van 'n mens aan die lof wat hy ontvang.
22Al stamp jy 'n dwaas in 'n stampblok,
al stamp jy hom saam met sandkorrels in 'n vysel,
jy sal sy dwaasheid nie uit hom uit kry nie.
23Sorg dat jy weet wat jou kleinvee nodig het,
gee aandag aan jou veetroppe.
24Rykdom hou nie vir altyd nie;
selfs koninklike mag is nie blywend nie.
25As daar van die gras hooi gemaak is, die veld weer groen word
en die voer uit die berge ingebring is,
26sal die skape jou klere voorsien
en die bokke sorg vir die koopprys van 'n stuk grond.
27Daar sal genoeg bokmelk wees om jou en jou gesin te voed
en ook nog jou slavinne te onderhou.