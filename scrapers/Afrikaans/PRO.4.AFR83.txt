1Kinders, neem die opvoeding wat 'n vader julle gee, ter harte;
slaan daarop ag, sodat julle kan leer wat insig is,
2want wat ek julle leer, is goed;
moenie die onderrig wat ek gee, versmaai nie.
3Ek was ook eenkeer 'n kind,
my moeder se oogappel, haar enigste.
4My vader het my toe ook geleer en vir my gesê:
“Wat ek jou sê, moet jy vashou,
my voorskrifte moet jy uitvoer, sodat jy werklik kan lewe.
5Sorg dat jy wysheid bekom, en insig!
Moenie my woorde vergeet en daarvan afwyk nie;
6maak die wysheid jou metgesel, dit sal jou beskerm;
as jy dit liefhet, sal dit jou veilig bewaar.
7Die wysheid kom eerste.
Sorg dat jy wysheid bekom,
gee alles wat jy het, om insig te kry!
8Slaan dit hoog aan, dan sal dit aan jou aansien gee.
Dit sal jou 'n man van betekenis maak as jy dit vasgryp.
9Dit sal jou lewe versier,
dit sal vir jou 'n sierlike kroon wees.”
10Luister, my seun, en aanvaar wat ek jou sê;
dit sal jou lewensjare baie maak.
11Ek sal jou leer wat die pad van die wysheid is
en jou die regte koers laat loop.
12As jy loop, sal daar niks in jou pad wees nie,
en as jy hardloop, sal jy nie struikel nie.
13Hou vas aan wat ek jou leer, moet dit nie laat los nie;
bly daarby, want dit is jou lewe.
14Moenie agter die goddeloses aanloop nie,
vermy die pad van slegte mense.
15Los dit, moenie daarop loop nie,
draai weg, vermy die slegte mense;
16hulle kan nie slaap
as hulle nie kwaad gedoen het nie;
hulle lê wakker
as hulle nie iemand se ondergang bewerk het nie.
17Misdaad is hulle kos,
geweld hulle drank.
18Die pad van die regverdiges is soos helder oggendlig
wat groei en sterker word tot dit heeltemal dag is;
19die pad van die goddeloses is soos die donker:
hulle weet nie waaroor hulle sal struikel nie.
20My seun, hoor wat ek vir jou sê,
luister goed na my woorde!
21Moet dit nie vergeet nie,
hou dit altyd in gedagte,
22want dit beteken lewe vir dié wat daarna luister,
'n volle lewe vir hom wat dit besit.
23Wees veral versigtig met wat in jou hart omgaan,
want dit bepaal jou hele lewe.
24Weerhou jou van leuens,
moenie mense mislei nie.
25Hou jou oë op die pad vorentoe,
kyk reg voor jou uit.
26Baken jou koers af,
dan sal jy seker wees van elke tree.
27Moenie links of regs wegdraai nie,
weerhou jou van die verkeerde koers.