Alles wat die Here wil, doen Hy
1Prys die Here,
prys die Naam van die Here,
prys Hom, dienaars van die Here,
2julle wat in die tempel van die Here staan,
in die voorhowe van die tempel van ons God!
3Prys die Here, want die Here is goed,
sing tot eer van sy lieflike Naam.
4Die Here het Jakob vir Hom gekies,
Israel as die volk wat Syne is.
5Ek weet, die Here is groot,
ons Here is verhewe bo al die gode.
6Alles wat die Here wil, doen Hy,
in die hemel en op aarde,
in die see, in al die oseane.
7Hy laat die wolke opkom oor die horison,
Hy maak die weerligstrale vir die reën
en bring die wind te voorskyn.
8Hy het die eerstelinge in Egipte getref,
mense sowel as diere;
9Hy het oor jou, Egipte, groot en skrikwekkende dinge gebring,
oor die farao en al sy amptenare;
10Hy het baie nasies verslaan
en magtige konings laat sneuwel:
11koning Sihon van die Amoriete,
koning Og van Basan,
en al die konings in Kanaän.
12Hy het hulle land as geskenk aan Israel gegee,
as geskenk aan sy volk.
13Here, U is altyd daar,
U is daar van geslag tot geslag.
14Die Here behartig die regsaak van sy volk:
Hy ontferm Hom oor sy dienaars.
15Wat die nasies het, is afgode, van silwer en goud,
die werk van mensehande;
16'n mond het hulle, maar praat kan hulle nie,
oë het hulle, maar sien kan hulle nie;
17ore het hulle, maar hoor kan hulle nie,
hulle haal nie asem nie.
18Wie hulle maak en op hulle vertrou,
sal net soos hulle word.
19Huis van Israel, loof die Here,
huis van Aäron, loof die Here,
20huis van Levi, loof die Here,
julle wat die Here dien, loof die Here!
21Aan die Here kom die lof uit Sion toe,
aan Hom wat in Jerusalem woon!
Prys die Here!