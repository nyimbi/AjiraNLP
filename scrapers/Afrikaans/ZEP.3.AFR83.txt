Dié wat van Israel oorgebly het, sal nie onreg doen nie
1Ellende wag vir Jerusalem,
die opstandige, besoedelde stad
waarin daar soveel verdrukking is.
2Hy is ongehoorsaam
en wil hom nie laat teregwys nie,
hy vertrou nie op die Here nie
en dien nie sy God nie.
3Die amptenare in die stad is brullende leeus;
sy regters is wolwe wat snags aas soek
en tot die môre toe nie genoeg kry om aan te knaag nie;
4sy profete is roekelose, trouelose mense;
sy priesters ontwy wat gewyd is
en doen die wet van die Here geweld aan.
5In dié stad is die Here die regverdige,
net Hy doen nie onreg nie.
Hy gee môre vir môre sy beslissing;
sy beslissing bly nie een dag uit nie
en tog ken dié wat onreg doen, geen skaamte nie.
6Ek het nasies uitgeroei,
hulle vestings is vernietig.
Ek het hulle paaie verlate gemaak,
sonder iemand wat daar loop.
Hulle stede is verwoes, daar is niemand nie,
nie een inwoner nie.
7Ek het gedink Jerusalem sal nou vir My ontsag hê
en hom laat teregwys,
sodat sy woonplek nie vernietig word
en al my straf hom tref nie.
Maar hy het gretig bly sondig
met alles wat hy doen.
8Daarom, wag vir My in vrees, sê die Here,
wag vir die dag wanneer Ek opstaan en my buit kom vat.
Ek het besluit om nasies bymekaar te maak,
koninkryke saam te roep
en op hulle my gramskap uit te stort,
die volle gloed van my toorn:
die hele aarde sal verteer word
in die vuur van my woede.
9Ek sal die volke verander, hulle lippe rein maak,
sodat hulle almal My sal aanroep
en soos een man My sal dien.
10Van anderkant die riviere van Kus af
sal dié wat My vereer, my verstrooide volk,
vir My geskenke bring.
11Daardie dag sal jy nie meer rede hê om jou te skaam
dat jy opstandig teen My was met alles wat jy gedoen het nie,
want Ek gaan uit jou uithaal
dié wat hulle so verheug het in jou hovaardigheid;
jy sal nie meer vol hoogmoed wees
daar op my heilige berg nie.
12Ek sal in jou laat oorbly net dié
wat nederig en ootmoedig is
en vertrou op die Naam van die Here.
13Dié wat van Israel oorgebly het,
sal nie onreg doen nie
en nie lieg nie;
daar sal uit hulle mond nie valsheid kom nie.
Hulle sal 'n kudde wees wat wei en gaan lê en rus
sonder dat iemand hulle skrikmaak.
Ek gee aan julle roem en eer
14Sing, Sion! Juig, Israel!
Wees met alles wat jy is, vrolik en bly, Jerusalem!
15Die Here het 'n einde gemaak aan jou straf,
Hy het jou vyande laat padgee.
Die Koning van Israel, die Here, is by jou;
jy hoef geen ramp meer te vrees nie.
16Daardie dag sal daar vir Jerusalem gesê word:
Moenie bang wees nie, Sion,
moenie jou hande moedeloos laat hang nie!
17Die Here jou God is by jou,
Hy, die krygsman wat red.
Hy is vol vreugde oor jou,
Hy is stil-tevrede in sy liefde.
Hy jubel en juig oor jou:
18Ek maak dié bymekaar wat treur,
ver van die feestelikheid af,
dié wat uit jou uit kom
en ter wille van jou die smaad gedra het.
19Ek gaan nou optree teen almal wat jou verdruk het,
Ek gaan die kreupeles help,
die verstrooides bymekaarmaak
en die vernedering wat hulle moes ondergaan,
in eer verander, in roem oor die hele aarde.
20Wanneer die tyd daar is, laat Ek julle kom,
maak Ek julle bymekaar
en gee Ek aan julle roem en eer
onder al die volke op aarde;
dit is die tyd wanneer Ek julle lot verander,
julle sal dit met julle eie oë sien, sê die Here.