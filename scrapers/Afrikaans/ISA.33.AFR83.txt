Hy sal sorg dat daar in Sion reg geskied
1Ellende wag vir jou,
jy wat verwoes het
en self nie verwoes is nie,
jy wat ontrou was
hoewel niemand aan jou ontrou was nie.
Wanneer jy klaar verwoes het,
sal jy verwoes word.
Wanneer daar 'n end kom aan jou ontrou,
sal ander ontrou wees aan jou.
2Wees ons genadig, Here,
ons vestig ons hoop op U.
Wees elke nuwe dag ons krag,
ons redding in tyd van nood.
3Wanneer U u stem laat hoor, vlug volke,
wanneer U te voorskyn kom, spat nasies uitmekaar.
4Wat julle vir julleself gebuit het,
sal weggeraap word asof sprinkane daarop toegesak het;
mense sal soos 'n swerm sprinkane daarop afstorm.
5Die Here is hoog verhewe, Hy woon in die hoogte;
Hy sal sorg dat daar in Sion reg geskied
en reg gedoen word.
6Hy is die Een op wie jy jou lewe lank kan vertrou.
Die kosbare besitting wat werklik kan help,
is wysheid en kennis;
die rykdom waarop Sion hom kan verlaat,
is die diens van die Here.
Die land treur
7Die inwoners van Jerusalem roep om hulp daarbuite,
dié wat die boodskap bring dat daar vrede is,
huil onbedaarlik.
8Die paaie lê verlate,
niemand kom met die pad verby nie.
Die verdrag is verbreek,
stede is met minagting behandel,
geen mens is ontsien nie.
9Die land treur, hy is verdor;
die Libanon het verwelk, hy is vol insekte;
die Saron lyk soos 'n woestynvlakte;
op Basan en Karmel staan die bome kaal.
Ek gaan nou ingryp, sê die Here
10Ek gaan nou ingryp, sê die Here,
Ek gaan optree, Ek gaan my mag laat geld.
11Al wat julle voortbring, is strooi,
al wat julle oplewer, is kaf,
en julle asem is die vuur waardeur julle verteer sal word.
12Die volke gaan 'n kalkbrandery word,
hulle gaan aan die brand gesteek word soos afgekapte doringbosse.
13Julle daar ver, hoor wat Ek gedoen het,
julle hier naby, erken my mag.
14Die sondaars staan verskrik in Sion,
die godloses is angsbevange:
wie van ons kan dit by 'n verterende vuur uithou,
wie van ons kan dit uithou
by 'n vuur wat brand sonder ophou?
15Net dié mens wat reg bly doen
en opreg is in wat hy sê,
wat weier om wins te maak
deur mense uit te buit,
wat omkoopgeld weier,
nie na moordplanne luister nie
en nie geleentheid soek om misdade te pleeg nie.
16So 'n mens sal sy woonplek in die hoë berge hê,
sy skuilplek sal 'n rotsvesting wees.
Kos sal hy kry
en sy drinkwater sal nie opraak nie.
Hy sal ons red
17Jou eie oë sal 'n koning sien in al sy prag
en 'n land wat wyd lê.
18Jy sal terugdink aan die vrees wat jy gehad het:
“Waar is die een wat ons goed moes opskryf,
waar is die een wat dit moes afweeg,
waar is die een wat moes opskryf
watter torings afgebreek moes word?”
19Jy sal daardie vermetele mense nie weer sien nie,
daardie volk met sy onverstaanbare, moeilike taal
wat jy nie begryp nie.
20Kyk na Sion, die stad waar ons ons feeste vier:
jou eie oë sal Jerusalem sien, 'n veilige woonplek
waar jou tent nie versit hoef te word nie,
sy tentpenne nooit uitgetrek hoef te word nie,
sy toue nooit meer breek nie.
21Daar sal die Here vir ons die magtige God wees,
daar waar die strome, die riviere, breed sal vloei
sonder dat die vyand se roeibote daarop vaar,
die oorlogskepe daar verbykom.
22Die Here is ons Regter,
die Here is ons Leidsman,
die Here is ons Koning,
Hy sal ons red.
23Die toue van die vyand se skepe hang slap,
hulle hou nie die maste regop nie,
en die seile kan nie gespan word nie.
Daar word buit in oorvloed verdeel,
selfs lammes vat wat hulle wil.
24Niemand in die stad sal meer sê: “Ek is siek” nie;
die sonde van die volk wat in Sion woon, is vergewe.