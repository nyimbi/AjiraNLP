1As jy aansit om saam met 'n hoë amptenaar te eet,
wees tevrede met wat jou voorgesit word
2en bedwing jou as jy 'n groot eetlus het.
3Moenie sy lekker kos begeer nie;
dit kan jou duur te staan kom.
4Moet jou nie afsloof om ryk te word nie
en moenie jou sin vir waardes verloor nie.
5Jy het nog skaars die rykdom gesmaak of dit is weg;
dit kry vlerke en vlieg die lug in soos 'n arend.
6Moenie by 'n suinige mens gaan eet nie,
moenie sy lekker kos begeer nie,
7want hy bly uitreken hoeveel dit hom kos.
Dit is hoe hy is.
Hy moedig jou aan om te eet en te drink,
maar hy bedoel dit nie.
8Jy sal naar word van wat jy eet
en jou komplimente sal verkwis wees.
9Moenie 'n dwaas probeer reghelp nie;
hy sal jou verstandige raad met minagting behandel.
10Moenie grense verlê wat lankal daar is nie,
moenie weeskinders se grond vat nie,
11want hulle Beskermer is magtig,
Hy sal hulle saak teen jou behartig.
12Gee aandag aan wat ek jou voorskryf,
luister goed na wat ek jou leer.
13Moenie huiwer om 'n kind te straf nie,
want as jy hom slaan, red jy sy lewe.
14Jy moet hom juis slaan
om hom van die dood te red.
15My seun, as jy 'n wyse mens word,
sal dit my baie vreugde verskaf.
16Ek sal juig as wat jy sê, altyd reg is.
17Moenie afgunstig wees op sondaars nie;
wees altyd ywerig om die Here te dien;
18dan sal jy 'n toekoms hê
en jou hoop sal jou nie ontneem word nie.
19Luister, my seun, soek die regte insig:
bly op die regte pad;
20moet jou nie ophou met suiplappe en vrate nie,
21want die suiplap en die vraat word arm;
dronkenskap laat jou in vodde loop.
22Wees gehoorsaam aan jou vader en moeder, jy is hulle kind;
en moet hulle nie verag as hulle oud geword het nie.
23Hou by die waarheid, moet daar nie van afstand doen nie;
hou by wysheid, by selfbeheersing, by insig.
24'n Vader van 'n kind wat reg doen, voel baie gelukkig;
'n wyse seun verskaf sy vader groot vreugde.
25Mag ook jóú vader dié vreugde hê,
mag ook jóú moeder wat jou in die wêreld gebring het, so gelukkig wees!
26Glo my, my seun, en onthou wat ek jou leer:
27'n slegte vrou is soos 'n gevaarlike afgrond,
'n ander man se vrou is soos 'n put waaruit jy nie kan kom nie;
28sy lê op die loer soos 'n rower,
sy laat die een man na die ander 'n egbreker word.
29Wie is dit wat sug en steun,
wat rusie maak en kla,
onnodig seerkry en bloedbelope oë het?
30Dit is dié wat tot laat sit en drink,
dié wat aanhou proe aan drank.
31Moenie dat die wyn jou verlei as dit so rooi is,
so vonkel in die beker,
so lekker smaak nie.
32Agterna pik hy soos 'n slang,
spoeg hy gif soos 'n kobra.
33Dan sien jy vreemde dinge
en praat jy verkeerde dinge;
34dit voel of jy op die oop see lê,
of jy bo-op 'n seilskip se touwerk lê,
35en jy dink:
ek het dan nie seergekry toe hulle my geslaan het nie;
ek het nie gevoel toe hulle my aangeval het nie!
Wanneer word ek wakker?
Ek wil maar weer iets gaan soek om te drink.