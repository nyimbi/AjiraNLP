Die Here: Het jy die mag wat Ek het?
1Die Here het weer vir Job aangespreek uit die stormwind uit:
2“Maak jou reg vir die stryd:
Ek sal vra, antwoord jy My.
3Wil jy my beslissing tot niet maak?
Wil jy My skuldig verklaar sodat jy vrygespreek kan word?
4Het jy die mag wat Ek het?
Kan jy jou stem uit die onweer laat hoor soos Ek?
5Tree dan op met jou trots en jou groot mag,
handel in jou majesteit en heerlikheid.
6Laat brand dan jou gloeiende toorn,
sien elke trotsaard raak en sit hom op sy plek,
7sien elke trotsaard raak en verneder hom,
trap die goddeloses plat.
8Begrawe hulle almal,
lê hulle weg in die graf.
9Dan sal Ek teenoor jou erken
dat jy jou deur jou eie mag kan red.
10“Kyk die seekoei:
Ek het hom gemaak toe Ek jou gemaak het,
hy vreet gras soos 'n bees.
11Daar is krag in sy liggaam,
die spiere in sy lyf is sterk.
12Sy stert is so reguit soos 'n seder.
Sy boudspiere is inmekaar gevleg.
13Die bene in sy lyf is soos bronspype,
soos stukke yster.
14Onder alles wat Ek gemaak het, staan hy eerste,
net sy Maker kan hom verslaan.
15Die berge lewer vir hom die water
en al die wilde diere speel daar.
16Hy lê tussen waterplante,
hy skuil tussen die riete in die moeras.
17Die skaduwee van die waterplante is sy skuiling,
rondom hom is rivierpopuliere.
18As die rivier sterk word, skrik dit hom nie af nie,
hy bly rustig al styg die Jordaan hoe hoog.
19Wie kan hom van voor af pak,
wie kan 'n vangtou aan sy neus sit?
20“Kan jy 'n krokodil met 'n hoek vang
of hom 'n tou in die bek sit?
21Kan jy 'n lyn deur sy neus steek
of sy kakebene met 'n hoek vastrek?
22Sal hy jou soebat om genade
of by jou mooipraat?
23Sal hy 'n ooreenkoms met jou aangaan
om vir altyd jou slaaf te wees?
24Sal jy hom kan mak maak soos 'n voëltjie
of kan jy hom met 'n lyn vasmaak vir jou dogtertjies?
25Sal handelaars oor 'n prys vir hom kan kibbel?
Sal hy onder kopers verdeel kan word?
26Sal jy harpoene deur sy vel kan gooi
of hom met 'n haak aan die kop kan vang?
27Pak hom gerus met kaal hande:
jy sal die geveg onthou,
jy sal nie weer probeer nie.
28Jy sal die slegste daarvan afkom.
Wanneer jy hom sien,
is jy al klaar oorweldig.