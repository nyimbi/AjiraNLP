Julle moet die Here met ontsag dien
1Waarom is daar onrus onder die volke,
waarom smee die nasies planne – en dit tevergeefs?
2Die konings van die aarde is in opstand,
die leiers span saam teen die Here
en teen sy gesalfde en sê:
3“Kom ons maak ons vry
en gooi hulle juk af!”
4Hy wat in die hemel woon, lag hulle uit,
die Here spot met hulle.
5Hy spreek hulle aan in sy toorn,
in sy gramskap jaag Hy hulle op loop:
6“Dit is Ek wat hom as my koning gesalf het op Sion, my heilige berg.”
7Ek wil vertel wat die Here aangekondig het.
Hy het vir my gesê:
“Jy is my seun,
van vandag af is Ek jou Vader.
8Vra My, en Ek gee volke vir jou as eiendom,
die hele aarde as jou besitting.
9Jy sal hulle verpletter met jou ystersepter,
hulle flenters slaan soos 'n kleipot.”
10Wees dan nou verstandig, konings,
wees gewaarsku, regeerders van die aarde!
11Julle moet die Here met ontsag dien,
Hom met vrees en bewing toejuig
12en Hom onderdanig wees,
sodat Hy nie toornig word
en julle op die pad omkom nie,
want sy toorn ontvlam gou.
Dit gaan goed met almal
wat by Hom skuiling soek.