Toon u grootheid, o God
1'n Lied. 'n Psalm van Dawid.
2Ek voel weer veilig, o God,
ek wil 'n lied sing, ja, ek wil sing,
3ek wil vroeg opstaan,
met harp en lier wil ek die rooidag wakker maak!
4Onder die volke wil ek U loof, Here,
onder die nasies u lof besing,
5want u liefde reik tot in die hemel,
u trou tot in die wolke.
6Toon u grootheid, o God, hoog bo die hemel,
hoog bo die aarde u mag.
7Verlos ons deur u groot mag, en help ons,
sodat hulle vir wie U liefhet, gered kan word.
8God het in sy heilige woning gesê:
“As oorwinnaar sal Ek Sigem verdeel
en die Sukkotlaagte uitdeel!
9Aan My behoort Gilead,
aan My behoort Manasse!
Efraim is my vernaamste vesting,
Juda my koninklike gebied.
10Moab is tot my beskikking,
Edom neem Ek in besit,
oor Filistea juig Ek as oorwinnaar.”
11Wie sal ons na Edom toe lei,
ons bring na sy goed beskermde stad?
12U het ons verstoot, o God,
U trek nie saam met ons leërs uit nie, o God!
13Help U ons tog teen die vyand,
want die hulp van mense – dit is niks.
14Met God aan ons kant sal ons oorwin,
Hy self sal ons vyande vertrap.