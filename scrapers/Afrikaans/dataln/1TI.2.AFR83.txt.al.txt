1  Ek dring daarop aan dat daar in die eerste plek met smeking, voorbidding en danksegging gebid moet word vir alle mense, 

2  vir dié wat regeer en vir almal wat gesag uitoefen, sodat ons 'n rustige en stil lewe kan lei in volkome toewyding aan God en in alle eerbaarheid. 

3  So is dit goed en aanneemlik vir God, ons Verlosser, 

4  wat wil hê dat alle mense gered word en tot kennis van die waarheid kom. 

5  Daar is immers net een God, en daar is net een Middelaar tussen God en die mense, die mens Christus Jesus 

6  wat Homself as 'n losprys vir almal gegee het. Dit was op die bestemde tyd die bewys van die bedoeling van God. 

7  Met die oog hierop is ek aangestel as prediker en apostel, as 'n leraar om die heidennasies te onderrig in die boodskap van die geloof en die waarheid. Ek praat die waarheid, ek lieg nie. Pligte van mans en vroue in die gemeente 

8  Ek wil dus hê dat die mans by elke plek van samekoms met 'n skoon gewete hande in gebed tot God moet ophef, vry van onmin en twis. 

9  Van die vroue wil ek hê dat hulle ook in hulle kleredrag waardig, beskeie en ingetoë moet wees. Hulle versiering moenie haarkapsels en goud of pêrels of duur klere wees nie, 

10  maar goeie werke, soos dit vroue betaam wat openlik bely dat hulle God dien. 

11  'n Vrou moet in die erediens stil en onderdanig wees en haar laat leer. 

12  Ek laat haar nie toe om daar onderrig te gee of oor die man gesag uit te oefen nie; sy moet stil wees. 

13  Adam is immers eerste gemaak, Eva daarna. 

14  Dit is ook nie Adam wat verlei is nie, dit is die vrou wat haar laat verlei het en die gebod oortree het. 

15  Maar sy sal haar redding vind in moederskap, as sy maar volhard in geloof, liefde en 'n heilige lewe, en daarby beskeie bly.

