1  Toe Dawid oud word en sy einde begin nader, het hy sy seun Salomo koning oor Israel gemaak. 

2  Hy het ook al die ampsdraers van Israel, die priesters en die Leviete laat bymekaarkom. 

3  Toe hulle getel is, was die Leviete, die mans van dertig jaar en ouer, altesaam ag en dertig duisend. 

4  Van hulle moes vier en twintig duisend sorg dra vir die werksaamhede in die huis van die Here, en ses duisend die orde en regspraak behartig; 

5  vier duisend was poortwagte, en vier duisend moes sorg vir die lof van die Here op die instrumente wat daarvoor vervaardig is. 

6  Dawid het hulle ingedeel in groepe volgens die seuns van Levi: Gerson, Kehat en Merari. 

7  Onder die Gersoniete is Ladan en Simi gereken. 

8  Die seuns van Ladan was Jegiël, die hoof, Setam en Joël, hulle drie. 

9  Die seuns van Simi was Selomit, Gasiël en Haran, ook drie. Hulle was die familiehoofde van Ladan. 

10  Die seuns van Simi was Jagat, Sisa, Jeüs en Beria. Dit was die vier seuns van Simi. 

11  Jagat was hoof en Sisa tweede in rang. Jeüs en Beria het nie baie seuns gehad nie en vorm saam een diensgroep van die familie. 

12  Die seuns van Kehat was Amram, Jishar, Hebron en Ussiël, hulle vier. 

13  Die seuns van Amram was Aäron en Moses. Aäron is vir altyd afgesonder, hy en sy nageslag, om blywend die heilige diens in die Allerheiligste te verrig, om vir die Here wierookoffers te bring, Hom te dien en in sy Naam die seën uit te spreek. 

14  Wat Moses betref, die man van God, sy nageslag is by die stam Levi gereken. 

15  Die seuns van Moses was Gersom en Eliëser. 

16  Van die nageslag van Gersom was Subael die hoof. 

17  Van die nageslag van Eliëser was sy seun Regabja die hoof. Eliëser self het nie ander seuns gehad nie, maar Regabja het besonder baie gehad. 

18  Van die nageslag van Jishar was Selomit die hoof. 

19  Van die nageslag van Hebron was Jerija die hoof, Amarja die tweede, Jagasiël die derde en Jekamam die vierde. 

20  Van die nageslag van Ussiël was Miga die hoof en Jissija die tweede. 

21  Die seuns van Merari was Magli en Musi. Die seuns van Magli was Eleasar en Kis. 

22  Toe Eleasar gesterf het, het hy geen seuns gehad nie, net dogters. Hulle verwante, die seuns van Kis, het met hulle getrou. 

23  Die seuns van Musi was Magli, Eder en Jeremot, hulle drie. 

24  Dit is dan die Leviete volgens hulle families, die familiehoofde volgens hulle diensgroepe, soos hulle een vir een by name opgeneem is. Die Leviete van twintig jaar en ouer het die werksaamhede verrig in die diens van die huis van die Here. 

25  Dit het so gekom omdat Dawid gesê het: “Die Here die God van Israel het sy volk rus geskenk en Hy wil vir altyd in Jerusalem woon. 

26  Die Leviete hoef nie meer die tabernakel met al die toebehore vir sy diens te vervoer nie.” 

27  Dit is dus die getal Leviete van twintig jaar en ouer wat diens gedoen het soos Dawid dit kort voor sy dood gereël het. 

28  Hulle het die Aäroniete bygestaan in die diens van die huis van die Here. Hulle was verantwoordelik vir die voorhowe, die kamers, die reiniging van al die gewyde dinge en vir die werksaamhede van die tempeldiens. 

29  Hulle moes sorg vir die offerbrood, die meel vir die graanoffer, die ongesuurde brood, die bakplaat, die deegmengsel en vir elke inhouds- en lengtemaat. 

30  Hulle moes ook elke môre hulle plek inneem vir die dank en lof aan die Here, en so ook saans. 

31  Verder moes hulle help by die bring van al die offers vir die Here op sabbatte, nuwemaansfeeste en ander feestye. Dit moes voortdurend voor die Here geskied, volgens die reëlmaat wat daarvoor vasgestel is. 

32  So moes hulle al die nodige doen by die tent van ontmoeting, by die heiligdom, en saam met hulle ampsbroers die priesters in die diens van die huis van die Here.

