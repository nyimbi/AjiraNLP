1  “Besaleël, Oholiab en al die ander vakmanne vir wie die Here die vaardigheid en verstand gegee het om te weet hoe om al die werk aan die heiligdom uit te voer, moet die werk doen soos die Here beveel het.” Die volk gee meer as wat nodig is 

2  Moses het toe vir Besaleël en Oholiab geroep en al die ander vakmanne vir wie die Here die vaardigheid gegee het, almal wat aangebied het om die werk te doen. 

3  Hulle het van Moses al die offergawes ontvang wat deur die Israeliete gebring is om die heiligdom op te rig. Die volk het elke oggend nog vrywillige offers na Moses toe gebring. 

4  Toe het al die vakmanne wat die werk aan die heiligdom moes doen, elkeen van sy afdeling van die werk af, 

5  vir Moses kom sê: “Die volk bring meer as wat nodig is om die werk te doen wat die Here beveel het.” 

6  Toe het Moses in die kamp rond laat weet dat die mense nie meer iets as offergawe vir die heiligdom moet gee nie, en eers toe het die volk opgehou bring. 

7  Daar was meer as genoeg om al die werk te doen, daar was selfs nog oor. Die tabernakel (Vgl. Eks. 

26  :

1  -

37  ) 

8  Die begaafde vakmanne het met die werk aan die tabernakel begin. Hulle het tien stukke materiaal van goed geweefde linne en blou, pers en bloedrooi wolstof gebruik en gerubs daarop uitgeborduur. 

9  Die lengte van elke stuk materiaal was veertien meter en die breedte twee meter, almal was presies ewe groot. 

10  Die stukke materiaal is vyf-vyf aanmekaar gewerk. 

11  Daar is toe blou lissies vasgewerk aan die een kant van die een strook materiaal en so ook aan die een kant van die ander strook, 

12  vyftig vir die een en vyftig vir die ander strook. Die lissies was presies reg teenoor mekaar. 

13  Hulle het vyftig goue hakies gemaak om die twee stelle doeke aanmekaar te hou sodat die tabernakel een geheel kon wees. 

14  Daar is 'n tent van bokhaarmateriaal gemaak om oor die tabernakel te sit. Elf stukke bokhaarmateriaal is gebruik 

15  en elke stuk materiaal was vyftien meter lank en twee meter breed. Die elf stukke was almal presies ewe groot. 

16  Hulle het eers vyf stukke aanmekaar gewerk en toe die ses ander stukke. 

17  Hulle het daarna vyftig lissies gemaak vir die een kant van die een strook en so ook vyftig vir die een kant van die ander strook. 

18  Hulle het vyftig bronshakies gemaak om die tent aanmekaar te hou sodat dit een geheel kon wees. 

19  Hulle het verder ook 'n seil van rooigekleurde ramsvelle gemaak en 'n seil van gebreide vel daarbo-oor gespan. 

20  Hulle het rame van doringhout vir die tabernakel gemaak om dit regop te hou. 

21  Elke raam was vyf meter lank en 'n driekwart meter breed. 

22  Daar was twee tappe vir elke raam om die rame aanmekaar te voeg. Al die rame vir die tabernakel is so gemaak. 

23  Hulle het twintig rame gebruik vir die raamwerk aan die suidekant, die regterkant van die tabernakel. 

24  Die mense het verder ook veertig silwervoetstukke gemaak en onder die twintig rame gesit, twee voetstukke onder elke raam, een by elke tap. Onder elke raam was dus twee voetstukke, by sy twee tappe. 

25  Vir die ander kant van die tabernakel, die noordekant, het hulle ook twintig rame gemaak. 

26  Vir hulle was daar veertig silwervoetstukke, twee voetstukke vir elke raam. 

27  Hulle het vir die agterkant, die westekant van die tabernakel, ses rame gemaak. 

28  Hulle het verder nog twee rame gemaak vir die hoeke aan die agterkant van die tabernakel. 

29  Hierdie rame was versterk van onder tot bo, tot by die boonste ring. Dit was die hoekrame. 

30  Daar was dus ag rame met hulle sestien silwervoetstukke, twee voetstukke vir elke raam. 

31  Hulle het dwarslatte van doringhout gemaak, vyf vir die rame van die een kant van die tabernakel 

32  en vyf vir dié van die ander kant, en ook nog vyf dwarslatte vir die agterkant, die westekant van die tabernakel. 

33  Daar was 'n middelste dwarslat wat in die middel van die rame dwarsdeur geloop het van die een kant af tot by die ander kant. 

34  Die rame is met goud oorgetrek en vir hulle is goue ringe gemaak om die dwarslatte deur te steek. Die dwarslatte is ook met goud oorgetrek. 

35  Hulle het 'n voorhangsel gemaak van goed geweefde linne en van blou, pers en bloedrooi wolstof. Gerubs is daarop uitgeborduur. 

36  Hulle het toe, om die voorhangsel op te hang, vier doringhoutstyle gemaak en dit met goud oorgetrek. Daar was goue kramme aan die style, en hulle het ook vier silwervoetstukke daarvoor gegiet. 

37  Hulle het 'n afskorting vir die deur van die tent gemaak van goed geweefde linne en van blou, pers en bloedrooi wolstof. Dit was borduurwerk. 

38  Vir hierdie afskorting het hulle vyf style gemaak met kramme daaraan. Die bokante van die style was met goud oorgetrek, so ook die gordynstokke. Die vyf voetstukke was van brons.

