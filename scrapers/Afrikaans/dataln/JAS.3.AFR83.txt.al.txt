1  My broers, julle moenie almal leermeesters wil wees nie, want julle moet weet dat ons wat leermeesters is, strenger as ander beoordeel sal word. 

2  Ons struikel almal in baie opsigte. As iemand nooit struikel in wat hy sê nie, is hy volmaak, by magte om ook sy hele liggaam in toom te hou. 

3  Vir perde sit ons 'n stang in die bek, en dan gehoorsaam hulle ons en het ons hulle hele liggaam onder beheer. 

4  Dink ook maar aan skepe: al is hulle baie groot en al is die winde wat hulle aandryf, baie sterk, word hulle tog met 'n baie klein roertjie gestuur net waarheen die stuurman wil. 

5  So is die tong ook maar 'n klein liggaamsdeeltjie, en tog het dit groot mag. 'n Klein vuurtjie kan 'n groot bos aan die brand steek. 

6  Die tong is ook 'n vuur, 'n wêreld vol ongeregtigheid, die deel van die liggaam wat die hele mens besmet. Dit steek die hele lewe, van die geboorte af tot die dood toe, aan die brand, en self word dit uit die hel aan die brand gesteek. 

7  Alles wat loop, vlieg, kruip of swem, elke soort dier word en is al deur die mens getem, 

8  maar geen mens kan die tong tem nie. Dit is 'n rustelose kwaad, vol dodelike gif. 

9  Met die tong loof ons die Here en Vader, en met die tong vloek ons die mense wat as die beeld van God gemaak is. 

10  Uit dieselfde mond kom lof en vloek. My broers, so moet dit nie wees nie. 

11  'n Fontein laat tog nie uit dieselfde oog vars en brak water opborrel nie. 

12  'n Vyeboom, my broers, kan tog nie olywe dra nie, of 'n druiwestok vye nie. 'n Brak fontein kan mos nie vars water gee nie! Hemelse wysheid teenoor aardse en demoniese wysheid 

13  Is daar 'n wyse en verstandige mens onder julle? Dan moet hy dit toon deur sy goeie gedrag en deur dade wat van nederigheid en wysheid getuig. 

14  Terwyl daar bittere naywer en selfsug in julle harte is, moet julle nie daarmee spog dat julle wysheid het nie, want dan praat julle nie die waarheid nie. 

15  Dié soort wysheid kom nie van Bo nie, maar is aards, sinlik, demonies, 

16  want waar daar naywer en selfsug is, kom daar wanorde en allerhande gemene dade. 

17  Maar die wysheid wat van Bo kom, is allereers sonder bybedoelings, en verder is dit vredeliewend, inskiklik, bedagsaam, vol medelye en goeie vrugte, onpartydig, opreg. 

18  Hierdie wysheid bring jou in die regte verhouding met God, en jy moet dit gebruik om vrede te maak.

