1  'n Gedig van Dawid. Neem my in beskerming, o God; ek soek skuiling by U. 

2  Ek het vir die Here gesê: “Ek behoort aan U, daar is vir my niks goeds nie behalwe by U. 

3  Die afgode in die land, so aantreklik vir baie – met hulle wil ek niks te doen hê nie. 

4  Mag elkeen wat 'n ander god vereer, baie smart beleef. Vir afgode sal ek nie bloedoffers uitgiet nie, hulle name sal ek nie op my lippe neem nie.” 

5  Here, U is my lewe, U sorg vir my. Wat ek ontvang, kom alles van U af. 

6  'n Pragtige deel is vir my afgemeet, ja, wat ek ontvang het, is vir my mooi. 

7  Ek sal die Here loof wat my tot die regte insig gebring het; selfs in die nag bly ek bewus van wat Hy my leer. 

8  Ek het die Here altyd by my: omdat Hy by my is, sal ek nie struikel nie. 

9  Daarom is ek bly en juig ek en voel ek my veilig. 

10  U gee my nie oor aan die dood nie. U laat u troue dienaar nie in die graf kom nie. 

11  U leer my hoe om te lewe. By U is daar oorvloedige blydskap. Uit u hand kom net wat mooi is.

