1  “Ek is die ware wingerdstok en my Vader is die boer. 

2  Elke loot aan My wat nie vrugte dra nie, sny Hy af; maar elkeen wat vrugte dra, snoei Hy reg, sodat dit nog meer vrugte kan dra. 

3  Julle is alreeds reg gesnoei deur die woorde wat Ek vir julle gesê het. 

4  Julle moet in My bly en Ek in julle. 'n Loot kan nie uit sy eie vrugte dra as hy nie aan die wingerdstok bly nie; en so julle ook nie as julle nie in My bly nie. 

5  “Ek is die wingerdstok, julle die lote. Wie in My bly en Ek in hom, dra baie vrugte, want sonder My kan julle niks doen nie. 

6  As iemand nie in My bly nie, word hy weggegooi soos 'n loot en hy verdroog. Die mense maak sulke lote bymekaar en gooi dit in die vuur, en dit verbrand. 

7  As julle in My bly en my woorde in julle, vra dan net wat julle wil hê, en julle sal dit kry. 

8  My Vader word juis daardeur verheerlik dat julle baie vrugte dra en my dissipels is.” Julle moet mekaar liefhê 

9  “Soos die Vader My liefhet, het Ek julle ook lief. Julle moet in my liefde bly. 

10  As julle my opdragte uitvoer, sal julle in my liefde bly, net soos Ek die opdragte van my Vader uitvoer en in sy liefde bly. 

11  “Dit sê Ek vir julle sodat my blydskap in julle kan wees en julle blydskap volkome kan wees. 

12  Dit is my opdrag: Julle moet mekaar liefhê soos Ek julle liefhet. 

13  Niemand het groter liefde as dit nie: dat hy sy lewe vir sy vriende aflê. 

14  Julle is my vriende as julle doen wat Ek julle beveel. 

15  Ek noem julle nie meer ondergeskiktes nie, want 'n ondergeskikte weet nie wat sy baas doen nie. Nee, Ek noem julle vriende, omdat Ek alles wat Ek van my Vader gehoor het, aan julle bekend gemaak het. 

16  Julle het My nie uitgekies nie, maar Ek het julle uitgekies en julle aangestel om uit te gaan en vrugte te dra, vrugte wat sal hou. So sal die Vader aan julle gee wat julle ook al in my Naam vra. 

17  Dit beveel Ek julle: Julle moet mekaar liefhê!” Die wêreld sal julle haat 

18  “As die wêreld julle haat, onthou: Hy het My voor julle gehaat. 

19  As julle aan die wêreld behoort het, sou die wêreld julle as sy eiendom liefgehad het. Omdat julle egter nie aan die wêreld behoort nie, maar Ek julle uit die wêreld uitgekies het, daarom haat die wêreld julle. 

20  Onthou wat Ek vir julle gesê het: 'n Slaaf is nie belangriker as sy eienaar nie. As hulle My vervolg het, sal hulle julle ook vervolg. As hulle my woorde ter harte geneem het, sal hulle julle s'n ook ter harte neem. 

21  Maar hulle sal dit alles aan julle doen omdat julle my Naam bely en hulle Hom nie ken wat My gestuur het nie. 

22  “As Ek nie gekom en met hulle gepraat het nie, sou hulle nie skuldig gewees het nie; maar nou het hulle geen verskoning vir hulle sonde nie. 

23  Wie My haat, haat ook my Vader. 

24  As Ek nie by hulle die werke gedoen het wat niemand anders gedoen het nie, sou hulle nie skuldig gewees het nie; maar nou sien hulle dit, en tog haat hulle My en my Vader. 

25  Maar die woorde wat in die Skrif geskrywe staan, moet vervul word: ‘Hulle het My sonder rede gehaat.’ 

26  “Wanneer die Voorspraak kom wat Ek vir julle van die Vader af sal stuur, die Gees van die waarheid, wat van die Vader uitgaan, sal Hy oor My getuig. 

27  En julle moet getuig, want julle is van die begin af by My.”

