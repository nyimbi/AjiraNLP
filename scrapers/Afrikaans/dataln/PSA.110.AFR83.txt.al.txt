1  Van Dawid. 'n Psalm. Die Here het vir my heer die koning gesê: “Kom sit aan my regterhand, en Ek sal jou vyande aan jou onderwerp.” 

2  As die Here die septer, simbool van u mag, uit Sion aan u oorhandig, heers dan oor u vyande! 

3  U volk is gereed vir die dag waarop u u magte monster. U jongmanne is u krag as hulle teen dagbreek aantree, geklee vir die heilige stryd. 

4  Die Here het 'n eed afgelê en Hy sal dit nie herroep nie: “Jy sal altyd priester wees in die priesterorde van Melgisedek.” 

5  Die Here gee u die oorwinning, Hy verdelg konings die dag as Hy sy toorn laat losbreek. 

6  Hy straf die nasies, Hy verdelg hulle leiers, Hy laat die wêreld vol lê van hulle lyke. 

7  Die koning drink water uit die stroom langs die pad, hy sal die oorwinning behaal.

