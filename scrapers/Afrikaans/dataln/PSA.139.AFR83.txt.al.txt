1  Vir die koorleier. Van Dawid. 'n Psalm. Here, U sien dwarsdeur my, U ken my. 

2  Of ek sit en of ek opstaan, U weet dit, U ken my gedagtes nog voordat hulle by my opkom. 

3  Of ek reis en of ek oorbly, U bepaal dit, U is met al my paaie goed bekend. 

4  Daar is nog nie 'n woord op my tong nie of U, Here, weet wat dit gaan wees. 

5  U omsluit my van alle kante, U neem my in besit. 

6  Dié wete oorweldig my, dit is te hoog vir my begrip. 

7  Waarheen sou ek gaan om u Gees te ontvlug? Waarheen sou ek vlug om aan u teenwoordigheid te ontkom? 

8  Klim ek op na die hemel, is U daar, gaan lê ek in die doderyk, is U ook daar. 

9  Vlieg ek na die ooste, of gaan woon ek in die verre weste, 

10  ook daar lei u hand my, hou u regterhand my vas. 

11  Ek sou die duisternis kon vra om my weg te steek, of die lig rondom my om in nag te verander, 

12  maar vir U is selfs die duisternis nie donker nie en die nag so lig soos die dag, duisternis so goed soos lig. 

13  U het my gevorm, my aanmekaargeweef in die skoot van my moeder. 

14  Ek wil U loof, want U het my op 'n wonderbaarlike wyse geskep. Wat U gedoen het, vervul my met verwondering. Dit weet ek seker: 

15  geen been van my was vir U verborge toe ek gevorm is waar niemand dit kon sien nie, toe ek aanmekaargeweef is diep in die moederskoot. 

16  U het my al gesien toe ek nog ongebore was, al my lewensdae was in u boek opgeskrywe nog voordat ek gebore is. 

17  Hoe wonderlik is u gedagtes vir my, o God, hoe magtig hulle almal! 

18  As ek hulle sou wou opnoem – hulle is meer as wat daar sand is, en as ek daarmee klaar is, sou ek nog steeds met U te doen hê. 

19  As U tog maar die goddelose uit die weg wou ruim, o God! Gaan weg van my af, julle moordenaars! 

20  Dit is hulle wat bose planne teen U smee, wat so vals teen U optree. 

21  Moet ek u haters dan nie haat nie, Here, moet ek nie 'n weersin hê in mense wat teen U in opstand is nie? 

22  Ek haat hulle met 'n uiterste haat, want hulle is ook my vyande. 

23  Deurgrond my, o God, deurgrond my hart, ondersoek my, sien tog my onrus raak. 

24  Kyk of ek nie op die verkeerde pad is nie en lei my op die beproefde pad!

