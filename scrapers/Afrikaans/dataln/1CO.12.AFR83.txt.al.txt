1  Wat die gawes van die Gees betref, broers, wil ek hê dat julle ingelig moet wees. 

2  Julle weet dat, toe julle nog heidene was, julle blindelings na die stom afgode meegevoer is. 

3  Daarom wil ek hê julle moet weet dat iemand wat sê: “Vervloek is Jesus”, nie deur die Gees van God praat nie; en niemand kan sê: “Jesus is die Here” nie, behalwe deur die Heilige Gees. 

4  Daar is 'n verskeidenheid van genadegawes, maar dit is dieselfde Gees wat dit gee; 

5  daar is 'n verskeidenheid van bedieninge, maar dit is dieselfde Here wat die opdrag gee; 

6  daar is 'n verskeidenheid van kragtige werkinge, maar dit is dieselfde God wat alles in almal tot stand bring. 

7  Aan elkeen afsonderlik word 'n werking van die Gees gegee tot voordeel van almal. 

8  Aan die een word deur die Gees die gawe gegee om 'n woord van wysheid te praat, aan 'n ander 'n woord van kennis deur dieselfde Gees; 

9  aan die een geloof deur dieselfde Gees, aan 'n ander genadegawes van gesondmaking deur die één Gees. 

10  Aan die een gee Hy die krag om wonders te doen, aan 'n ander die gawe om te profeteer, en aan nog 'n ander die gawe om tussen die geeste te onderskei. Aan nog een gee Hy die gawe om ongewone tale of klanke te gebruik en aan 'n ander om dit uit te lê. 

11  Maar al hierdie dinge is die werk van een en dieselfde Gees, wat aan elkeen afsonderlik 'n gawe uitdeel soos Hy wil. Een liggaam met baie lede 

12  Net soos die liggaam 'n eenheid is en baie lede het, en soos al die lede saam, al is hulle baie, een liggaam vorm, so is dit ook met die liggaam van Christus. 

13  Omdat ons almal een liggaam geword het, is ons almal met die een Gees gedoop, of ons nou Jood of Griek is, slaaf of vry. Ons is almal van die een Gees deurdrenk. 

14  Die liggaam bestaan ook nie net uit een lid nie, maar uit baie. 

15  As die voet sou sê: “Omdat ek nie 'n hand is nie, is ek nie deel van die liggaam nie,” hou hy om dié rede tog nie op om deel van die liggaam te wees nie. 

16  En as die oor sou sê: “Omdat ek nie 'n oog is nie, is ek nie deel van die liggaam nie,” hou hy om dié rede eweneens nie op om deel van die liggaam te wees nie. 

17  As die hele liggaam oog was, hoe sou hy kon hoor? En as die hele liggaam oor was, hoe sou hy kon ruik? 

18  Maar nou het God die lede, elkeen van hulle afsonderlik, in die liggaam gevoeg soos Hy dit wou hê. 

19  As almal saam net een lid was, hoe sou daar 'n liggaam kon wees? 

20  Nou is daar wel baie lede maar net een liggaam. 

21  Die oog kan nie vir die hand sê: “Ek het jou nie nodig nie.” Die kop kan weer nie vir die voete sê: “Ek het julle nie nodig nie.” 

22  Inteendeel, die lede van die liggaam wat as die swakste voorkom, is juis noodsaaklik, 

23  en dié wat vir ons minder mooi lyk, klee ons met groter sorg. So word ons minder aansienlike dele besonder mooi gemaak, 

24  terwyl die aantreklike dele dit nie nodig het nie. God het die liggaam so saamgestel dat Hy groter eer gegee het aan die lid wat eer kortkom, 

25  sodat daar nie verdeeldheid in die liggaam sou wees nie, maar dat die lede gelyke sorg vir mekaar dra. 

26  As een lid ly, ly al die lede saam; en as een lid geëer word, is al die lede saam bly. 

27  Julle is die liggaam van Christus, en afsonderlik is elkeen 'n lid daarvan. 

28  En in die kerk is daar mense aan wie God 'n bepaalde taak gegee het. Ten eerste is daar apostels, ten tweede profete, ten derde leraars; verder is daar dié wat wonderdade kan doen, dan dié wat genadegawes ontvang het om mense gesond te maak, om hulp te verleen, om leiding te gee of om ongewone tale of klanke te gebruik. 

29  Is almal miskien apostels? Is almal profete? Is almal leraars? Kan almal miskien wonders doen? 

30  Het almal die genadegawes om mense gesond te maak? Of gebruik almal miskien ongewone tale of klanke en kan almal dit uitlê? 

31  Lê julle toe op die beste genadegawes.

