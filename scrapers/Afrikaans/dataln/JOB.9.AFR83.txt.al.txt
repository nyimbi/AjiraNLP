1  Toe het Job weer gepraat: 

2  “Ek weet dit is soos jy sê: Wie kan sy saak teen God wen? 

3  As jy 'n saak teen Hom sou wou voer, sou jy Hom nie eers op een vraag uit duisend kon antwoord nie. 

4  Die wysheid en krag van God is groot: wie kan Hom teëstaan en niks oorkom nie? 

5  Hy verskuif berge sonder dat hulle dit self agterkom; in sy toorn maak Hy hulle tot niet. 

6  Hy laat die aarde ruk, weg van sy fondamente af, en sy pilare bewe. 

7  Hy gee opdrag aan die son en dit kom nie op nie, Hy verseël die sterre en hulle skyn nie. 

8  Hy het die hemel soos 'n tent gespan, Hy alleen, en Hy hou die golwe van die see in bedwang. 

9  Hy het die Beer en Orion gemaak, die Sewester en die sterrebeelde in die suide. 

10  Wat Hy doen, is groot en ondeurgrondelik, wonder op wonder. 

11  “As Hy by my verbygaan, gewaar ek Hom nie, Hy sweef verby, maar ek kom dit nie agter nie. 

12  As Hy op iets beslag wil lê, wie sal Hom keer? Wie sal vir Hom sê: ‘Wat doen U?’ 

13  God hou sy toorn nie terug nie: Rahab se helpers lê platgeslaan voor Hom. 

14  Sou ek kon antwoord op wat Hy vra? Hoe sou ek my woorde teen Hom kies? 

15  Al was my saak reg, sou ek nog nie kon antwoord op wat Hy vra nie, ek sou Hom, my Regter, net om genade kon smeek. 

16  As ek na Hom sou roep en Hy my sou antwoord, sou ek nie kon glo dat Hy my gehoor het nie, 

17  want dit is Hý wat my met 'n stormwind pynig, wat my baie wonde slaan sonder dat ek dit verdien, 

18  wat my nie 'n kans gun om asem te skep nie, maar my deurdrenk met bitter lyding. 

19  As dit gaan oor krag, is Hý die sterke, as dit gaan oor reg, wie anders as Hý kan 'n klag teen my inbring?” Job: skuldig of onskuldig, dit is om 't ewe 

20  “Al is my saak reg, my woorde sou my skuldig maak; al is ek ook onskuldig, ek sou oor my woorde veroordeel word. 

21  Ek ís onskuldig! Ek gee nie meer om vir my lewe nie, ek wil nie meer lewe nie. 

22  Eintlik is dit om 't ewe, daarom dink ek: of 'n mens skuldig is of onskuldig, God vernietig jou tog. 

23  As 'n vloedramp skielik die dood bring, lag God oor die wanhoop van die onskuldiges. 

24  Hy gee die wêreld oor in die mag van die goddelose, en Hy maak die regters partydig. As dit nie Hy is wat dit doen nie, wie dan? 

25  My dae skiet vinniger as 'n naelloper verby, hulle vlieg verby sonder dat ek iets goeds beleef, 

26  hulle gaan vinnig by my verby soos papirusbote, soos 'n arend wat afskiet op sy prooi. 

27  “As ek sou dink: ek wil ophou kla, ek wil my houding verander en vrolik wees, 

28  dan word ek bang dat ek nog swaarder sal kry, omdat ek weet dat God my nie onskuldig gaan bevind nie. 

29  Aangesien ek tóg skuldig bevind sal word, waarom sou ek my moeg maak? 

30  Al sou ek my was met sneeu, al sou ek my hande skoon was met seep, 

31  God sou my weer in 'n modderpoel gooi, sodat my klere my tot 'n aanstoot maak. 

32  Hy is nie 'n mens soos ek dat ek op sy vrae sou kon antwoord nie, dat ons in 'n hofsaak teen mekaar betrokke sou kon raak nie. 

33  As daar maar iemand was wat in die saak tussen ons kon oordeel, wat oor ons albei onpartydig kon regspreek, 

34  as daar maar iemand was wat God se straf van my kon wegneem, sodat sy verskrikking my nie skielik oorval nie, 

35  dan sou ek sonder vrees kon praat. Maar soos sake nou met my staan, kan ek nie.”

