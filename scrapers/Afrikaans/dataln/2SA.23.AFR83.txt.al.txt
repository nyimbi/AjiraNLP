1  Hier volg die laaste woorde van Dawid: “Dit is Dawid seun van Isai wat praat. Dit is 'n man wat praat, een wat hoog geplaas is, die gesalfde van die God van Jakob, die gevierde in die liedere van Israel: 

2  “Die Gees van die Here het deur my gepraat, ja, sy woord was op my lippe. 

3  Die God van Israel het gepraat, die Rots van Israel het vir my gesê: ‘Hy wat regverdig oor mense heers, wat regeer in eerbied teenoor God, 

4  is soos die môrelig as die son opkom op 'n oggend sonder wolke; dit skitter na die reën; die gras skiet op uit die grond.’ 

5  “God het my koningskap goed gevestig, Hy het aan my 'n verbond vir altyd gegee, behoorlik opgestel en goed bewaar. Al my hulp, al my vreugde, dit kom van Hom af. 

6  Maar die goddelose is soos doringtakke wat alles weggegooi word; niemand vat met die hand daaraan nie. 

7  Wie daarmee werk, doen dit met yster of hout. In 'n vuur brand hulle heeltemal uit.” Dawid se dapper manne (Vgl. 

1   Kron. 

11  :

10  -

47  ) 

8  Die volgende dapper manne was by Dawid: Joseb-Bassebet die Tagkemoner was hoof van die driemanskap. Hy het met sy spies ag honderd man in een veldslag laat sneuwel. 

9  Eleasar seun van Dodo uit Agoag was onder hom. Hy was een van die drie helde by Dawid toe die Filistyne by Garpam bymekaargekom het om te veg. Toe die Israeliete teen die hange uit vlug, 

10  het hy bly staan en Filistyne afgemaai totdat hy later nie meer sy hand kon oopmaak om sy swaard te los nie. Daardie dag het die Here groot uitkoms gegee. En toe eers het die manskappe vir Eleasar gevolg, net om te plunder. 

11  Onder hom was Agee se seun Samma, uit Harar. Die Filistyne het bymekaargekom by Legi waar 'n land vol lensies was. Toe die leër vir die Filistyne vlug, 

12  het hy by daardie akker gaan stelling inneem en dit beskerm. Hy het die Filistyne verslaan, en die Here het groot uitkoms gegee. 

13  Op 'n keer het drie van die dertig leiers afgetrek en in die oestyd by die Adullamgrot by Dawid aangekom. Die kamp van die Filistyne was in die Spooklaagte. 

14  Dawid was toe in 'n bergskuiling, en die Filistyne het Betlehem beset. 

15  Dawid het baie dors geword en gesug: “Ag, as iemand my tog net water uit die put in Betlehem se poort kon laat drink!” 

16  Die drie helde het toe deur die Filistynse kamp geglip en water uit die put in Betlehem se poort vir Dawid gebring, maar hy wou dit nie drink nie. Hy het dit as 'n offer vir die Here uitgegiet 

17  en gesê: “Mag die Here my daarvan bewaar dat ek dit sou drink. Is dit nie so goed as die bloed van die manne wat met lewensgevaar gegaan het nie?” Daarom wou hy dit nie drink nie. Dit het die drie helde gedoen. 

18  Seruja se seun Abisai, die broer van Joab, was die leier van die dertigtal. Hy het met sy spies drie honderd man laat sneuwel. Hy was beroemd onder die dertigtal. 

19  Ja, onder die dertig was hy hoog geëer, sodat hy hulle aanvoerder geword het. Maar een van die driemanskap het hy nie geword nie. 

20  Benaja seun van Jojada, seun van Isgai, was afkomstig uit Kabseël. Hy was 'n man van baie dade en het twee sterk manne in Moab doodgemaak. Op 'n sneeudag het hy in 'n droë put afgeklim en 'n leeu daar doodgemaak. 

21  Hy het ook 'n frisgeboude Egiptenaar doodgeslaan. Die Egiptenaar het nogal 'n spies in sy hand gehad, terwyl Benaja hom net met 'n stok gepak het. Hy het die spies uit die Egiptenaar se hand geruk en hom met sy eie spies van kant gemaak. 

22  Dit het Benaja seun van Jojada gedoen. Hy was beroemd onder die dertig helde. 

23  Hy het 'n hoër rang gehad as die res van die dertig, maar een van die driemanskap het hy nie geword nie. Dawid het hom oor sy lyfwag aangestel. 

24  Asael, Joab se broer, was onder die dertigtal. So ook Elganan seun van Dodo uit Betlehem, 

25  Samma uit Garod, Elika uit Garod, 

26  Geles uit Pelet, Ira seun van Ikkes uit Tekoa, 

27  Abiëser uit Anatot, Sibbekai uit Gusa, 

28  Salmon uit Agoag, Marai uit Netofa, 

29  Geled seun van Baäna uit Netofa, Ittai seun van Ribai uit Gibea in Benjamin, 

30  Benaja uit Piraton, Hiddai uit Nagale-Gaäs, 

31  Abi-Albon uit Bet-Araba, Asmawet uit Bagurim, 

32  Eljagba uit Saälbon, die seuns van Jasen, Jonatan, 

33  Samma uit Harar, Agiam seun van Sarar uit Arar, 

34  Elifelet seun van Agasbai, seun van iemand uit Maäka, Eliam seun van Agitofel uit Gilo, 

35  Gesro uit Karmel, Paärai uit Arab, 

36  Jigal seun van Natan uit Soba, Bani uit Gad, 

37  Selek die Ammoniet, Nagrai uit Beërot, wapendraer van Joab seun van Seruja, 

38  Ira uit Jeter, Gareb uit Jeter, 

39  Urija die Hetiet. Daar was altesaam sewe en dertig.

