1Dan begin ek bewe
en gaan my hart aan die ruk.
2Hoor hoe bulder die stem van God,
hoe dreun dit uit sy mond!
3Hy laat dit losbreek in die hemelruim,
Hy laat dit blits tot by die uithoeke van die wêreld,
4en dan kom die donderslag.
God laat sy magtige stem hoor,
Hy stuur die onweer in volle krag
wanneer Hy sy stem laat hoor.
5Met sy stem laat God magtige dinge gebeur.
Hy doen groot dade en ons begryp dit nie.
6Hy beveel die sneeu om op die aarde te val;
die reëns val, stortreëns wat getuig van sy krag.
7Hy laat alle mensewerk tot stilstand kom
sodat alle mense sy werk kan leer ken.
8Die diere soek skuiling
en bly in hulle skuilplekke.
9Die stormwind kom uit sy blyplek,
die yswinde wat koue bring.
10As God die wind laat waai, ys dit
en vries die groot waters.
11Hy laat die wolke swaar word van vog,
Hy stuur sy weerligte in die wolke in.
12Hy laat die wolke in die rondte maal,
hulle doen wat Hy bepaal,
hulle gehoorsaam sy bevele die wêreld oor.
13God stuur die storm
óf om te straf
óf om vir die aarde te sorg
óf om sy liefde te toon.
14“Luister hierna, Job,
staan stil en dink na oor die wonderdade van God.
15Weet jy hoe Hy dit alles voorberei,
hoe Hy die lig deur die wolke laat breek?
16Weet jy hoe die wolke sweef?
Dit is die wonderlike werk van Hom
wie se kennis volmaak is.
17Jy wat jou nie eens met klere kan beskerm teen die hitte
wanneer die aarde gloei onder die woestynwind nie,
18kan jy saam met Hom die hemelruim oopspan,
stewig soos 'n spieël wat gegiet is?
19Sê jý dan vir ons wat ons vir God moet sê.
In ons onkunde kan óns Hom nie antwoord nie.
20Moet aan Hom vertel word wat ek sê?
Moet aan Hom meegedeel word wanneer 'n mens praat?
21“Niemand kon die lig sien nie,
die wolke het dit donker gemaak.
Maar die wind het gekom en hulle weggewaai.
22Uit die noorde kom die goudglans,
die majesteit van God is ontsagwekkend.
23Ons kan by die Almagtige nie kom nie, sy krag is groot.
Hy laat reg en geregtigheid geskied,
Hy verdruk niemand nie.
24Daarom dien die mense Hom,
en sien Hy nie dié raak wat dink dat hulle wysheid het nie.”