1My seun, wat ek jou leer moet jy nie vergeet nie,
hou vas aan wat ek jou voorskryf,
2want dit sal vir jou 'n lang lewe verseker,
dit sal maak dat jy 'n vol lewe het.
3Moenie dat liefde en trou by jou ontbreek nie;
leef daarmee saam,
maak dit 'n deel van jou lewe.
4So sal jy guns verwerf en byval vind
by God en mens.
5Vertrou volkome op die Here
en moenie op jou eie insigte staatmaak nie.
6Ken Hom in alles wat jy doen
en Hy sal jou die regte pad laat loop.
7Moenie dink jy het die wysheid in pag nie,
dien die Here en vermy wat sleg is:
8dit is die geneesmiddel vir jou,
die verkwikking vir jou liggaam.
9Vereer die Here met offerandes uit al wat jy besit
en met die beste uit jou oes,
10dan sal jou skure oorvol wees
en jou parskuipe oorloop van die wyn.
11My seun, aanvaar die straf wat van die Here kom
en moet jou nie teen sy teregwysing verset nie,
12want die Here straf die mens wat Hy liefhet
net soos 'n vader doen met sy seun.
13Dit gaan goed met die mens wat wysheid gevind het,
wat insig as sy deel ontvang het,
14want dit bring meer winste in as silwer
en lewer 'n groter opbrengs as goud.
15Dit het meer waarde as edelstene;
wat jy ook al as kosbaar beskou,
niks kan daarmee vergelyk word nie.
16Die wysheid gee met die een hand 'n lang lewe
en met die ander rykdom en eer.
17Die wysheid bring 'n ryk en 'n vol lewe.
18Dit is 'n bron van lewe vir wie dit aangryp,
dit gaan goed met dié wat daaraan vashou.
19Die Here het die fondament van die aarde met wysheid gelê
en die hemel gebou met insig.
20Deur sy kennis is die groot waters van mekaar geskei
en drup die wolke van vog.
21My seun, behou die takt en oorleg;
moet dit nie uit die oog verloor nie,
22dit sal vir jou 'n mooi lewe verseker
en soos 'n pragtige halssnoer vir jou wees;
23jy sal jou pad veilig loop
en jou voet nie stamp nie;
24jy sal nie bang hoef te wees as jy gaan slaap nie;
as jy gaan lê, sal jy rustig slaap.
25Moenie bang wees dat 'n ramp jou skielik sal oorval,
dat die storm wat vir slegte mense bedoel is,
jou sal tref nie,
26want die Here sal jou beskerm,
Hy sal sorg dat jy nie in 'n strik beland nie.
27Moenie 'n weldaad weerhou van iemand aan wie dit toekom,
terwyl dit in jou mag is om dit te bewys nie.
28Moenie vir iemand sê:
“Gaan eers terug en kom môre weer,
dan help ek jou,” as jy nou reeds kan help nie.
29Moenie kwaad teen iemand beplan
terwyl hy vol vertroue by jou woon nie.
30Moenie 'n man sommer aankla
as hy jou nie kwaad aangedoen het nie.
31Moenie 'n man wat sy mag misbruik, beny nie
en moenie self soos hy maak nie,
32want die Here het 'n afkeer van 'n slegte mens,
maar neem mense wat reg lewe, in sy vertroue.
33Die vloek van die Here rus op die huis van die goddelose,
maar Hy seën die woning van dié wat aan Hom getrou is.
34Met hooghartige spotters dryf Hy die spot,
maar Hy is goed vir dié wat beskeie is.
35Wyse mense verkry eer,
maar dwase kom al hoe meer in die skande.