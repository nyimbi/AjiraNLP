Egipte sal 'n verlate land wees
1Die woord van die Here het tot my gekom: 2“Mens, tree op as profeet, sê: So sê die Here my God:
“Huil en roep: Ag, die dag!
3Die dag is naby, die dag van die Here is naby!
Dié dag is donker, die tyd is daar vir die nasies!
4Daar kom oorlog teen Egipte! Selfs in Kus sal die mense bewe
wanneer dié in Egipte doodgemaak word.
Sy rykdomme sal weggevat word, sy fondamente sal afgebreek word.
5Die soldate uit Kus, Put en Lud,
al die huursoldate en dié uit Kub,
en ook dié uit die land met wie Ek 'n verbond gemaak het,
sal met die swaard afgemaai word.”
6So sê die Here:
“Dié wat Egipte ondersteun, sal sneuwel,
die mag waarop hy hom beroem, sal ondergaan.
“Van Migdol af tot by Sewene sal hulle afgemaai word deur die swaard,” sê die Here my God.
7“Egipte sal 'n verlate land wees soos ander verlate lande, sy stede sal soos ander stede in puin lê. 8Wanneer Ek vuur in Egipte in stuur en al sy helpers ondergaan, sal die Egiptenaars besef dat Ek die Here is. 9Daardie dag sal daar van My af boodskappers in skepe gaan om Kus sy gevoel van veiligheid te laat wegskrik; hulle sal bewe die dag as Egipte ondergaan, en die dag kom beslis.”
10So sê die Here my God: “Ek maak deur koning Nebukadnesar van Babel 'n einde aan die mag van Egipte. 11Nebukadnesar en sy mense, 'n wrede nasie, word gebring om Egipte te verwoes. Hulle gaan die land aanval en hom vol dooies maak. 12Ek laat die riviere opdroog en gee die land oor in die mag van slegte mense. Ek laat die land en alles in hom verwoes deur vreemdes. Ek, die Here, het gepraat.”
13So sê die Here my God: “Ek roei die afgode uit, Ek maak 'n end aan die afgode in Memfis. Daar sal nie meer 'n regeerder in Egipte wees nie. Ek laat angs heers in Egipte. 14Ek verwoes Patros, Ek laat Soan verbrand, Ek straf No. 15Ek laat my toorn losbreek teen Sin, die vestingstad van Egipte, Ek roei die leërmag in No uit. 16Ek laat Egipte verbrand. Sin sal krul van pyn, No sal platgeloop word, Memfis sal helder oordag beleër word. 17Die jongmanne van Awen en Pi-Beset sal doodgemaak word en die ander inwoners sal in ballingskap weggevoer word. 18In Tagpanges sal dit oordag donker word wanneer Ek die heerskappy van Egipte breek, wanneer die mag waarop hy hom beroem het, tot 'n end kom. Donker wolke sal hom bedek en sy dorpe se inwoners sal in ballingskap weggevoer word. 19Ek gaan Egipte straf; hulle sal besef dat Ek die Here is.”
Ek breek die farao se arms
20Op die sewende van die eerste maand, in die elfde jaar, het die woord van die Here tot my gekom: 21“Mens, Ek het die farao, koning van Egipte, se arm gebreek, en die arm is nie verbind en gespalk sodat dit gesond kan word en weer sterk genoeg kan wees om 'n swaard vas te hou nie.”
22So sê die Here my God: “Ek tree op teen die farao, koning van Egipte. Ek breek altwee sy arms, die gesonde en die gebreekte arm, en Ek laat die swaard uit sy hand uit val. 23Ek jaag die Egiptenaars uitmekaar onder die ander nasies in, Ek verstrooi hulle oor ander lande. 24Ek maak die koning van Babel se arms sterk, Ek sit 'n swaard in sy hand, maar Ek breek die farao se arms; hy sal voor die koning van Babel lê en kreun soos iemand wat dodelik gewond is. 25Ek maak die koning van Babel se arms sterk, maar die farao s'n sal slap hang. Wanneer Ek my swaard in die koning van Babel se hand sit en hy die swaard na Egipte toe uitsteek, sal die Egiptenaars besef dat Ek die Here is.
26“Ek jaag hulle uitmekaar onder die ander nasies in, Ek verstrooi hulle oor ander lande. Dan sal hulle besef dat Ek die Here is.”