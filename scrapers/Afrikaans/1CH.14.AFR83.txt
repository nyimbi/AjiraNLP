Die paleis van Dawid en die uitbreiding van sy gesin
(Vgl. 2 Sam. 5:11-16)
1Koning Hiram van Tirus het 'n afvaardiging na Dawid toe gestuur, en ook sederhout, geskoolde messelaars en skrynwerkers om vir hom 'n huis te bou. 2Dawid het toe besef dat die Here hom as koning oor Israel bevestig het, want sy koningskap het hoë aansien gekry ter wille van die Here se volk Israel. 3In Jerusalem het Dawid met nog vrouens getrou en het hy die vader van nog seuns en dogters geword. 4Hier is die name van die kinders wat in Jerusalem vir hom gebore is: Sima, Sobab, Natan, Salomo, 5Jibgar, Elisua, Elpelet, 6Noga, Nefeg, Jafia, 7Elisama, Eljada en Elifelet.
Veldslae teen die Filistyne
(Vgl. 2 Sam. 5:17-25)
8Toe die Filistyne verneem dat Dawid tot koning oor die hele Israel gesalf is, het hulle almal teen hom opgetrek. Dawid het dit gehoor en hulle tegemoet getrek. 9Die Filistyne het in die Spooklaagte aangekom en daar ontplooi. 10Dawid het God geraadpleeg en gevra: “Moet ek teen die Filistyne opruk? Sal U hulle in my mag oorgee?”
Die Here het hom geantwoord: “Trek op, Ek gee hulle aan jou oor.”
11Die Filistyne het toe opgetrek na 'n groot kloof en daar het Dawid hulle verslaan. Dawid het daarna gesê: “God het my vyande met my hand gekloof soos water 'n wal kloof!”
Dit is waarom hulle daardie plek Grootkloof noem. 12Die Filistyne het in hulle haas selfs hulle gode daar gelos. Dawid het opdrag gegee dat die gode verbrand moet word, en dit is gedoen.
13Toe die Filistyne weer 'n keer in die laagte ontplooi, 14het Dawid God weer geraadpleeg. God het vir hom gesê: “Moenie agter hulle aan optrek nie; maak 'n omsingelingsbeweging van hulle af weg en val hulle aan regoor die melkbosse. 15Wanneer jy 'n geritsel in die toppe van die melkbosse hoor, moet jy aanval, want dan trek God voor jou uit om die leër van die Filistyne te verslaan.”
16Dawid het gemaak soos God gesê het, en hulle het die Filistyne verslaan van Gibeon af tot by Geser. 17Dawid se roem het na alle lande toe versprei, en die Here het al die nasies vir hom ontsag laat kry.