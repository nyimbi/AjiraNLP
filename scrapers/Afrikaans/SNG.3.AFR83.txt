1Op my bed in die nag het ek gesoek
na hom wat ek liefhet;
ek het hom gesoek en hom nie gekry nie.
2Ek het opgestaan
en in die stad rondgegaan op die strate en die pleine,
en hom gesoek wat ek liefhet;
ek het hom gesoek en hom nie gekry nie.
3Die wagte wat die stad patrolleer,
het my daar gekry.
Ek het gevra:
‘Het julle die man wat ek liefhet, gesien?’
4Skaars was ek by hulle verby
of ek het hom wat ek liefhet, gekry.
Ek het hom vasgegryp en hom nie laat los nie,
ek het hom na my ma se huis toe gebring,
na die kamer toe waar ek gebore is.
5Vroue van Jerusalem, ek smeek julle
en ek roep die ribbokke en die takbokke in die veld tot getuie:
moenie die liefde wakker maak en aanvuur
voor die tyd daarvoor ryp is nie.
6“Wie is dit wat daar soos 'n rookwolk
uit die woestyn uit kom,
omgewe deur die geur van mirre, van wierook,
van al die lekkerruik-kruie in die handel?
7Kyk, sy drastoel is dié van Salomo self!
Dit word begelei deur sestig soldate,
van Israel se soldate,
8elkeen vaardig met die swaard,
opgelei vir oorlog,
elkeen met 'n swaard aan die sy,
gereed vir die nag se gevare.
9Koning Salomo het van Libanonhout
vir hom 'n drastoel laat maak.
10Die pote het hy van silwer laat maak,
die leuning van goud,
en die sitplek van pers wol.
Die stoel se binnekant is inlegwerk,
met liefde gedoen deur die vroue van Jerusalem.
11Kom kyk na koning Salomo, vroue van Sion;
hy dra die kroon waarmee sy moeder hom gekroon het
op die dag van sy huwelik,
die dag van sy grootste vreugde.”