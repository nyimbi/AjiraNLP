伊伊穌斯超越於阿阿隆 1蓋凡由人間被受為司祭首者、皆為人而立、以事奉上帝、乃為罪獻儀物與祭祀、 2此能體卹無知及迷失者、因彼自亦被輭弱所纏、 3緣此彼獻贖罪祭、當為民亦為己、 4〇無一人能自受尊位、惟為上帝所召者、如阿阿隆、 5爰合利斯托斯非自求榮為大司祭首、乃向彼語者云、爾乃我子、我今生爾、 6又如他章云、爾循哶泐吸些叠克之班秩為司祭、至於永遠、 7彼在肉體之日以大聲呼及號泣、向能救其免死者奉獻祈禱與求吿、因其敬畏而得升聞、 8彼雖為子、由其所受之苦難而學順從、 9既成全、即為凡順服彼者成為永遠拯救之原、 10乃被上帝循哶泐吸些叠克之班秩、稱為司祭首、〇
第三百一二節誦
11為此我儕有多言、難以解說、因爾等鈍於聽之故 12蓋爾曹當為教師、因時久矣、然爾曹復需以上帝言初學教爾等乎、爾曹尚需乳食、然非堅硬之食、 13凡乳養者、必不通達義之言、因其為嬰孩也、 14堅硬之食為成全人、因其有覺悟、藉習練能別善惡也、