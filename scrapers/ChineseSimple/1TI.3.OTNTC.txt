第二百八十三節誦
為教會之品職 1〇有言可信、人若求主教之職、當慕善事、 2主教當為無疵可摘、為一婦之夫、謹慎、廉潔、端正、好柔遠人善於施教、 3勿好酒、勿毆人、勿圖汚利、乃當溫和、不爭競、不貪婪、 4善於齊家、教子女端莊順服、 5人若不知齊其家、如何能理上帝教會耶、 6但非新進教者恐其自高、陷於魔鬼之罪、而與之同刑、 7亦當有令聞於外人、免陷於怨聲及魔鬼之網、 8輔祭亦當端正、勿二言、勿嗜酒、勿圖汚利、 9保守信教之奧義於潔淨之良心、 10如此之人先試探之、若無疵可摘、則可供輔祭之職、 11其妻亦當端正、勿讒毀、當謹慎、凡事忠信、 12輔祭為一婦之夫、善理其子女及齊其家、 13蓋善盡輔祭之職、必得上級、有勇敢於信為伊伊穌斯合利斯托斯也、
第二百八十四節誦
14〇我望速至爾、先書此以達爾、 15我若遲延、如何行於上帝之家、即生活上帝之教會、真理之柱及基是爾所知、 16誠然、大哉虔敬之奧義、上帝顯現於肉身稱義於聖神、為天神所見、被傳於列邦見信於天下、而升于榮光矣、