1爾曹追求愛德、切慕屬神之恩賜、最要者、惟言預言、 2蓋言方言者非向人言、乃向上帝也、因彼以神言奧妙、而無人聽聞、 3然言預言者、乃向人言、為建造、為勸勉、為安慰、 4言方言者建造於己、言預言者建造於教會、 5我願爾曹皆言方言、最要者惟言預言、蓋預言者較言方言者更大、若此者况又不譯解、以使教會得建造、〇
第一百五五節誦
6弟兄乎、今我若來就爾等、言方言者向爾等所言、設非以默示、或以知識、或以預言、或以教訓、我所行於爾等者、則何益哉、 7夫無靈者發聲、或笛、或琴、若不分別其音調、焉知所吹所鼓者、何也、 8若角發無定之聲、誰能備戰、 9爾曹亦然、若以舌發不明之言、焉知其所言者、何也、爾曹將向空氣而言、 10譬世界有如許音類、無一無義、 11我若不識其音之義、則我為言者為夷、而言者為我亦為夷、 12亦如是、爾曹因屬神靈之志士、宜求豐富為教會之建造、 13是以言方言者當祈禱、為譯解之、 14蓋我若以方言祈禱、則我神靈雖祈禱、而我明悟不結果、 15然若何、我將以神靈祈禱、亦以明悟祈禱、我以神靈歌頌、亦以明悟歌頌、 16蓋若爾以神靈福言、代俗人之位者焉能於爾感謝之時、言阿民、因彼不識爾所言也、 17爾感謝善矣、然他人無得建造、 18我感謝上帝、我言方言多於爾衆、 19但在教會中、我寧願以吾明悟言五語、使他人啟蒙、強如以方言之萬言、〇
第一百五六節誦
20弟兄乎、爾曹於心勿似孩提、於惡則似孩提、然於心則似成人、 21法律載云、主曰、我以異言異口語斯民、然彼等仍不聽我、 22故方言為徵、非為信者、乃為不信者、然預言、非為不信者、乃為信者、 23若全教會聚集於一處、而皆言方言、有俗人或不信者而入、豈不謂爾等狂乎、 24然若皆預言、有不信者或俗人而入、則必被衆所責、被衆所議、 25如是其心之隱微顯露、彼即俯伏叩拜上帝曰、上帝誠偕爾等在焉、〇
第一百五七節誦
26弟兄乎、然則若何、爾曹聚集之時、各人有聖詠、或有教訓、或有方言、或有默示、或有譯解、皆當行之以建造、 27若有言方言者二人、多不過三人、依序而言、一人譯解之、 28若無有譯解者、於教會中則當緘默、惟與己及上帝言耳、 29先知惟二人、或三人、當言、其餘者則辨別、 30若有他坐者得默示、則先言者當緘默、 31蓋爾曹皆一一預言、致衆得教訓、致衆得勸慰、 32先知之神必順服於先知、 33盖上帝非變亂者、乃安和者、在聖徒之諸教會皆然、 34爾等之婦女在教會中當緘默、蓋不許彼等言、惟順服、亦如法律所言、 35若欲何所學、當在家問其夫、蓋婦人在教會中出言、恥也、 36夫上帝之言豈由爾等出乎、豈獨臨至爾等乎、 37若有人自以為先知、或屬神靈者、其當知我所書於爾等者、蓋此、乃主之誡命也、 38若有不知者、任其不知也、 39是以我弟兄乎、當慕預言、亦勿禁言方言、 40但一切當端正合宜而行焉、