1嗚呼今富者乎、當哀哭號泣、因苦難將臨于爾等矣、 2爾等之財朽壞、爾等之衣蠹食、 3爾等之金銀鏥矣、其鏥對爾等為証、而且食爾等之肉若火然、爾等所積為末日也、 4穫爾田傭之工值、乃被爾等所扣者、其呼籲及刈者之喊告直達主薩瓦鄂福之耳、 5爾等在地上奢侈宴樂、肥養爾等之心、如被屠宰之日、 6爾等誣義者而殺之、彼未抗拒爾等、 7故吾弟兄乎、爾等恒忍、以待主降臨、顧農夫望之嘉產、為之恆忍耐、迨得前後之雨、 8爾曹亦當恒忍奈、堅固爾等之心、蓋主之降臨伊邇矣、 9弟兄乎、爾等勿相怨、恐爾等被定罪、顧審判主已立于門前矣、
第五七節誦
10〇我弟兄乎、當以因主名而言之諸先知、為受苦難、恒忍之模範、 11顧忍耐者、我儕乃以之為福、爾等曾聞伊鄂烏之忍耐、且見主之終、因大慈憐及施厚德係主也、 12我弟兄乎、首先勿發誓、勿指天而誓、勿指地而誓、亦勿指他物而誓、為在爾等中是則是、非則非、恐爾等亦陷于罪也、 13爾等中誰受苦乎、當祈禱、誰安樂乎、當歌頌、 14爾等中誰有病乎、當請教會之長老等、為之祈禱、因主之名、以油傅之、 15以誠信之祈禱、可拯救患病者、主必起之、若彼素作罪亦必得赦、 16爾曹當彼此認過、互相祈禱、則可得愈、蓋義人切實之祈禱、甚有大力、 17〇伊梨亞為人、與我儕同情、而以祝告祈禱、為不下雨、經三年有六月、果未降雨、 18後又祈禱則天降雨、地遂生其所產、 19弟兄乎、爾等中若有失迷真道者、誰可反正之、 20當知使罪人由迷途反正者、乃拯救己靈魂于死、且得掩蔽多罪也、
亞適烏公書終
其中有五章
堂中有八節誦