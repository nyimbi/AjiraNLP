第二四節誦
1〇碣薩利亞有人、名適兒尼梨乙、乃伊他梨亞隊之百夫長、 2其偕全家虔誠敬畏上帝、多行施濟于民、常祈禱上帝、 3一日約第九時、彼於異象中明見天神下降就之、而向之曰、適兒尼梨乙歟、 4彼注目視之、驚駭曰、主歟、何也、向之曰、爾祈禱、爾施濟、已升于上帝前為紀念、 5爾今遣人往伊鄂皮亞延請錫孟、稱撇特兒者、 6此旅寓某皮工錫孟處、其家乃濱海、此吿爾諸言在其中爾及爾全家將得救、 7吿示適兒尼梨乙之天神去後、即召其僕中二人、與其侍役中虔敬之一卒、 8以一切傳吿之、遣之往伊鄂皮亞、 9明日、彼等行、將近城之時、約第六時、撇特兒登屋祈禱、 10彼覺饑欲食、人預備之時、於彼神出、 11見天開、有器降于其前、狀如大袱、垂四角下縋于地、 12其中有地上四足牲畜、野獸、昆蟲、及天空之飛鳥、 13且有聲向之曰、撇特兒歟、起哉、宰而食之、 14撇特兒曰、主歟、斷不可、蓋凡汚穢與不潔者、我從未食也、 15聲又向之曰、上帝所潔淨者、爾勿以為汚穢、 16如是三次、器復取上天、 17〇撇特兒內中不解所見之異象、是何也、顧適兒尼梨乙所遣之人尋得錫孟之家、立于其門前、 18呼而問曰、稱撇特兒之錫孟旅寓此否、 19撇特兒尚在思異象間、神向之曰、顧有三人尋爾、 20惟起而下、偕之往、毫無疑、緣是我遣彼等也、
第二五節誦
21〇撇特兒下就適兒尼梨乙所遣者、曰、顧爾曹所尋者、我也、爾等何故而來、 22彼等曰、百夫長適兒尼梨乙、義人也、敬畏上帝、為全伊屋叠亞邦所証者、受聖天神之示、延請爾至其家、為聽爾言、 23於是撇特兒延彼等旅寓、明日其起、偕之而往、伊鄂皮亞之兄弟數人亦偕行、 24次日、入碣薩利亞、適兒尼梨乙已招集親戚及契友等候之、 25撇特兒入之時、適兒尼梨乙迎之、而伏拜于其足下、 26撇特兒扶之曰、起哉、我本亦係人也 27撇特兒與彼相談而入、乃見許多集聚者、 28向彼等曰、爾等所知、伊屋叠亞人與異族人、或交或近不宜也、乃上帝已顯示我、勿以一人為汚穢、或不潔、 29緣此我見請、不推却而來、故我試問延我何為、 30適兒尼梨乙曰、四日前、我禁食至此際、乃第九時、在我家祈禱、顧、有一人著衣光耀立于我前、 31曰適兒尼梨乙歟、爾祈禱、爾施濟、已在上帝前為紀念、 32速往伊鄂皮亞召錫孟稱撇特兒者、彼旅寓于濱海皮工錫孟之家、彼來將吿於爾、 33我立即遣就之、爾來為善也、今我儕咸立在上帝前、欲聞上帝一切所命爾者、
第二六節誦
34〇撇特兒開口曰、今我誠知上帝不以貌取人、 35乃在各邦中有敬畏之而行義者、為彼所悅也、 36彼所遣于伊斯拉伊泐諸子之言、藉伊伊穌斯合利斯托斯傳福音安和、此乃萬有之主也、 37爾等知自從伊鄂昂傳洗禮後所成之言、乃始自戞利列亞徧于伊屋叠亞者、 38上帝以聖神以能力膏那作列特城之伊伊穌斯其週遊行善療愈凡被魔鬼所制服者、因上帝偕之、 39彼在伊屋叠亞地及耶魯薩利木所行者、我儕皆為之作証、人懸之于木殺焉、 40第三日上帝將彼復活、賜彼以成顯現、 41非於衆民、乃於上帝預選以為証者、即我等在其由死復活之後、與之共飲共食者也、 42且彼命我等宣傳于民、又証其被上帝所立定諸生諸死之審判者、 43衆先知為彼作証、使凡信之者因其名得罪赦、
第二七節誦
44〇撇特兒吿此言之時、聖神降臨于凡聽言者、 45受割禮中之信者咸偕撇特兒來至、因聖神之賦畀亦注于列邦、而駭異、 46蓋聞彼等言諸方言尊崇上帝、其時、撇特兒曰、 47此受聖神如我等然、孰能禁阻其以水受洗乎、 48乃命彼等因伊伊穌斯合利斯托斯之名受洗、其後彼等請撇特兒留居數日、