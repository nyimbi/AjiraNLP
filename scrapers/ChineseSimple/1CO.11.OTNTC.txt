1爾曹當效我、如我效合利斯托斯然、 2弟兄乎、我誇許爾等、因爾曹記憶我之一切、而守我所授爾等之遺傳、 3我又欲爾等知合利斯托斯、為凡男之首、男為女之首、上帝為合利斯托斯之首、 4凡男祈禱、或預言、而蒙首、則辱其首、 5凡女祈禱、或預言、不蒙首、亦辱其首、蓋與薙髮無異、 6女若不蒙首、則當剪髪、然女若以剪髮薙髮為辱、則當蒙首、 7是以男不當蒙首、因其為上帝之像及榮光、故也、但女為男之榮光也、〇
第一百四八節誦
8蓋男非由女、乃女由男、 9且男非為女而造、乃女為男也、 10緣此女當於其首有權號、以為天神、 11然在主未有男無女、未有女無男、 12蓋如女由男、男亦藉女、然皆由上帝、 13爾曹自度、女不蒙而祈禱上帝、宜乎、 14本性自示爾等、男若長髪則為辱、 15女若長髮即為榮、蓋髮予彼以代幪、 16若有人欲爭辯、則我等無此例、上帝之諸教會亦無之、 17然我以此為勸、非誇許、因爾曹聚集非致益、乃致損、 18蓋首先者、我聞爾等聚集於教會時、爾等中有分爭、我略信之、 19蓋在爾等中亦當有異說、為練達者顯著於爾等中、 20於是爾曹聚集一處之時、非為食主之晚筵、 21蓋各爭先取其食、是以餓者有之、醉者亦有之、 22爾曹欲飲食、豈無家乎、抑爾曹藐視上帝之教會、使貧乏者羞恥乎、我語爾等何言、為此誇許爾等乎、我弗誇許也、〇
第一百四九節誦
23蓋我曾受于主而傳爾等者、即主伊伊穌斯于其被付之夜、取餅、 24感謝擘之、而曰、取食、斯乃我體、代爾衆擘者、爾儕當行此、以為我之記憶、 25晚筵後、爵亦如是、而曰、此爵、乃新約在我血者、爾儕當行此、每次飲之、以為我之記憶、 26蓋爾曹每食此餅、及飲此爵、皆傳示主之死、直至彼降臨、 27故凡不合宜而食此餅、或飲主之爵、必負罪于主之體及血、 28於是、人當自省、然後可食此餅、可飲此爵、 29凡不合宜而食飲者、乃為己食飲定罪、因不辨主之體也、 30緣此爾等中有多弱者、病者、死者亦不少、〇
第一百五十節誦
31我儕若自審、則不被審矣、 32然被審時、乃受主譴責、免與世同被定罪、 33〇吾弟兄乎、爾曹聚食之時、當彼此相待、 34若有飢者可食于其家、免爾等聚集以受定罪也、餘者迨我來時、則再理之、