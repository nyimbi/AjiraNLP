第八節誦
1〇發利些乙中有人名尼適底木、為伊屋叠亞之宰、 2此人夜間來就伊伊穌斯、而語之曰、拉韋、我知爾為師、由上帝而來者、蓋爾所行此奇蹟、非上帝與偕、無人能行之、 3伊伊穌斯答之曰、阿民、阿民、我吿爾、人若非自上而生、則不能見上帝之國、 4尼適底木向之曰、人既老、如何能生乎、豈能再入其母腹而生乎、 5伊伊穌斯答曰、阿民、阿民、我吿爾、人若非由水及聖神而生、則不能入上帝之國、 6由肉體生者、肉體也、由神生者、神也、 7我所吿爾、爾等當自上而生、勿以為奇、 8氣欲其所在而吹、爾聞其聲、乃不知何來何往、凡由神生者亦如是、 9尼適底木對之曰、焉能成此乎、 10伊伊穌斯答之曰、爾為伊斯拉伊泐之師猶不知此乎、 11阿民、阿民、我吿爾、我儕以所知者而言、以所見者而証、而爾等不受我等之証、 12我吿屬地者、而爾等不信、若吿屬天者、爾等安能信之、
第九節誦
13〇未有人升于天者、惟自天降下之人子、仍在天者、 14如摩伊些乙曾舉蛇於壙野、而人子亦當如是被舉、 15免凡信之者於滅亡、乃有永遠之生命、
第十節誦
16〇蓋上帝如此愛世、直至賜其獨生子、免凡信之者于滅亡、惟有永遠之生命、 17蓋上帝遣其子臨世、非為審判世、乃為由彼得拯救、 18信之者不受審判、不信之者、已受審判、因其不信上帝獨生子之名、 19其審判如左、光來于世、人愛暗勝光、因其事惡也、 20蓋凡行惡者即惡光、而不就光、恐其事見責、因其乃惡也、 21然行真實者就光、為彰顯其事因所行在上帝也、
第十一節誦
22〇厥後、伊伊穌斯與其門徒來于伊屋叠亞之地、在彼同居而授洗、 23伊鄂昂在近薩利木之耶諾那亦授洗、因在彼有多水、人且來且領洗、 24蓋伊鄂昂尚未下獄、 25在伊鄂昂門徒與伊屋叠亞人中為潔俗有爭辯、 26遂來就伊鄂昂曰、拉韋、昔偕爾在伊鄂兒當外爾所証者、顧、此亦授洗、而衆就之、 27伊鄂昂答曰、若所授之罪非由天、則人毫不能受之、 28爾等親自為我作証、我曾言、我非合利斯托斯、乃奉遣于其前者、 29有新婦者即有新郎、新郎之友立而聽之、因新郎之聲以喜而喜、蓋我之喜已滿矣、 30彼當長、我當消、 31自上來者、在萬有之上、此由地者由地、所言亦屬地、由天來者在萬有之上、 32其以所見所聞者作証、而無人受其証、 33有受其証者、以印上帝為真實、 34蓋上帝所遣者言上帝之言、因上帝賜之神無限量也、 35父愛子而將一切付其手、 36信子者、而有永遠之生命、不信子者、不見生命、乃上帝之怒止其上矣、