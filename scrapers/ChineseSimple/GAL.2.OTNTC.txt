1嗣十四年後、我偕瓦兒那瓦復上耶魯薩利木、亦携帶提特、 2我遵默示而上、以我曾在列邦所傳之福音陳於彼等前、私語其著名等、免我今勤勞或先勤勞、歸於徒然、 3然彼偕我之提特、雖係希臘人、亦無有強之受割禮、 4為此有私入之偽弟兄竊入、以窺我等於伊伊穌斯合利斯托斯所有之自由、欲使我等為奴隷、 5然我儕未嘗一時容讓服之、使福音之眞理、恒存於爾等中、〇
第二百零一節誦
6致於著名者、無論其人先為何如、與我毫無所異、上帝不以貌取人、 7蓋著名者與我無所增益、反乎、是其見我被委託、傳福音於未受割禮者、亦如撇特兒於已受割禮者、 8有助撇特兒盡宗徒職於受割禮者、亦有助我於列邦人、 9亞適烏、乞發、伊鄂昂、稱為柱者、知所賦我之恩寵、則以右手施我及瓦兒那瓦、為交親之徵、使我等往就各列邦人、而彼等往就受割禮者、 10惟使我等紀念貧者、我儕實行此亦慇懃、〇
第二百零二節誦
11後撇特兒至昂提鄂吸亞、我當面詰之、因其有可責、 12即亞適烏所遣之人未來至、彼與列邦人同食、及其來時、又畏受割者退而避之、 13其餘伊屋叠亞人亦偕彼為偽、致於瓦兒那瓦被誘而為偽、 14我見其行不正、不遵福音眞理、則當衆前向撇特兒曰、若爾為伊屋叠亞人、而度生如異邦人、實非伊屋叠亞人、何又強異邦人度生如伊屋叠亞人然、 15我儕本性伊屋叠亞人、非異邦中之罪人、〇
第二百零三節誦
16然知人得稱義、非由行法律、乃由信伊伊穌斯合利斯托斯、我儕亦信合利斯托斯伊伊穌斯、為得稱義、由信合利斯托斯、非由行法律、盖無一肉體由法律得稱為義、 17我儕若於合利斯托斯尋求稱義、而自仍然為罪人、則合利斯托斯豈為罪之執事乎、非也、 18蓋我若重建我所毀者、則示己為罪人、 19我由法律而為法律已死、使我可為上帝而生、我與合利斯托斯同釘於十字架、 20既非我生、乃合利斯托斯在我內而生、今我在肉體而生、乃由信上帝子而生、彼曾愛我、而為我捨己者也、〇
第二百零四節誦
21我不棄上帝之恩寵、盖若由法律可得稱義、則合利斯托斯之死亦徒然矣、