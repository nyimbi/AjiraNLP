1我勸爾等中之長老、我亦同為長老、及為合利斯托斯受苦難之作証者、與將來之顯現榮光之同分者、 2爾曹牧在爾中上帝之群羊而監督之、非以勉強、乃以情願、順上帝非貪利、乃熱以心、 3勿於分属者為主、可為群羊遺成其模範、 4迨牧長顯現之時、爾等必得榮光不朽之冠、 5爾曹為少者順服長老、彼此咸宜順服、以謙卑為衣衣之、因上帝敵驕傲者、而賜恩寵予謙卑者、
第六三節誦
6〇故爾曹當自卑、服上帝大能之手下、為屆期彼高舉爾等、 7以爾等之所慮托予之、因彼眷顧爾等、 8當謹慎警醒、蓋爾等之仇敵即魔鬼、如吼獅遊行謀求以何吞噬之、 9當以堅信抵禦之、因知爾弟兄在世、亦必同受此等之苦難也、 10萬恩之上帝其召我等、因合利斯托斯伊伊穌斯享其永遠之榮光、願彼在爾等暫受苦難之後、自成全爾等、堅定、鞏固、立基之、 11願榮光權能歸之于世世、阿民、 12余畧藉錫魯昂忠心之兄弟如我所以為者、書達爾等、為勸諭爾等且作証、此為上帝真實之恩寵、乃爾等于其中得立者、 13在瓦微隆同爾等所選之教會、及我子瑪兒克問爾等安、 14爾曹當以愛德接吻之禮互相問安、安和予爾衆在伊伊穌斯合利斯托斯者、阿民、
撇特兒前公書終
其中有五章
堂中有六節誦