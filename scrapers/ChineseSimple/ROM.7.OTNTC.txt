第九四節誦
1〇弟兄乎、蓋我向知法律者而言、爾豈不知法律轄制人於其一生之時乎、 2蓋有夫之婦、其夫在、則為法律所繫、其夫若死、則脫釋於夫之法律、 3如是夫在、而適他人、是為淫婦、夫若死、則脫釋於此法律、雖適他人、亦不為淫婦、 4如是吾弟兄乎、爾曹亦藉合利斯托斯之身、為法律而已死、於是爾曹為他即由死中復活者、使我等為上帝而結果也、 5蓋我儕於肉體之時、罪惡之慾藉法律所顯者動乎四體、以致為死結果、 6然今我儕得脫釋於法律、因我儕被其所繫者為之而死、於是使我儕事奉依神之維新、乃非依文之舊、 7然則我儕何言也、法律即罪乎、非也、若無法律則我不知罪、若法律未云、勿貪慾、則我亦不知貪慾、 8罪藉誡命而乘機、生諸貪慾於我內、蓋無法律則罪死也、 9昔我度生於無法律之時、然誡命來至、罪生而我死、 10是以誡命使我生者、反為我死也、 11蓋罪藉誡命乘機而引誘我、而藉之致死我、 12故法律乃聖、其誡命亦聖、且義且善、 13然則其為善者可使我死乎、非也、但罪為顯明為罪、則藉其善致我死、直至罪藉誡命更為罪者也、
第九五節誦
14〇蓋我儕知法律屬神靈、而我屬肉體、被鬻於罪下、 15蓋我所行者我不知之、因我所欲者我不行之、我所惡者、反行之、 16我若所不欲者而行之、乃證法律為善矣、 17然行之非我、乃居於我內之罪也、 18蓋我知居于我內者、即在我肉體中無有善者、因所欲好者在我前、惟其善行者、而我不得也、 19我所欲之善而不行之、所不欲之惡、反行之、 20若我所不欲而行者、則非我行之、乃居我內之罪而行也、 21故我覺在我內有此法律、即我欲行善之時、有惡伏于我前、 22蓋我依我內之人、喜悅上帝之法律、 23然我見在我肢體之中別有一法律、乃與我智慧之法律對戰、使我擄掠我肢體中罪惡之法律、 24我誠困苦之人哉、誰克救我脫此致死之身體乎、 25我藉吾主伊伊穌斯合利斯托斯感謝我上帝、是以我自用我之智慧服役上帝之法律、以肉體服役罪惡之法律也、