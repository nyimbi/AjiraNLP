第五節誦
1〇當其日、阿烏固斯特碣薩兒下詔、命普天下之人登籍、 2此籍第一、行于乞利尼亞管理西利亞之時、 3衆為登籍、各往於其邑、 4伊鄂錫福亦從戞利列亞由那咂列特之邑上伊屋叠亞、至達微德之邑、名微福列耶木者、因彼係達微德家之族故也、 5為與其所聘妻已孕之瑪利亞登籍、 6伊等居彼之時、其產期已屆、 7乃生其冡子、裹之而至于槽櫪、因彼等於客舍無隙處之故、 8有牧者居野、夜間守更於其羣羊、 9顧、主之天神立彼等前、有主之榮光環照之、大驚而懼、 10天神語之曰、勿懼、顧、蓋我報爾等大喜之音、乃將在衆民者、 11因今日于達微德之邑為爾等生拯救者矣、乃主合唎斯托斯、 12此為爾等徵、爾等遇嬰兒裹之臥槽櫪者是也、 13忽有多天軍偕天神讚美上帝而曰、 14榮光予上帝在上、平安於地、恩寵於人間、 15諸天神離之升天之時、牧者相告曰、往微福列耶木試觀主所示我等之此言、 16急來至、遇瑪利亞及伊鄂錫福與臥于槽櫪之嬰兒、 17見之、為此嬰兒述所吿伊等之言語、 18凡聞牧人所傳述伊等者、皆奇之、 19瑪利亞將此言悉藏于其心、守之、
第六節誦
20〇牧者返、榮光讚美上帝為一切所聞所見如與伊等所吿者、 21八日已滿、為彼行割禮、命之名伊伊穌斯、即未孕之先天神所稱者、 22其潔日已滿、依摩伊些乙法律、
第七節誦
〇抱嬰兒上耶魯薩利木、為供獻之于主前、 23如主法律所載云、凡初胎男孩必稱聖于主、 24且依主之法律所言者、獻祭祀以雙斑鳩、或二雛鴿獻祭、
第八節誦
25〇顧在耶魯薩利木有一人名錫哶翁、此人乃義且虔、仰望伊斯拉伊泐之撫恤、而聖神在之、 26被聖神曾允許之、未見主合唎斯托斯先不見死、 27感于神來至殿、適父母抱嬰孩伊伊穌斯入、欲為之循法律而行、 28彼以其手接之、而福言上帝曰、 29君宰歟、今釋爾僕依爾言於安和、 30因我目己見爾之拯救、 31乃爾所備于衆民之面前、 32即為照異邦人之光、亦為爾伊斯拉伊泐民之榮、 33伊鄂錫福及其母以所言者為奇、 34而錫哶翁福言彼等、謂其母瑪利亞曰、顧、此被置、為墮落及興起在乎伊斯拉伊泐多人、而且受辯駮之號、 35以劍將自貫爾靈、俾多人心之意念顯露、 36有女先知名昂那、乃發弩伊泐之女、阿錫兒之支派、年已老邁、自處女偕夫居七載之後為嫠、 37約八十四年不離殿、以持齋祈禱晝夜事奉、 38斯時、趨前稱讚主、為之述吿凡在耶魯薩利木望救贖者、 39彼等遵主法律皆已畢、歸戞利列亞、至本邑那咂列特、 40子漸長、強健于神靈、智慧充滿、且上帝之恩寵偕之、 41每歲葩斯哈、其父母往耶魯薩利木、 42彼年十二歲之時、彼等遵節期之例、上耶魯薩利木、 43日卒期彼等歸之時、童子伊伊穌斯留于耶魯薩利木、伊鄂錫福及其母不知之、 44意其在同行中、行一日程、始尋訪于親戚相識之間、 45未遇之、乃反耶魯薩利木尋之、 46三日後、遇之于殿、坐于教師中、且聽且問之、 47聞之者奇異其智慧及應對、 48見之亦奇異、其母語之曰、兒歟、何如此行于我等、顧爾父及我憂心尋爾、 49彼向伊等曰、何為尋我耶、豈不知我當在属我父者乎、 50而彼等不悟其所吿之言語、 51偕之下、來至那咂列特而承順之、其母藏此諸言于其心、 52伊伊穌斯進益以智慧年紀及恩寵在上帝在人間、