1論及爾曹致書所問我者、男不近女、乃善也、 2然未免淫行、男各有其婦、女各有其夫、 3夫予婦以所宜之愛、婦予夫亦然、 4婦不得自主其身、惟夫也、夫亦不得自主其身、惟婦也、 5勿相遠避、惟依合意為守齋及祈禱暫時則可也、後仍相合、恐薩他那乘爾等之不戒、引誘爾等、 6然我言此、如所許、非如命也、 7蓋我願人人皆如我、但人由上帝各受其恩賜、一如此、一如彼、 8論及未成婚者、及孀婦、我云、若能恒如我、則於彼等善矣、 9若不能自制、任其成姻、與其慾熾、莫如婚姻、 10其已嫁娶者、非我命、乃主也、婦不宜離夫、 11若離之、則勿再嫁、或仍當與夫相和、而夫亦不宜休婦、 12論其餘者、我言、非主也、〇
第一百三七節誦
若弟兄有不信之婦、而彼願與之同居、則勿休之、 13婦有不信之夫、而彼願與之同居、則勿離之、 14蓋不信之夫由信婦為聖、不信之婦由信夫為聖、不然、則爾等之子女亦為不潔、今已聖矣、 15若有不信者、欲自離之、則離之、弟兄或姊妹遇此者、無所拘繫、蓋上帝召我為安和、 16婦歟、爾焉知不救夫乎、抑夫歟、爾焉知不救婦乎、 17惟各當循上帝於各人所頒者、循主所召各人者而行、在諸教會我亦如是命焉、 18人已受割禮者而蒙召乎、則勿廢之、未受割禮者而蒙召乎、則勿受割、 19受割禮、無何也、不受割禮、亦無何也、惟守上帝之誡命、 20各人於何名分蒙召、即於何而存、 21爾為奴僕而蒙召、勿以為慮、若能為自主、從之更妙、 22蓋蒙召於主之奴僕、乃主之自主者、如是為自主者而蒙召、乃合利斯托斯之奴僕、 23爾曹被價值所購者、勿為人奴僕、〇
第一百三八節誦
24弟兄乎、各人於何蒙召、即於何當存於上帝面前、 25〇論及童貞、吾未有主命、然蒙主矜憐為忠、可予勸諭、 26因今時之危難、人居素有則為善、我以為美、 27若爾與妻連合、則勿求休、爾既斷妻、則勿求妻、 28倘爾若娶非獲罪、處女若嫁、亦非獲罪、但如此者其身遭難、然我憐惜爾等也、 29弟兄乎、我言此、所餘之時已促、故有妻者當如無有、 30哭者當如無哭、喜者當如無喜、購者當如無得、 31享此世者當如無享、蓋此世之形狀逝矣、 32我願爾曹無所慮、未娶者慮主之事、如何悅主、 33已娶者慮世之事、如何悅妻、未嫁者與處女有別、 34未嫁者慮主之事、如何悅主、欲其身與神皆成聖、已嫁者慮世之事、如何悅夫、〇
第一百三九節誦
35我言此為爾等有益、非以絆置於爾等、乃為爾曹合宜、無紛擾、熱心事主、 36〇若人為其處女思不合宜、在其年已及實之時、而如是居守、則隨意而行、嫁之無罪、 37然人堅固己心、不為事體所迫、乃其志操權、中心決定守其處女、其所行善矣、 38故嫁其處女者所行、善也、不嫁者所行、更善也、 39婦為法律所繫者、在夫生之時、若夫死、則得自主、其可隨意而嫁、惟於信主者而已、 40惟其若依我勸諭居守素有、則更有福、自思我亦有上帝之神也、