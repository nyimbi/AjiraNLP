1所愛者歟、勿信凡神、乃當試探諸神、係由上帝出否、蓋有多偽先知出于世界矣、 2上帝之神、與詭譎之神、由此可知之、凡神承認伊伊穌斯合利斯托斯於身而體來者、此由上帝也、 3凡神不承認伊伊穌斯合利斯托斯於身體而來者、此非由上帝也、即屬昂提合利斯托斯者、即爾曹所聞其將至、而今已在世界矣、 4小子歟、爾曹係屬上帝者而當勝彼等、蓋在爾等中者、較在世界中者大也、 5彼等屬世界者、緣此其言並屬世界者、而世界亦聽之、 6我儕係屬上帝、凡識上帝者即聽我等、夫不屬上帝者弗聽我等、真實之神與詭譎之神、我儕由此而識、 7〇所愛者歟、我儕當彼此相愛、蓋愛由上帝出、凡愛人者係由上帝而生、且識上帝、 8然不愛人者幷不識上帝、因上帝即愛也、 9為此上帝之愛已顯現于我等、係上帝遣其獨生子降世、為我等藉彼而得生命、 10非我儕愛上帝、乃彼曾愛我等、乃遣其子為我等罪復和之祭、愛即在此也、 11〇所愛者歟、上帝既如此愛我等、則我儕亦當相愛、 12〇從未有人得見上帝者、若我儕相愛、則上帝必居于我等內、而其愛在我等中得成全、 13彼由其神賜我等、則我等由此而知居于彼內、彼亦居我等內、 14父遣子為普世之拯救者、我儕見之、亦為之作証、 15凡承認伊伊穌斯為上帝之子者、則上帝必在彼居之、彼亦在上帝居之、 16我儕識且信、愛乃上帝與我等所有、我儕已識且信之、上帝即愛也、居于愛者即居于上帝、而上帝亦在彼居之、 17〇由是愛成全于我等、迨至審判日、我等得毅然、蓋彼如何、我儕在世亦如何、 18愛中無畏葸、惟完全之愛、克逐畏葸、蓋畏葸即苦難也、凡懼者不成全于愛、 19我儕愛彼、因彼先愛我等矣、
第七四節誦
20〇人若言我愛慕上帝、而憎惡其弟兄、乃為謊言者也、蓋所見之弟兄而不愛之、焉能愛未見之上帝耶、 21愛上帝者亦當其弟兄、此誡命乃我儕受於彼者也、