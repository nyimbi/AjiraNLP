1  〇安息日既過、七日之首日、黎明時、瑪格達剌之瑪利亞與他瑪利亞來為觀墓、 

2  而顧、地作大震、蓋有主之天神自天降下、來至、移開墓門之石、即坐其上、 

3  其容貌如電、其衣白如雪、 

4  守者懼之、而戰慄幾若死、 

5  然天神對婦曰、爾等勿懼、蓋我知爾等尋被釘十字架之伊伊穌斯、 

6  彼不在此、蓋如其所言已復活、前來觀主所臥之處、 

7  且速往告其門徒曰、彼由死中已復活、且顧、伊先爾等往戞利列亞、在彼將見之、顧、我已告爾等也、 

8  彼等疾離墓、急出、又懼又大喜、趨奔為報其門徒、 

9  于往報其門徒時、而顧、伊伊穌斯遇之曰、慶哉、彼等來就為抱其足而拜之、 

10  其時、伊伊穌斯語之曰、勿懼、往報我弟兄、使彼等往戞利列亞、而在彼將見我、 

11  彼等既往之時、顧、有防兵中數人來入城、將一切所有者、悉報司祭首等、 

12  彼等偕長老相集、共謀以足銀枚予兵卒、 

13  曰言哉、其門徒夜來、在我等眠時、而竊盜之、 

14  倘此聞於方伯、我等將勸解之、保爾等無虞、 

15  彼等受銀枚如所教者而行、此言徧傳于伊屋叠亞人中至于今日、 第百十六節誦 

16  〇十一門徒往戞利列亞、即上伊伊穌斯所命彼等之山、 

17  及見彼則拜之、然有猶豫者、 

18  伊伊穌斯來就語彼等曰、在天在地諸權、皆已賜我、 

19  故爾等往傳教于萬民、予彼等授洗因父及子及聖神之名、 

20  訓彼等守凡我所誡爾等者、且顧、我偕爾等於永日、直至世之終末、阿民、 瑪特斐聖福音經終 記經中有二十八章 堂中有一百一十六節誦

