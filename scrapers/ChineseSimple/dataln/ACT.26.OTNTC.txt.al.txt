1  〇阿格利葩向葩韋泐曰、許爾為己陳述、葩韋泐伸手伸訴曰、 

2  阿格利葩王歟、我將凡為伊屋叠亞人所訟我之事、今日得伸訴于爾面前、我以為幸甚、 

3  况爾深知伊屋叠亞人之例、與所爭論之諸端、故我求爾寬以聽我、 

4  我自幼之度生、乃自始居我民中、在耶魯薩利木、伊屋叠亞人皆已知之、 

5  彼等若願為我作証、則素知我尊我等宗教至嚴之門、度生為發利些乙人、 

6  〇今我立此受審判、乃因望上帝向吾列祖所許者、 

7  即吾十二支沠晝夜熱心事奉、所冀望其必成就者、阿格利葩王歟、我為此冀望被伊屋叠亞人所訟、 

8  何也、上帝使死者復活、爾曹以為不可信乎、 

9  昔我亦以為那作列特人伊伊穌斯之名、當以多方攻之、 

10  在耶魯薩利木我曾行此、且領司祭首之權、將列聖中多人關閉于獄、彼等被殺之時、我應諾之、 

11  又在諸會堂、我屢屢苦害彼等、強使毀謗伊伊穌斯、攻之益狂、窘逐之至外城、 

12  〇爰領司祭首之權、及委任、而往達瑪斯克、 

13  王歟、我在正午途中倏見自天有光、較日更耀、環照我與同行者、 

14  我衆皆仆地、聞有聲以耶烏雷乙語向我言曰、薩烏泐、薩烏泐、何窘逐我、爾踏莿而行難矣哉、 

15  我曰主歟、爾為誰、彼曰、我乃爾窘逐之伊伊穌斯、 

16  爾起而足立、蓋我為此顯現於爾、欲選擇為我之役及作証者、乃為爾所已見與我將示爾者、 

17  今我拯救爾脫伊屋叠亞民、及異邦人、而今我遣爾往就之、 

18  以啓其目、為轉暗就光、離薩他那之權、歸于上帝、使之因信我而致得罪赦、與列聖同獲嗣業、 

19  是以阿格利葩王乎、我不違背天之顯現也、 

20  乃首先在達瑪斯克、次耶魯薩利木及伊屋叠亞之徧地、至列邦傳教使衆悔改、以轉歸上帝、所為者乃堪應之悔改、 

21  〇緣此伊屋叠亞人執我於殿、欲裂殺我、 

22  然我蒙上帝之佑、至今日猶存立、我在大者小者前作証、除諸先知及摩伊些乙所言此將成者外、毫無他言、 

23  即合利斯托斯當受苦難、乃首先由死中復活者、以光傳于斯民及異邦、 

24  彼如此伸訴之時、斐斯特大聲曰、葩韋泐歟、爾狂矣、博學反致爾為狂、 

25  彼曰、尊憲斐斯特歟、我非狂也、我所陳者、即眞實正慧之言、 

26  蓋王深知此事、故我毅然言于其前、因此事非行於僻隅、我絕不以為有何所隱於彼也、 

27  阿格利葩王歟、爾信先知乎、我知爾信也、 

28  阿格利葩謂葩韋泐曰、爾幾乎勸我為合利斯提昂人矣、 

29  葩韋泐曰、我祈禱上帝、或幾者乎、或全者乎、不獨爾一人、為凡今日聽我者、亦成如我然、惟除此縲絏之外耳、 

30  彼言此畢、王與方伯及韋利尼喀、幷諸同坐者皆起、 

31  退而相議曰、此人所為無一當死、或縲絏之罪、 

32  阿格利葩謂斐斯特曰、此人若不上吿楷薩兒、則可釋放之、於是方伯審定、解送之就楷薩兒、

