1  〇伊伊穌斯言此後、偕其門徒出往碣德隆、一溪外、在彼有園、彼與其門徒入其中、 

2  賣之者伊屋達亦識其處、因伊伊穌斯偕其門徒屢集于彼、 

3  故伊屋達帶兵卒一隊、及屬司祭首與發利些乙之下役、以火炬、以燈燭、以器械、而來至此處、 

4  伊伊穌斯既知凡將來及己者乃出、謂彼等曰、爾等尋求誰耶、 

5  彼等答之曰、那作列乙伊伊穌斯也、伊伊穌斯向彼等曰、是我也、賣之者伊屋達亦與彼等偕立、 

6  彼言是我之時、彼等退後而仆于地、 

7  故彼復問之曰、爾等尋求誰耶、彼等曰、那作列乙伊伊穌斯也、 

8  伊伊穌斯答對、我已吿爾等、是我也、爾等若尋求我、此輩可容之去、 

9  是為應彼前所吿之言、即爾所賜我者、其中我未滅亡一人、 

10  錫孟撇特兒有刀拔之出、即砍司祭首之僕、削下其右耳、其僕名瑪泐合、 

11  故伊伊穌斯謂撇特兒曰、將爾刀入鞘、父所予我之爵、我豈不飲乎、 

12  兵隊及千夫長與伊屋叠亞人之下役等執伊伊穌斯、而縛之、 

13  先拽至昂那前、乃是歲之司祭首、喀伊阿發之岳父、 

14  即此喀伊阿發、乃先向伊屋叠亞人議云、一人為民死、乃有益于我等、 

15  錫孟撇特兒與別一門徒從伊伊穌斯、此門徒為司祭首所識者、同伊伊穌斯入司祭首之外院、 

16  而撇特兒立于門外、故司祭首所識者、其別門徒出吿守門之女、遂引撇特兒入內、 

17  守門之女向撇特兒曰、爾亦此人之門徒乎、彼曰非也、 

18  僕與下役等因寒熾炭、立向而煖、撇特兒亦彼等立向而煖、 

19  司祭首以其門徒及其教問伊伊穌斯、 

20  伊伊穌斯答之曰、我顯然吿于世矣、我常教訓在會堂及殿中、在彼伊屋叠亞人常相聚集、我于隱者、幷毫未吿之、 

21  胡為問我、可問聽之者、我與彼等何言、顧此輩知我所言、 

22  彼言此時、旁立一下役批伊伊穌斯頰曰、爾對司祭首如是乎、 

23  伊伊穌斯答之曰、我言若惡、則作証其惡、若善何批我乎、 

24  昂那縛之、送至司祭首喀伊阿發、 

25  錫孟撇特兒在彼、立而向煖、有語之曰、爾亦其門徒之一乎、彼避諱之曰、否、 

26  司祭首之一僕、為撇特兒削耳者之親屬曰、我非在園中見爾偕彼乎、 

27  撇特兒復避諱、而鶏忽鳴矣、 第五九節誦 

28  〇彼等拽伊伊穌斯自喀伊阿發至公廨、時已平旦、彼等不入公廨、免受污染、乃欲食葩斯哈、 

29  批刺特出外、向彼等曰、爾曹緣何案訟此人、 

30  彼等答之曰、彼若非行惡者、則我等不解交之于爾、 

31  批刺特謂彼等曰、爾曹取之、按爾等之法律審判之、伊屋叠亞人語爾曰、我儕無權殺人、 

32  是為應伊伊穌斯之言、預示將如何死而死、 

33  批刺特復入公廨、召伊伊穌斯而語之曰、爾是伊屋叠亞人之王乎、 

34  伊伊穌斯答之曰、爾言此由己乎、抑他者以此我吿爾乎、 

35  批刺特答對、我豈伊屋叠亞人乎、爾邦與司祭首將爾解交于我、爾何為、 

36  伊伊穌斯答對、我國不屬此世、我國若屬此世、則我諸僕必為我戰征、免我解交于伊屋叠亞人、然今我國非由此也、 

37  批刺特語之曰、然則爾果為王乎、伊伊穌斯答對、爾言我為王、我為此而生、我為此來于世、欲為真理作証、凡由真理者、則聽我之聲、 

38  批刺特語之曰、真理何也、言此後復出就伊屋叠亞人、而語之曰、我在彼未見一罪、 

39  爾曹有例、在葩斯哈當為爾等釋放一人、 

40  故爾曹願我為爾等釋放伊屋叠亞人之王乎、衆復呼曰、非此者、乃瓦拉瓦、夫瓦拉瓦、盜賊也、

