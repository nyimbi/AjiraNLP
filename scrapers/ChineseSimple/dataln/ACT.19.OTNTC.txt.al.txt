1  〇阿坡羅斯在適凌福時、葩韋泐經行高上之地、至耶斐斯遇數門徒、 

2  向之曰、爾曹信後曾受聖神否、伊等吿之曰、聖神有否、我儕未之聞也、 

3  彼向之曰、然則爾曹因何而領洗、伊等曰、因伊鄂昂之洗禮耳、 

4  葩韋泐曰、伊鄂昂以悔改之洗禮授洗、謂民曰、當信後我而來者、此即合利斯托斯、伊伊穌斯、 

5  彼等聞之、因主伊伊穌斯之名而領洗、 

6  適葩韋泐按手其上、聖神降臨之、彼等即言各方言及預言、 

7  其人數約有十二、 

8  彼入會堂、毅然而傳言三月、為上帝之國論且勸之、 

9  〇既有數人、固執不馴順、而於衆庶前毀謗主之道、彼即離之、分出門徒、日日在提郎之學校辯論、 

10  如是者二年、致凡居阿錫亞者、與伊屋叠亞人希臘人皆聞主伊伊穌斯之言、 

11  上帝藉葩韋泐之手行非常之異能、 

12  致有取其身之首巾、或襜衣、加諸病者、病即退、邪魔即由之出、 

13  有遊行誦咒者數伊屋叠亞人、乃有邪神者、起用主伊伊穌斯之名、曰、吾藉葩韋泐所傳之伊伊穌斯詛咒爾等、 

14  行此者乃伊屋叠亞人一司祭首斯楷瓦某七子也、 

15  邪神對之曰、伊伊穌斯我知之、葩韋泐亦識之、然爾曹誰耶、 

16  惡神所憑之人跳躍攻其身、勝而伏之、且使彼等裸而傷、逃出其家、 

17  凡居耶斐斯之伊屋叠亞人及希臘人皆知之、驚駭徧其衆之身、而尊崇主伊伊穌斯之名、 

18  信者中多人來至、皆承認自訴其事、 

19  且有素行邪術者、多集其書焚于衆前、合其價而值銀五萬底拿利乙 

20  主之言如此生長及強健、 

21  既成全之、葩韋泐定意經行瑪楷多尼亞及阿哈伊亞、往耶魯薩利木、曰、我往彼處之後、當觀羅馬而已、 

22  乃遣事之者、提摩斐乙及耶拉斯特二人往瑪楷多尼亞、而自暫留于阿錫亞、 

23  其時因主之道、有騷動非小、 

24  蓋有銀工名底密特利乙素做阿兒帖密達之銀龕、供銀匠活計不少、 

25  乃集聚其人及業此藝者、曰、諸公、爾曹知我儕賴此業獲利、 

26  爾等且見且聞之、不祗于耶斐斯、乃幾徧于阿錫亞矣、此葩韋泐勸之、改變多人、言藉人手所做者、非上帝也、 

27  此危不獨我等之分業為人所藐視、即大女神上帝阿兒帖密達之殿亦歸于烏有、而且其威嚴亦將滅、其乃被全阿錫亞及普天下所敬者、 

28  衆聞之、而滿大怒、呼曰、大哉、耶斐斯之阿兒帖密達、 

29  舉城盈滿擾亂、執葩韋泐之同行者、瑪楷多尼亞人、戞伊乙及阿利斯他兒合、衆同心衝擁、入觀劇塲、 

30  時葩韋泐欲入民中、門徒不許之、 

31  有阿錫亞宗伯中數人為其友、遣人就而勸之、勿自投觀劇場、 

32  時人衆喧譁不一、因會集紛亂、多半不知為何而聚集、 

33  由民中舉出阿列克桑德兒、伊屋叠亞人邀之出、阿列克桑德兒搖手欲申訴於民衆、 

34  衆知其為伊屋叠亞人、則衆人同聲約二小時、呼喊曰、大哉、耶斐斯之阿兒帖密達、 

35  該司書彈壓民曰、耶斐斯人歟、誰不知耶斐斯城事奉大女神阿兒帖密達及底鄂撇他、 

36  此事不能爭、則爾等當安靜、不可造次、 

37  爾等曳此人來、然彼未曾偷竊殿物、亦未謗讟爾等之女神、 

38  若底密特利乙及偕彼之工匠與人搆訟、自有審判所及方伯在焉、可任彼等互相質訟也、 

39  爾曹若尋求他事、當在法律會堂定斷也、 

40  蓋我儕有危險、恐因今日之亂、一被控吿、則我等以無因之故、何辭解此紛聚耶、 

41  言此畢、即散會矣、

