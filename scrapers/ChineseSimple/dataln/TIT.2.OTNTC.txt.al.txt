1  惟爾言當合乎醇正之教、 

2  即勸老人當謹愼、端莊、廉潔、於信、於愛、於忍皆當醇正、 

3  勸老婦容止亦當合乎聖潔、勿讒毀、勿嗜酒、以善教誨、 

4  使少婦愛夫、愛子、 

5  自禁、貞節、處家良善、順服其夫、免上帝之言受謗、 

6  亦當勸幼男自禁、 

7  爾當於一切顯己為善事之模範、於傳教純全、端莊、無偽、 

8  醇正之言無疵可摘、使仇敵自愧、蓋對我等毫無言可責、 

9  勸奴僕當順服其主、在凡事取其悅、勿違其言、 

10  勿窃取、乃顯盡忠信、以致於一切為吾拯救者、上帝教之飾、〇 第三百零二節誦 

11  蓋上帝之恩寵已顯著、乃施救於衆人、 

12  教訓我等離不虔敬及世俗之情慾、當以自禁、公義、虔敬在此世度生、 

13  以待有福之望、與大哉上帝吾拯救者伊伊穌斯合利斯托斯榮光之顯現、 

14  彼為我等捨己、以救贖我等脫於凡不信、又潔淨我等為其所選之民、熱心為善事者、 

15  爾當以此言之勸之、且以諸權督責之、勿使人輕視爾、

