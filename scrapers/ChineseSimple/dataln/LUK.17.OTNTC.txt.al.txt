1  彼向其門徒曰、禍哉、引誘不能不來惟由之而來者、 

2  與其引誘此小子中之一、甯以磨石懸其頸投于海、 

3  〇自慎、若爾弟兄得罪爾、則戒之、若悔改則恕之、 

4  若一日七次得罪爾、又一日七次自省反向爾曰、我悔矣、而當恕之、 

5  宗徒謂主曰、使我儕之信益加、 

6  主曰、若爾等有信如芥種、即命此桑拔根而植于海、伊必聽爾、 

7  爾等中誰有僕、或耕或牧、彼自其田而歸後、遂命之曰速席坐乎、 

8  然豈不曰、備我晚飱、束帶事我、我待我飲食畢後、爾可飲食乎、 

9  因其遵所命者、豈謝其僕乎、我意不然、 

10  如此爾曹盡行所命爾者、亦當曰、我等乃無益之僕、行所當行者耳、 

11  適彼往耶魯薩利乙、必經撒瑪利亞及戞利列亞之間、 第八五節誦 

12  〇彼入一村之時、有十患癩者、迎遇之遠立 

13  揚聲曰、伊伊穌斯師歟、矜憐我等、 

14  彼視之曰、往哉、示己于列司祭、適彼等往、行時則潔矣、 

15  其中一人見己已愈、即反以大聲榮光上帝、 

16  俯伏于其足下稱謝之、其乃薩瑪利亞人也、 

17  伊伊穌斯對之曰、潔者非十人乎、其九者安在、 

18  此異族人外、未見一人反而歸榮光上帝者乎、 

19  遂語之曰、起、往哉、爾之信拯救爾矣、 第八六節誦 

20  〇發利些乙人有所問者、何時上帝之國臨格、彼答之曰、上帝之國不顯然而臨格、 

21  並無人謂、顧、其在此、或顧、在彼、因上帝之國即在爾等衷、 

22  又謂門徒曰、有日將至、爾等欲見人子之一日、而不得見也、 

23  人將告爾等、顧、在此、或顧、在彼、勿往、勿從、 

24  蓋如電閃、在天此涯、而光在天彼涯、而人子在其日、亦如是然、 

25  彼當先受多苦、為此世所棄、 第八七節誦 

26  〇如在諾乙之日、在人子之日亦將如是也、 

27  人皆飲食嫁娶、至諾乙入方舟之日、洪水至、滅亡一切、 

28  又如在羅特之日亦同、人皆飲食、買賣、栽種、建造、 

29  至羅特出莎多木之日、自天投硫磺及火而滅亡一切、 

30  人子顯日、亦如是日、 

31  當日、凡在屋上者、而器具在室、勿下取之、凡在田者、勿退歸、亦如是、 

32  宜記憶羅特之妻、 

33  凡求拯救其生命者、反喪之、而喪之者、反生存之、 

34  我告爾等、其夜二人同在一榻、一見取、一見遺、 

35  二婦同磨一見取、一見遺、 

36  二人在田、一見取、一見遺、 

37  彼等對之曰、主歟、何在、彼語之曰、屍之所在、雕鷹聚集在焉、

