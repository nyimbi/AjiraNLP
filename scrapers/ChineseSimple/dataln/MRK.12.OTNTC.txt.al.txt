1  〇遂起以譬喻告之曰、有人樹葡萄園、以籬環之、掘酒醡、建望樓、即託之予園丁、而他往、 

2  及期、遣一僕就園丁、為由園丁收葡萄園之果、 

3  彼等執而扑之、使之空返、 

4  復遣他僕就之、又以石傷其首、淩辱而逐之、 

5  復遣別者、又殺之、以及餘衆、或扑、或殺、 

6  其尚有一愛子、卒遣之曰、必愧于我子、 

7  乃園丁相語曰、此乃嗣子、同往殺之、業將歸我矣、 

8  遂執而殺之、棄于葡萄園外、 

9  葡萄園之主將何為、必至而滅園丁、以葡萄園託他人、 

10  爾等豈未讀此經乎、工師所棄之石、彼成為隅頂、 

11  此由主所成者、而在我等之目前為奇焉、 

12  彼等謀求執之、而懼民、蓋覺彼設此喻指彼等而言、乃置之而去、 第五四節誦 

13  〇後遣發利些乙及伊羅德黨中數人就之、欲依其言而陷之、 

14  此等就彼、謂之曰、師歟、我儕知爾乃真者、不偏視人、因不以貌取人、乃洵然傳上帝之道、納稅予楷薩兒、可否、納乎、抑不納乎、 

15  彼知其詐、曰、何為試探我、將銀一枚取來予我觀之、 

16  遂取至、彼謂伊等曰、斯像及號為誰、對曰、屬楷薩兒、 

17  伊伊穌斯答曰、属楷薩兒者、爾等予楷薩兒、屬上帝者上帝、彼等奇之、 第五五節誦 

18  〇有薩督楷乙人、素言無復活者來就之、問曰、 

19  師歟、摩伊些乙筆以吿我云、若兄死、遺其妻而無子、其弟娶其婦、生子為兄之嗣、 

20  有兄弟七人、第一娶妻而死無遺子、 

21  第二娶之亦死、而未遺子、第三亦然、 

22  七人娶之、皆未遺子、厥後婦亦死、 

23  故於復活之時、伊等復活、此婦為誰之妻乎、蓋七人皆娶之為妻、 

24  伊伊穌斯答之曰、爾等為此豈不迷惑乎、不知聖經及上帝之能力、 

25  蓋由死中復活之時、不娶不嫁、乃如諸天神在天、 

26  論諸亡者如何復活、豈未讀于摩伊些乙書、上帝在荊棘中向之曰、我係阿烏拉阿木之上帝、伊薩阿克之上帝、亞適烏之上帝、 

27  非死者之上帝、乃生者之上帝也、是以爾等惑甚、 第五六節誦 

28  〇自學士中有一人聞其辯論、又見應對甚善、就而問曰、在一切誡中何為第一者、 

29  伊伊穌斯答之曰、在一切誡中第一者云、伊斯拉伊泐人聽之哉、主我衆之上帝、乃獨一主、 

30  又當盡爾心、盡爾靈、盡爾智、盡爾力、愛主爾之上帝、此乃第一之誡、 

31  第二者亦猶是、當愛爾之親隣如己、大誡未有大于此者、 

32  學士向之曰、善哉、師歟、所言誠是、上帝乃獨一、其外無他也、 

33  愛之即盡心、盡智、盡靈、盡力、又愛其親隣如己、乃勝于一切全燔及祭祀、 

34  伊伊穌斯見其應對敏慧、語之曰、爾離上帝國不遠矣、自是無敢問之者、 

35  伊伊穌斯又于殿中教誨而對曰、學士何言合唎斯托斯為達微德之裔乎、 

36  蓋達微德藉聖神而自言曰、主向我主云、坐于我右、迨我將爾之譬敵、置為爾之足凳、 

37  夫達微德自稱之為主、如何又為其子乎、衆民聞之而樂焉、 第五七節誦 

38  〇又于其教訓中向彼等曰、慎防學士、彼好穿長衣、喜于市廠問其安、 

39  及於會堂首位、筵席間上座、 

40  侵吞嫠婦之家產、而佯為長祈禱、此等受刑更重也、 

41  伊伊穌斯對錢匱而坐、見民以錢投錢匱、有多富者投之多、 

42  又一貧嫠來而投二枚、合一適得朗特 

43  彼乃召其門徒而向之曰、我誠吿爾等、此貧嫠所投于錢匱者、較衆所投者多矣、 

44  蓋衆由其盈餘投之、而此則由其不足、而盡投其所有者、是其生業也、

