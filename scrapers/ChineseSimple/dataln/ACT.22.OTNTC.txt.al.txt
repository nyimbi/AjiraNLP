1  列位父兄歟、請聽我今日向爾等之表白、 

2  彼等聞其以耶烏雷乙之方言向彼等宣吿、則越加靜默、又曰、 

3  我乃伊屋叠亞人生於乞梨乞亞之他兒斯、在此城受教育于戞瑪梨伊泐之門下、詳習列祖宗之法律、為上帝之銳志者、如今日爾衆然、 

4  我曹亦窘迫斯道、以致之於死、無論男女縛而解之于牢獄、 

5  如司祭首與諸長老為我作証、蓋我受其達兄弟之書、往達瑪斯克、欲縛居彼者、拽至耶魯薩利木以受刑、 

6  我行近達瑪斯克、時約日中、忽自天有大光環繞我、 

7  然我即仆於地、聞有聲謂我曰、薩烏泐、薩烏泐、何為窘迫我、 

8  我答曰、主歟、爾為誰、彼向我曰、我乃爾所窘逐者那作列特之伊伊穌斯也、 

9  偕我同在者見光而驚懼、惟未聞向我所言之聲、 

10  我曰、主歟、我當何為、主又向我曰、起哉、往達瑪斯克、凡為爾所擬定當行者、在彼將有人吿爾、 

11  因其光之耀、目不能見、偕我在者援我手、引至達瑪斯克、 

12  有一人名阿那尼亞、循法律虔敬、為諸同城之伊屋叠亞人所稱譽者、 

13  其來就我、立而與我曰、兄弟薩烏泐、得明哉、我立時望見之、 

14  乃又曰、我列祖之上帝預選爾、俾爾知其旨、得見義人、且聽其口之聲、 

15  使爾以所見所聞者、於衆人前為彼作証、 

16  今爾何遲緩乎、起哉、呼籲主之名領洗、以滌洗爾之諸罪、 

17  後我歸耶魯薩利木、在殿祈禱之時、神出于外、 

18  我見彼主謂我曰、急力速出耶魯薩利木、因其人不納爾為我之証也、 

19  我曰、主歟、彼等皆知、我素將信爾者下于牢獄、且仆之于諸會堂、 

20  又為爾作証者斯帖芳、其血見流之時、我旁立喜其死、而守殺彼者之衣服、 

21  彼向我曰、往哉、我將遠遣爾就列邦、 

22  彼等聽至此言、于是揚其聲曰、此類之人、以去之于世、不可容其生、 

23  彼等喧呼、置衣颺塵於空中時、 

24  千夫長命曳之入營堡、言當以鞭拷訛之、欲知何故向彼喧呼、 

25  方以革帶繫之時、葩韋泐向旁立之百夫長曰、為羅馬人者、未定其罪、而鞭之可乎、 

26  百夫長聞之往吿千夫長曰、慎爾所為、蓋此人乃羅馬人也、 

27  千夫長來就之問曰、吿我爾果係羅馬人否、彼曰、誠哉、 

28  千夫長對曰、我得入羅馬民籍、乃以多金捐之者、葩韋泐曰、我乃生而然者、 

29  於是拷訛者立退離葩韋泐、千夫長知其為羅馬人、而已縛之、乃驚懼焉、 

30  次日、欲知實情、因何故伊屋叠亞人訟之、遂解其縛、令司祭首諸長及全公會皆來聚集、提葩韋泐出、而立之于衆前、

