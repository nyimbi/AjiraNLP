1  小子歟、爾曹當因主順從父母、蓋此乃合宜、 

2  孝敬爾父母、此為首誡、有應許者、 

3  蓋云、吉祥必及爾身、而延壽于世、 

4  爾儕為父者、亦不可激爾子怨怒、乃以主之教及訓養育之、 

5  僕役依肉身以敬畏戰慄、順從其主、用爾心樸實、如順從合利斯托斯、 

6  勿如要譽人者、在目前服事、惟如合利斯托斯之僕、由心遵行上帝之旨、 

7  慇懃服事如主、然非如人、 

8  當知或僕役、或自由、各行其善、此乃由主所受、 

9  主人亦當如此向之而行、勿壓力之、可知在爾等之上、在彼等之上、在天亦有主、在彼無偏情也、 第二百三十三節誦 

10  〇我弟兄乎、始終爾曹以主及其力之大能而堅固、 

11  披上帝全分之甲胄、為爾等克敵魔鬼之詭計、 

12  因我儕之戰征、非對血氣、乃對首領權柄、今世幽暗之王、空中之諸惡神也、 

13  為此爾曹當取上帝全分之甲胄、為在凶日可敵之、且獲全勝而得立、 

14  是以爾儕以眞實束爾腰、以義甲為衣、 

15  納爾備傳福音安和之履、 

16  爾曹首先取信德之盾、以之克滅凶惡者之諸火箭、 

17  再取拯救之兜鍪、與神靈之劍、即上帝之言、 第二百三十四節誦 

18  〇以諸祈禱、及祝吿、時時用神靈懇求、且為諸聖、專此儆醒、事事忍耐祈禱、 

19  並為我、俾賦我之言、藉我口毅然得啟、以傳福音之奧秘、 

20  因此我在縲絏之中、使我為之放胆、以言何我所宜、 

21  願爾儕亦知我之所行、我愛弟在主忠信之執事、提吸克必述吿爾等一切、 

22  其乃我專此遣就爾等、使爾曹知我等之景況、以安慰爾等心、 

23  願上帝父及主伊伊穌斯合利斯托斯賜諸弟兄安和、愛與信、 

24  並願恩寵與諸恒愛吾主伊伊穌斯合利斯托斯者偕在焉、阿民、 葩韋泐達耶斐斯人書終 其中有六章 堂中二十節誦

