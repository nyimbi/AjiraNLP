1  〇諸稅吏及罪人近就彼、以聽之、 

2  而發利些乙及學士等怨之曰、彼納罪人與之共食焉、 

3  彼向伊等設此譬喻曰、 

4  爾等中何人有百羊而亡其一、豈不捨九十九隻于曠野、而往追其亡者、以至獲之、 

5  獲之則喜、負于其肩、 

6  歸家會集其友與隣、謂之曰、偕我同喜、因我將亡羊已獲矣、 

7  我告爾等、如是在天為一罪人悔改者、較為九十九不需改悔之義人、喜尤大也、 

8  或何婦有十枚錢、失一枚、豈不燃燈掃室、切尋求以至獲乎、 

9  獲之則會己友與隣、謂之曰、偕我同喜、因我將所失之金錢已獲矣、 

10  我告爾等、在上帝之天神面前、為一悔改之罪人、有喜亦如是也、 第七九節誦 

11  〇彼曰、某人有二子、 

12  其次子謂父曰、父歟、請以屬我產業之分予我、彼遂以產業分伊等、 

13  不久次子盡收所有、旅往遠方、放蕩度生、浪費其產業、 

14  耗盡其一切、適在其地、起大飢饉、彼始覺窘困、 

15  乃往賴住其地一民家、其人遣之于其田以牧豕、 

16  欲以猪所食之荳莢充腹、而無人予之、 

17  既而自省悟曰、我父如許傭人、其糧有餘、而我餓死乎、 

18  我起而往就我父、向之曰、父歟、我獲罪于天、及爾面前、 

19  我已不堪稱為爾子、作我如爾傭人之一、 

20  乃起而就其父、尚在遠之時、其父見而憐憫之、趨抱其頸口親之、 

21  子向之曰、父歟、我獲罪于天、及爾面前、我已不堪稱為爾子、 

22  父命其諸僕曰、取至美之服衣之、施戒指于其手、而履其雙足、 

23  牽肥犢宰之、我儕食而歡喜、 

24  因我此子死而復甦、失而又得矣、衆漸歡喜、 

25  其長子在田、歸近家、則聞樂舞、 

26  召一僕問曰、斯乃何事、 

27  僕曰、爾弟歸、爾父已宰肥犢、因得之無恙、 

28  乃發怒、而不欲入、其父出勸之、 

29  彼對其父曰、顧、我事爾多年、未嘗違爾命、爾未以山羊羔賜我、俾我與友共樂、 

30  此子乃挾妓、耗盡爾產業者、來時、則爾為之宰肥犢也、 

31  彼對之曰、子爾常偕我、我所有者皆属爾、 

32  當欣喜快樂、因爾此弟死而復甦、失而又得矣、

