1  〇彼又謂其門徒曰、某富人有管家、乃被人訴告之、以其耗費其產業、 

2  乃呼之曰、我所聞爾等、何也、可回覆爾管家之言、蓋爾不得仍為管家、 

3  管家心內云、我主奪我管家、我將何為、鋤則無能、乞則可恥、 

4  我知所為、待我被辭于管家時、人必接我于其家、 

5  凡負主人債者、一一呼之來、謂第一者曰、爾負我主幾何、 

6  其對曰、油一百簍、告之曰、取爾之券、亟坐、書五十、 

7  又向別者曰、爾負幾何、曰、麥百斛、告之曰、取爾之券、書八十、 

8  主人誇譽不義之管家、因其所行之巧也、盖此世之子、於此類人、較光明之子尤巧也、 

9  我告爾等、以不義之財為己作結友、至爾等匱乏時、為彼等接爾等于永遠之宅矣、 第八一節誦 

10  〇於小者忠、于大者亦忠、于小者不義、于大亦不義、 

11  若爾等以不義之財為不忠、誰以真者託爾等耶、 

12  若爾等于屬人者為不忠、誰以屬爾等者予爾耶、 

13  未有一僕能事二主、蓋或惡此而愛彼、或重此而輕彼、爾等不能事上帝及瑪摩那 

14  發利些乙之好利者聞此一切而哂之、 

15  彼向伊等曰、 第八二節誦 〇爾等在人前自稱為義、但上帝知爾之心、蓋于人前為崇高、在上帝前為厭惡也 

16  法律及諸先知至伊鄂昂為止、從此乃宣傳上帝之國、凡勉力者入之、 

17  天地之逝較法律中一畫之廢尤易、 

18  凡休本妻而他娶者、為行淫、凡娶被夫所休者、亦為行淫、 第八三節誦 

19  〇有一富人衣紫袍及枲布、日日奢華宴樂、 

20  亦有一貧人名剌咂兒徧生瘡者、臥于其門、 

21  欲飽富人棹下之遺屑、但犬來舐其瘡、 

22  適貧者死、天神等則送之于阿烏拉阿木之懷、而富人亦死、則葬埋之、 

23  在地獄痛苦之間、舉目遙見阿烏拉阿木、與剌咂兒在其懷中、 

24  而呼曰、我父阿烏拉阿木乎、矜憐我、遣剌咂兒使其指尖蘸水凉潤我舌、因我在此火熖中受苦、 

25  阿烏拉阿木曰、子、當憶爾在生時已受爾福、而剌咂兒苦亦然、今彼在此得慰、而爾受苦、 

26  除此一切外、爾我間、限以巨淵、故凡欲由此過爾等不能、由彼至我等亦不得濟、 

27  彼又曰、於是、爾父、速遣之于我父家、 

28  蓋我有兄弟五人、使彼于其前為証、免彼等亦來此痛苦之處、 

29  阿烏拉阿木語之曰、彼等有摩伊些乙及諸先知、可聽之、 

30  彼曰、我父阿烏拉阿木乎、非也、若有由死復活之人就之、彼等將悔改矣、 

31  其時、彼對曰、若不聽摩伊些乙及諸先知、縱由死復活者、彼等亦不信也、

