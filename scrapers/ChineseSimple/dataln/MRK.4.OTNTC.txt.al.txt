1  〇彼復於海濱始教誨、多民集就之、致彼登舟浮海而坐、民皆傍海在陸地、 

2  彼以多譬喻教之、以其教訓謂彼等曰、 

3  聽之哉、顧有播種者出而播種、 

4  播時有落於道旁者、鳥至而啄之、 

5  有落於磽地土薄之處者、因之土不深、立即發萌、 

6  日出則焦萎、因之無根則稿矣、 

7  有落于荊棘中者、起而蔽之、致不結實、 

8  有落於沃壤者、發而長、結實或三十倍、或六十倍、或百倍、 

9  又曰、有耳得聽者宜聽焉、 第十六節誦 

10  〇彼獨居時、環彼者、偕十二者、為譬喻問之、 

11  彼謂之曰、因上帝國之機密、賜爾等知之、于彼外人、皆以譬喻而成、 

12  使彼視者視而不見、聽者聽而不悟、恐轉囘而得罪赦、 

13  又謂之曰、爾等不悟此譬喻乎、又何以識衆譬喻耶、 

14  播者、播言也、 

15  在道旁者、此即受播言者、而將聽之時、薩他那即至、將所播于其心之言而奪之、 

16  播於磽地者此亦係聽言之時、即喜受之者、 

17  惟于己內無根、乃暫時耳、及為道遇艱難、或窘逐、即見誘感也、 

18  而播于荊棘中者此即聽言者、 

19  此世之思慮、及貨財之迷惑、或其他物慾入而蔽、言則不結實、 

20  播於沃壤者、此即聽言者受之、而結實有三十倍、六十倍、百倍、 

21  又語之曰、人執燈來豈為置之于斗下、或牀下、非為置於燈台上乎、 

22  未有隱者而不將顯、藏者而不將露、 

23  凡有耳得聽者宜聽焉、 第十七節誦 

24  〇又語伊等曰、慎所聞者、爾等以何量量諸人、爾等受量亦如是、仍加增于爾等聽者、 

25  蓋有者將予之、然無有者、併其所有者亦將奪之、 

26  又曰、上帝之國亦若是、如人播種于田、 

27  晝夜寢興、種發且長、其不知所以然、 

28  蓋地自然生長、始而苗、繼而穗、後於穗成穀、 

29  其實熟時、即開鐮、因穫時至矣、 

30  又曰上帝之國、我儕何以比之、抑以何譬喻譬之、 

31  如芥種之一粒、將播于地之時、是地上萬種之中至微者、 

32  既種之後、發萌及長成大于諸菜蔬、又長巨歧、直至天空之鳥得棲其蔭下、 

33  以如此之多譬喻言吿伊等、依其所能聽者、 

34  非譬喻不與之言、獨處之時、將一切解釋己門徒、 第十八節誦 

35  〇當其日既暮、又語彼等曰、我儕濟彼岸、 

36  而放民、彼猶在舟、彼等攜之行、他小舟亦偕之行、 

37  颶風大作、浪打舟、至業己將滿、 

38  彼親自于舟尾、枕而寢、有醒之曰、師歟、我儕將亡矣、爾不顧乎、 

39  彼起、禁風斥海曰、默而靖、風即息、大為平靖、 

40  謂彼等曰、何怯如是、何不信乎、 

41  衆大驚駭、互相吿曰、此何人也、風與海亦順之乎、

