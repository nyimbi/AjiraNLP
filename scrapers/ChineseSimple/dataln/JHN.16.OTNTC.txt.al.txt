1  我以此吿爾等、免使爾等受誘感、 

2  人將逐爾等出會堂、 第五三節誦 〇且時將至、凡殺爾等者必以此為事奉上帝、 

3  其將行此、因不識父與我也、 

4  然我以此吿爾等、為爾等時至可記憶之、我曾吿爾等者、自始我未以此吿爾等因我尚偕爾等在也、 

5  而今我往就于遣我者、而爾等中無人問我何往 

6  因我以此吿爾等、則憂盈滿爾等之心、 

7  然我吿真理于爾等、我則為爾等益、蓋我若不往、則撫卹者不來就爾等、若往、則必遣之就爾等、 

8  彼來責世于罪惡、于公義、于審判、 

9  責世于罪者、因不信我、 

10  于義者、因我往就我父、爾曹不再見我、 

11  于審判因此世之王被審判、 

12  我尚有多者吿爾等、但今爾等不能容受、 

13  迨彼乃真理之神來至、將導爾等于凡真理、蓋彼非由己而言、乃以所聞者言之、且以將來者傳示爾等、 

14  彼榮光我、蓋彼取属我者、而傳示爾等、 第五四節誦 

15  〇凡父所有者、亦属我、緣此我已云、彼取属我者、而傳示爾等、 

16  少頃、而爾等不見我、又少頃、而爾等復見我、因我往就父、 

17  于是、其門徒數人相語曰、此何為、即彼吿爾等、而少頃、爾等不見我、又少頃、而爾等復見我、且因我往就父、 

18  故伊等曰、此何為即彼曰、少頃乎、我不知其謂也、 

19  伊伊穌斯知其欲問己、謂之曰我云少頃、不見我、又少頃、而爾等復見我、爾曹以此相尋求乎、 

20  阿民、阿民、我吿爾等、爾曹將哭且哀、而世將喜樂、而爾等將憂愁、然爾等之憂愁、變為喜樂、 

21  婦人臨產、則有憂愁、因其期來至、然生子後、不復記憶其苦、喜有人生于世也、 

22  如是爾等今有憂愁、乃我復將見爾等、而爾等之心將喜樂、且以爾等之喜樂無人奪之、於其日、爾等無所問于我矣、 第五五節誦 

23  〇阿民、阿民、我吿爾等、凡爾等因我名所求于父者、彼將賜爾等、 

24  至今爾等尚未因我名而求、求則必得、致爾等之喜樂充足矣、 

25  我設譬喻以此吿爾等、乃時至、我不復設喻譬吿爾等、乃以父顯然傳示爾等、 

26  于其日、爾等因我名而求、我不為爾等言、係我為爾等感格父、 

27  父自愛爾等、因爾等已愛我、且信我、我是出自上帝、 

28  我由父出、而臨格於世、復離世而往就父、 

29  其門徒向之曰、顧今爾等顯然言語、不設一譬喻而言、 

30  今我儕知爾無所不知、不須人問爾、是以我儕信爾由上帝而出、 

31  伊伊穌斯答之曰、今爾等信乎、 

32  顧時將至、今是矣、爾等皆散、各歸其所、而遺我獨在、然我非獨在、因父偕我在也、 

33  我以此吿爾等、為爾在我則有安和、在世將有患難、乃放膽哉、我已勝世矣、

