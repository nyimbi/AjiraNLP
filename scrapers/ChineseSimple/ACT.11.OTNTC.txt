1宗徒及在伊屋叠亞之兄弟聞列邦亦受上帝之言、 2迨撇特兒上耶魯薩利木、有受割禮者責之、 3曰、爾入就未受割禮者、而偕彼等同食矣、 4撇特兒始按次第述于彼等曰、 5我曾在伊鄂皮亞城祈禱時、愕然神出、見異象、即有一器如大袱、垂四角、自天降下而至我前、 6我注目視之、見內有地上之四足牲畜、野獸、昆蟲、及天空之飛鳥、 7聞有聲向我曰、撇特兒起哉、宰而食之、 8我曰、主歟、斷不可、蓋凡汚穢與不潔者、從未入我口、 9其聲自天又對我曰、上帝所潔淨者、爾勿以為汚穢、 10如是者三次、皆復取上天、 11〇顧即有三人立在所寓之舍、乃自碣薩利亞遣就我者、 12聖神吿我、偕彼等同往、毫無可疑、此兄弟六人亦與我同行、我等入其人之家、 13其述吿我等、如何曾見天神立于其家、而吿之曰、遣人往伊鄂皮亞、延請錫孟稱撇特兒者、 14其將吿爾、于其中爾與爾全家將得救、 15我始言之時、聖神降臨于彼等、如起初臨于我等然、 16其時、我即記憶主之言、曾云、伊鄂昂以水授洗、惟爾等將受洗於聖神、 17故若上帝以平等之賦畀賜彼等、如我等信主伊伊穌斯合利斯托斯者然、我何人、能阻止上帝耶、 18聞此者皆緘默、榮光上帝曰、然則上帝亦賜異邦改悔以得生命、
第二八節誦
19〇因在斯帖芳後所成之窘逐、而諸奔散者皆周遊至肥尼乞亞、乞普兒、昂提鄂吸亞、除伊屋叠亞人之外、未有一人不傳以言、 20其中有乞普兒與乞利湼亞數人入昂提鄂吸亞、亦向希臘人傳主伊伊穌斯福音、 21主之手偕彼等在、有多信而歸於主者、 22彼等之言被聞于耶魯薩利木教會之耳、遂遣瓦兒那瓦往昂提鄂吸亞、 23既來至、得見上帝之恩寵、歡喜、乃勸衆堅定心志恆守于主、 24因彼善人也、且滿被聖神及信德、並有許多民歸就主、 25瓦兒那瓦往他兒斯尋訪薩烏泐、遇之、即携至昂提鄂吸亞、 26彼等一年間聚集于教會、教訓許多民、門徒稱合利斯提昂者、自昂提鄂吸亞為始、 27〇當其日、有先知數人自耶魯薩利木下昂提鄂吸亞、 28其中有一人名阿戞烏起、藉聖神徵普天下將有大饑饉、當克剌烏底亞楷薩兒時、其果有之、 29〇其時門徒定意、依其所有者為供給、送在伊屋叠亞之諸兄弟、 30遂如此行、而托瓦兒那瓦及薩烏泐之手、送就長老等、