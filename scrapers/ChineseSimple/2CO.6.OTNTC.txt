第一百八十一節誦
1〇我儕同勞者、勸爾等勿徒受上帝之恩寵、 2蓋有所言、經載云、於悅納之時、我已聽爾、於拯救之日、我已佑爾、顧、今乃悅納之時、顧、今乃拯救之日也、 3我儕於凡事不使一人窒碍、免我等之職受謗、 4乃於凡事自顯為上帝執事、即以多忍耐、患難、窮乏、困苦、 5朴刑、牢獄、爭亂、勤勞、儆醒、禁食、 6潔淨、知識、恒忍、仁慈、聖神、無偽之愛、 7眞理之言、於上帝之能、執義德之械在左在右、 8於榮光、於恥辱、於惡評、於令聞、似欺偽而眞實也、 9似不為人知而皆知、似死、顧而猶生、似受責罰、而不致死、 10似憂患而常樂、似貧窮而使多人富、似無所有而無所不有、
第一百八十二節誦
11〇适凌福人歟、我口向爾等開啟、心寬廣、 12爾等居我等中非狹、然在爾等心中自狹也、 13我言如論子、爾等亦當自寬廣、以同報我、 14勿與不信者同負一軛、蓋義與不法何分之有、或光與暗何交之有、 15合利斯托斯與韋梨阿兒何契之有、信與不信者何與之有、 16上帝之殿與偶像何同之有、〇蓋爾曹為生活上帝殿、如上帝所曰、我將居於彼等中、我將行於彼等中、我將為彼等之上帝、彼等將為我之民、 17主又曰、爾曹當出於彼等中、而自離之、勿觸汚穢、我則納爾等、 18主全宰者又曰、我將為爾等之父、而爾等亦將為我之子女、