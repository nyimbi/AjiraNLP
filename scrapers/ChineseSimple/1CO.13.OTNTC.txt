1我雖能言人人之方言、及天神之言、若無愛、則我如鳴銅響鈸也、 2我雖能預言、而知一切奧妙及諸知識、並有全信德、致能移山、若無愛、則我如無有、 3我雖盡施我所有者、又捨我身以焚之、若無愛、則與我無益也、〇
第一百五四節誦
4愛乃寬忍、矜卹、愛不嫉妬、愛不矜誇、不驕傲、 5不妄行、不求利己、不發怒、不念惡、 6不喜非義、乃喜眞實、 7包庇一切、信服一切、盼望一切、忍耐一切、 8愛永不跌落、〇預言將息、方言將絕、知識亦將息、 9蓋我儕知識未全、預言未全、 10迨全者來時、不全者將息、 11〇我為孩童之時、則言語如孩童、思念如孩童、謀畧如孩童、及成人、則棄屬孩童者、 12今我儕如隔鏡猜觀、有時覿面相見、今我所知之未全、時我將知之、如我被其所知、 13今此三者存、信也、望也、愛也、其中至大者、愛也