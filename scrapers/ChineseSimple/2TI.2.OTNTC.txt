第二百九十二節誦
福音傳教之職 1〇吾子乎、是以爾當堅固於恩寵、乃在合利斯托斯伊伊穌斯者、 2又在多証者前所聞於我者、當托付於忠信之人、即能教他人耳、 3爾當忍受苦難如伊伊穌斯合利斯托斯善良之軍士、 4凡為軍士不以俗務纏累、致能見悅於募者、 5又角力者若不遵法、則不得冠冕、 6勤勞之農人、先當食其實粒、 7我所言爾當省之、願主賜爾明曉於一切、 8當記念伊伊穌斯合利斯托斯由死復活者、循我之福音乃達微德之裔、 9我為此受苦、至於縲絏、如犯罪者、惟上帝之言不能見縲絏也、 10緣此、我為被選者忍耐一切、亦為彼等由合利斯托斯伊伊穌斯得拯救、並得永遠之榮光、
第二百九十三節誦
虛同論為信教之危 11〇有言可信、我儕若與彼同死、亦必與彼同生、 12我儕若忍耐、亦必同彼為王、我儕若避諱之、則彼亦避諱我等、 13我儕若不信、彼恆居信、盖自不能避諱之 14爾當以此提醒之、在主前誡諭之、勿爭論、是毫無益但足惑亂聽者、 15務立己於上帝前為可嘉者、為無愧之工作、善治眞理之言者、 16汚穢之虛誕爾當避之、由此使不虔之事愈增、 17其言如癰疽、將廣延之、其中有如伊哶湼乙與肥梨特 18彼等迷失於眞理、言復活已過、致傾圮數人之信、 19然上帝之堅基得立、有此印誌云、主知屬己者、又云、凡稱主之名者當遠離於不義、
第二百九十四節誦
20〇巨室之中不第有金器、銀器、亦有木器瓦器、有為貴用、有為賤用者、 21故人若潔己離此則為貴用之器、成聖而合乎主用、為凡善行所備 22爾當遠避幼年嗜慾追求義德、信教仁愛和睦於凡由清心呼籲主者、 23愚魯弗學之辯論、爾當遠避之、因知爭競由是而生、 24然主之僕不可爭競、惟以柔和待衆人、善施教訓、 25以溫柔勸誡悖逆者、庶上帝賜之悔改俾識眞理、 26為彼等脫免魔鬼之網、其擄之以行己意、