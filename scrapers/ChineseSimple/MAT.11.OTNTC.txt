第四十節誦
1伊伊穌斯戒命十二門徒畢、由彼移往其城、為教誨傳道、 2〇伊鄂昂於牢獄聞合唎斯托斯所行者、遣其門徒中之二、 3謂之曰、降來者係爾乎、抑我儕望他人耶、 4合唎斯托斯答之曰、往吿伊鄂昂以爾所見所聞者、 5即瞽者明、跛者行、癩者潔、聾者聽、死者起、貧者福音、 6凡人不疑惑我者福矣、 7彼等去後、舉伊鄂昂語衆民曰、爾等常出曠野、欲何觀耶、為風所動之葦乎、 8乃常出欲何觀耶、服綿輭衣者乎、夫服綿輭衣者、在王宮也、 9然則常出欲何觀耶、先知乎、誠哉、我吿爾等、彼較先知超絕也、 10蓋此即為伊載者、顧我遣我之使在爾面前、先於爾、以備修爾道者、 11我誠吿爾、在婦所生者中、未有起而大於授洗伊鄂昂者、然在天國至小者、較彼猶大、 12自授洗伊鄂昂至今、以力得天國、而用力者奪之、 13蓋諸先知及法律以及預言至伊鄂昂而止、 14且若爾等願接者、即所欲來之伊利亞也、 15有耳得聽者宜聽焉、
第四一節誦
16〇我以誰譬斯世、譬童子於街市坐者、而呼其侶曰、 17我儕嘗吹籥予爾等、而爾等不躍、我儕嘗唱悲歌予爾等、而爾等不哭、 18蓋伊鄂昂至、不食不飲、人言其被魔所附、 19人子至、食且飲、人言顧斯人嗜食好酒、乃稅吏及罪人之友、睿智被其童子以為義、
第四二節誦
20〇其時、伊伊穌斯在諸城內曾施行殊多異能、因彼等不悔改、遂責之曰、 21禍哉、爾霍拉精乎、禍哉、爾微福薩伊達乎、因在爾等中所施之異能、若行于提兒及西東、則彼等早衣麻蒙灰而悔改矣、 22惟我吿爾等、當審判日、提兒及西東較爾等猶易忍受、 23喀撇兒那屋木乎、所升至天而將落於地獄、因在爾中所行之異能、若行於莎多木、則彼至今日尚存、 24惟我誠吿爾、當審判日、於莎多木之地較爾猶易忍受也、 25其時、伊伊穌斯續語曰、父歟、天地之主乎、我讚揚爾、因爾隱藏此由智者達者、而顯之于赤子矣、 26誠哉、父歟、因于爾甘願如是也、
第四三節誦
27〇萬物為父所授於我者、父之外無識子者、子及子所欲示者之外、無識父者、 28凡勞苦負重者來就我哉、而我將賜爾等以安、 29負我之軛而學我、因我心係溫柔謙卑、則爾等將獲爾神靈之安、 30而我之軛是易、我之負是輕矣、