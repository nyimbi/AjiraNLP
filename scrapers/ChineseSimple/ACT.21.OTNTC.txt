1我儕離別彼等、開駛徑行至適斯、次日、至羅多斯、由彼至葩他拉、 2遇一舟欲濟肥尼乞亞、遂登之、而開駛、 3望觀乞普兒、乃撇其左、濟往錫利亞、泊于提拉、蓋舟於彼卸載也、 4遇數門徒居彼七日、彼等感於聖神、吿葩韋泐勿上耶魯薩利木、 5越七日、我儕出行、衆偕其妻子送我等至城外、皆在岸上屈膝祈禱、 6彼此吿別、嗣後、我儕登舟、彼等歸家、 7我儕自提兒航至普托烈瑪伊達、水程盡矣、乃問兄弟安、同居一日、
第四五節誦
8〇次日、葩韋泐與我儕偕彼者出、來至楷薩利亞、入傳福音者肥利普家、與之同居、此人乃執事中七人之一、 9彼有四女皆處女、能預言、 10我儕居彼多日、有一先知名阿戞烏、自伊屋叠亞來至、 11就我等取葩韋泐之帶縛己手足、謂聖神如是云、在耶魯薩利木之伊屋叠亞人、將如是縛此帶之主人、且付之于異邦人手、 12我儕與其地之人聞之、勸葩韋泐勿上耶魯薩利木、 13葩韋泐答對、爾曹何為哭、而傷我心、蓋我為主伊伊穌斯之名、不第受縛、即死于耶魯薩利木亦甘願也、 14我儕見其不受勸、則止、乃曰、憑主之旨而已、 15〇越此數日、我儕束裝上耶魯薩利木、 16有楷薩利亞門徒數人偕我等同來、引至一舊門徒乞普兒人木那松家、為我儕在彼寓之、 17我儕至耶魯薩利木之時、衆兄弟歡然接待我等、 18次日、葩韋泐與我等同入就亞適烏、衆長老亦來集、 19葩韋泐問彼等安、將上帝藉己之職事所成于異邦人中者、一一述之、 20彼等聞之、即榮光上帝、謂彼曰、弟兄乎、爾見伊屋叠亞人信者有數萬、皆有熱心守法律、 21而彼等風聞爾教訓散居列邦之伊屋叠亞人、悉背摩伊些乙之法律、乃曰、勿為其子行割禮、絕不從先祖之例、 22衆聞爾來、民必聚集、將若何、 23於是、當行我儕吿于爾者、偕我等者、有四人曾發誓願、 24爾携此人同行潔禮、代為捐費、俾得剪髮、如此、則衆知前所聞于爾者、歸于烏有、乃爾自亦遵法律而行之也、 25至於信者列邦人、我儕曾達書酌定似此者、使伊等不必守之、惟戒祭偶像者、及血、及勒死者、及姦淫而已、
第四六節誦
26〇其時、葩韋泐携四人于次日同行潔禮、入殿、報吿潔淨之日何時滿足、待為各人先獻物、 27七日將竟、自阿錫亞來之伊屋叠亞人見彼在殿、蠱惑衆庶、措手于彼、 28呼曰、列位伊斯拉伊泐人歟、來助我、此人徧處傳教衆人、攻我民及法律與此所、而且將希臘人引入于殿、並汚穢此聖所、 29蓋衆曾見耶斐斯人特羅肥木偕葩韋泐在城中、故以為葩韋泐必引之入殿、 30於是舉城震動、民趨集、執葩韋泐曳之出殿、其門即閉、 31彼等尋求以殺之時、舉耶魯薩利木擾亂、為之報信傳至營隊千夫長、 32遂遣兵卒與百夫長趨就之、彼等見千夫長及兵卒、扑葩韋泐則止、 33〇其時千夫長進前執葩韋泐、命以二鐵索繫之、而問其為誰、所行何事、 34民衆喧嘩不一、因亂之故、致不能得知實情、乃命曳之入營堡、 35葩韋泐在階之時、因民擁擠、兵卒負之、 36蓋多民隨於後呼曰、取之、 37將入營堡時、葩韋泐謂千夫長曰、我有言吿爾可乎、彼曰、爾知希臘乎、 38然爾非彼耶吉撇特人、昔日作亂、率領四千兇徒出沒於曠野者乎、 39葩韋泐曰、我乃伊屋叠亞人、生於乞梨乞亞之他兒斯、非無名小城之民、今許我向民言、 40彼許之、葩韋泐乃立於階、向民搖手、甚大靜默、遂以耶烏雷乙之方言、語之曰、