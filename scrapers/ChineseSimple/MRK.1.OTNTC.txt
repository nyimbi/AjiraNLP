第一節誦
1〇上帝子伊伊穌斯合唎斯托斯福音經之始、 2如所載于諸先知者云、顧、我遣我之使在爾面前先於爾以備修爾道者、 3在曠野有聲呼預備主道、修直其徑哉、 4伊鄂昂於曠野授洗、而宣傳改悔之洗禮為諸罪之赦免、 5舉伊屋叠亞之境與耶魯薩利木人皆出就之、承認己罪者、乃由彼在伊鄂兒當領洗、 6然伊鄂昂身穿駱駝毛之衣、腰繫皮帶、食則蝗蟲野蜜也、 7且宣傳曰、有勝於我者後我而來、即趨躬解其履之帶亦不堪之、 8夫我以水授洗爾等、而彼將以聖神授洗爾等、
第二節誦
9〇當彼日、伊伊穌斯自戞利列亞之那匝列特來在伊鄂兒當領洗于伊鄂昂、 10即由水而上之時、見天開而神如鴿降臨其上、 11又自天有聲云、爾乃我之愛子、我所喜悅者也、 12既而神引之適野、 13彼居於彼曠野四十日、被試探于魔鬼、與野獸同居、而天神等事奉之、 14伊鄂昂被囚之後、伊伊穌斯來在戞利列亞宣傳上帝國之福音、 15日期已滿矣、上帝之國近矣、改悔信福音哉、
第三節誦
16〇經行近戞利列亞海、見錫孟與錫孟之兄昂德列乙、施綱於海、因係漁者、 17伊伊穌斯語之曰、前來從我、我將使爾等為人之漁者、 18伊等即遺綱從之、 19由此少進、見捷韋叠乙之亞適烏與其弟伊鄂昂在舟補綱、 20既而召之、伊等遺其父偕傭人於舟、而從之、 21衆來至喀撇兒那屋木、既而於逐安息日彼入會堂教誨、 22衆奇其訓、蓋其教人如有權者不同學士等、
第四節誦
23〇彼等至會堂有患邪神者呼曰、 24唉那作列特之伊伊穌斯歟、爾與我等何干、爾來滅我等乎、我知爾為誰、乃上帝之聖者、 25而伊伊穌斯禁斥之曰、宜緘默、由彼出、 26邪神擺弄之大聲號而從之出、 27衆駭異相問曰、此何也、此何新教也、蓋彼以權命邪神、彼等亦順之、 28其聲名即徧揚於戞利列亞之四方、
第五節誦
29〇既而出會堂、偕亞適烏及伊鄂昂來在錫孟與昂德列乙之家、 30錫孟妻之母、偃臥病熱、既而衆吿之於彼、 31彼進前執其手、起之熱即退、伊供事彼等焉、 32薄暮日將落時、有舁諸負病者及負魔者就之、 33舉城聚集於門前、 34彼醫愈多人患雜症者、又逐出多魔鬼、且不許魔鬼發言識其為合唎斯托斯、
第六節誦
35〇早於夜深時、起而出往曠野即在彼祈禱、 36錫孟偕同人追之、 37既遇、乃謂之曰、衆尋爾、 38彼語之曰、我儕往附近鄉邑、為在彼傳教、蓋我為此來也、 39於戞利列亞徧處、在彼等之會堂傳教、而逐魔鬼、 40有患癩者就之、跪其前求之曰、若爾肯能潔我、 41伊伊穌斯憐憫之、伸手觸之曰、我許而潔、 42言畢癩即除之、而其潔淨矣、 43瞋戒之、即逐之、 44語之曰、慎哉、毫勿吿人、乃往示司祭、且為爾之潔淨獻摩伊些乙所命者、以為作証于彼等、 45然其出後起多傳、而揚其聲聞、致彼不得顯然入城、乃在外居於曠野、人人自四方來就之、