1確聞爾等中有淫亂、如此之淫亂在異邦人中亦未之有也、即有某人烝其父之繼室、 2爾曹妄自誇大、而不痛哭、使行此事者見除于爾等中、 3我身雖遠爾等、而神馳左右、如居彼處、為行斯事之人我已判定、 4爾曹因吾主伊伊穌斯合利斯托斯之名、在爾等偕我神會集之時、賴吾主伊伊穌斯合利斯托斯之能、 5付此人予薩他那、以苦其身、為其靈魂於吾主伊伊穌斯合利斯托斯之日得拯救、〇
第一百三三節誦
6爾等自誇非善也、〇豈不知微酵能發全團乎、 7故爾曹當除盡舊酵、為爾等成新團、如無酵然、蓋吾葩斯哈即合利斯托斯、為我等見宰者、 8是以我儕宜祝賀不宜舊酵、亦不以姦惡詭譎之酵、乃以潔淨眞實之無酵、〇
第一百三四節誦
9我曾遺書達爾等、勿與淫行者交、 10然非概指此世之淫行者、或貪婪者、或強奪者、或拜偶像者、若然、則爾曹必湏出世界、 11我今遺書達爾等、若有稱為弟兄而為淫行者、或貪婪者、或拜偶像者、或詬誶者、或沉湎者、或強奪者、如此之人勿與之交、亦勿偕此等共食、 12蓋屬外者與我何與、而非爾曹審判屬內者乎、 13但屬外者有上帝審判之、故爾曹當將惡者除於爾等中、