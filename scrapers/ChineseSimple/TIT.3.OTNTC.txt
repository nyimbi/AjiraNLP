為如何當教訓 1爾當提醒彼等順服衆執政者、秉權者、以備凡善事、 2勿毀謗、勿爭競、乃當柔和、以凡溫柔待衆、 3昔我儕亦為無知者、不順者、迷惑者、嗜慾及佚樂之奴僕、處於怨恨及嫉妬、為可惡者、而互相厭惡、 4迨吾拯救者、上帝之恩寵仁愛顯著之時、 5彼非由我等所行義之功、乃由己之慈憐以重生之洗、及聖神之復新拯救我等、 6彼以其因吾拯救者伊伊穌斯合利斯托斯豐注於我等、 7使我等賴其恩寵而得稱義、只憑望為永遠生命之嗣子、 8此言可信、〇小子提特乎、我欲爾以此確証使信上帝者務行善事、此為美、有益於人、 9愚者之辯論、譜系、爭闘、及法律之爭、爾當遠之、蓋此等為虛妄無益、 10異端人一次二次儆戒之後、則屏絕之、 11盖知如此之人背道及犯罪、乃自行定罪、 12我遣阿兒帖瑪、或提吸克、就爾之時、爾當速來至尼适坡泐就我、蓋我定在彼處過冬、 13夫法律師集那與阿坡羅斯爾當慇懃餽送之、使彼等毫無缺乏、 14為屬我等者亦當務習行善、為所湏之用、免不結果、 15偕我在者皆問爾安、問在信而愛我等者安、願恩寵偕爾衆在焉、阿民、
聖宗徒葩韋泐達提特書終
其中有三章
堂中有四節誦