第一百七十五節誦
1〇緣此我儕蒙恩惠有此職事、而不倦、 2棄隱昧之恥、不行詭譎、亦不混上帝之言、惟彰顯眞實、向凡人之良心、於上帝面前、質己、 3若我等之福音掩蔽、惟為滅亡者掩蔽也、 4即為不信者、乃此世之魔王迷惑其心、免彼等得照福音之光、即合利斯托斯之榮光、乃彼為不可見上帝之像者、 5蓋我儕所傳者非己、乃主合利斯托斯伊伊穌斯也、而我儕因合利斯托斯為爾等之僕、
第一百七十六節誦
6〇因昔上帝命光由暗而照、今照於我等之心、為顯上帝榮光知識之輝在伊伊穌斯合利斯托斯之面、 7但我儕有此實、藏於土器為莫大之能、非由我等乃由上帝、 8我儕徧受患難而不阨窮、遇顛沛而不失望、 9遇窘逐而不見棄、遇傾仆而不滅亡、 10我身常負主伊伊穌斯之死狀、為伊伊穌斯之生命亦顯在吾等之身、 11蓋我儕生活者、常為伊伊穌斯被付於死、為伊伊穌斯之生命顯於吾將死之肉身、 12如是死亡行於我等中、而生命於爾等中也、
第一百七十七節誦
13〇我儕亦有如此之信心、如載者云、我既信故言、是以我儕亦信而言、 14因知使主伊伊穌斯復活者亦使我等藉伊伊穌斯復活、幷偕爾等前立、 15蓋一切皆為爾等、使豐餘之恩寵藉多人感謝、致溢出上帝之榮光、 16故我儕不倦、我等之人在外者雖朽壞、在內者日日新、 17蓋我等受暫時苦難之輕擔、為我等預備永遠榮光之無量之重、 18緣我等所顧、非可見者、乃不可見者、蓋可見者暫時、不可見者永遠也、