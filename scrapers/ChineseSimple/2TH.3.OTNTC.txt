1總之、弟兄乎、爾曹當為我等祈禱哉、欲主之言流行而得榮光如於爾中然、 2俾我儕得免於無理凶惡之人、蓋人非皆有信、 3然主誠信、其必堅定爾等保護爾等於凶惡也、 4我儕賴主確信爾等、爾曹今必遵行我所命爾等者、後亦必遵行之、 5願主引導爾等之心入上帝之愛、及合利斯托斯之忍耐、〇
第二百七十八節誦
召人勤勞操作 6弟兄乎、我儕因吾主伊伊穌斯合利斯托斯之名命爾等遠離諸妄行弟兄、與不遵由我等所受之遺傳者、 7蓋爾曹自知當如何效我等、因我儕在爾等中未嘗妄為、 8亦未素餐於何人、乃以勞苦晝夜操作、免累爾等中一人、 9非因我儕無權、只為爾等自成摸範、使爾等效我等、 10蓋我儕在爾等中之時、以此命爾等、人若不願操作、則不可食、 11我儕聞爾等中有妄行者、毫不操作、乃徒奔忙、 12如此之人我儕以吾主伊伊穌斯合利斯托斯命、且勸之、當安靜操作、食己之餅、 13弟兄乎、爾曹行善勿倦、 14若有人不聽從我等所書之言、則當記其人、勿與之交、使彼自愧、 15然勿視之如仇敵、當勸之如弟兄、 16安和之主隨時隨事、其自必賜爾等安和、主偕爾衆在焉、 17我葩韋泐親筆問爾等安、此為記號、在凡書亦如是而書、 18即願吾主伊伊穌斯合利斯托斯之恩寵偕爾衆哉、阿民、
達斐薩羅尼克人後書終
其中有三章
堂中有五節誦