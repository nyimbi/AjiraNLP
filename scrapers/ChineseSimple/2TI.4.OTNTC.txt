1故我在上帝及吾主伊伊穌斯合利斯托斯、即於其顯現與其國來時、將審判生者及死者前勸誡爾、 2爾當傳道、無論得時不得時、當專務之、惟以諸恒忍及教訓、當督責之、當儆戒之、當勸勉之、 3蓋時將至、人人必厭聞醇正之教、只徇其私慾、為己挑選教師等、乃悅其耳者、 4彼等背聽眞理、而轉向虛談、 5〇然爾當在一切儆醒、忍受苦患、成行福音之諸功而盡爾之職、 6蓋我已成祭奠、又我逝之時伊邇、 7我以善戰而戰盡一塲、已守於信、 8總之、稱義之冠冕為我備存、乃主公義審判者在彼日必賜我、不第賜我、亦賜凡慕其顯現者、 9〇爾務來就我、 10盖底瑪斯慕愛此世竟棄我、而往斐薩羅尼克、克利斯肯特往戞拉提亞、提特往達泐瑪提亞、獨魯喀偕我在、 11爾當携瑪兒克來、蓋彼役事為我所要、 12我已遣提吸克往耶斐斯、 13我在特羅阿達於喀兒普家所留之斐隆衣、爾來之時、當携之、並書藉、革皮者尤要、 14銅工阿列克桑德兒多方害我、願主循其所行而報之、 15爾亦當謹愼之、因彼甚敵我等之言、 16我在初申訴之時、無人偕我、概皆離我願此勿歸之哉、 17然主立我前、為福音堅固我由我得証、明使列邦皆聞之、我已脫免群獅之口、 18主脫免我於諸惡事、已拯救我入己在天上之國、榮光歸於彼、至於世世、阿民、 19問普利斯乞剌、及阿乞剌、與鄂尼錫縛兒家安、 20耶拉斯特尚居适凌福、特羅肥木因其患病我留之於密梨他、 21務在冬前來就我、耶屋泐、普德、林那、克剌烏底亞、與諸弟兄、問爾等安、 22主伊伊穌斯合利斯托斯常偕爾神靈在焉、願恩寵偕爾等哉、阿民、
聖宗徒葩韋泐達提摩斐乙後書終
其中有四章
堂中有十節誦