1自誇為我無益、蓋我克及主之異觀與默示、 2吾知在合利斯托斯有一人、此人十四年前、在肉體、吾不知之、或不在肉體、吾亦不知之、惟上帝知之、此人被舉至第三重之天、 3吾知此人、倘在肉體、或不在肉體、我不知之、惟上帝知之、 4其被舉至天堂、彼聞不可言之言、乃人所不可述者、 5我為若此之人而誇、不為己而誇、惟誇我之弱耳、 6倘我雖欲自誇、亦不為無知者、因我言乃眞實、我戒守、恐有人思我、過於所見於我者、所聞於我者、 7因默示甚多、恐我自高、而以刺加於我身、即薩他那之使者刺我、免使我自高、 8我三次為之求主、使之離我、 9然彼謂我曰、我之恩寵於爾足矣、蓋我之能力已成行於輭弱中、故我欣然寗誇我之輭弱、為合利斯托斯之能力居我內也、〇
第一百九十五節誦
10是以我為合利斯托斯甘願受輭弱、凌侮、窮乏、窘逐、艱難、蓋我在輭弱時、則反強矣、 11我誇之致於無知、乃爾曹以之強迫我也、蓋爾曹原當稱譽我、我雖如無有、且毫不亞至大之宗徒、 12我宗徒之徵在爾中已顯出、即於凡忍耐、休徵、奇蹟、異能也、 13蓋爾曹於他教會之前有何所虧乎、惟我自不累及爾等、請爾等恕我此罪、 14顧我第三次欲就爾等、仍不累及爾等、蓋我所求非爾等者、乃爾等也、非子為父積財、乃父為子、 15然我愈愛爾等、愈不見爾等愛我、我仍甘願為爾等靈魂、費我有者、以及盡己、 16或言我雖不累及爾等、乃如狡詐者以巧計取爾等、 17我所遣就爾等之人、藉誰取爾等之利乎、 18我請提特、又遣一弟兄偕之、豈提特取爾等之何利乎、我衆非一心而行乎、非同跡而履乎、 19爾曹猶思我向爾等自伸訴乎、我儕在上帝面前因合利斯托斯而言、所愛者歟、一切皆為爾等建德、〇
第一百九十六節誦
20蓋我恐來時、見爾等不如我所欲者、爾曹見我亦不如爾等所欲者、恐在爾等中遇爭闘、嫉妬、憤怒、分爭、讒言、隱刺、驕矜、混亂、 21且恐我復來之時、我上帝使我謙卑於爾等中、且見多人、先犯罪者而未悔改、其所行汚穢、姦淫、邪侈、我則痛哭之也、