1司祭首曰、果有如此乎、 2彼曰、諸父弟兄歟、聽之哉、榮光之上帝顯現于我祖阿烏拉阿木、尚在哶莎坡他密亞、未徙哈兒郎之時、 3而向之曰、爾出本地本親族及爾父之家、往我將所示爾之地、 4其時、彼出哈泐叠亞之地、居于哈兒郎、其父死後、由彼徙至此地、即今爾等所居者、 5在此未賜之嗣業及一步之地、〇約許以之賜彼、及其後裔為業、時彼尚未有子、 6而且上帝如此吿其裔將僑寓他地、使之為奴隷、困苦之、歷四百年、 7上帝又云、異邦奴之者、則我審判之、厥後、彼等出、事奉我于此處 8又賜之以割禮之約、於是、彼生伊薩阿克、于第八日為之行割禮、伊薩阿克生亞適烏、亞適烏生十二宗祖、 9宗祖嫉妬伊鄂錫福、將彼賣于耶吉撇特國、然上帝偕之、 10拯之出于其諸患難、在耶吉撇特之王發拉翁前賜之以恩寵及智慧、立之為宰于耶吉撇特及其全家之上、 11飢饉及大患難臨至耶吉撇特及哈那昂之全地、我列祖絕糧、 12亞適烏聞在耶吉撇特有穀、乃先遣我列祖、 13再遣之時、伊鄂錫福使弟兄識己、且伊鄂錫福之族被發拉翁所知、 14伊鄂錫福遂遣之、召其父亞適烏與其全族七十五人、 15亞適烏上耶吉撇特後、其與我列祖皆終、 16被移窀于錫叶木地、而安厝于墓、即阿烏拉阿木以銀價購買于錫叶木之耶摩兒之諸子者、 17迨上帝所誓于阿烏拉阿木、約許之期已近、人民在耶吉撇特蕃殖愈多、 18適他王即位、不識伊鄂錫福、 19彼惡謀吾族、困苦我列祖、使棄其男孩、不許存活、 20其間摩伊些乙生而被上帝所悅、于其父家養育三月、 21後棄之、被發拉翁之女取之教養為己子、 22摩伊伊些乙盡得耶吉撇特人之學術、在言在事有能力、 23迨及彼滿四十歲之時、于其心起意、望顧其弟兄伊斯拉伊泐之人、 24見一人受虐則保護之、為受虐者報仇、殺耶吉撇特人、 25以為屬己之弟兄必覺悟、是上帝藉其手施之拯救、而彼等不覺悟也、 26次日、見彼等相闘、勸之和睦、曰、列位乎、爾等為弟兄、何為互相無義、 27其無義親隣者拒之曰、誰立爾為我有司及判官、 28豈爾欲殺我、如昨日殺耶吉撇特人乎、 29摩伊些乙因此言奔逃、而在瑪底阿木為僑寓者之地、在彼生二子、 30越四十年後、主之天神在錫奈山之野、荊棘火熖中顯現于摩伊些乙、 31摩伊些乙見奇異象、進前審視之時、有主之聲謂之曰、 32我乃爾列祖之上帝、阿烏拉阿木之上帝、伊薩阿克之上帝、亞適烏之上帝、摩伊些乙戰慄、不敢視、 33主向之曰、脫爾足之履、蓋爾所立之處乃聖地也、 34我見我民之困苦在耶吉撇特、聞其歎息、我降臨以救之、今往哉、我遣爾往耶吉撇特、 35此摩伊些乙即彼等曾拒之言曰、誰立爾為有司及判官、而上帝藉在荊棘中顯現之天神之手遣之為有司、為拯救者、 36〇此引衆出、在耶吉撇特及在紅海行奇蹟奇徵、在曠野經厯四十年、 37此乃摩伊些乙曾與伊斯拉伊泐之諸子云、主爾等之上帝將由爾兄弟中興起先知如我、爾等當聽之、 38此乃於教會中在曠野偕在錫奈山語彼言之天神及偕我等之列祖所在、其受生活之言者、以授予我等、 39夫我等之列祖弗欲順從之、乃拒絕之、轉其心反耶吉撇特、 40向阿隆曰、為我等造上帝、以在我等前行、蓋此摩伊些乙引我等出耶吉撇特之地者、我等不知其何往、 41當其時、乃造犢像、獻祭于像前、且歡喜于其手之事、 42上帝反轉、付彼等事奉天上之軍、如在先知之書所載者、伊斯拉伊泐之家乎、爾等于曠野厯四十年、犧牲祭祀豈獻予我乎、 43爾等領受摩羅霍瓦之幕、與爾等上帝列木芳之星、即爾等所造之像為拜之者、我將徙爾等于瓦微隆外、 44為我等之列祖于曠野有作証之幕、如語摩伊些乙者、命其所見之式而做、 45我等列祖偕伊伊穌斯承受之、携人于異邦人之轄境、乃上帝逐之由我列祖前者、如此至達微德之日、 46其在上帝之前獲恩寵、求之為亞適烏之上帝獲居所、 47〇莎羅孟為彼建殿、 48至上者不居手造之殿、如先知所言、 49主曰、天乃我寶座、地乃我足凳、爾為我建何室、何所使我安息、 50萬物非我手造乎、 51強項不受割禮之心耳者歟、爾等常叛逆聖神、爾等之列祖如是、爾曹亦如是也、 52有何先知爾等之列祖不窘逐之乎、彼等殺預言義人之來者、而今爾等將彼已賣而殺之、 53爾等乃由諸天神之執事而受法律者竟不遵守之也、 54彼等聞此大怒、其心炸裂、而向之切齒、 55斯帖芳即滿被聖神仰天、乃見上帝之榮光、及伊伊穌斯立于上帝之右、曰、 56顧我見天開、人子立于上帝之右、 57彼等厲聲而呼、掩其耳、同心擁上、 58拽之出城外、以石擊之、作証者解其衣置于少者足下、名薩烏泐、 59彼等以石擊斯帖芳、而彼祈禱曰、主伊伊穌斯歟、接納我神靈、 60乃屈膝而大聲呼曰、主歟、莫以此罪歸于彼等、言辭畢、即安息矣、