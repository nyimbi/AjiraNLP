Esabuli loka Daudi.
1Kiturite EJAKAIT, ijo etauka;
Ka iboro da kere luejaas tomakaŋ
Kituroto ekekiror lokalaunan.
2Kiturite EJAKAIT, ijo etauka:
Sirikiimurwokis akejokisio kere.
3
Loisionie numam adolitekon kere;
Loitaŋaleuni adekesiakon kere.
4Loelakuni akoniijar kotoma amudiario;
Loitanapit jo aboko naka asianut-nakamin ka aitimesia nukajokak.
5Loisimonikini jo luejok;
Kosodi akonitumun aiteteun bala emorukaalet.
6Iswamai EJAKAIT nuedolito,
Ka itubesia luka ituŋa kere luemwaŋitai.
7Abu ŋesi kitejen Musa ikerotin,
Ka akeswamisio da mama ejaas idwe luka Isirael.
8
Ileleba EJAKAIT aisioni, esiana da,
Iyapi anyunyurikin, epol da akeitim.
9
Mam itoroni apaarasia kere;
Karaida anyunyuranakin ikar kere.
10
Mam kiswamakinit oni kwape ejaatar awokoronisio,
Karaida airop oni kwape ejaatar numam adolitewok.
11Naarai kwape ejaar akuj kuju noi akwap,
Epol kwaŋin akeitim mama ejaas lueyoŋito ŋes.
12
Kwape elwaniar kide anyoun koto,
Esieka kwaŋin aibucanaretawok.
13
Kwape itimio papa ikedwe,
Kwape kwaŋin itimi EJAKAIT lueyoŋito ŋes.
14Naarai ejeni asubunetewok;
Iitunit ebe kirai oni apua.
15Etuŋanan, esubito akepaarasia bala inya;
Bala aturot naka ekitui, epoloi kwaŋin.
16Naarai ekutakini ŋes ekwam, emameun;
Akeibois da mam bobo ejenuni ŋes.
17
Konye aitim naka EJAKAIT ejai ameun apaarasia nuŋo kiton apaarasia kere
Mama ejaas ŋul lueyoŋito ŋes,
Akedolit da mama ejaas idwe luka idwe;
18
Mama ejaas luericito aitutuketeke,
Ka luiitunito aicorakinetake aitodol kes.
19
Eticat EJAKAIT ekeicoloŋ kotoma akuj;
Ido irumit akejakanut kere.
20
Kituroto EJAKAIT, yes ikemalaikan;
Yes lukapedor kotoma agogoŋ, luitodolete akekirot,
Kopupete eporoto loka akekirot.
21
Kituroto EJAKAIT, yes akejoresio kere;
Yes ikejaanakinakake, luiswamaete nuekoto ŋesi.
22Kituroto EJAKAIT, yes akeswamisinei kere,
Kaiboisio kere nuka airumiteke.
Kiturite EJAKAIT, ijo etauka.