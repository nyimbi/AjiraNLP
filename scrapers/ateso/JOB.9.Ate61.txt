1Kosodi koboŋok Yob kotema atiar:
2
“Abeit ajeni ebe ikote nen:
Konye ikonakini ai ituŋanan eraun yenikadoliton kaneejai Edeke?
3Arai ipuda ŋesi apega kaŋes,
mam epedori aboŋokin akirot adiopet kotoma alukumit.
4Eco ŋesi kotau, ido epol kotoma agogoŋ:
Iŋai ŋin yenininikiar kaneejai ŋesi, kosodi aisirereŋio?
5Loeukori iroŋan, komam ejenete,
naebuburiaria kes kanyunyurake.
6
Loijaŋari akwap kotoma aiboisike,
komaranete ipirinoke.
7Loicorakini akoloŋ kinyek alomun;
ido ipucakini aacer.
8Loepesikini bon akuj,
ido icakacakai akailan nuka aŋolol.
9
Loesubi Adubu, * ka Orion, * ka Pleiades,
ka agolai nuka eŋalakimak.
10Loiswamai nukos numam eŋicunos;
eebo, nukaumokin numam imarunos.
11
Koany, etubori kodieka, komam aanyuni ŋes;
iyatakini da akelosit, konye mam ajenuni.
12
Koany, ikamuni lumejan,
iŋai bo epedori aitikokin ŋes?
Iŋai bo da etemari ebe, ‘Inyo bo iswamai ijo?’
13“Mam Edeke inyakuni akenyunyura;
Ekukumete ikeŋarakinak luka Rakab kokwapuke.
14Ekoni eoŋ ai apedori aboŋokin ŋes,
aseun akakiro ainerun kaŋes?
15
Karaida kadolit, mam tikaboŋok ŋes;
tikeŋaiŋa lokasurupika.
16Tikeworo, ŋes da kaboŋokini;
mam tieyuunit ebe apupu ŋesi ekaporoto.
17
Naarai kabili ŋesi eoŋ kekwam,
iyatanakini amusuŋunuka komam akirot.
18Mam kesiikini aiyeŋanar apuru,
konye kesilelebi adwaris.
19Arai kinera nuka agogoŋ naka lokagogoŋon, koany, ejai!
arai nuka etube, iŋai bo ketetemikini apak?
20Karaida kadolit, akaituk ketetelekari akiro:
karaida ketenara, ketejenuni kwape araar lomagul.
21Etenara eoŋ; mam asesena bon;
ameni aijaraka.
22
Kere eraas adiopet; ŋes katemaria ebe,
Emudiari luitenara ka lukaronok.
23Arai keŋesa akaŋas atular,
isekeli ŋesi epola loka yenimam akiro.
24
Einakinitai akwap akan naka ikaronon:
erapaari akonye nuka ikatubokoke;
arai mere ŋes, ŋes ca iŋai?
25“Etiroko akapaarasia aitelekarit ekakeran:
ekerete, mam eanyunete ajokis.
26Etubonoros kwape atakerin nuka aladoi:
kwape euruporia emorukaalet imejaunake.
27Arai abala ebe, ‘Kemurwoki airurumakaŋ,
ejulakini eoŋ akakonyen nuakadakinito, kalakari’:
28
Ayoŋit aitururuka kere
ajeni ebe mam kiinyarit eoŋ lomam akiro.
29Ketelekarete akiro;
kanukinyo ca etaaritor atai?
30Arai keloŋ kakipi nuelaete noi noi,
ketesega noi akakanin;
31Konye kibirokini ijo eoŋ aipany,
kalaete eoŋ ikanapen.
32
Naarai mere ŋes etuŋanan, kwape eoŋ,
eoŋ aboŋokin ŋes,
tetere kiriamakin kotube.
33
Emamei ekadiekan kokidiŋikosi,
loibwaikini akekanin kamakosi kere.
34Kolema ŋesi ekebela kamaka,
kinyek etasuroke aitukurian eoŋ:
35ŋes konyet ti enerar, komam akurianar;
naarai mam ikote nen kamakaŋ.”