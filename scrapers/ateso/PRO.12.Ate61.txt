1ŋol loekoto alimokinio, ekoto ajenun:
Konye ŋol loelait aitoronio esubit bala etiaŋ.
2Etuŋanan loejok edumuni asianut kama ejai EJAKAIT,
Konye etubokini ŋesi aitelekar etuŋanan lokibotei lueroko.
3Mam etuŋanan icasit kanuka aronis:
Konye esali aliasit naka ekadoliton komam ijaŋijaŋio.
4
Aberu naejok ŋes aboko naka okilenike:
Konye ŋin naitisili esubit bala abosus kotoma akojoke.
5Edolito aomisio nuka ikadolitok:
Konye iŋalana ainerun naka ikaronok.
6Eperunete akiro nuka ikaronok aokot:
Konye eyuuni aituk naka luitenara.
7
Elatario ikaronok koolios:
Konye ebwoi etogo loka ekadoliton.
8
Iturio etuŋanan kwape ejaar acoake:
Konye emenio ŋol loejai etau lomagul.
9Lomam enyaritai araut ibore, kojai ebulesit,
Itelekarit ŋol loiturokina, komameete inyamat.
10
Eomit ekadoliton aijar naka Iketiaŋ:
Konye eroko aitimesia nuka ikaronok.
11
Loekoriei alupoke ejaunos kinyamat luipu:
Konye ŋol loerupari aamameak emamei aijen.
12
Iŋobelei ekaronon eboi loka lukelepa:
Konye aliasit naka ekadoliton erai araito.
13
Aibucar naka aituk ŋes eic mama ejai lokelepa:
Konye ekui ekadoliton kocan.
14
Imonikini etuŋanan araito nuejok nuka aitukuke:
Inyakakinio etuŋanan aswamisio nuka akaninike.
15
Itojokit lobaŋ ekerot kakonyeneke:
Konye lokacoa epupokini ainerun.
16Ejenunio atipet anyunyura naka lobaŋ:
Konye ibwai etuŋanan lokacobeu ileic.
17Ŋol loelimokini nukabeit isideleleuni adolit,
Konye ekajenan lokaiŋal isideleleuni aiŋalanut.
18Ejai loisudi akiro kwape aicum kekileŋ;
Konye eŋaleuni aŋajep naka lukacoa.
19
Iketakina aituk naka abeit apaarasia kere:
Konye aŋajep nakaiŋal erai naka aied akoŋu.
20Ejai aiŋalanut otauon luka ŋul kaluepwakunete aronis:
Konye iyalamasi ŋul luinerunete ainapakin.
21
Mam ican edoikinete ekadoliton:
Konye imonikinos ikaronok aronis.
22
Aituke nukaiŋal eraas nuketale mama ejai EJAKAIT;
Konye isiyalamikinete ŋes ŋul luiswamaete nukabeit.
23Ibwai etuŋanan loecobe aijen:
Konye ilabilabete itauon luka ibaŋiok abaŋaanut.
24
Eyai akan naka luekukuraka:
Konye eraunos luekalanyaka ikeswamak nukailolitoi.
25
Aiyaloŋoŋ kotau loka etuŋanan itukukumi:
Konye isiyalamikinete ŋes akiro nuejok.
26Eraun ekadoliton ekeŋarenikinon eidunyeteke:
Konye erot loka ikaronok itapaari kes.
27Etuŋanan lokalanyana mam epei luamejau:
Konye iboro luka akais nuipu luka ituŋa eraunos luka kaluekukuraka.
28
Ejai aijar toma orot loka adolit;
Emamei atwanare korot kaŋol.