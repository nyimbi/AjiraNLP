1
Ebala EJAKAIT kwanata ebe:
“Kanuka aibucareta auni nuka Moab,
Eebo, kanuka aoŋon, mam ejulakini aiticanioke;
Naarai abu kicwe akojo nuka ekabaka loka Edom koraut ekurwon.
2
Konye ejukakini Moab akim,
Idopori itogoi lukapolou luka Keriot;
Etwani Moab kelulu ka ecelet,
Ka eporoto da loka arupepe.”
3
Ebala EJAKAIT ebe,
“Agelari ekatubon kokidiŋike,
Aari ikapolokoke kere nepepe kaŋes.”
4
Ebala EJAKAIT kwanata ebe:
“Kanuka aibucareta auni nuka Yuda,
Eebo, kanuka aoŋon, mam ejulakini aiticanioke;
Naarai aŋeroto ekisil loka EJAKAIT,
Mam apotu koricito akeicorakineta,
Kitapaa kes aiŋalakec,
Naatupenenete lukapapaakec.
5
Konye ejukakini Yuda akim,
Idopori itogoi lukapolou luka Yerusalem.”
6
Ebala EJAKAIT kwanata ebe:
“Kanuka aibucareta auni nuka Isirael,
Eebo, kanuka aoŋon, mam ejulakini aiticanioke;
Naarai egwelanarete ikadoliton kanuka epuesa,
Ka yenikican da kanuka amuk.
7
Luipudapudaete akwes nuka lukican kotoma apua nuka alup,
Lueremorete awai erot loka luitasonos:
Elomanarete etuŋanan ka papake mama ejai apese,
Aitisil ekakiror lokalaunan.
8
Erioros eiduny kaŋolitem konapen luademasi araut aititineta,
Ido toma togo loka Edekekec emasete ebino
Loka ŋul luaponi kitegelai.
9
“Konye abu eoŋ kamudia Emorait kakonyenekec,
Kosubite akeojau bala aojau naka iresia,
Kogogoŋ bala iluan;
Konye abu kamudia araitoke kokuju,
Ka aliasike da kokwap.
10Ido abu eoŋ ketolom yes kakwap nako Misiri,
Keŋarenik yes ikar akaisaoŋon kamodiŋ,
Aisurum akwap naka Emorait.
11
Abu eoŋ kadakak odwekus araun inabin,
Ikusikatumunak da araun Inasirin.”
Ebala EJAKAIT ebe,
“Wu yes idwe luka Isirael,
Mam kereka ekote nen?
12
“Konye ipotu koinakis Inasirin ebino aimat;
Ipotu kicorakis inabin ebe, ‘Sirikidwarata.’
13“Koany, aridakini yes kaiboisikus,
Kwape eridakinor agali naileleba iisutan.
14Etwaniari loetirono aŋopis,
Mam lokagogoŋon itogogoŋi akegogoŋ,
Karaida lokirigi aitajar akeijar.
15Loikesi akabwa mam ebwoi;
Loetirono kakeje da mam eyuuni bon:
Loibwaneni ebalasit da mam itajari akeijar.”
16Ebala EJAKAIT ebe,
“Ŋol da loetitiŋ kotoma lukirigin
Ekeri emujalal kapaaran kaŋin.”