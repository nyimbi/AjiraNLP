1
Iŋai iyuunit nukiirarit?
Ido iŋai epukokinitai akan naka EJAKAIT?
2
Naarai kopoloor kakonyeneke kwape yenikiraa yenitosokok,
Kwape aliasit naelomuni kaneeoŋit:
Emamei asubunet karaida aliogotot, tetere kiseseni ŋes, Emamei atemelel nakisinobelei.
3
Aponi komenai, koŋeroto ituŋa;
Etuŋanan lokican, loenaikinit aiturur:
Kwape loibwaiata ituŋa akecekonyen komenai kwaŋin, Komam kinyarit idiobore.
4
Abeit abu kibwok aitururuwok, kodaka icaniwok:
Kwabo kipou kaomitos bala isiriebitai,
Iticanitai Edeke, ereitai.
5
Konye aponi kimusuŋai kanuka epaliwok,
Aponi komaearai kanuka numam adolitewok:
Aiticanio kanuka ainapakiniwok kojai kaŋes;
Ikemaearin kes kitaŋaleunete oni.
6
Kapaasi oni kere kwape amerekekin:
Kibelokin ŋinituŋanan orotoke:
Ebwaiki EJAKAIT kamake numam adolitewok kere.
7
Aponi kimanai, kwabo kitasono komam eonit akeituk; Kwape kimerekek yeneyanaario aario,
Ido kwape ililiŋia amerekek kakonyen nuka ikekatubok ajul:
Eebo, mam kooŋ akeituk.
8
Koyaŋaarai kanuka aimanit ka etube;
Ido luka aketur, iŋai kakesi abu koomite ebe aponi kogelarai Anyoun kakwap naka lukajarak?
Aponi kisiriebai kanuka epali loka ikatuŋa.
9
Kobokikis akeilit nepepe ka lukaronok,
Ido ka lukabarak katwanareke;
Karaida mam kipaliikinit,
Kwabo komamei aiŋalanut kaitukuke.
10
Konye itojokit EJAKAIT amacar ŋes; Kisiturur;
Naainakinia akeijar araun asubanit kanuka aronis,
Eanyuni akeur, iyatakini akepaarasia,
Ka ŋun nuemin EJAKAIT ekeriakaros kakanike.
11
Eanyuni nuepote kaitaaritoi naka akeijar, ido italakarete:
Kanuka aijeneke einakini ekakejaanakinan loedolit luipu adol Ibwoki numam adolitekec.
12
Tape akorakini ŋes akorakinet nepepe ka lukapolok,
Etiaki iŋatan nepepe ka lukagogoŋ:
Naarai abu koluŋak akeijar kiton atwanare,
Kimarakinai ka ikadiakanarak:
Kwabo abu kibwok aronis naka luipu,
Epurokini lukadiakanarak.