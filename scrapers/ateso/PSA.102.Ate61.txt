Ailip naka yeniticanitoi, eburunit, ebukokini adorianake mama ejai EJAKAIT.
1Wu EJAKAIT, kiira akailip,
Akaimony da kodolu mama ijai.
2Sirikibwa akonyenekon kama ajai,
Kapaaran naanyunitor ican:
Kitoik akonikit mama ajai;
Kapaaran naeworoo Koboŋok katipet.
3
Naarai edaunos apaarasiaka kwape kapuru,
Akakojo da icweio kwape kakalas.
4Anomor ekatau bala inya, arinyo da;
Naarai kemurwoki ainyam ikanyamat.
5Kanuka eporoto loka eidinyaka
Eminaikinos akakojo amunyoka.
6
Asubit bala etolut loka amodiŋ,
Aput bala etukuri loka ais.
7Akwenyi, ido asubit bala anyiporit,
Naesilikinit bon koswi.
8
Kamoromoroete lukasurupoka apaaran kere;
Luekerepikis mamaka ikenere.
9Naarai anyam eoŋ ekurwon bala atap,
Enyalak numatanaka kakiyo.
10
Kanuka aisiopokon, ka akoninyunyura:
Naarai kidak eoŋ kosodi acakar.
11
Esubito apaarasiaka bala etoribe loeoliori;
Arinyo eoŋ bala inya.
12
Konye jo wu EJAKAIT, iboienenei ikar kere;
Aiitunetekon da mama ejaas aturio kere.
13
Inyouni, itimi da Sion:
Naarai adolu apak aitim ŋes,
Eebo, adolu apale naaseikinitai.
14
Naarai isiyalamikinito ikonibulesin amoruke,
Ido etimoto akepua.
15
Kwape kwaŋin eyoŋete atekerin kere ekiror loka EJAKAIT,
Ikabakan da kere luka akwapin akoniibuses.
16Naarai aduk EJAKAIT Sion,
Atakanu kotoma aibusesuke.
17
Asesen ailip naka lukibakor,
Komam emenit ailipikec.
18
Iwadikakinio ŋun aturi naebunit:
Ituŋa da luesubunio iturete EJAKAIT.
19
Naarai ete ŋesi kwap kojai kaiboisike nakalaunan naicelelei;
Abu EJAKAIT kosesen akwap kojai kuju:
20Akiirar eidiny loka eenat;
Alacun ŋul luidaritere atwanare;
21Tetere elimorete ituŋa ekiror loka EJAKAIT koSion,
Ka aituriteke da koYerusalem;
22
Naetukonokinotor ituŋa,
Ka ajakanuto da, aijaanakin EJAKAIT.
23Abu kiŋoŋa akagogoŋ korot,
Kituurian da akapaarasia.
24
Katema atiar, “Wu Ekadeke, sirikiiyaŋa eroko kedauna akapaarasia:
Ikarukon eŋatarito aturio kere.”
25
Ageun apeŋo ibu ijo kopet apetetait naka akwap;
Aku; da erai aswam naka akaninikon.
26
Edaunos ŋul, konye ibusenenei ijo:
Eebo, ŋul kere emojoŋete kwape kanapito;
Iloci kes kwape kanapito, ido iloconokinos:
27
Konye ijo ŋopeŋol,
Ikonikar da mam enaŋete.
28Iboienenete idwe luka ibulesinikon
Aurikec da iticasio kakonyenekon.