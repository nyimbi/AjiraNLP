1Akirot naabu Isaia okoku loka Amos koany kanuka Yuda ka Yerusalem.
2
Kosodi kanen kapaarasia nukoiŋaren,
Iticasio eroŋat loka etogo loka EJAKAIT kaidi naka iroŋan,
Itopoloorio aitelekarit iukon;
Eleleete atekerin kere mamake.
3
Elosete ituŋa luipu ebalasi ebe,
“Kopotu, kadokasi mama ejai eroŋat loka EJAKAIT,
Neejai etogo loka Edeke loka Yakob;
Ido kisisianakini ŋesi oni irotinike,
Kilosenenei da kosokonoke.”
Naarai kotoma Sion ŋes elomuniata ikisila,
Akirot da naka EJAKAIT koYerusalem.
4
Etubokini ŋesi kotoma atekerin,
Ido itoroni ituŋa luipu:
Etataete kesi ikileŋakec aituluor imelekes,
Ka akwarasikec da aituluor icilikikin lukidimet:
Mam ateker ikiari ekileŋ asurokinia aceteker,
Kwabo mam bobo isisiaunete ejie.
5
Wu jo ekek loka Yakob,
Kopotu, kalosenenete kaica naka EJAKAIT.
6
Naarai ibu kinyek ituŋakon ekek loka Yakob,
Naarai ileleba iponesio luepote kari nakokide,
Ido ikadwarak kwape Ipilisitian,
Itinanara akanin kidwe luka imo.
7Ileleba akwapukec epuesa ka esabu,
Kwabo mam akecebar enaŋi;
Ileleba akwapukec ibalasin,
Kwabo mam agalinikec enaŋete.
8Ileleba da akecekwap aputosia;
Emaete aswam naka akaninikec,
Nakesubete ikecebokoro.
9Itukukumio epasoit,
Itisilio lokapolon:
Aso sirikisioni kes.
10
Koloma atiiba, koŋop kapua,
Kakonyen nuka etasuro loka EJAKAIT,
Ka aibuses naka apolouke.
11
Itisilio akonyen nueomiara nuka ituŋanan,
Itukukumio da aiwoŋonut naka ituŋa,
Itopoloorio EJAKAIT bon kapaaran kaŋin.
12Naarai ejaun apaaran naka EJAKAIT loka ajoresio
Mama ejaas kere luiwoŋooko ka lueomiara,
Ka ŋin kere yenedakara;
Ido itisilio.
13Mama ejaas iresia kere luka Lebanon,
Lueojak luedakara,
Ka neejaas iluan kere luka Basan:
14Mama ejaas iroŋan kere lueojak,
Neejaas iukon da kere luedakara:
15Mama ejai ŋolitogo loeoja,
Ka neejai ŋinirwatat naebwaitai;
16Mama ejaas ameerin kere nuka Tarusis,
Ka neejaas aputosia kere nuseuna.
17Ido itukukumio adakara naka ituŋanan,
Itisilio da aomiara naka ituŋa:
Itopoloorio EJAKAIT bon kapaaran kaŋin.
18Eoliorete aputosia cut.
19
Elomarete ituŋa abuai nuka imorun,
Toma apanya da nuka akwap,
Anyoun kakonyen nuka etasuro loka EJAKAIT,
Ka aibuses da naka apolouke,
Naenyounio ŋesi aitamaran akwap kakegogoŋ.
20Kapaaran kaŋin ecakakini cut etuŋanan inyukunyukia ka imeniai
Aputosiake nuka epuesa, ka aputosiake nuka esabu, Nukiswamaunit aima:
21Tetere elosi abuai nuka imorun,
Ka acileta nuka atiiba nueiriirete,
Anyoun kakonyen nuka etasuro loka EJAKAIT,
Ka aibuses da naka apolouke,
Naenyounio aitamaran akwap kakegogoŋ.
22
Kinyeis ituŋanan, yenejai eiyeŋane okumesike:
Naarai ejautene enyoin ejaatar ŋesi?