1
Kijuka Kiram ekabaka loka Turo ikiyakia mama ejai Daudi, ka ikito luka eres, ka ikadukok kamor, ka ikekeok, adukokin Daudi etogo. 2Kojen Daudi ebe abu EJAKAIT kiticat ŋes araun ekabaka loka Isirael, naarai kitopolooritete akejakanut, kanuka iketuŋa Isirael.
3
Komany Daudi aceŋor koYerusalem: kouri Daudi icedwe lusap ka lupesur. 4
Lu kes ikiroria luka idwe luaurikinio ŋes koYerusalem; Samua, ka Sobab, ka Natan, ka Solomon; 5ka Ibar, ka Elisua, ka Elipelet; 6ka Noga, ka Nepeg, ka Yapia; 7ka Elisama, ka Beeliada, ka Elipelet.
8
Kepuput Ipilisitian ebe enyonyoikin Daudi akinyet araun ekabaka loka Isirael kere, koloto Ipilisitian kere amoot Daudi; kopup Daudi, kolot asurokin kes. 9
Apotu Ipilisitian kopotu koŋatata kaditot naka Repaim. 10Kiŋit Daudi Edeke ebe, “Alosi kereka eoŋ aitiji Ipilisitian? Kijaikini ijo kes akanika?” Kotema EJAKAIT ŋes atiar, “Kolot; naarai ejaikini kes akanikon.” 11Kopotu Baal-perasim, kodany Daudi kes kaŋina; kotema Daudi atiar, “Acil EJAKAIT lukasurupoka kakanika, kwape eciliata akip.” Ŋes amaikinere aibois ŋin Baal-perasim,
12Kinyekis idekesiokec kanen; kicorak Daudi, aponi kicweikinai kakim.
13
Kopotu bobo Ipilisitian aiŋat kaditot. 14
Kiŋit bobo Daudi Edeke; kotema Edeke ŋes atiar, “Mam ilosi atupakin kes: kiwarak kes, kobunok kaneejaas ikito luka baka. 15Ejaun kwanata ebe, Kipup ijo eporoto loka lueraeete alosit kokuju kikito luka baka, kosodi konyet alosit ejie: naarai kiŋarenikinit Edeke aidany ajore naka Ipilisitian.” 16
Kiswama Daudi kwape ecorakinia EJAKAIT: kodanyata ajore naka Ipilisitian anyoun koGibeon kiton Geser. 17
Kisiarakin eemuto loka Daudi akwapin kere; koinak EJAKAIT atekerin kere akurianar ŋes.