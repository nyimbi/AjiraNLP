1
Kosodete kikunyakis ikapolok kere luka irioŋeta, ka Yokanan okoku loka Karea, ka Yesania okoku loka Kosaia, ka ituŋa kere ageun kalu didik kiton lukapolok, 2
kotemasi enabi Yeremia atiar, “Kiŋaiŋait, kocam akosiilip, kilipak sio mama ejai EJAKAIT Ekonideke, ilipakini aatoŋot na kere; (naarai kisal idis taai kotoma luetia nen, kwape aanyuniata akonikonye sio). 3
Kitodik EJAKAIT Ekonideke sio erot lokibusakinit aitorenen, ka akirot da nakibusakinit aiswamaenen.” 4
Kosodi kotema enabi Yeremia atiar, “Keira yes; koany, elipi EJAKAIT Edekekus kwape ejaatar akusikiro; kosodi kanen akirot kere nakibonokini yes EJAKAIT, kalimokinete; mam kemunonikin adiokirot kere.” 5Kosodete kotemasi Yeremia atiar, “Korau EJAKAIT ekajenan lokabeit lomunot kamawok, arai mam kiswamai kwape ejaar akirot kere nakijukunia EJAKAIT Ekonideke mamakosi. 6
Arai ejok, arai erono, kirimari eporoto loka EJAKAIT Ewokodeke, lokijukarit isio jo mama ejai; tetere kijaun ejok, arai kiirima eporoto loka EJAKAIT Ewokodeke.”
7Kosodi kanen ketuboros apaarasia atomon, kobu akirot naka EJAKAIT mama ejai Yeremia. 8Kosodi konyarau ŋesi Yokanan okoku loka Karea, ka ikapolok kere luka irioŋeta luajaas kaŋes, ka ituŋa kere ageun ka ludidik kiton lukapolok. 9Kotema atiar, “Inera kwanata EJAKAIT, Edeke loka Isirael, lokiijukaritos mama ejai alimor akusiilip kakonyeneke ebe: 10
Arai kicamutu aiboi kakwap kana, aso kaduki yes, kwabo mam kebirorete, kerai yes, kwabo mam karutorete; naarai eitok aronis naabu keswama. 11
Ebala EJAKAIT ebe, Sirikikuriakata ekabaka loko Babulon, loikuriaka; sirikikuriakata ŋes, Naarai ajai eoŋ nepepe kayes aitajar, ka ayuun da yes kakanike. 12
Ido ainakini yes aitimio, tetere kitimi ŋesi yes, kisiboik akwapukus. 13
Konye arai ibalas ebe, ‘Mam kiboikin akwap na’; komam irimarete eporoto loka EJAKAIT Ekusideke; 14ibalas ebe, ‘Mam; konye kilosi akwap nako Misiri, nemam kianyuni ejie, kwabo mam kiirari eporoto loka arupepe, ido mam kiriebi eteŋei loka inyamat; ŋina ŋes kiboikin,’ 15
aso do kiirasi akirot naka EJAKAIT, yes aatoŋot naka Yuda. Inera kwanata EJAKAIT loka ajoresio, Edeke loka Isirael ebe: Arai kitogogoŋoto akusikonyen cut alomar akwap nako Misiri, kolototo aiboi ŋina; 16
kosodi kanen, kidolokini ekileŋ loiyoŋito kaŋina kakwap nako Misiri, eteŋei da loikuriaka, kiduduŋi yes kaŋina koMisiri, ido itwakikinete ŋina. 17
Ikonakinio nen ituŋa kere luitogogoŋito akecekonyen alosit Misiri aiboi ŋina; eari ekileŋ, ka eteŋei, ka atular da: emamei idio yenesali yenekui karonis naainuni kes.
18
“Naarai inera kwanata EJAKAIT loka ajoresio, Edeke loka Isirael ebe, Kwape abu akanyunyura ka akadedeŋ kobukokinor mama ejaas luiboiete koYerusalem, kwape kwaŋin ebukokinor akadedeŋ mamakus, arai kilomas Misiri; iraunete yesi aimuario, ka aumokinet, ka ekenit, ka amorosit, mam bobo ianyunete aibois na. 19
Ener EJAKAIT mamakus, yes aatoŋot naka Yuda ebe, ‘Sirikiloto Misiri’: kojenutu cut ebe kekwenyarit yes lolo. 20Naarai iswamata nukaimod kotauonokus, yes ikulepek; naarai ipotu kijukasi eoŋ mama ejai EJAKAIT Ekusideke, ibalas ebe, ‘Kilipakinai kama ejai EJAKAIT Ewokodeke: kere da nuetemari EJAKAIT Ewokodeke, kolimok sio, kiswamai isio da.’ 21
Lolo da ketejenu yes; konye mam ipotu korimasi eporoto loka EJAKAIT Ekusideke kakiro kere nukejukunia mama ijaas. 22
Aso do kojenutu cut ebe kiari ekileŋ, ka eteŋei, ka atular da, kotoma akwap naikotosi alosit aiboi.”