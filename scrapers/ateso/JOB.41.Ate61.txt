1
“Ipedori kereka ijo amun akinyaŋ kegolu?
arai bo aridakin aŋajepeke kauno?
2
Ipedori tope aridakin auno okumeke?
Arai bo aicum abokonyoke kemutu?
3Kimaimai kereka ŋesi jo nuipu?
Arai bo kilimokini ŋesi jo nuepataka?
4Itutukete kereka ŋesi kajo aitutuket,
tetere iyaŋaari ŋes araut ebulesit apaarasia kere?
5Iboliasi kereka ijo kaŋes kwape iboliatar kikweny?
Arai bo aenikin ŋes akonipesur?
6Egwelarete kereka ikodeta luka ikalokak ŋes?
Ekoranakinete tope ikagwelanarak?
7Ipedori kereka aileleb emukuleke kasua nuejaas igoluna?
Arai bo akouke kimacarin?
8Kidokok ŋes akonikan;
kiitu ejie ŋol, kinye aiyatakin aswam kwaŋin.
9Koany, amunoke atai:
nakeanyunia ituŋanan ŋes mam kereka ibirori?
10
Emamei ekadedeŋan loetitiŋikini atwarun ŋes:
aso ai bo ejai yenepedori aibwo kakonyeneka?
11
Iŋai bo gwai keesiauni aijaikin ibore, katacak eoŋ ŋes?
Kere luejaas kwap kakuj eraas lukaŋ.
12“Mam eoŋ enyeini alimor aketutubeta,
karaida agogoŋuke naepol, karaida asubuneteke naejok.
13Iŋai bo epedori alacar inapeneke lukokuju?
Iŋai bo da edoliori toma arukanasiake aarei?
14Iŋai bo da epedori aŋaar ikirigin luka akonyeneke?
Irimorit etasuro ikekel.
15Aabeleke nuegogoŋ ŋes eiturike,
nuimorikikina kwape aanyunet naipucuc.
16Idunyanara noi,
mam epedori ekwam aitor kokidiŋikec.
17Inicakina;
iminaikina, komam epedorete atiak.
18Eikaresoneke isimwekimweki aica,
akonyeneke da eputosi abukio nuka atupuruc.
19Elomununete akalasia nuenokete kaitukuke,
eporonunete atwenyitweny nuka akim.
20Elomuni apuru kokumesike,
kwape kamot naekulai ka aladoi nuicweio.
21Isinepuni eiyeŋaneke atotol,
ido elomununei akim kaitukuke.
22Iboie agogoŋ komurisiŋike,
ikosie etasuro kakonyeneke.
23Inicakina aolokony nuka akiriŋike: imakakina;
mam epedorete alemario.
24Egogoŋ eketau kwape amoru,
eebo, egogoŋ kwape kakukuse.
25Naenyounio ekuriakaros ikagogoŋok:
ikerepikinete kanuka aburun.
26Arai kicumi kekileŋ, mam epedori ibore,
karaida akwara, karaida emacar, karaida emal loeit.
27Itaraunit asua bala ariaŋ,
aisinit da bala akito nuebosito.
28Mam epedori ekojo aiteker ŋes:
alica da nueporocio eraunos ariaŋ kamakeŋ.
29Itaraunio ibotei bala ariaŋ:
ekienar agumar naka eliru.
30Atutubetake nukokwap eputosi katiboloka nuekwaka:
aootoke korit esubit bala agali nakicomis.
31Itukulauni ataro kwape kamot:
ituputori aŋolol akinyet.
32Itacauni ekerot kokauke;
tiaomitai ataro araut akako.
33Emamei yeneputosi kaŋes kakwap,
yenesubitai komam akurian.
34Eseseni ŋinibore yenejai kuju:
ŋes ekabaka loka idwe kere luka eitur.”