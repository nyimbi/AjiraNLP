1
Kosodete kopotu ice komakio luka Isirael mama ajai, kiboikinos kakonyeneka. 2Kosodi kobu akirot naka EJAKAIT mama ajai ebe: 3
“Okoku loka etuŋanan, ayaŋaasi ituŋa lu aputosiakec kotauonokec, ebwaikis da ekomyo loka numam adolitekec kakonyenekec: epedorete ŋul biai aiŋit eoŋ nepetai da? 4Aso kiner kakes kobala ebe, Inera kwanata Ejakait EDEKE ebe: Ŋinituŋanan yenikotogo loka Isirael yeneyanaari aputosiake kotauke, kibwaik ekomyo loka numam adoliteke kakonyeneke, kosodi abunore mama ejai enabi: Eoŋ EJAKAIT aboŋokini kaŋun kwape ejaar aipues naka aputosiake; 5
tetere ekamuni itauon luka ekek loka Isirael, naarai agitaros kere kaneajai kanuka aputosiakec.
6“Aso kolimok ekek loka Isirael atiar, Inera kwanata Ejakait EDEKE ebe: Koboŋutu, kibelokinos ainyein aputosiakus; kibelokis da akusikonyen ainyein ikusitalesia kere. 7
Naarai ŋinituŋanan yenikokek loka Isirael, arai yenika imo luiboiete kotoma Isirael, yenegitar kama ajai, koyaŋa akeputosia kotauke, kibwaik ekomyo loka numam adoliteke kakonyeneke, kobu mama ejai enabi aiŋitun eoŋ: eoŋ EJAKAIT elopet ŋes aboŋokini; 8
ido etogogoŋi akakonyen mama ejai ituŋanan ŋin, etuluori da aumokinet, araun aanyunet ka awaragan, agelari da kokidiŋ otuŋaka; ijenunete do ebe arai eoŋ EJAKAIT. 9
Ido arai kiŋalai enabi kiner akirot, eoŋ EJAKAIT eŋalat enabi ŋol, ariori da akakan mama ejai, kamudia ŋes kokidiŋ otuŋaka Isirael. 10Ibwokete da aiticanet naka numam adolitekec: aiticanet naka enabi erianakin cut kaiticanet naka ŋol kalokiŋisit ŋes. 11
Inera Ejakait EDEKE ebe: Kinyek ekek loka Isirael apaar bobo anyoun kama ajai, karaida amunaar bobo kakecediakanareta kere; tetere konyet eraunos ikatuŋa, eoŋ da araun Ekecedeke.”
12Kobu akirot naka EJAKAIT mama ajai ebe: 13
“Okoku loka etuŋanan, arai kiswama akwap aronis adiakanar mamakaŋ, ariori eoŋ akakan kamake, abilari da ebela loka inyamatake, ejukuni eteŋei, amudiari da ituŋa ka itiaŋ. 14
Ebala Ejakait EDEKE ebe, Karaida kejaas ituŋa lu luuni kotomakeŋ, Noa, ka Daniel, ka Yob, tikeyuut aijarakec ikulepek bonik kanuka adolitekec. 15
Arai ketotor itiaŋ lueroko toma akwap, emunaarete iswapi do, tetere emamei ituŋanan yenitori kanuka itiaŋ ŋul; 16ebala Ejakait EDEKE ebe, Kwape ajaria, karaida kejaas ituŋa ŋul luuni kotomakeŋ, timam keyuut idwekec lusap ka lupesur; kes bonik tikeyuun, konye iswapi akwap. 17
Arai da kayau ekileŋ akwap ŋin, kabala ebe, Ekileŋ, kitor akwap; kadau ituŋa ka itiaŋ; 18ebala Ejakait EDEKE ebe, Kwape ajaria, karaida kejaas ituŋa ŋul luuni kotomakeŋ, timam keyuut idwekec lusap ka lupesur, konye kes bonik tikeyuun. 19
Arai da kejuk atular akwap ŋin, kabukok ca akadedeŋ kaokot, amudiar ituŋa ka itiaŋ: 20ebala Ejakait EDEKE ebe, Kwape ajaria, karaida kejaas Noa, ka Daniel ka Yob kotomakeŋ, timam keyuut idwekec lusap ka lupesur; tikeyuut aijarakec bonik kanuka adolitekec.
21
“Naarai inera kwanata Ejakait EDEKE ebe: Itelekari ca ma noi naejukaria itubesiaka iwoŋon luetioko Yerusalem, ekileŋ, ka eteŋei, ka itiaŋ lueroko, ka atular da, amudiar ituŋa ka itiaŋ! 22
Konye arai kesal aatoŋot kotomakeŋ naitolomuni idwe lusap ka lupesur, naelomuniata mamakus, ianyunete yesi da ikecerotin ka akeceswamisio: kitalakario kotoma aronis naayau eoŋ Yerusalem, ŋun kere nuayau kotomakeŋ. 23
Ebala Ejakait EDEKE ebe, Kitalakarete kesi yes, naianyuniata ikecerotin ka akeceswamisio: ijenunete do ebe mam keswamakinit atitai kere nueswamat.”