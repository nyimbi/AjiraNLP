1
Kobu emalaika loka EJAKAIT koGiligal kiton Bokim. Kotema atiar, “Abu ketolom yes koMisiri, kayaŋau da yes akwap na naabu keyapoik lukapapaakus; katema atiar, ‘Mam cut abili akaitutuket kayes: 2
Mam yes itutukete kaluiboiete kakwap kana; itiyanakinete itemwanakec’: konye mam yes irimarito ekaporoto: kanukinyo iswamaata ŋun? 3
Ŋes do atemaria eoŋ da ebe, Mam ereŋeari kes kakonyenekus; eraunos bala ikukwa kosiepionokus, eraunos da idekesiokec atacit kamakus.” 4Kosodi kanen, naenerar emalaika loka EJAKAIT akiro ŋun mama ejaas idwe kere luka Isirael, kodelosi ituŋa, komonya. 5Komaikis aibois ŋin Bokim:
koinakis kanen EJAKAIT asuban.
6Naatwaria Yosua ituŋa, apotu idwe luka Isirael koloto, ŋinituŋanan airumeteke airum akwap. 7Apotu ituŋa kijaanakis EJAKAIT apaarasia kere nuka Yosua, ka apaarasia kere nuka imakio luabusito adepar Yosua, luaanyunito aswam kere nakos naka EJAKAIT, naeswamakinit Isirael. 8Kotwana Yosua okoku loka Nun, ekejaanakinan loka EJAKAIT, korai loka ikar akwatat ka itomon. 9
Kidaikis ŋes oikor loka airumeteke Timuna-keres, kakwap nakiukon naka Epuraim, kari naka agolitomei naka eroŋat loka Gaas. 10
Koyaŋaarai atur ŋin kere mama ejaas lukapapaakec: kotupak kes atur ace namam ajeni EJAKAIT, karaida aswam naeswamakinit ŋesi Isirael.
11Kiswamata idwe luka Isirael nueroko kakonyen nuka EJAKAIT, kijaanakis Ibaalim: 12
Kojalata EJAKAIT, Edeke loka lukapapaakec, loetolomuni kes kakwap nako Misiri, kosodete atupar icedekesio, luka idekesio luka ituŋa lualukunito kes, kokukonokinos kes: kitunyunyurikisi EJAKAIT. 13Kojalata EJAKAIT, kijaanakis Baal ka Asitarot. 14
Kinep anyunyura naka EJAKAIT aluikin Isirael, kijaik kes akan naka ikaŋatak luaŋasete kes, kogwela kes akan naka lukasurupokec lualukunito, komam bobo epedorete abwoikin lukasurupokec. 15
Kama alosete kere, aluikinit akan naka EJAKAIT aikonakin kes erono, kwape abalar EJAKAIT, kwape da eyapoikinitor EJAKAIT kes: kiyaloŋoŋoto noi.
16
Koseu EJAKAIT ikatubok, luetajarete kes kakan naka ŋul kaluaŋasito kes. 17
Konye mam apotu kopuput ikatubokokec, naarai apotu koloto eporo mama ejaas icedekesio, kokukonokinos kes: kopaasi katipet korot loalosenenoto lukapapaakec, luarimarito aicorakineta nuka EJAKAIT: konye mam kes apotu kiswamata kwaŋin. 18
Kosodi keseiki EJAKAIT kes ikatubok, kojai do EJAKAIT kekatubon, kitajar kes kakan naka lukasurupokec apaarasia kere nuka ekatubon: naarai abu EJAKAIT kiitu eidinyikec kanuka ŋul kaluaroikinito kes lueticanete kes. 19Konye naetwania ekatubon, koboŋonorete, kiswamaenenete nueroko noi adepar lukapapaakec kotoma atupit icedekesio aijaanakin kes, ka akukonokin kes; mam apotu kopalut aswam ŋun karaida eponekec loka aninik. 20
Kinep anyunyura naka EJAKAIT aluikin Isirael; kotema atiar, “Naarai ebuca ateker na akaitutuket naabu kecorak lukapapaakec, mam erimarito ekaporoto; 21Amear kwana mam eoŋ ereŋeari kakonyenekec adio kotoma atekerin nuenyeini Yosua naatwania: 22
tetere egimoria kes Isirael, arai ericete alosenen korot loka EJAKAIT, kwape aricitotor lukapapaakec, arai bo mam.” 23Kwaŋin kinyek EJAKAIT atekerin ŋun, komam ireŋeari kes katipet; karaida aijaikin kes akan naka Yosua.