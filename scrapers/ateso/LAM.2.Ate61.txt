1
Arapak ca ma EJAKAIT akoku naka Sion kedou
Kotoma anyunyurake!
Aeaku aibuses naka Isirael
Anyoun kakuj kiton akwap,
Kwabo mam iitunit iicoloŋ yenika akejeke
Kapaaran naka anyunyurake.
2
Eliko EJAKAIT aiboisio kere nuka Yakob,
Komam itimit,
Ebiru kotoma adedeŋuke abwasio nuka akoku naka Yuda;
Atiyatiya kiton kwap:
Amunaa ajakanut ka ikapolokoke.
3
Ajepa amumwara kere nuka Isirael
Kakenyunyura naededeŋ;
Enyaka akekan nakoteten kakonyen nuka lukasurup:
Etisis ŋesi Yakob kwape akim naesarani,
Nairiamarit iwaitin kere.
4
Eket akekabwa kwape lokasurup,
Ebwoi kakekan nakoteten kwape loitokokoli.
Aar kere luetalakarito akonyen
Kowema loka akoku naka Sion;
Abukok akededeŋ kwape kakim.
5
Asub EJAKAIT bala lokasurup,
Eliko Isirael;
Eliko iketogoi kere lukapolou,
Amunaa akebwasin:
Eyataki ŋesi akoku naka Yuda
Aibworo ka akuudian.
6
Eweliwel ikeswam kagogoŋ,
Kwape yenikomanikor;
Amunaa aiboisike natukonokina:
Esumurwok EJAKAIT koSion
Atukokinet naeseunitai ka asabato,
Ido kanuka adedeŋ naka akenyunyura
Amwaŋa ekabaka ka esasedoti.
7
Acaka EJAKAIT eketem,
Asac akeibois nakalaunan;
Akoraki akanin nuka lukasurup
Arwatatin nuka itogoike lukapolou:
Acelut kotogo loka EJAKAIT
Kwape kapaaran naka atukokinet naeseunitai.
8
Eneru EJAKAIT amudiar arwatat
Naka akoku naka Sion;
Atera auno,
Mam inyakara akekan kamudiar;
Konye etukuudian abwas ka arwatat da;
Ijunepepas kere.
9
Alumo iruteike toma akwap;
Amunaa abilibil cut atiketa:
Ekabakake ka ikapolokoke ejaas atekerin;
Emameete bobo ikisila,
Inabinoke da mam edumunete aitapoet
Kama ejai EJAKAIT.
10
Imakio luka akoku naka Sion
Iboiete kokwap, ililiŋete;
Ipurito apua akwesikec;
Enapitos ipukoi:
Itukumonokinito abekon nuka Yerusalem
Akwesikec kiton alup.
11
Ikabubutos akonyeneka kanuka akiyo,
Itururwei ekatau,
Abukokin emanyika kwap,
Kanuka amudiar naka akoku naka ikatuŋa,
Naarai iiloros idwe ludidik ka imukerun
Korotin lukore.
12Emonyete mama ejaas nukatotokec, ebe,
“Alu bo inyamat ka ebino?”
Naiilorotor kwape luimusuŋitai korotin lukore,
Naebukoror aijarakec atorobusio nuka nukatotokec.
13
Ketejenuni anu?
Ketupusi kinyo, ijo akoku naka Yerusalem?
Ketiiriani kinyo ketalaka,
Wu jo akoku nabekot naka Sion?
Naarai epol akonicilat kwape kaŋolol:
Iŋai kitaŋaleuni?
14
Kidwaranakis ikoninabin
Aitapoeta nuka aamameak ka abaŋaanut;
Kwabo mam apotu kopukosi numam adolitekon,
Tetere kinyakunete kaijoreoriokon:
Konye kidwaranakis abwokon
Nuka aamameak ka nukitapaarete.
15
Kibapanakinete akanin luitorete kere,
Isuarete imuŋimuŋete akecekwes
Mama ejai akoku naka Yerusalem,
Kobalas ebe, “Lopelo tope ŋes ere
Loamaikinitai Ajokis naedolit cut,
Aiyalama naka akwap kere?”
16
Lukasurupokon kere kiwooŋanakis aituke:
Kisuasi, kiriamanakinete ikel;
Kobalas ebe, “Kiliko ŋes:
Abeit na ŋes apaaran nakipou kemielas;
Adolu do, kianyu da!”
17
Eswama EJAKAIT nualosikinit;
Etodoliki akekirot;
Kwape ecorakinitor kolo sek,
Ebiru, komam itimit:
Esiyalamik lokasurupikon,
Etopoloo amumwarat naka lukitokokolete jo.
18
Komonyiatar ikecetauon EJAKAIT;
Wu jo arwatat naka akoku naka Sion,
Koleleata akiyo kwape ecor,
Paaran ka kuare!
Mam iyeŋuni nepetai da;
Mam erwakakin ecopot loka akoŋukon.
19
Konyou, komony kuare,
Kagcuneta nuka akwenyuneta;
Kobuko ekonitau kwape akipi
Kakonyen nuka EJAKAIT;
Kikia akonikanin mamakeŋ
Kanuka aijar naka ikonidwe ludidik,
Luekotos atwakare eteŋei
Kasisiarin nuka irotin kere.
20
Koŋolia, wu EJAKAIT, koany!
Lukaŋai luibu kiswamak nuikote nen?
Ti tope aŋor kenyama aurikec,
Idwe luilepanarete kakaninikec?
Ti tope kearakin esasedoti ka enabi
Aibois nakalaunan naka EJAKAIT?
21
Eperete esapat ka ekimat kapua nakorotin;
Aar ekileŋ akabekon ka ikakatumunak:
Iar kes kapaaran naka anyunyurakon;
Iar, kwabo mam itimit.
22
Inyarau luketasuroka kowaitin kere
Kwape kapaaran naka atukokinet naeseunitai;
Kwabo emamei idio yenabu koku karaida aisal
Kapaaran naka anyunyura naka EJAKAIT;
Amudia lokasurupika
Ŋul luelepanari ka luasait.