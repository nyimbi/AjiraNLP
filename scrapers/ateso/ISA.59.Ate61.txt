1
Koany, akan naka EJAKAIT mam ituwurianitai,
Tape mam epedori aitajar;
Kwabo mam akekit ekiminana,
Tape mam epedori apupun:
2Konye apotu numam adolitekus kogitasi yes ka Edekekus,
Kibwaata akusironisio akekonyen kamakus,
Tape eŋeri apupun.
3
Naarai erŋunaara akaninikus aokot,
Ikusibokoro da numam adolit;
Ineras aitukekus nukaiŋal,
Irurumaete anaiepakus nukaronok.
4
Emamei yeniworoi kadolit,
Emamei yenepuri kabeit:
Emunosi aamameak, ineras nukaiŋal;
Epotiete ameŋeranut, idounete numam adolit.
5
Ebekunete abeei nuka asigirikoloŋa,
Eojiete elago loka asimokok;
Ŋin yenenyami akecebeei etwani,
Naidecidecio da elomuni emusaga kotoma.
6Mam ikecelagoi eraunos inapen,
Mam imukoros kakeceswamisio:
Akeceswamisio eraas aswamisio nuka numam adolit,
Aswam naka akaje ejai toma akaninikec.
7
Ekerete akecekeje mama ejai aronis,
Isunyitos abukor aokot numam akirot:
Akeceomisio eraas aomisio nuka numam adolit:
Ejaas asilior ka amudiar orotinikec.
8
Mam ejenete erot loka ainapakin;
Emamei etube kalositokec:
Etemokis isokono lumagul;
Ŋin da yenitori kanen mam ejeni ainapakin.
9
Kanuka ŋun elwaniar etube kamawok, mam adolit kidolokinit om:
Kimoi aica, konye kianyuni amuton;
Kimoi awaŋ, konye kisakasakai kamusimus.
10
Kirarapitoi amoot arwatat bala imudukiok,
Eebo, kirarapitoi bala ŋul luemameete akonye:
Kiguikini kidiŋ paaran, bala toma aikamus;
Kotoma kaŋul kaluekurunanete kisubi oni bala lukatwak.
11Kigata kere kwape idubun,
Kibworo noi kwape ajeleik:
Kimoi etube, konye emamei;
Kimoi aitajario, konye alwaniar kamawok.
12Naarai epuakata adiakanaretakosi kakonyenekon,
Itejenunete akosironisio kamakosi:
Naarai ejaas adiakanaretakosi kasio,
Ido kijeni numam adolitekosi.
13
Kidiakanari, ido kinerenenei EJAKAIT,
Kibelonokini kenyeis aitup Edekekosi,
Kinerenena nukaimwan ka nukepali,
Kipwakuni kilimonokini da akiro nukaiŋal nuepote kotoma otau.
14
Ibelokinio etube ekaukau,
Ebwoi adolit kama elwana:
Naarai ebirokin abeit orot,
Ido mam atenit epedori alomun.
15Eebo, aolio abeit;
Ŋin da yenenyouni kotoma aronis itaraun bon iŋatara,
Koany EJAKAIT ŋun, kokadak,
Naarai amamei etube.
16
Koany ŋesi ebe amamei ituŋanan,
Koumok naarai amamei yenedieki:
Kanuka ŋun abu akekan elopet koyau aitajar;
Akedolit da ŋes kiganit.
17
Abu konap adolit kwape ibore yenikatorob,
Akopira naka aitajar akouke;
Konap igoen luka ainyaŋ araut inapen,
Kimukok ekolo da kwape elou.
18Kwape ejaatar aswamisiokec, etacakini kwape kwaŋin,
Adedeŋ mama ejaas lukediŋeteke,
Eropit mama ejaas lukasurupoke;
Etacakini apujana eropit.
19
Kwaŋin eyoŋete ekiror loka EJAKAIT ageun koto,
Akeibuses ageun kaneelomunio akoloŋ:
Naarai ebuni kwape aguurut naelelei kagogoŋ,
Naeremit eiyeŋane loka EJAKAIT.
20
Ebala EJAKAIT ebe, “Ebuni ŋesi Sion kwape ekalakunan,
Mama ejaas ŋul luibelokinos ainyein apaar kotoma Yakob.”
21
Ebala EJAKAIT ebe, “Kanukaŋ, na ŋes aitutuketeka kakes; ekamoyo loejai kajo, akakiro da nuebwaikinit aitukukon, mam enyounete kaitukukon, karaida kaituk naka aurikon, karaida aituk naka aur naka aurikon, ageun kwana kiton ikar kere.”