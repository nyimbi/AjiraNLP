1Inera EJAKAIT kwanata ebe:
“Koany, etonyouni ekwam loemudiari
Asurokinia Babulon,
Ka ŋul da kere luiboiete ko Kaludea.
2
Ejukakini luepiesete Babulon,
Ikekeete ŋes,
Epiarete akwap:
Naarai esurokinete kowaitin kere
Kapaaran naka ican.
3Lokakabwa sirikiket akabwake,
Ido sirikebwo konapite anapitoke naka asua,
Sirikitimo ikatumunakake;
Komudiasi cut ajoreke kere.
4
Ibirokinos lueario akwap naka Ikaludean,
Luimusuŋitai da orotinike.
5
Naarai Edeke, EJAKAIT loka ajoresio
Mam ejalit Isirael ka Yuda;
Karaida kileleba akwapukec adiakanareta
Kama ejai Ekalaunan loka Isirael.
6
“Kokerata anyoun koBabulon,
Kitajar ŋinituŋanan akeijar!
Kinyeis amudiario kanumam adoliteke:
Naarai erai apak naka enyaŋit loka EJAKAIT,
Etacakini ŋes eropitike.
7
Kerai Babulon aikopo naka esabu kakan naka EJAKAIT,
Naitemerikinia akwap kere;
Amata atekerin ebinoke;
Kanuka ŋun ikerepikinito atekerin.
8
Ebiror Babulon katipet ido amudiar;
Kibwololoto kanukeŋ!
Kolemikisi ekia kanuka arieboke,
Diat itaŋaleunio.
9
Tikiitaŋaleu Babulon,
Konye mam itaŋaleun,
Kojala do ŋes,
Kaloto ŋinituŋanan obukec:
Naarai adol aketubokinio toma akuj,
Ikiariokiton odouon
10
Etolom EJAKAIT adolitewok;
Kopotu, kalimosi koSion
Aswamisio nuka EJAKAIT Edekewok.
11
“Kipena imalia!
Kokapa ibukui!
Esidik EJAKAIT itauon luka ikabakan luka Imedin; naarai elosikinit amudiar Babulon; naarai erai enyaŋit loka EJAKAIT, ainyaŋ eyekaluke.
12
Kikeut emedera asurokinia arwatatin nuka Babulon;
Kitogogoŋoto eidare;
Kibwaikis ikedarak;
Kitemokis ikaperunok;
Naarai elosikinit EJAKAIT, ido eswama
Nuenerakinit luiboiete koBabulon.
13
Yes luiboiete kakipi nuipu, Luidila abar,
Adol awasiakus,
Etiai loka eraŋakus.
14
Eyapo EJAKAIT loka ajoresio elimit elopet ebe,
Abeit kesilelebikini ituŋa, kwape enyede;
Ikalalaete eibwoŋ kamakon.
15
“Kanuka apedorike abu kosub alup,
Kanuka acoake abu kiticat akwap,
Kanuka aijeneke da abu kopesik akuj.
16
Naikeseunia eporotoke, ejai airurum naka akipi toma akuj,
Ido itodokaari elisina anyoun kosaŋeta luka akwap.
Iswamakini akiru eimilia,
Itolomuni da ekwam kaiŋadisiake.
17
Araun ŋinituŋanan bala etiaŋ, emamei aijen;
Aputoke naegerer isurumi ŋolikatatan-esabu ileic:
Naarai erai aputoke naecalara aiŋal,
Emamei eiyeŋane kotomake.
18
Eraas aamameak, aswam naka aiŋal:
Kapak naka aiticaniokec eoliorete.
19
Mam akorakinet naka Yakob eputosi kaŋun;
Naarai erai ŋesi lokasuban iboro kere,
Isirael da ŋes ateker naka airumuke;
EJAKAIT loka ajoresio ŋes ekekiror.
20
“Irai ijo aepeka ka lujiisika;
Kabilibilia jo atekerin,
Kamudiaria ajakanuto.
21Kabilibilia jo ebalasi ka ekebwanenonike;
22
Kabilibilia jo agali ka ekereŋeanike;
Kabilibilia jo ekiliokit ka aberu;
Kabilibilia jo emojoŋ ka esapat;
Kabilibilia jo ekatumunan ka apese;
23Kabilibilia jo ekecokon ka ekesipan;
Kabilibilia jo ekakorion ka imoŋin luka ajookotoke;
Kabilibilia jo ikayaitok ka ikapolokitok.
24
“Ebala EJAKAIT ebe, Atacakini Babulon ka luiboiete koKaludea kere kakonyenekus aronisikec kere naapotu kiswamakis Sion.
25
Ebala EJAKAIT ebe,
Koany, kasurokini jo, ijo eroŋat ekamudiaran,
Loimudiari akwap kere;
Ekiari eoŋ akakan asurokinia jo,
Kekokori jo katiiban,
Ketuluori jo eroŋat loidopi.
26Ebala EJAKAIT ebe,
Mam elemunio kamakon amoru araun naka agor,
Karaida amoru araun apetetait,
Konye isilior do ikar kere.
27
“Kikeut emedera kakwap,
Kokuta arupepe katekerin,
Kitemokis atekerin ejie kaŋes,
Konyaraut ajakanuto,
Nuka Ararat, ka Mini ka Asukenas ejie kaŋes;
Koyautu ibalasin kwape enyede loikirimigito ajul.
28Kitemokis atekerin ejie kaŋes,
Ikabakan luka Imedin, ka ikayaitokokec, ka ikegaŋitokoke kere,
Ka akwap kere naka ayaiteke.
29
Emarani akwap, erieba;
Naarai itodolikinio nuelosikinit EJAKAIT asurokinia Babulon,
Aitisilio akwap nako Babulon,
Komameun yeniboie kotoma.
30
Enyeis ikirigin luka Babulon ejie,
Iboiete kaneerigatai;
Enoŋarit akecegogoŋ,
Araut kwape aŋor;
Ecwei aiboisioke,
Abilas atiketake.
31
Ekerete ikakerak inamunos,
Ekerete da ikijukitono iriamunos,
Alimokin ekabaka loko Babulon ebe
Erumi ereke kowaitin kere.
32Erumutu neesedeny,
Icweitai esege,
Akuriakaros ikajiok.
33
Naarai inera kwanata EJAKAIT loka ajoresio,
Edeke loka Isirael ebe:
Esubit akoku naka Babulon bala epejal
Kapak naipudapudaere;
Esalit apak naedit Kodoli aidwenyeke.
34
“Kajwenya Nebukadaresar ekabaka loko Babulon,
Kacuiki, kenyeki aonit,
Keliko kwape etiaŋ loeiliili,
Esileleb akoikike kanukaiokakaka,
Kacaka.”
35Etemari yeniboie koSion atiar,
“Kobeik Babulon akaje nakeswamakinio eoŋ ka akuanaka.”
Etemari Yerusalem da atiar,
“Kobeikis akaokot mama ejaas luiboiete koKaludea.”
36
Ŋes enerar EJAKAIT kwanata ebe,
“Koany, apuri akirokon, kenyaŋakini jo,
Etoonikini akeŋolol, etoonikini da aketan.
37
Eraun Babulon aapoŋor,
Aibois naiboioto ikuwei,
Aumokinet, aimuario,
Komamei yeniboie kotoma.
38“Kiunete nepepe kwape iŋatunyo ludidik;
Irurumaete kwape idwe luka iŋatunyo.
39
Ebala EJAKAIT ebe,
Kemwakuut awatekec,
Epoikini kes epucit, etemeri kes,
Kolakaros, kojotooros ajo numam enaŋete,
Komam akwenyun.
40Esijesari kes kwape idwe luka amerekekin aario,
Kwape imerekekin ka ikorwa.
41
“Erumi cama Sesak!
Esirieŋun eituritono loka akwap kere!
Araun cama Babulon asilio kotoma atekerin!
42
Abunok aŋolol Babulon;
Arapaa kanuka aipues naka akailanake.
43Araut ireriake asilio,
Akwap naeonit, amodiŋ da,
Akwap namam iboio ituŋanan,
Namam itorit okoku loka ituŋanan.
44
Eticani Bel koBabulon,
Esilekuni ŋes nuabu kilikono.
Mam bobo eleleete atekerin mamake;
Ibiror arwatat naka Babulon.
45
“Yes ikatuŋa, konyoutu kamakeŋ!
Kitajarunos ŋinituŋanan
Kanyunyura naededeŋ naka EJAKAIT.
46
Kinyeis ikusitauon akiilor,
Kwabo sirikiyoŋa kanuka nukabe nuiirario kakwa;
Naarai epote nukabe kokaru ediopet,
Kosodi kokau kokaru ece epote nukabe,
Ejai akaje da akwap,
Ekayaiton ejiosi kecekayaiton.
47
“Aso koany, epote apaarasia,
Nuetepesenia aputosia nuegerer nuko Babulon;
Irumete akwapuke kere ileic;
Luke kere lueario ibirokinos kidiŋike.
48
Ebala EJAKAIT ebe,
Kosodete akuj ka akwap,
Ka iboro kere luejaas toma,
Ayoore kanuka aiyalama kanuka Babulon;
Naarai epote ikaŋatak mamakeŋ kari naka agolitomei.
49
Kwape kibiroria Babulon lukeario luka Isirael,
Kwape kwaŋin ibirokinotor lukeario luka akwap kere Babulon.
50
“Yes luikuata ekileŋ,
Koloto, sirikibwaata kopalarito!
Kiitutu EJAKAIT kama elwana,
Ido koloma Yerusalem toma otauonokus.
51
Kitirira oni, naarai kipupu amoromoroo;
Erumata akonyenewok ileic,
Naarai alomasi imo aiboisio nukalaunak
Nuka etogo loka EJAKAIT.”
52“Ebala EJAKAIT ebe,
Aso do koany, epote apaarasia,
Nuetepesenia aputosiake nuegerer;
Idinyasi luimusuŋito
Anatar akwapuke kere.
53
Ebala EJAKAIT ebe,
Karaida kedokarit Babulon kiton akuj,
Karaida kitieasit amukurur naka agogoŋuke,
Konye epote ikaŋatak neejai kamakaŋ.
54
“Eporoto loka aibworo loebuni koBabulon!
Ka loka amudiar naepol
Loebuni kakwap naka Ikaludean!
55Naarai eŋasi EJAKAIT Babulon,
Ido emudiar ecelet loepol kamakeŋ,
Ido irurumaete akailanakec kwape akipi nuipu,
Edakun ecelet loka iporotoikec.
56
Naarai abunoki ŋes ekaŋatan,
Eebo, abunoki Babulon;
Aŋatar da ikiriginike,
Abilibilunos akabwaikec;
Naarai EJAKAIT ŋes Edeke loetaci,
Abeit eropi.
57
Ebala Ekabaka, ekekiror EJAKAIT loka ajoresio ebe,
Eremeri ikapolokoke, ka lukacoake,
Ikayaitokoke, ka ikegaŋitokoke, ka ikiriginike da;
Ido ejotooros ajo numam enaŋete,
Komam ekwenyunete.
58
“Inera kwanata EJAKAIT loka ajoresio ebe,
Etiyatiyao cut arwatat naelal naka Babulon,
Icweio iruteike luiceleleete.
Itaaritos atekerin aamameak,
Itapasitos atekerin kanuka akim.”
59Akiro nuecorakini Yeremia enabi Seraia okoku loka Neria, okoku loka Maseia, naalosio Babulon nepepe ka Sedekia ekabaka loka Yuda kokaru lokiwoŋonet loka airumuke. Kerai Seraia ekapolon loka inyamat. 60Kosodi kiwadik Yeremia oitabo aronis kere naebunokin Babulon, kes akiro ŋun kere nuiwadikatai kanuka Babulon. 61Kotema Yeremia Seraia atiar, “Naidolio toma Babulon mam iswaki asoman akiro ŋun kere. 62
Kinera ebe, ‘Wu EJAKAIT, ibu kinera nuka aibois kana, amudiar, kinyek idiotuŋanan kere aiboi kanen, ituŋanan karaida itiaŋ, konye kitisiloi do ikar kere.’ 63
Kosodi kidau asoman eitabo lo, ienikini amoru kocakak kidiŋ naka Eupurate. 64Ido kinera ebe, ‘Elumori Babulon kwaŋin, kwabo mam ikeuni bobo kanuka aronis naainuni ŋes, ido epasete.’ ”
Anaŋata akiro nuka Yeremia ne.