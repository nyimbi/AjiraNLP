1
Kotukonokin ekodet kere loka idwe luka Isirael Silo, kosipokis nen ewema loka airiamunun: kononokik kes akwap.
2Asalito atekerin akanykaarei kodwe luka Isirael numam ber akorokoroto airumetekec. 3
Kotema Yosua idwe luka Isirael atiar, “Itodolete yesi ai ikalanyaka alomar airum akwap nakiinak yes EJAKAIT Edeke loka lukapapaakus? 4Koseutu yesi ituŋa iuni kaŋiniteker: kejuka kes, enyounete, itorete akwap kere, iwadikaete kesi kwape eputor kwape ejaar airumetekec; eboŋunete neajai. 5
Ekorokoroete akwap atutubeta akanykaarei; iboikini Yuda oikoruke kari naka eŋalakimak, ekal da loka Yosep iboikini oikorukec kari naka agolitomei. 6
Iwadikaete kwape eputor akwap kotoma atutubeta akanykaarei, koyaut nuiwadikaete mama ajai eoŋ: kelamilamakini eoŋ yes eroet kane kakonyen nuka EJAKAIT Ewokodeke. 7
Naarai amamei Ilebin akorakinet kamakus; naarai esasedotene loka EJAKAIT ŋes airumetekec: adumut Gad ka Reuben ka atutubet naka ateker naka Manase airumetekec kokekwa loka Yorodan kari nakokide, naainakini kes Musa ekejaanakinan loka EJAKAIT.”
8Konyout ituŋa koloto: kicorak Yosua ŋul lualosete aiwadik akwap ebe, “Koloto kitoro akwap kere, kiwadikata kwape eputor, koboŋut neajai, kelamilamakini eoŋ yes eroet kane koSilo kakonyen nuka EJAKAIT.” 9Koloto ituŋa, kitoro akwap kere, kiwadikata oitabo kwape eputor koreria, kotoma akorakineta akanykaarei, kopotu neejai Yosua oidukurun Silo. 10
Kilamilamak Yosua kes eroet koSilo kakonyen nuka EJAKAIT: kokorokor Yosua akwap kanen mama ejaas idwe luka Isirael kwape atiakanakinitere kes.
11Kobe eroet ateker naka idwe luka Benyamin kwape ajaatar ikekiakec: kojai eikor loka eroetekec kidiŋ idwe luka Yuda ka idwe luka Yosep. 12
Kari naka agolitomei ageunit eikorukec koYorodan; kobe eikor osiep loka Yeriko kari naka agolitomei, kitor akwap nakiukon kari nakoto; kosaŋ amodiŋ naka Bet-aben. 13
Kitor eikor nen kiton Lus, airirikina Lus (ŋopeŋol ŋes Bet-el), kari naka eŋalakimak; kijesar eikor kiton Atarot-adar, ariri naka eroŋat loejai ari naka eŋalakimak naka Bet-koron loijesara. 14
Kigirunai eikor kokudo kari nakoto ari naka eŋalakimak ageun koroŋat loejai kiŋaren ka Bet-koron kari naka eŋalakimak; kosaŋ Kiriat-baal (ŋopeŋol ŋes Kiriat-yearim), ere loka idwe luka Yuda: ŋol ŋes ewai lokoto. 15
Ewai da loka ari naka eŋalakimak ageunit katutubet naesaŋit Kiriat-yearim, kitor eikor ari nakoto, kiton atan naka akipi nuka Neputoa: 16
Kijesar eikor atutubet naesaŋit eroŋat loejai kiŋaren kaditot naka okoku loka Kinom, loejai aditot naka Repaim kari naka agolitomei; kijesar kiton aditot naka Kinom, kiton osiep loka ari naka eŋalakimak loka Eyebusit, kobe En-rogel; 17
Kigirunai kari naka agolitomei, kitor En-semes, kobe Gelilot, loitei needokarere Adumim; kijesar kiton amoru naka Bokan okoku loka Reuben; 18Kiriria osiep loka Araba kari naka agolitomei kijesar kiton Araba: 19Kiriria eikor osiep loka Bet-kogila kari naka agolitomei agor naka Aŋolol naka Abalaŋ, osaŋe loka Yorodan kari naka eŋalakimak: ŋol ŋes eikor loka ari naka eŋalakimak. 20Korai Yorodan eikoruke kowai lokokide. Ŋin ŋes airumet naka idwe luka Benyamin, kwape ejaatar iikorunokec luelukunito, kwape ejaatar ikekiakec.
21
Ireria luka ateker naka idwe luka Benyamin, kwape ejaatar ikekiakec kes Yeriko, ka Bet-kogila, ka Emek-kesis; 22ka Bet-araba, ka Semaraim, ka Bet-el; 23ka Abim, ka Para, ka Opura; 24
ka Keparamoni, ka Opuni ka Geba; ireria itomon ka luarei ka ireriakec ludidik: 25Gibeon, ka Rama, ka Beerot; 26ka Misipe, ka Kepira, ka Mosa; 27ka Rekem, ka Iripeel, ka Tarala; 28
ka Sela, ka Elep, ka Eyebusit (ŋopeŋol ŋes Yerusalem), ka Gibeat, ka Kiriat; ireria itomon ka luoŋon ka ireriakec ludidik, ŋin ŋes airumet naka idwe luka Benyamin kwape ejaatar ikekiakec.