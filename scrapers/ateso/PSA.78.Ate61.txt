Masikil loka Asap.
1
Wu ikatuŋa, kopupokisi ekakisil:
Kitoikisi akusiki akiro nuka aitukuka.
2
Awoŋaari akaituk kotoma awarag;
Eneri akiro nuimunonoro nukoloŋo.
3
Nukipupu ka nukijenu,
Nukilimonokis oni lukapapaawok.
4
Mam kimunoni kes kama ejaas idwekec,
Alimonokin aturi naebunit aiturio naka EJAKAIT,
Ka akegogoŋ ka akeswamisio da nukaumokin nueswama.
5Abu kiticat aitejenunet kotoma Yakob,
Kibwaik ekisil toma Isirael,
Loabu kicorak lukapapaawok, ebe,
Ibusakinit aitejenun kes idwekec.
6
Tetere aturi naebunit ejenuni kes,
Ka idwe da lueponio aur;
Luepote anyoun alimokin kes ikecedwe.
7Tetere ibwaikinete amunokec toma Edeke,
Komam imurwokinete aswamisio nuka Edeke,
Konye koricito akeicorakineta.
8Ido kinyeis aiput lukapapaakec,
Aturi naaninik naepaliono;
Aturi namam abu kitemok eketau,
Namam ekemoyo eketakina mama ejai Edeke.
9Akapakina idwe luka Epuraim kalujiis, kitiŋito akabwai,
Koboŋosi kau kotoma apaaran naka, ejie.
10Mam aricito aitutuket naka Edeke,
Koŋero alosenen kokisilake;
11
Kimurwokis akeswamisio,
Ka nukaumokin nuabu kitodik kes.
12
Abu kiswama nukaumokin kakonyen nuka lukapapaakec,
Kotoma akwap nako Misiri, omanikor da loka Soan.
13
Abu kotiak aŋolol, kitotor kes toma;
Kitobwo akipi kwape kabwas.
14
Paaran kiŋarenikinite kes kedou,
Akuare da kere kaica naka akim.
15
Abu kocil atiiba kotoma amodiŋ,
Kitamat kes akipi nuepu bala nuelomunete kataro.
16
Kitolom icileta kotoma atiiba,
Kitelelea da akipi kwape kicorin.
17
Konye kodiakanarete kesi kwape kwaŋin kamakeŋ,
Aipaliikin Loejai kuju kakuj kotoma amodiŋ.
18
Apotu kokodut Edeke kotauonokec
Kanuka eibelikec kiisito inyamat.
19
Eebo, apotu koluikinito Edeke koinerekec;
Kobalas ebe, “Epedori kereka Edeke aitemokin emesa kotoma amodiŋ?
20
Koany, abu ŋesi kinom atiiba, kibulubulunos akip,
Koleleata icileta;
Epedori kereka ŋesi ainakin atap da?
Itudumikini kereka ŋesi iketuŋa akiriŋ?”
21Kanuka ŋun kepupu EJAKAIT, konyunyurikin:
Kinepak akim Yakob,
Konyoik da anyunyura Isirael.
22
Naarai mam eyuunito Edeke,
Komam da emunos akeitajar.
23
Konye abu kicorak akuj,
Koŋaa da ikekia luka akuj;
24
Kitetepik kes emanu ainyam,
Koinak da kes akima nukokuju.
25Apotu ituŋa konyamata atap naka lukapedor:
Kijukak kes inyamat luaupete cut.
26Kitukut ekwam loka ari nakokide kotoma akui:
Abu kiŋarenik ekwam loka ari naka eŋalakimak kotoma apedorike.
27Kitetepik kes akiriŋ kwape kapua,
Ka alurueik da kwape kasinei naka aŋololin.
28Kitodoik kidiŋ oidukurunukec,
Alukun akeceiboisio.
29Kwaŋin apotu konyamata, kimonikinos cut;
Koinak luekibelikinito kes.
30Mam ekeceibel abu kiŋoŋoor,
Koriŋa akecekiriŋ ejai aitukekec.
31Konyoiki kes anyunyura naka Edeke,
Koar luetelekaritos atumit kakesi,
Kodany ikatumunak luka Isirael.
32Keja ŋun kere da, kodiakanarete ca kwape kwaŋin,
Komam iyuunito aswamisioke nukaumokin.
33Kanuka ŋun, abu ŋesi koŋetak akecepaarasia kotoma nukamameak,
Ka ikecekaru da kotoma akurian naepol.
34
Naaaria kes, ŋes konyet ewoneoto ŋes:
Koboŋut kodunyakis amoote Edeke.
35Kiitut da ebe Edeke ŋes atiibakec,
Edeke Loejai kuju kakuj ŋes ekalakunanikec.
36
Konye komodakito aiturite ŋes kakeceituk,
Kiŋalaŋalata da ŋes kakeceŋajepa.
37
Naarai mam ekecetau atenit kamakeŋ,
Ido mam keraas imunon kotoma aitutuketeke.
38
Konye ŋes, kanuepoloor aitim, abu kisioni numam adolitekec,
Mam abu komudia kes:
Eeca, irwan ipu abu ŋesi kisinac akededeŋ,
Ido mam abu kidikok akenyunyura kere.
39
Kiitu ŋesi ebe keraas kesi awat;
Ekwam loetubor, komam eboŋuni bobo.
40Ipu ca ma aatenak nuapotu kipaliikinioto ŋes kotoma ais:
Kitakadikiniata ŋes kotoma amodiŋ!
41Kibelokinos da bobo kokodut Edeke,
Kitunyunyurikis Lokalaunan loka Isirael.
42Mam apotu kiitut akekan,
Karaida apaaran naalakunia kes kama kalukekolo.
43Kwape kibwaikinia akeanyuneta toma Misiri,
Ka nukaumokinike da omanikor loka Soan;
44
Kitarau ikececorin aokot,
Ka ikececileta da tetere mam epedorete aimat.
45
Kijukak kes atukon nuka icuc, luapotu konyamata kes:
Ka aidodoka da nuapotu komudiasi kes.
46
Kitanyam ekutelek akecemio,
Ka lukorionokec da kitanyam emaase.
47
Komudia ikecemusabibun kakako,
Ka isukumorinikec da komudia kakako naepol noi.
48Ikecebaren da kotula kakako,
Ka ikecesipanin luka amerekekin kotula kamwanis naka eipyei.
49
Kocakak mamakec adedeŋ naka aitakadikinioke,
Anyunyura, ka aisiop, ka ican da,
Ekodet loka imalaikan lukaronok.
50Abu kocilak akenyunyura esokot,
Mam abu kideu aijarakec kaneejai atwanare,
Konye kotulana.
51
Kodany ikiyaik kere kotoma Misiri,
Ageunet naka agogoŋukec koweman luka Kam.
52
Konye komea iketuŋa kwape kamerekekin,
Kiŋarenik kes kotoma amodiŋ kwape kesipan loka amerekekin
53
Komea kes kainapakina, ŋes mam akuriakatar:
Konye abu aŋolol korapia lukasurupokec.
54
Koyau kes akwapuke nakalaunan,
Kiton oroŋat lo, loagwelit akanike nakoteten.
55
Kireŋea atekerin nuaja kiŋarenekec,
Kokoranak kes airumetekec,
Kisiboik da idwe luka Isirael owemanakec.
56
Konye kokodut bobo kipaliikis
Edeke Loejai kuju kakuj,
Mam da aricito aitejenunetake.
57
Kibelooros kau kiswamata nukamodomod kwape kalukapapaakec:
Kopaasi awai bala akabwa nakeŋalan.
58
Naarai apotu kitunyunyurikis ŋes kaiboisiokec nuiceleleete,
Kitokokoloto da ŋes kaputosiakec nuikec.
59
Kepupu Edeke ŋun, konyunyurikin,
Kosac cut Isirael.
60
Kwaŋin abu kojal ewema lokalaunan loka Silo,
Ewema loeboieneno ŋesi kokidiŋ otuŋa.
61
Koinak akegogoŋ toma aŋatario,
Akeibuses da toma akan naka lukasurup.
62Koinak iketuŋa da neejai ekileŋ;
Konyunyurikinite airumeteke.
63Konyam akim ikatumunakakec;
Apesurukec da amamei ekosio loenyamanarere adukokin.
64
Kodany ekileŋ isasedotinikec;
Apuserunukec da mam akuudianete.
65
Kosodi EJAKAIT akwenyun bala yenekwenyuni kajo,
Kwape etuŋanan lokagogoŋon loecela kanuemerar ajon.
66Koreto lukasurupoke kau:
Kisurum kes ileic lumam edaunos.
67Bobo da abu kogir ewema loka Yosep,
Mam abu koseu ateker naka Epuraim.
68Konye koseu ateker naka Yuda,
Emoru Sion loamina.
69
Koduk aiboisike nakalaunan kwape kimor,
Kwape kakwap naeticat ŋesi ikar kere.
70
Koseu Daudi da ebulesitike,
Kolem ŋes kanuk naka amerekekin.
71
Kolem ŋes kacok amerekekin nuetanakete,
Aitanyam Yakob iketuŋa, ka Isirael airumeteke.
72
Kwaŋin kitanyam kes kwape kejaar aliogot naka etauke;
Kiŋarenik da kes kapirianut naka akaninike.