1
Isirereŋitoi ŋul luedolito cut korot,
Luelosete kokisil loka EJAKAIT.
2
Isirereniroi ŋul luericito aitejenunetake,
Luemoete ŋes kekecetau kere.
3
Eebo, mam ŋul iswamaete numam adolit,
Elosenenete korotinike.
4Ibu kicorak sio aituutooretakon,
Tetere kidunyakini airic kes.
5
Okwe karai kicasito ikarotin:
Tiaricenenei ikonikisila!
6
Ŋes do mam kerumiata ileic
Naacamunia akoniicorakineta kere.
7Kemalaenenei jo ketau loitenara,
Naesisiaunia itubesiakon luedolito.
8Aricenenei ikonikisila:
Okwe sirikiijal cut!
9
Ikonakini ai ekatumunan italauni ekerot?
Kocoite kwape ejaar akonikirot.
10
Kamo eoŋ jo kekatau kere:
Okwe, kenyek apaar kaicorakinetakon.
11
Eŋadak eoŋ akonikirot otauka,
Kenye adiakar kamakon.
12Kituritete jo, wu EJAKAIT:
Kisisianakinai eoŋ ikonikisila.
13Alimonok eoŋ kakaŋajep
Itubesia kere luka aitukukon.
14Alelakinit eoŋ erot loka aitejenunetakon,
Kwape alelakinitor abar kere.
15
Aomoomoenenei aituutooretakon,
Ido acamunit ikonirotin.
16Esiyalamikinit ikonikisila:
Mam kemurwokini akonikirot.
17Kikonak ekonibulesit nukajokak, tetere ajari;
Kasodi karic akonikirot.
18Kitikweny akakonye,
Kaany nukaumokin kokisilakon.
19
Arai eoŋ ekeboiororon kakwap:
Sirikibwa akoniicorakineta kamakaŋ.
20Emwokolikin ekatau kanuka eimiel noi
Itubesiakon apakio kere.
21Ibu kitoron luiturokina:
Kikenoi luepaarete kaicorakinetakon.
22Kolema amoromoro ka amwaŋio kamakaŋ,
Naarai aric eoŋ aitejenunetakon.
23Apotu ikapolok da kiboikinos kinerasi aluikin eoŋ:
Konye abu ekonibulesit koomoomoi ikisilakon.
24Esiyalamikinit eoŋ aitejenunetakon,
Eraas da iinerunetaka.
25
Eminaikin ekatau apua:
Kitajarunai kwape ejaar akonikirot.
26
Alimo ikarotin, ijo da ibu Koboŋok:
Kisisianakinai ikisilakon.
27Kitejenunai erot loka aituutooretakon:
Kasodi konyet aomoom aswamisiokon nukaumokin.
28Epirisiar ekatau kanuka alaŋir:
Kitogogoŋoi kwape ejaar akonikirot.
29
Kolema erot loka aiŋal kamakaŋ,
Ido koinakinai ikonikisila kasianut.
30Aseu eoŋ erot loka amunonut:
Ebwaik itubesiakon akonyeneka.
31Eminaikin eoŋ aitejenunetakon:
Wu EJAKAIT, sirikiisurum ileic.
32
Akerianari orot loka aicorakinetakon,
Naitalalaaria ekatau.
33
Wu EJAKAIT, kisisianakinai erot loka ikisilakon:
Kasodi aricit aitodol awasia.
34
Ae acoa, kasodi aidar ekonikisil:
Eebo, arici eoŋ kekatau kere.
35Kitotoroi eoŋ osokot loka aicorakinetakon;
Naarai esiyalamikinit eoŋ kes.
36
Kogoŋak ekatau aitejenunetakon,
Konye mere airaŋanut.
37
Kibelok akakonye kaite aamameak,
Kitajarai da korotinikon.
38
Kitogogoŋik ekonibulesit akonikirot,
Naerai naka ayoŋite jo.
39Kibelok akamorosit naketukuriani;
Naarai ejokuka itubesiakon.
40Koany, emiela eoŋ aituutooretakon,
Kitajarai kotoma adolitekon.
41Wu EJAKAIT, kadolokis eoŋ aitimesiakon,
Aitajarakon kwape ejaar akonikirot.
42Kwaŋin adumuni eoŋ aboŋokinet naaboŋokini yenikamoromoroi;
Naarai amuno eoŋ akonikirot.
43Sirikilema akirot naka abeit kaitukuka:
Naarai amunokin itubesiakon.
44Kasodi adunyakin airic ikonikisila,
Ikar ka ikar.
45
Kalakakin kalositeka;
Naarai amoot aituutooretakon.
46
Eneri da nuka aitejenunetakon kakonyen nuka ikabakan,
Mam kerumete ileic.
47Esiyalamikini eoŋ aicorakinetakon, Nuamina.
48Ariori akakan mama ejaas aicorakinetakon, nuamina;
Aomoomoi da nuka ikisilakon.
49Kiitu akirot kama ejai ekonibulesit,
Naarai ibu kisumun eoŋ.
50
Na ŋes alakaraka kotoma aiticanioka.,
Naarai akonikirot ketajar eoŋ.
51
Kesekeloto eoŋ noi luisosoloko:
Konye mam apaarit kokisilakon.
52Eitu itubesiakon lukolo jo, wu EJAKAIT Alakara da.
53
Kerum eoŋ anyunyura naepol,
Kanuka ikaronok luejalete ikonikisila.
54Araunos ikisilakon ikakososinei
Kotojo loka ejobiraneka.
55
Wu EJAKAIT, eitu ekonikiror kuare,
Aric ikonikisila.
56Ejai eoŋ ŋin
Naarai aricit aituutooretakon.
57
EJAKAIT ŋes akorakineteka:
Abu kalimo ebe arici akonikiro.
58Abu keŋaiŋa asianutukon kekatau kere:
Kitimoi kwape ejaar akonikirot.
59
Abu kaomoom irotinika,
Kebeleu da akakeje mama ejaas aitejenunetakon.
60Abu kesunyak, mam abu ketumor,
Airic aicorakinetakon.
61Kekodikodata aunoi nuka ikaronok;
Konye mam kemurwokinito ikonikisila.
62
Anyouni kidiŋebai aimal jo
Kanuka itubesiakon luedolito.
63Arai eoŋ epaup loka ŋul kere lukiyoŋito jo,
Ka ŋul da luericito aituutooretakon.
64
Wu EJAKAIT, ileleba akwap akoniitim:
Kisisianakinai ikonikisila.
65Ibu kikonak ekonibulesit ejok,
Wu EJAKAIT, kwape ejaar akonikirot.
66Kisisianakinai etube loejok ka aijen;
Naarai eyuu akoniicorakineta.
67
Eroko eoŋ kiticana abu kapaa;
Konye kwana aricit akonikirot.
68
Ijok ijo, ido iswamai nuejok;
Kisisianakinai ikonikisila.
69
Kenyonyoikis eoŋ luiturokina aiŋal:
Arici aituutooretakon kekatau kere.
70
Etariono ekecetau bala asiepai;
Konye eoŋ esiyalamikinit ikonikisila.
71
Ejok keticani;
Tetere esisiauni ikonikisila.
72Ekisil loka aitukukon ejok kamakaŋ,
Adepar ilukumin luka esabu ka epuesa da.
73
Akonikanin kasubete eoŋ keticata da;
Ae acoa tetere esisiauni aicorakinetakon.
74
Kaanyunete eoŋ ŋul lukiyoŋito jo kosodete aiyalamikin;
Naarai amunokin akonikirot.
75
Wu EJAKAIT, ajeni ebe edolito itubesiakon,
Ebe da kitican ijo eoŋ kotoma amunonut.
76Keŋaiŋait, ketalaka asianutukon-nakamin,
Kwape ejaar akonikirot mama ejai ekonibulesit.
77Kadolokis eoŋ akoniitimesia nukajokak, tetere ajari:
Naarai kesiyalamikinito ikonikisila.
78
Kisurumai luiturokina ileic; naarai kebirosi kasabanakin:
Konye eoŋ aomoomoi nuka aituutooretakon.
79Kibeleunos ŋul lukiyoŋito jo mama ajai,
Ejenunete da aitejenunetakon.
80
Korau ekatau loedolit kokisilakon:
Tetere mam kerumete ileic.
81
Imwokolikin ekatau kanuka aitajarakon:
Konye amunokin akonikirot.
82
Ewariwarete akakonye kanuka akonikirot,
Nape atemaria ebe, “Wori bo kitalakaaria?”
83
Naarai asub bala eriagi loka emukule kotoma apuru:
Konye mam kemurwokinito ikonikisila.
84
Imwaasi ai apaarasia nuka ekonibulesit?
Wori bo itodolio ijo etube mama ejaas ŋul lukemanito eoŋ?
85
Kabokanakis luiturokina apanya,
Lumam etupito ikonikisila.
86
Aicorakinetakon kere eraas numunon:
Kemanito kasabanakin; kiŋarakinai eoŋ.
87Nepetai kes amudiar eoŋ kakwap;
Konye mam abu kajal aituutooretakon.
88Kitajarai kwape ejaar asianutukon-nakamin;
Kwaŋin arici aitejenunet naka aitukukon.
89
Wu EJAKAIT, icasit akonikirot
Kotoma akuj ikar kere.
90Enatarit amunonutukon aturio kere:
Iticat ijo akwap, ido iboie.
91
Iboiete lolo kwape ejaatar aicorakinetakon;
Naarai iboro kere eraas ikonibulesin.
92
Kedim eoŋ aisiyalamikinit ikonikisila,
Ti do eoŋ kaolio kotoma aiticanioka.
93Mam cut kemurwokinete aituutooretakon;
Naarai kes kitajaria ijo eoŋ.
94
Arai eoŋ ekon, kitajarai;
Naarai amoot eoŋ aituutooretakon.
95Kedareut ikaronok amudiar eoŋ;
Konye eoŋ aomoomoi nuka aitejenunetakon.
96
Aany esaŋe loka adolit kere;
Konye elal noi akoniicorakinet.
97
Amina ca ma eoŋ ikonikisila!
Aomoomoi eoŋ nukec apaaran kere.
98
Ketocout eoŋ aicorakinetakon adepar lukasurupoka,
Naarai ejaenenas keoŋ tiritir.
99
Epol eoŋ aijen adepar ikakesisianakinak kere;
Naarai aomoomoenenei nuka aitejenunetakon.
100
Ajeni eoŋ nuipu adepar imakio,
Naarai aricit eoŋ aituutooretakon.
101
Etikok akakeje aibe ŋolirot kere loerono,
Tetere arici akonikirot.
102Mam apaarit kotubesiakon;
Naarai kisisianak ijo eoŋ.
103
Ewinyak ca ma akirokon kaŋajepeka!
Eebo, ewinyak adepar esik kaitukuka!
104Aituutooretakon kes adumanakini eoŋ aijen:
Kanuka ŋun alait ŋolirot loka aiŋal.
105Akonikirot ŋes atala naka akejeka,
Aica da nakosokotoka.
106
Eyapo, ido etogogoŋ ŋun ebe,
Arici itubesiakon luedolito.
107Keticani noi:
Wu EJAKAIT, kitajarai kwape ejaar akonikirot.
108
Keŋaiŋait jo, kocam ainakineta nukakote nuka aitukuka,
Wu EJAKAIT, kisisianakinai da ikonitubesia.
109
Ejai ekatau ducuduc akanika;
Konye mam kemurwokinito ikonikisila.
110Kalokata ikaronok keic;
Konye mam abu kapaa kaituutooretakon.
111
Etarau eoŋ aitejenunetakon bala airumet ikar kere;
Naarai elelakinit ekatau kes.
112Agoŋak ekatau aitodol ikonikisila,
Ikar kere, aitodol awasia.
113Alait eoŋ ŋul luka itauon iarei;
Konye amina ikonikisila.
114
Ijo ŋes akaŋopis ekabuku da:
Amunokin eoŋ akonikirot.
115
Konyout kamaka yesi luiswamaete aronis;
Tetere arici eoŋ aicorakineta nuka Ekadeke.
116
Kigaŋai, kwape ejaar akonikirot, tetere ajari;
Kenyeis ileic airum kotoma amunoka.
117
Kigaŋai, keyamakin,
Kasodi acamun ikonikisila ducuduc.
118Iner ijo ŋul kere luepaarete kokisilakon;
Naarai aiŋalakec erai aamameak.
119
Icaka ijo ikaronok kere luka akwap bala asusujo:
Kanuka ŋun amina eoŋ aitejenunetakon.
120
Emarani akakuan kanuka ayoŋit jo;
Ido ayoŋit itubesiakon.
121Etodol eoŋ etube ka abeit:
Sirikiijalak kama ejaas lukaroikinito eoŋ.
122
Kobwaa ekonibulesit, kanuka ajokis:
Kinyeis luiturokina aroikin eoŋ.
123Ewariwarete akakonye kanuka aitajarakon,
Ido kanuka akirotokon naedolit.
124Kikonak ekonibulesit kwape ejaar akoniitim,
Kisisianakinai da ikonikisila.
125Arai eoŋ ekonibulesit, ae acoa;
Tetere ajenuni aitejenunetakon.
126Adol apak EJAKAIT aswam,
Naarai etapalaut kesi ikonikisila.
127
Kanuka ŋun amiria aicorakinetakon,
Adepar esabu, eebo, adepar esabu loejok.
128Ŋes aderio aituutooretakon kere nuka akiro kere nuejok; Alait da ŋolirot loka aiŋal.
129Eumokina aitejenunetakon:
Ŋes ericia ekatau kes.
130
Naenaarotor akonikiro itaeaikinete;
Itejenikinete ijimat.
131Abu kaooŋ akaituk noi, abu keyenanakin;
Naarai emiela aicorakinetakon.
132
Kibelokin mama ajai, kitimoi,
Kwape itapitor aikonanakin ŋul lueminas ekonikiror.
133
Kiteten ekalose kakirotokon,
Kinyeis numam adolit kere ayait eoŋ.
134
Kolakunai karoikinio naka ituŋanan:
Kwaŋin ŋes aricia aituutooretakon.
135
Kitacaik ekonibulesit akonikonyen;
Kisisianakinai da ikonikisila.
136
Eleleete icorin luka akipi kakonyeka,
Naarai mam ituŋa ericito ikonikisila.
137
Wu EJAKAIT, idolit ijo,
Ikonitubesia da itenara.
138Ibu kicorak aitejenunetakon kadolit,
Ka amunonut naepol.
139Kerum eoŋ ekokote
Naarai emurwokis lukasurupoka akonikiro.
140Ililiauna akonikirot noi;
Kanuka ŋun ŋes eminaritor ekonibulesit.
141
Adite eoŋ kamenitai da:
Konye mam kemurwokinito aituutooretakon.
142
Adolitekon ŋes adolit namam enaŋi,
Ikonikisila da kes abeit.
143Kadoikis eoŋ ican ka ariebo;
Konye kesiyalamikinito aicorakinetakon.
144Edolite aitejenunetakon ikar kere;
Ae acea, tetere ajari.
145Abu kewone kekatau kere; koboŋokinoi, wu EJAKAIT:
Aricenenei ikonikisila.
146Abu kewone jo; kitajarai,
Tetere arici aitejenunetakon.
147Abu kanyou eroko etop kelomuna, kamony:
Kamunokina akonikirot.
148
Abu kakweny eroko akwenyuneta nuka akuare,
Tetere aomoomoi akonikirot.
149Kiira eporotoka kwape ejaar akonisianut-nakamin:
Wu EJAKAIT, kitajarai kwape ejaatar itubesiakon.
150Ikunyunete die luibwapito aronis;
Elwaka kesi kokisilakon.
151
Wu EJAKAIT, ijai ijo die,
Akoniicorakineta da kere eraas abeit.
152
Abu kajen apeŋo kaitejenunetakon ebe,
Iticasit kes ikar kere.
153
Koomoom aiticanitoika, ido koyu eoŋ;
Naarai mam kemurwokinito ikonikisila.
154
Kopurokinai akakirot, kolakunai:
Kitajarai kwape ejaar akonikirot.
155
Elwana aitajario kama ejaas ikaronok,
Naarai mam kes emoete ikonikiaila.
156Wu EJAKAIT, epolok noi aitimesiakon nuejok:
Kitajarai kwape ejaatar itubesiakon.
157Ipu lukemanito ka lukasurupoka da;
Konye mam eoŋ apaarit kaitejenunetakon.
158Abu kaany luemodomodoete, keturur;
Naarai mam ericito akonikirot.
159Koomoom kwape aminar eoŋ aituutooretakon:
Kitajarai, wu EJAKAIT, kwape ejaar asianutukon-nakamin.
160Etiai loka akirokon ŋes abeit;
Itubesiakon luedolito kere ejaenenas ikar kere.
161
Kemanata eoŋ ikapolok komam akiror;
Konye ebwoi ekatau koyoŋite akonikiro.
162Alelakinit eoŋ akonikirot,
Kwape ituŋanan yenedumuni iŋatan luipu.
163Alait eoŋ asacit da aiŋalanut;
Konye amina ikonikisila.
164Keturenenei jo irwan akanykaarei apaaran;
Kanuka itubesiakon luedolito.
165
Lueminas ikonikisila ejaas ainapakin naepol;
Emamei da adiokirot naisiguikini kes.
166Wu EJAKAIT, amunokin aitajarakon,
Eswama da aicorakinetakon.
167Abu ekatau koric aitejenunetakon;
Ido amina kes noi.
168
Abu karic aituutooretakon ka aitejenunetakon;
Naarai ejaas ikarotin kere akonyenekon.
169Wu EJAKAIT, kikuny aimonyoka neijai:
Ae acoa kwape ejaar akonikirot.
170Kodol aiŋaiŋaka akonyenekon:
Koyuunai kwape ejaar akonikirot.
171Kolim akaituk aiturit;
Naarai kisisianakini ijo eoŋ ikonikisila.
172Koye akaŋajep akonikirot;
Naarai edolito aicorakinetakon kere.
173
Kitemokino akonikan aiŋarakin eoŋ;
Naarai aseu aituutooretakon.
174Wu EJAKAIT, emiela aitajarakon;
Esiyalamikinit ikonikisila.
175Kojar ekatau, kosodi aiturit jo;
Keŋarakis da eoŋ itubesiakon.
176
Apaa eoŋ bala amerekek naeoliorit; komou ekonibulesit;
Naarai mam kemurwokinito aicorakinetakon.