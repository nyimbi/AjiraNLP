1Kosodi kobu akirot naka EJAKAIT mama ajai, kobala ebe: 2
“Okoku loka etuŋanan, kodwarak ikecokok luka Isirael, kodwarak, kolimok kes, ikecokok ŋul, ebe, Inera kwanata Ejakait EDEKE ebe: Itukwi ikecokok luka Isirael luitanyamas bonik! Mam ti ikecokok itadakete amerekekin? 3
Inyamete lukasiepai, konapete ajul, koarete luetarioko: kwabo mam itadakete amerekekin. 4
Yeniroga mam iticasete, kwabo mam itaŋaleunete yenedek, kwabo mam iderete yenebilil, kwabo mam inyakununete yenereŋearitai, kwabo mam imoenenete yeneoliorit; konye iyaitos kes kagogoŋ ka adedeŋ. 5
Kisiarakinos kesi kanuemamear ekecokon: koraut inyamat luka itiaŋ kere luka ais, kisiarakinos. 6Kirimoto akamerekekin komor kere, ka ŋoliukot loeoj; eebo, kisiarakinos akamerekekin akwap kere; kwabo amamei yenabu kiŋisiŋisitoi karaida amoun.
7“Aso, yes ikecokok, kiirasi akirot naka EJAKAIT: 8Inera Ejakait EDEKE ebe, Kwape ajaria, abeit naarai apotu akamerekekin koluoros amejan, koraut da akamerekekin inyamat luka itiaŋ kere luka ais, kanuamamear ekecokon; kwabo mam ikakecokok apotu komoata akamerekekin, konye kitanyamas ikecokok bonik, komam itadakete akamerekekin; 9aso, yes ikecokok, kiirasi akirot naka EJAKAIT: 10
Inera kwanata Ejakait EDEKE ebe: Koany, etusurupi eoŋ ikecokok; eburai da akamerekekin kakanikec, kesinyeik kes aitadak amerekekin; kwabo mam bobo ikecokok itanyamas, Ayuuni akamerekekin kaitukukec, kinyeis araun inyamat kamakec.
11“Naarai inera kwanata Ejakait EDEKE ebe: Koany, eoŋ elopet, eoŋ ba, eŋisiŋisitoi akamerekekin, amouni kes. 12
Kwape emootor ekecokon ekesipan kapaaran naejaatar amerekekinike ace nuesiarakina neelwana, kwaŋin amoia akamerekekin, ayuuni kes kaiboisio kere kama kisiarakina kapaaran naka idouon ka naka amuton. 13
Alemuni kes kotuŋa, atukonokini kakwapin, ayauni kes akwapukec; etadaki kes oroŋan luka Isirael, kariri naka alelesia, ka aiboisio kere nuiboiere kakwap. 14
Etadaki kes amel, koroŋan luiceleleete luka Isirael eraun anukukec: nepenen eperete anuk naejok, kotosata amel koroŋan luka Isirael. 15Ebala Ejakait EDEKE ebe, Eoŋ elopet etadaki akamerekekin, kesiperik. 16
Amouni ŋin yenikeoliorit, enyakuni yenirenearitai, ederi yenebilil, eticasi yenedek: amudiari yenetumit ka yenikagogoŋ; etadaki da kaitub akiro.
17
“Inera kwanata Ejakait EDEKE ebe, Ka yes da, wu ekasipan, koany, atubokini ibaren ka ibaren, imerekekin kwape ikorwa. 18
Erai teni kamakus akirot naedit adak amel naatosok, konye kibusakinit tope aipupus kakusikeje amelokus nakesalit? Ido komata akipi nueliiliete, konye kibusakinit tope amunaar nukesalito kakusikeje? 19Edakasi kereka akamerekekin ŋin naipupusato kakusikeje, emasete da ŋun nuimunaasi kakusikeje?
20“Kanuka ŋun elimokini Ejakait EDEKE kes kwanata ebe: Koany, eoŋ, eoŋ obe, atubokini ibaren luetumito ka ibaren luesenyito. 21Naarai iremorete kisiepion ka ikeperin da, iremorete luedekasi kere kamumwarakus, aitodol neisiarakiniata neelwana. 22Aso etajari ekasipan, mam eraunos bobo imejan; atubokini ibaren ka ibaren. 23
Adakakini ekecokon ediopet, itadaki ŋesi kes, ŋes ekabulesit Daudi; itadaki kes, eraun ekecokonikec. 24
Eoŋ EJAKAIT araun Edekekec, ekabulesit Daudi da ekapolon kokidiŋikec; Eoŋ EJAKAIT ener.
25
“Etutuki kakes aitutuket naka ainapakin, etanaŋi itiaŋ lukadedeŋak kakwap; iboiete inapakina kamagoro, ejotooros kamonieik. 26
Etuluori kes ka aiboisio da nuirimorito ekaroŋat arereŋ; ainakini elimilim kapakike; eraun da elimilim lokarereŋ. 27
Eraete ikito luka ais araitokec, einakini akwap amioke, ejaikinos akwapukec inapakina; ejenunete do ebe arai eoŋ EJAKAIT, naadaunia aibil akito nuka ajookotokec, ka ayuun da kakanin nuka luetubusianito kes. 28
Mam bobo eraunete imejan mama ejaas ikapirin, karaida Itiaŋ luka akwap ainyam kes; konye iboiete inapakina, komam yenitukuriani kes. 29Etonyoikini kes emanikor loejena, mam bobo epiari ebeli kakwap, karaida aibwok bobo ileic luka ikapirin. 30
Ebala Ejakait EDEKE ebe, Ejenunete do ebe Eoŋ EJAKAIT Ekecedeke ajai nepepe kakes, kes da ekek loka Isirael eraas ikatuŋa. 31
Ebala Ejakait EDEKE ebe, Yes da akamerekekin, amerekekin nukoronyika, iraas ituŋa, eoŋ da arai Ekusideke.”