1Kosodi koboŋok Elipas Etemanit kotema atiar,
2
“Epedori etuŋanan ajaut kajokis mama ejai Edeke?
Abeit lokacoa itojoka bon.
3Isiyalamikinit kereka Lokapedor kere jo araun loidolit?
Arai ca edumuni ŋesi ameda jo aitodolit ikonirotin?
4Kitoronit ca ŋesi jo kanuka ayoŋit ŋes,
Tape kitubokini?
5Mam epol akonironis?
Kwabo mam esaŋete numam adolitekon.
6Naarai idema ijo onacekon aititineta titai,
kosodi ailac luemujalalas ikecenapen.
7
Komam itamasenenei ikapasiton akipi,
ibu kimik yeniketeŋei inyamat.
8Konye abu lokagogoŋ koyoŋa akwap,
loeminai da abu kiboikin toma.
9Ibu kipapel apuserun,
kobilai da akanin nuka ikokiok.
10Ŋes kiinakini atacin kirimorete,
kisiyaloŋoŋi akurian nakisirieŋuni.
11Arai amuton komam ipedori aanyun,
kiraparete akipi nukepwak.
12
Mam kereka Edeke ejai neimukurur toma akuj?
ido koany aacer nukokuju kwape isididiatar!
13Ka jo da inera ebe, ‘Inyo bo ejeni Edeke?
Epedori kereka ŋesi aitub akiro
ejai toma amuton nairiono cucucuc?
14
Eraparito ŋes idouon luitolimakinito,
tetere mam eanyuni;
elosenenei ŋesi kairim naka akuj.’
15
Ikoto aitup erot lomojoŋ
lokicakacakaete ituŋa lukaronok?
16Luaponi kourupooroi koroko apakiokec kedolo,
aleleas akip ageunetakec.
17Luapotu kobalas Edeke ebe, ‘Irwa’;
Ebe da, ‘Epedori Lokapedor kere aiswamakin sio inyo?’
18
Kwabo abu ŋesi kilelebik ikecetogoi iboro luejok:
konye ainerun naka lukaronok elwana kaneajai eoŋ.
19
Eanyunete luedolito ŋun, kiyalamikinos;
ekienatatar luemamei akirot kes.
20Kobalas ebe, ‘Abeit emudiario ŋul lukinyoikinete sio,
anyama akim ŋul luedeuna.’
21
“Kecamanaros ka Edeke, kinapakin:
kwaŋin idumununia ajokis.
22
Keŋaiŋait, kijau aituutoorio kaitukuke,
kiŋadak da akiroke otaukon.
23Arai iboŋori mama ejai Lokapedor kere, kiteteunio;
arat kisukunya numam adolit kolwaka kowemaikon.
24Arai kibwaik abarakon toma apua,
ka esabu loka Opir toma alica nuka aguuruto;
25Kosodi eraun Lokapedor kere abarakon,
ka epuesa loka akais nuipu mamakon.
26Naarai kwaŋin isiyalamanakinia Lokapedor kere,
Itonyouni da akonyenekon mama ejai Edeke.
27Kilipenenei ŋes, iiranari ŋesi jo;
itacanakini akoniiyaposio.
28
Arai ineruni akirot, itogogoŋio mamakon;
ecaanakini aica ikonirotin.
29Nakibiroriata jo, itemanari ebe, ‘Ejai aitonyounio.’
Itajari ŋesi yenitasono.
30Eyuuni da ŋin yenimam aitoronio;
eebo, kiyuununio kanuka alaunit naka akaninikon.”