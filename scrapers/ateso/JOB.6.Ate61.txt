1Kosodi koboŋok Yob kotema atiar:
2“Arai kiŋiŋitete anyunyuraka,
arai kibwaikinitete nepepe kepolaka toma aitemis!
3Naarai kwape kwana ti do kitelekasi alaŋir naka asiŋe naka aŋololin:
kanuka ŋun ŋes esunyitor akakiro.
4
Naarai ejaas imalia luka Lokapedor kere kotomaka,
emasi ekamoyo aisoritike;
iderakina etasuro loka Edeke asurokin eoŋ.
5Emonyi kereka asigiria naka ais arai eja ŋes anya?
Arai emoŋ aruo kojaas inyamatake?
6Ipedori kereka ainyam luepiaka komamei abalaŋ?
Arai bo ejai ibore yenebala jel osirapurapu loka abeet?
7Eŋerit ekatau atiror kes;
esubitos bala lunyaman luketal kaneajai.
8“Karai kapedoo adumun nuelipit;
tikainak Edeke eoŋ nueŋobelei!
9Tikisiyalamik Edeke aidecidec eoŋ;
tikejal akekan, kagela cut!
10Ŋes konyet adumunia aitalakario;
eebo, tikecur kanuka ariebo namam etimi;
naarai mam anerenenei akiro nuka Lokalaunan.
11Agogoŋuka ŋes bo inyo, kedareu?
Awasiaka da ŋes bo inyo, katitiŋik?
12Erai tope agogoŋuka agogoŋ naka amor?
Arai akakuan naka aisinit?
13Konye abeit emamei yenikeŋarakini kotomaka,
Ereŋear da aswam nakapirianut kama ajai.
14“Ibusakinit ekepapero aitodiar asianut mama ejai ŋol loekoto aiilor;
ŋol da loinyeini ayoŋit Lokapedor kere.
15Iŋalaŋalas ikainacan bala aguurut,
bala ecilet loka aguurun nueoliorete;
16nuirioko cucucuc kanuka akipi nuikamunito,
ŋes neenopia akaka:
17kapakio nuka amwanis, ilicaros;
naejaenenara aibuse, eonikinete kaiboisiokec.
18Epaarete ikalotok luelosete aririkec;
elosete toma amodiŋ, eoliorete.
19Apotu ikalotok luka Tema kiteoto,
kidareut atukon nuka Seba kes.
20Kirumata ileic naarai apotu komunokinos;
keporu ŋina kitirirata.
21
Aso yes da ikote nen kaneajai;
ianyunete yenikitukuriani, ikuriakaros.
22
Abu kereka kalimokinite yes ebe, ‘Koinakinai’?
Arai ebe, ‘Koinakis koborokus araut ainakinet kanukaŋ’?
23Arai ebe, ‘Koyuunai kakan naka lokasurup’?
Arai ebe, ‘Kolakunai kakan naka ikareitok’?
24
“Kisisianakinai, eoŋ da eliliŋi:
Kitejenunai neapaaritor.
25Akiro nukaitenara eraas ca nukagogoŋ!
Konye epegetekus itoroni inyo?
26Iwomitos aitoron akiro?
Naarai einer loka ŋol kaloejuruŋuŋit esubit bala ekwam.
27Eebo, tikilamilamata eroet kanuka ikoki,
Tikimutunoto kaneejai opaperokus.
28Aso do kiyuutu kosesenata eoŋ;
naarai abeit mam eŋalai kakonyenekus.
29Kibelokinos, keŋaiŋait, kinyeis numam ebeito ajakut;
eebo, kibelokinos bobo, edolit akakirot.
30
Ejaas numam ebeito kotoma aŋajepeka?
Mam epedori akainyigol amisiikin nukameŋeranut?”