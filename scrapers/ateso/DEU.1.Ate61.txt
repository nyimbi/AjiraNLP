1
Nu kes akiro nualimokini Musa Isirael kere okekwa loka Yorodan kamodiŋ, kotoma Araba naiteos kaSup, kidiŋ Paran, ka Topel, ka Laban, ka Kaserot, ka Di-sakab. 2
Erai alosit naka apaarasia atomon kanadiopet anyoun koKoreb ibei moru Seir kiton Kades-barunea. 3
Kosodi kokaru loka akaisaoŋon, kolap lokitomonet ka lodiopet, kapaaran nasodit naka elap, abu Musa kolimok idwe luka Isirael kwape ajaatar kere nuabala EJAKAIT ŋes aicorakin kes; 4
Kedau aidany Sikon ekabaka loka Imorain, lueboiete koKesibon, ka Og ekabaka loka Basan loeboie koAsitarot, ka Ederei: 5Kokekwa loka Yorodan kakwap naka Moab, abu Musa kogeu alimor ikisila lu ebe, 6
“Abu EJAKAIT Ewokodeke kotema oni koKoreb atiar, ‘Iboioto yesi noi koroŋat kalo: 7Kibelokinos, kobwota, koloto akwap nakiukon naka Imorain, ka aiboisio kere nuidunyatar, Araba, akwap nakiukon, ka apuutona, ka Eŋalakimak, ariri naka aŋolol, akwap naka Ikanaanin, ka Lebanon, kiton ocor lokapolon, ecor Eupurat. 8
Koany, ebwaik akwap akonyenekus: kolomasi, kirumata akwap naabu EJAKAIT kiyapoik lukapapaakus, Aburaam, ka Isaak, ka Yakob, ainakin kes ka aurikec naetupanakini.’
9
“Abu katema yes kapak kaya ebe, ‘Mam eoŋ bon apedori adakite yes: 10
Abu EJAKAIT Ekusideke kitupuu yes, ido koany, isubito yesi lolo bala aacer nuka akuj kanuka aipues. 11
Kitupuu EJAKAIT, Edeke loka lukapapaakus etiaikus lo irwan alukumit, kisirereŋ yes, kwape kisumunio yes! 12
Ekwaikini eoŋ ai apedori bon adakit aitapasitoikus, ka alaŋirukus, ka epegetekus? 13Koseutu ituŋa luecoak, luka aijen, ka luejenas, kwape ejaatar atekerinikus, adakakini eoŋ apolokinit yes.’ 14Ipotu koboŋokis eoŋ ebe, ‘Ejokuna sio aswam akirot nainer ijo.’ 15Kwaŋin abu kadakak lukapolok luka atekerinikus, ituŋa luecoak luejenas, araun lukipolokinito yes, ikapolok luka ilukumin, ikapolok luka akwat, ikapolok luka akaisakany, ka ikapolok luka itomon, ka ijaka, kwape ejaatar atekerinikus. 16
Abu kecorak ikatubokokus kapak kaya ebe, ‘Kopupoto akiro nuka iinacanakus, kotubokis kadolit etuŋanan ka onaceke, ka imoit yenejai kaŋes. 17
Mam itiakito ituŋa kotube; ipupete ludidik ka luepolok kopone ediopet; mam ikuriakaros akonyen nuka ituŋanan; naarai erai etube loka Edeke: akirot nakitionikini yes iyaunete mamaka, apupuni eoŋ ŋes.’ 18Abu kecorak yes kapak kaya akiro kere nukibusakinito aswam.
19
“Kipou kaloto anyoun koKoreb, ketoroto amodiŋ ŋin kere naepol naesogim naipotu koanyut, korot loebei akwap nakiukon naka Imorain, kwape kecorakinitor EJAKAIT Edekewok; kadoloto Kades-barunea. 20Abu katema yes atiar, ‘Idolut akwap nakiukon naka Imorain, nakiinakinit EJAKAIT Edekewok. 21
Koany, ebwaiki EJAKAIT Edekekon akwap akonyenekon: kolot kirum, kwape kilimokinia EJAKAIT Edeke loka lukapapaakon; sirikikurianar, karaida ajuruŋuŋ.’ 22Ipotu kikunyut neajai, ŋinituŋanan kayesi, kotemasi atiar, ‘Ketiliŋaasi ituŋa, korotakis oni akwap, tetere kiinunete oni akirot naka erot lokibusakinit aitor, ka ireria lukidolokini.’ 23
Abu ketojok akirot ŋin: kaseu ituŋa itomon ka luarei, ediopetuŋanan kaŋiniteker: 24Apotu kibelokinos koloto oroŋat, kodoloto aditot naka Esukol, korotata. 25Kolemut araito nuka akwap kakaninikec, koinut oni, koinut da akirot ebe, ‘Ejok akwap nakiinakinit EJAKAIT Ewokodeke.’
26
“Konye ipotu koŋeroto alosit, kipaliikis aicorakinet naka EJAKAIT Ekusideke: 27
Ipotu kirurumata kowemanakus ebe, ‘Kanu naarai kilait EJAKAIT oni, ŋes kitolomunia kakwap nako Misiri, aijaikin oni akan naka Imorain, amudiar oni. 28
Ai bo kilosi oni? acalasi iwokoinacan iwokotauon, ebe, “Epolok ituŋa, eojak da adepar oni; epolok ireria, ebwaitai da kiton akuj; bobo da kianyu odwe luka Anakim kaŋina.” ’ 29Kasodi eoŋ atemar yes ebe, ‘Sirikiyaloŋoŋoto, karaida akurianar kes. 30
EJAKAIT Ekusideke lokiŋarenikinit yes, ŋes kijiikini yes kwape ejaatar kere nuabu kiswama kanukus koMisiri kakonyenekus; 31
Kamodiŋ da, neianyuniata kwape kidakio EJAKAIT Ekusideke yes, kwape edakia etuŋanan ikokuke, korotin kere luilosete, aitodol naidolunioto aibois na.’ 32
Konye kakirot kaŋin, mam ipotu kiyuut EJAKAIT Ekusideke. 33
Loabu kiŋarenikinite yes korot, amoikin yes aibois naibubukinete ikusiweman, kotoma akim kuare, aitodikin yes erot loitorete, kotoma odou da paaran.
34
“Kopup EJAKAIT akusikiro, konyunyurikin, kiyapo ebe, 35
‘Abeit mam idiopet kotuŋa kalu luka aturi kana nakaronon eanyuni akwap naejok naeyapoik ainakin lukapapaakus. 36Dimarai Kaleb, okoku loka Yepune, ŋes eanyuni; ainakini ŋes ka ikedwe akwap naecak ŋesi: naarai atupa cut EJAKAIT.’ 37
Abu da EJAKAIT kanyunyurik eoŋ kanukus ebe, ‘Mam jo da ilomari ŋina: 38
Yosua, okoku loka Nun, loebwoi kakonyenekon, ŋes elomari ŋina: kitogogoŋ ijo ŋes; naarai ŋes isurumi Isirael akwap. 39
Bobo da ludidikikus, luibalasi yesi ebe eraunos imejan, ka idwekus, lumam lolo ejenete ajokis karaida aronis, kes elomarete, ainakini kes akwap, irumete. 40Konye yes, kibelokinos, koloto modiŋ korot loebei Aŋolol Nakareŋan.’
41“Kosodete yesi aboŋokin eoŋ ebe, ‘Kidiaka isio kama ejai EJAKAIT, kilosi ejie, kwape ejaatar kere nukicorak EJAKAIT Ewokodeke oni.’ Ipotu koenata ŋinituŋanan lujiisike, koomitos araut akirot naebenen adokar oroŋat. 42Katema EJAKAIT eoŋ atiar, ‘Kolimok kes ebe, Sirikidokasi, karaida ejie; naarai mam eoŋ ajai kayes; kinyeis lukasurupokus aidany yes.’ 43
Abu kalimok yes kwaŋin, koŋeroto apupun; konye ipotu kipaliikis aicorakinet naka EJAKAIT, koŋasikinos adokar oroŋat. 44
Kopotu Imorain lueboiete koroŋat kaŋol asurokin yes, korukioto yes, kwape erukio ao, kodanyata yes koSeir kiton Koruma. 45
Ipotu koboŋut aimony akonyen nuka EJAKAIT; konye mam EJAKAIT abu kopup ekusiporoto, karaida aitoikin yes akit. 46
Kwaŋin ipotu kiboioto koKades apaarasia nuipu, kwape ejaatar apaarasia nuipotu kiboioto kaŋina.