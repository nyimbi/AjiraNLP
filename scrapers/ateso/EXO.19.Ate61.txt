1Kolap kalokiwuniet kedaut idwe luka Isirael anyoun kakwap nako Misiri, kodoloto kapaaran kaŋin amodiŋ naka Sinai. 2Kenyout koRepidim, kedoloto da amodiŋ naka Sinai, kibubukis iweman modiŋ; kidukuru Isirael kiŋaren kemoru. 3
Kodoka Musa mama ejai Edeke, konyara EJAKAIT ŋes moru, kobala ebe, “Itemari kwanata ekek loka Yakob, kolimok idwe luka Isirael ebe; 4
‘Ipotu koanyutu nuabu keswamak Imisirian, ido kwape kadakuniata yes kabebenoka nuka emorukaalet, ido kwape kayauniata mama ajai. 5
Aso do, arai irimarete cut ekaporoto, koricito aitutuketeka, iluoros do iboreka yeniminat noi kotuŋa kere: naarai akwap kere nakaŋ. 6
Iraunos yesi kamakaŋ ajakanut naka isasedotin, ateker da nakalaunan.’ Ŋun kes akiro nuilimokini idwe luka Isirael.”
7Kobu Musa konyarau imakio luka ituŋa, kibwaik akiro ŋun kere nukicorakini EJAKAIT ŋes akonyenekec. 8
Koracaut ituŋa kere ebe, “Kere nuebala EJAKAIT kiswamai.” Koya babo Musa akiro nuka ituŋa mama ejai EJAKAIT. 9
Kobala EJAKAIT Musa ebe, “Koany, abuni mamakon kodou loepol, tetere epupunete ituŋa kiinerakin eoŋ kajo, kiyuunete da jo apaarasia kere.”
Kolimok Musa EJAKAIT akiro nuka ituŋa. 10
Kobala EJAKAIT Musa ebe, “Kolot mama ejaas ituŋa, kitalau kes lolo ka moi, kilotata igoenekec. 11
Tetere itemonokino kapaaran kanakiwuniet: naarai kapaaran kanakiwunier edokuni EJAKAIT moru Sinai kakonyen nuka ituŋa kere. 12
Ibwaikini ituŋa eikor kowaitin kere, kobala ebe, ‘Kocoito, kinyeis adokar moru karaida atiror eikoruke: abeit ŋin yenetirori emoru eario. 13Mam adiokan etirori ŋes, konye abeit ibiribirio kamor arai icumio; arai itiaŋ arai ituŋanan, mam ejari’: nairododikinio arupepe aruo, ikunyakinete kesi moru.” 14Kodoku Musa komoru kobu mama ejaas ituŋa, kitalau ituŋa; kilotata igoenekec. 15
Kobala ituŋa ebe, “Kitemonokinos kapaaran kanakiwuniet: mam ikunyakinete aberu.”
16
Kosodi kiwala akwap kapaaran kanakiwuniet, kojai airetunun ka eimilia, ka edou loepol komoru, ka eporoto loka arupepe loepol noi, Komaranata ituŋa kere luajaas oidukurun. 17
Kitolom Musa ituŋa koidukurun airiamun ka Edeke, kobwaata kokwap kemoru. 18
Kopuriei emoru Sinai kere, naarai adokuni EJAKAIT nen kakim: kopuriei apuruke kwape apuru naka eupa, komaran noi emoru kere. 19
Kiyataki eporoto loka arupepe airu noi, kiner Musa, Koboŋok Edeke ŋes keporoto. 20Kodok EJAKAIT moru Sinai, aidi naka emoru; konyara EJAKAIT Musa adokar aidi naka emoru; kodoka Musa. 21
Kobala EJAKAIT Musa ebe, “Kijesar, kicorak ituŋa, kinyeis ailamar mama ejai EJAKAIT aiteere, kosodete luipu kakesi aolior. 22
Kitalaunos isasedotin da luikunyakinete EJAKAIT, kinyek EJAKAIT ailamar neejaas kesi.” 23Kobala Musa EJAKAIT ebe, “Mam epedorete ituŋa adokun moru Sinai: naarai ibu kicorak sio ebe, ‘Kibwaik eikor airimor emoru, kitalau da.’ ” 24Kobala EJAKAIT ebe, “Kolot, kijesar; idokuni, ijo ka Aaron da: konye kinyeis isasedotin ka ituŋa ailamun adokuni mama ejai EJAKAIT, kinyek ŋesi ailamar mamakec.” 25Kosodi Musa aijesar mama ejaas ituŋa, kolimok kes.