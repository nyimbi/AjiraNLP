1
Akirot naka EJAKAIT naabu kobu mama ejai Sepania okoku loka Kusi, okoku loka Gedalia, okoku loka Amaria, okoku loka Kesekia, kapaarasia nuka Yosia okoku loka Amon, ekabaka loka Yuda.
2Ebala EJAKAIT ebe,
“Etanaŋi cut iboro kere kakwap.”
3Ebala EJAKAIT ebe,
“Etanaŋi ituŋanan ka itiaŋ;
Etanaŋi akweny nuka apak, ka iboro lukecor,
Ka luitiguikinete nepepe ka ikaronok;
Amudiari da ituŋanan kakwap.
4
Ariori akakan mama ejai Yuda,
Ka luiboiete koYerusalem kere;
Amudiari aatoŋot naka Baal kaibois kana,
Ka ekiror da loka isasedotin luemaete aputosia;
5
Ka ŋul da luemaete ajore naka akuj
Koswion luka itogoi;
Ka ŋul luemaete, luiyapoikinete mama ejai EJAKAIT,
Iyapoikinete da elimito Malakam;
6Ka ŋul da luaboŋosi anyoun katupit EJAKAIT:
Ka ŋul da lumam apotu komoata EJAKAIT,
Karaida aiŋit nuke.”
7Kililiŋ kakonyen nuka Ejakait EDEKE:
Naarai eapie apaaran naka EJAKAIT:
Naarai etemoki EJAKAIT asubanit,
Etalau da ikepejok.
8Kosodi kanen ejaun kapaaran naka asubanit naka EJAKAIT,
“Eticani eoŋ ikapolok, ka odwe luka ekabaka,
Ka ŋul kere luenapitos anapito numo.
9Kapaaran kaŋin eticani eoŋ ŋul kere luilamete ekek,
Luilelebete etogo loka ejakaitikec akaje ka aiŋal.”
10
Ebala EJAKAIT ebe,
“Kapaaran kaŋin ejaun ecelet loka aimony
Naebuni korute loka Agaria,
Ka aibwolol kari nakiareit,
Ka aigugururunun koukon.
11
Kibwololoto yesi luiboiete koMakatcs,
Naarai amudiaros ituŋa kere lukagwelanarak:
Ŋul kere luigugunatos kepuesa agelaros.
12
Kosodi kanen kapak kaŋin
Aŋici eoŋ Yerusalem kakalasia;
Eticani ituŋa luaburokoros kanuka adakaikec,
Luebalas kotauonokec ebe,
‘Mam EJAKAIT iswamai nuejok,
Karaida aswam nueroko.’
13
Eraun do abarakec amejauna,
Ikecetogoi da amejei,
Eebo, edukete itogoi,
Konye mam iboikinos toma;
Iraete imanikoria luka emusabibu,
Konye mam emasete ebinoke.”
14
Eapie apaaran nakapolon naka EJAKAIT,
Eapie, iwonyunit noi,
Ŋes eporoto loka apaaran naka EJAKAIT;
Emonyi noi etuŋanan lokirigi kanen.
15Apaaran ŋin ŋes apaaran naka anyunyura,
Apaaran naka ican ka aburun,
Apaaran naka asilio ka ameje,
Apaaran naka amuton ka ajikilil,
Apaaran naka idouon ka amuton naejesi cucucuc.
16
Apaaran naka arupepe ka elulu,
Aluikin ireria luebwaitai,
Aluikin da itogoi lukagogoŋok lueojak.
17Ayauni eoŋ aburun otuŋa,
Tetere elosete bala imudukiok,
Naarai adiakasi kama ejai EJAKAIT:
Ebukoros aokotokec bala apua,
Akiriŋikec da bala aoret.
18
Mam epedori epuesakec karaida esabukec aitajar kes
Kapaaran naka anyunyura naka EJAKAIT,
Konye idoporo akwap kere kakim naka ekoloke;
Naarai itanaŋi, eebo, itanaŋi ketasuro
Ŋul kere luiboiete kakwap.