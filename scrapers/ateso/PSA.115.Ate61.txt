1
Mere mamakosi, wu EJAKAIT, mere mamakosi,
Konye koinak ekonikiror aibuses,
Kanuka aitimikon ido kanuka abeitekon.
2
Kanukinyo etemariata atekerin ebe,
“Ai bo kwana ejai Edekekec?”
3
Konye Edekewok ejai toma akuj:
Eswama nuepuda elopet.
4
Eraas aputosiakec epuesa ka esabu,
Aswam naka akanin nuka ituŋa.
5Ejaas aituke, konye mam ineras;
Ejaas da akonye, konye mam esesenete.
6Ejaas aki, konye mam epupete;
Ejaas da ikumes, konye mam iŋuunete.
7Ejaas akanin, konye mam itiŋere:
Ejaas da akeje, konye mam elosete,
Mam ineras kiporotoikec.
8
Ŋul luesubete kes eputokinos kakes;
Eebo, ŋinidiopet yenemuno kes.
9
Wu Isirael, komunonena ijo EJAKAIT:
Erai ŋesi ekeŋarakinanikec ido ekecebuku.
10
Okwe ekal loka Aaron, komunonena EJAKAIT,
Erai ŋesi ekeŋarakinanikec ido ekecebuku.
11Yes luiyoŋito EJAKAIT, komunonenasi EJAKAIT:
Erai ŋesi ekeŋarakinanikec ido ekecebuku.
12
Naarai abu EJAKAIT kiitu oni;
kisirereŋi ŋesi oni:
Isirereŋi ekal loka Isirael,
Isirereŋi ekal loka Aaron.
13
Isirereŋi ŋul lueyoŋito EJAKAIT,
Kere lukapolok ka ludidik da.
14Kiyatanak EJAKAIT yes noi noi,
Yes ka ikusidwe.
15
Isirereŋitoi yes kama ejai EJAKAIT
Lokesubi akuj ka akwap da.
16Akuj ŋes akuj naka EJAKAIT:
Konye akwap abu koinak idwe luka ituŋa.
17Mam ikatwak iturito EJAKAIT,
Karaida ŋul kere luijesaros toma aililiŋ.
18
Konye oni kiturenenei EJAKAIT,
Amear kapak kana aitodol ikar kere.
Kituroto yesi EJAKAIT!