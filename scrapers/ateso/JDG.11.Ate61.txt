1
Kerai Yeputa Egileadit etuŋanan lokirigi, lokatitiŋ da, arai ŋesi okoku loka naadote: Gilead ŋes aurie Yeputa. 2Kourik aberu naka Gilead ŋes idwe lusap; kosodi kepolooros odwe luka aberuke, apotu kireŋeasi Yeputa, kotemasi ŋes atiar, “Mam jo idumuni airumet kokal loka papawok; naarai irai ijo okoku loka aceberu.” 3
Kosodi Yeputa akerit kaneajaas iinacanake, kiboikin akwap naka Tob: kotukokinos ituŋa luutai neejai Yeputa, kolomasi nepepe kaŋes.
4Kosodi kanen ketuboros apaarasia, kitijioto idwe luka Amon Isirael. 5Kosodi kitijioto idwe luka Amon Isirael, apotu imakio luka Gilead koloto aomare Yeputa kakwap naka Tob. 6Kotemasi Yeputa atiar, “Bia, koraun ekosijakait, tetere kitijie idwe luka Amon.” 7
Kotema Yeputa imakio luka Gilead atiar, “Mere ipotu yesi kolaata eoŋ, kireŋeasi da kokal loka papaka? Kanukinyo do iponiata neajar eoŋ naijaatar ocan?” 8
Kotemasi ŋes imakio luka Gilead atiar, “Kanuka ŋun ŋes kiboŋunio mamakon, tetere ilosi kasio aitiji idwe luka Amon, iraun ijo lokapolonikosi loiyait luiboiete koGilead kere.” 9Kotema Yeputa imakio luka Gilead atiar, “Arai kiinyakasi yesi eoŋ ore aitiji idwe luka Amon, kosodi EJAKAIT aijaikin kes eoŋ, araun kereka eoŋ lokapolonikus?” 10
Kotemasi imakio luka Gilead Yeputa atiar, “EJAKAIT, ŋes ekajenaniwok; abeit kiswamai kwape ejaar akonikirot.” 11
Kosodi Yeputa alosit kimakio luka Gilead, kodakakis ituŋa ŋes araun ekapolon, ejakait da loeyait kes: kiner Yeputa akiroke kere kakonyen nuka EJAKAIT koMisipa.
12Kijuka Yeputa ikiyakia mama ejai ekabaka loka idwe luka Amon ebe, “Inyo bo kimariai ijo keoŋ, tape ijo ibuni mamakaŋ aitiji akakwap?” 13
Koboŋok ekabaka loka idwe luka Amon ikiyakia luka Yeputa ebe, “Naarai abu Isirael koyaŋa akakwap, anyoun koArunon kiton Yabok, kiton Yorodan da, naalomunio koMisiri: aso kinyakakinai akwapin ŋun kainapakin.” 14Kijuka Yeputa ikiyakia bobo mama ejai ekabaka loka idwe luka Amon: 15
Kotema ŋes atiar, “Inera Yeputa kwanata ebe: Mam Isirael abu koyaŋa akwap naka Moab karaida akwap naka idwe luka Amon: 16
Konye naaponiata kesi koMisiri, abu Isirael kitor amodiŋ kiton Aŋolol Nakareŋan, kodol Kades; 17
Kosodi Isirael aijukakin ekabaka loka Edom ikiyakia ebe, ‘Keŋaiŋait, kocamakinai ketor akwapukon’: konye mam ekabaka loka Edom abu kopup, Kwape kwaŋin kijuka mama ejai ekabaka loka Moab: konye mam abu kocam: kiboikin Isirael Kades. 18
Kosodi aitor amodiŋ, kiriria akwap naka Edom, ka akwap naka Moab, kobu kariri nakokide naka akwap naka Moab, kidukuroto juwai naka Arunon; konye mam apotu kolomasi oikor loka Moab, naarai Arunon ŋes arai eikor loka Moab. 19
Kijuka Isirael ikiyakia mama ejai Sikon ekabaka loka Imorain, ekabaka loka Kesibon; kotema Isirael ŋes atiar, ‘Kiŋaiŋait, kocamak sio ketoroto akwapukon adolore akwapukosi.’ 20Konye mam abu Sikon komunokin Isirael aitor oikoruke: konye abu Sikon kotukok iketuŋa kere, kidukuru Yakas, kitiji Isirael. 21
Abu EJAKAIT, Edeke loka Isirael kijaik Sikon ka iketuŋa kere akan naka Isirael, kodanyata kes: kwaŋin kirum Isirael akwap kere naka Imorain lueboienenete kakwap kaŋin. 22Kirumata eikor kere loka Imorain, anyoun koArunon kiton Yabok, anyoun kamodiŋ da kiton Yorodan. 23Aso abu EJAKAIT, Edeke loka Isirael kodema Imorain airumetekec kakonyen nuka iketuŋa Isirael, ikoto do ijo airum kes? 24
Mam kereka jo irumi nukiinakini Kemos ekonideke jo airum? Aso ŋul luadema EJAKAIT Ekosideke airumetakec kakonyenekosi, ŋul kes kirumi isio. 25
Itelekarit kereka ijo Balak okoku loka Sipor, ekabaka loka Moab? Abu ŋesi kitepeg Isirael, arai bo abu ŋesi kitiji kes? 26
Naeboio Isirael koKesibon ka ireriake, koAroer da ka ireriake, koreria da kere luejaas osiep loka Arunon, ikar akwat auni; kanukinyo mam yes ipotu kinyakariata kes kapak kaŋin? 27
Kanuka ŋun mam eoŋ adiakit kamakon, konye iswamakinit ijo eoŋ erono aitiji eoŋ: EJAKAIT, Ekatubon, ŋes etubokini lolo idwe luka Isirael ka idwe luka Amon.” 28Konye mam ekabaka loka idwe luka Amon abu kopup akiro nuejukakinit Yeputa ŋes.
29
Kosodi emoyo loka EJAKAIT adoikin Yeputa, kitor Gilead ka Manase, kitor da Misipe loka Gilead, konyou koMisipe loka Gilead kotubor neajaas idwe luka Amon. 30
Kiyapoik Yeputa EJAKAIT aiyaposit ebe, “Arai kijaik ijo cut idwe luka Amon akanika. 31
Ejaun do ebe, ŋin yenelomuni kokekia luka ekatogo aisiriam eoŋ, naaboŋunio kainapakin kaneejaas idwe luka Amon, eraun ŋin yenika EJAKAIT, ainakini ŋes araun ainakinet naicweio.” 32Kwaŋin kotubor Yeputa mama ejaas idwe luka Amon aitiji kes; kijaik EJAKAIT kes akanike. 33
Kodany kes anyoun koAroer kiton naidolio Minit, ireria akaisaarei, kiton Abel-keramim, kaario naepol noi, Kwaŋin kitononokai idwe luka Amon kakonyen nuka idwe luka Isirael.
34
Kobu Yeputa Misipa oreke, ido koany, kolom akokuke aisiriam ŋes kisiman ka ekosio: arai ŋesi atelunake; amamei ŋes ikoku yenisapat arai yenipese, dimarai ŋin bon. 35
Kosodi kanen keanyu ŋesi ŋes, abu kocil ikenapen, kotema atiar, “Otukwi, akokuka! Kitisil ijo eoŋ noi, irai ijo adiopet kotoma kaŋul lukesiyaloŋoŋoete eoŋ: naarai aooŋ akaituk mama ejai EJAKAIT, mam apedori aijulakin.” 36
Kotema ŋin ŋes atiar, “Papa, iwooŋ akoniituk mama ejai EJAKAIT; kiswamakinai eoŋ kwape ejaatar ŋun nualomunete kaitukukon; naarai kisinyaŋa EJAKAIT jo kaneejaas lukasurupokon, kes idwe luka Amon.” 37
Kotema ŋin papake atiar, “Kiswamakinai na: kinyeinai ber ilapio iarei, tetere alosi aijesar oroŋan, aimony abekonutuka, eoŋ ka apaupaka.” 38Kotema atiar, “Ape bo.” Kotwara ŋes adaun ilapio iarei: kolot, ŋes ka apaupake, komony abekonutuke koroŋan. 39
Kosodi kanen kedaunos ilapio iarei, koboŋ ŋin neejai papake, lokiswamak ŋes kwape ajaar aiyapositike naeyapoikinit; mam ŋin abu kojeni ekiliokit. Koraun epone kotoma Isirael, 40adwe nuka Isirael alosenen ŋolikaru akiitunun akoku naka Yeputa Egileadit apaarasia aoŋon ŋolikaru.