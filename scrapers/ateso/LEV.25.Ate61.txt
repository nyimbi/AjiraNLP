1
Kotema EJAKAIT Musa komoru Sinai atiar, 2
“Kolimok idwe luka Isirael ebe, Kidoloto yesi akwap nakainakini yes, ŋes konyet idaria akwap asabato mama ejai EJAKAIT. 3Iyei emanikorikon ikar ikanykape, idimi amanakon naka emusabibu ikar ikanykape, itukonokini araitoke. 4Konye okaru lokikanyetekaarei ejaun asabato naka aibworar nakayamakina naka akwap, asabato mama ejai EJAKAIT: mam iyei emanikorikon, karaida aidim amanakon naka emusabibu. 5
Mam isaki nuebwaŋunete bon, mam itukonokini araito nuka emusabibukon lomam ecapap: eraun ekaru loka aibworar nakayamakina naka akwap. 6Eraun asabato naka akwap inyamat kamakus; kamakon, ka ekejaanakinanikon, ka akejaanakinanikon, ka ebulesitikon loiwotei, ka imoitikon yeniboie kamakon; 7Kama ibarenekon, ka itiaŋ luejiaas akwapukon, amioke kere eraun inyamat.
8“Imari ijo asabaton akanykaarei nuka ikar, kes ikar ikanykaarei irwan ikanykaarei; eraunos kamakon apaarasia nuka asabaton akanykaarei nuka ikar, kes ikar akaisaoŋon ka lukanykaoŋon. 9
Kosodi akutakin arupepe naeruo noi kapaaran nakitomonet naka elap lokikanyetekaarei; ikutakini arupepe kapaaran naka ailuc airimor akwapukus kere. 10
Italaunete ekaru lokakaisakany, ilimorete da aosikinio airimor akwap mama ejaas luiboiete kotoma kere: eraun eyubili
kamakus; inyakakinete ŋinituŋanan alupoke, inyakarete da ŋinituŋanan okekike. 11Eraun ekaru ŋol lokakaisakany eyubili kamakus: mam iyeete, karaida aisak nuebwaŋunete bon, karaida atukonokin araito nuka emusabibuke lomam ecapap. 12Naarai erai eyubili; eraun lokalaunan kamakus: inyamete amioke nakotoma omanikor.
13
“Kokaru kaŋol loka eyubili inyakakinete ŋinituŋanan alupoke. 14
Arai itwegeli ibore iidunyetekon, arai agwel kakan naka iidunyetekon, sirikiswamanakinos aronis. 15Kwape ejaar etiai loka ikar luetupakinete eyubili igweli kaidunyetekon, kwape ejaar etiai loka ikar luka aisak kitwegeli ŋesi jo. 16Kwape ejaar aipues naka ikar iyatakini ijo apesanake, kwape ejaar aikidiokus naka ikar iŋoŋoori ijo apesanake, kitwegeli ŋesi jo kwape ejaar etiai loka ikar luka aisak. 17
Sirikiswamanakinos aronis; konye koyoŋ Ekonideke, naarai arai eoŋ EJAKAIT Ekusideke.
18
“Kanuka ŋun kitodoloto ikakisila, koricito itubesiaka kiswamata; kiboiete kakwap inapakina. 19Erai akwap araitoke, kimonikinos, kiboikinos inapakina. 20
Arai itemarete ebe, “Kinyami inyo kokaru lokikanyetekaarei? Koany, mam kiyei, karaida atukonokin amiokosi:” 21
Kasodi aicorakin arereŋuka mamakus kokaru lokikanyetekape, erai araito nuka ikar ŋul luuni. 22
Iyeete okaru lokikanyetekauni, inyamete araito, nuŋorok nueŋadakinitai; inyamete nuŋorok nueŋadakinitai aitodol okaru lokikanyetekaoŋon, aitodol naelomunia araitoke. 23
Mam egwelario alup ayaŋaar ikar kere; naarai erai akwap nakaŋ: naarai iraas yesi ipejok ido luiboiororos kamakaŋ. 24Kakwap kere naka airumetekus isunupete akwap alakunio.
25
“Arai icana onacekon, kogwela alupoke ace, kosodi ekalakunanike abunore, elakuni ŋun nuagwelarit onaceke. 26Arai emamei ituŋanan yenelakuni, kebar ŋesi kodum luedaunete alakun: 27ŋes konyet imaria ikar luagwelaritor, kinyakak ameda mama ejai ituŋanan loagwelit; eboŋori ŋesi alupoke. 28Konye arai mam epedori ainyakun kanuke, kosodi nuagwelarit apaikin akan naka ŋol kaloagwelit aitodol okaru loka eyubili: kosodi koyubili eosikinio, eboŋori. Ŋesi da alupoke.
29“Arai kegwela etuŋanan etogo kore loirigaunitai karwatat, epedori alakun ŋes eriŋa etuboro ekaru ediopet ageun kagwelarike: ekaru ediopet ejai apedor alakun. 30Arai mam elakunitai eriŋa etuboro ekaru ediopet, kosodi etogo loejai ore loirigaunitai karwatat itogogoŋitai ŋol loagweli ikar kere anatar aturioke: mam eosikinio koyubili. 31Konye itogoi lukoreria lumam irigaunitai karwatat imarakinitai kimanikoria lukorony: epedorio alakun, eosikinio koyubili. 32
Konye ireria luka Ilebin, itogoi lukoreria luka alupokec, epedorete Ilebin alakun apak kere. 33Arai elakuni ediopet koLebin, kosodi etogo loagwelaritai, ka ere loka alupoke eosikinio koyubili: naarai itogoi lukoreria luka Ilebin eraas alupokec kodwe luka Isirael. 34
Konye emanikor loka ironyia lukoreriakec mam epedorio agwelar; naarai erai alupokec ikar kere.
35
“Arai icana onacekon, kokurwok akanike kamakon; ibus ijo aigaŋ ŋes; iboie kamakon kwape emoit ka ekeboiororon. 36
Sirikiyaŋa ameda kaneejai ŋesi karaida luiyatakina; konye koyoŋ Ekonideke; tetere iboie onacekon kamakon. 37
Sirikiinak ŋes apesanakon adumun ameda, karaida ainakin ŋes inyamatakon adumun luiyatakina. 38Arai eoŋ EJAKAIT Ekusideke, loketolomuni yes kakwap nako Misiri, ainakin yes akwap nako Kanaan, araun Ekusideke.
39
“Arai icana onacekon kamakon, kogwelari bon mamakon; siritubuleseni ŋes aijaanakin jo: 40Eraun kamakon kwape ebulesit loiwotei, kwape ekeboiororon; ijaanakini jo aitodol okaru loka eyubili; 41ŋes konyet eosikinor ŋesi kamakon ka ikedwe kaŋes, eboŋori okekike, eboŋori da alup nuka lukapapake. 42
Naarai eraas ikakejaanakinak luabu ketolom kakwap nako Misiri: mam egwelario kwape ibulesin. 43
Mam iyait ŋes kagogoŋ; konye koyoŋitenenei Ekonideke. 44Ido ibulesinikon ka abulesinikon luijaunete kajo; igwelete ibulesin ka abulesin katekerin nukirimoritos yes. 45Bobo da igwelete kodwe luka imo luiboiororete kamakus, kokekiakec luejaas kamakus, luaurikis kesi akwapukus: eraunos airumetekus. 46Itaraunete yesi kes airumet naka idwekus lukitupanakinete, aitiŋ araun airumet; iyaŋaarete ibulesinikus kamakec ikar kere: konye siriyaito iinacanakus idwe luka Isirael idiopet ayait yenice kagogoŋ.
47“Arai kebar emoit arai ekeboiororon kamakon, onacekon da icana eapie kaŋes, kogwelari bon mama ejai emoit ekeboiororon kamakon, arai mama ejai ateker naka ekek loka emoit: 48Kedau agwelario epedorio alakun; epedori ediopet koinacanake alakun ŋes: 49Epedori onace loka ikauriakake, arai okoku loka onace loka ikauriakake alakun ŋes, arai ŋolituŋanan loipajanas kaŋes epedori alakun ŋes; arai kebar elopet epedori alakun bon. 50Imarakini ŋol loagwelit ŋes ageun kokaru loagwelaritor mama ejai kiton okaru loka eyubili: ejaun etiai loka agwelarike kwape eaar etiai loka ikar; kwape ejaar etiai loka ikar luka ebulesit loiwotei ejaun kaŋes. 51Arai eroko esalito ikar luipu, kwape ejaatar kesi inyakakini etiai loka alakunike kapesan nuagwelunere. 52Arai esalito ikar luikidioko kiton okaru loka eyubili, kosodi aimarakin ŋes; kwape ejaatar ikaruke inyakakini etiai loka alakunike. 53Kwape ebulesit loiwotei ŋolikaru ejaun kaŋes; mam eyait ŋes kagogoŋ kakonyenekon. 54Arai mam elakunio kaŋul, eosikinio ŋes kokaru loka eyubili, ka ikedwe kaŋes. 55Naarai eraas idwe luka Isirael ikejaanakinak kamaka: eraas ikakejaanakinak luabu ketolom kakwap nako Misiri arai eoŋ EJAKAIT Ekusideke.