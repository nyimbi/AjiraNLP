1
Kosodi kanen kokaru lokikanyetekaarei, kolap lokikanyet, kapaaran nakitomonet naka elap, kopotu ice komakio luka Isirael aiŋit EJAKAIT, kiboikinos kakonyeneka. 2Kobu akirot naka EJAKAIT mama ajai ebe: 3
“Okoku loka etuŋanan, kinera kimakio luka Isirael, kolimok kes ebe, Inera kwanata Ejakait EDEKE ebe: Iponito aiŋit eoŋ? Ebala Ejakait EDEKE ebe, Kwape ajaria, mam kiŋisete eoŋ. 4
Okoku loka etuŋanan, itubokini kereka ijo kes? Itubokini kereka ijo kes? Kitejenik italesia luka lukapapaakec. 5
Kolimok kes ebe, Inera kwanata Ejakait EDEKE ebe: Apaaran naaseunia Isirael, kekeu akakan mama ejai aur naka ekek loka Yakob, ketejenun mama ejaas kesi kakwap nako Misiri, naekeunia akakan mamakec, kener atiar, Arai eoŋ EJAKAIT Ekusideke. 6
Apaaran ŋin kekeu akakan mamakec, aitonyoun kakwap nako Misiri aitolomar akwap naarotakinit kes, naeleleete akile ka esik, ŋes aibuses naka akwapin kere. 7
Kabala kes ebe, Kocaka ŋinituŋanan italesia luimielas akonyekus, ido sirikimunaaros kaputosia nuko Misiri; arai eoŋ EJAKAIT Ekusideke. 8Konye kepaliikis, kagiroto akiirar; mam ecakara ŋinituŋanan italesia luimielasi akonyeke, ido mam inyeina aputosia nuko Misiri.
“Kasodi kener abukokini kes akadedeŋ, aitodolikin akanyunyura mamakec kokidiŋ kakwap nako Misiri. 9
Konye eswama eoŋ ŋun kanuka ekakiror, kinyek amoromoroo kakonyen nuka atekerin nukejaas kesi, nuketejenunor mamakec, ketolomu kakwap nako Misiri. 10Kwaŋin ketolomu kes kakwap nako Misiri, kayaŋa modiŋ. 11
Kainak ikakisila, ketejenu ikatubesia, luejaria ituŋanan arai kiswama kes. 12
Bobo da kainak akasabaton, araut aanyunet kidiŋikec ka eoŋ, tetere ejenunete ebe arai eoŋ EJAKAIT loetalauni kes. 13
Konye kepaliik ekek loka Isirael kamodiŋ: mam alosenenete kokisilaka, kogiroto ikatubesia luejaria ituŋanan arai kiswama kes; komunaasi noi akasabaton.
“Kasodi kener abukokini kes akadedeŋ kamodiŋ, amudiar kes. 14Konye eswama eoŋ ŋun kanuka ekakiror, kinyek amoromoroo kakonyen nuka atekerin, kanuetolomunia kes kakonyenekec. 15
Bobo da kekeu akakan mamakec kamodiŋ, kenyek ayaun kes toma akwap naainakinit, naeleleete akile ka esik, ŋes aibuses naka akwapin kere. 16
Naarai aŋeroto ikatubesia, komam elosenenete kokisilaka, komunaasi da akasabaton: naarai atupanarete ikecetauon aputosiakec. 17
Konye kitim akakoŋu, kenyek amudiar kes, kwabo mam abu kapia kes cut kamodiŋ.
18“Kasodi alimokin ikecedwe kamodiŋ ebe, Sirilosenenete kokisila luka lukapapaakus, ido siriricenenete itubesiakec, kwabo sirikimunaaros kaputosiakec. 19
Arai eoŋ EJAKAIT Ekusideke, kolosenenete kokisilaka, koricenenete ikatubesia, kiswamaenenete, 20
ido kitalautu akasabaton; eraunete aanyunet kidiŋikus ka eoŋ, tetere ijenunete ebe arai eoŋ EJAKAIT Ekusideke. 21
Konye kepaliikis idwe; mam kelosenenete kokisilaka, kwabo mam kericenenete itubesiaka aiswamaenen, luejaria ituŋanan, arai kiswama kes; komunaasi da akasabaton.
“Kasodi kener abukokin kes akadedeŋ, aitodolikin akanyunyura mamakec kamodiŋ. 22
Konye kenyaku akakan, keswama kanuka ekakiror, kinyek amoromoroo kakonyen nuka atekerin kanuetolomunia kes kakonyenekec. 23
Bobo da kekeu akakan mamakec kamodiŋ ebe, eweliweli kes toma atekerin, esiarisiari kes toma akwapin; 24
Naarai mam apotu kiswamata ikatubesia, konye koŋeroto ikakisila, komunaasi da akasabaton, ido emielas akecekonye aputosia nuka lukapapaakec. 25
Bobo da abu kainak kes ikisila lumam ejok, ka itubesia lumam ejariata. 26
Kamuna kes kanuka ainakinetakec, naarai kitotorenenoto ikiyaikec kere akim, tetere etisiliori kes, kojenutu ebe arai eoŋ EJAKAIT.
27
“Aso do, okoku loka etuŋanan, kinera kekek loka Isirael, kolimok ebe, Inera kwanata Ejakait EDEKE ebe: Kanuka nu bobo ŋes kamoromorooto lukapapaakus, naarai apotu kepaliikis eoŋ. 28
Naarai naadaunia ayaun kes akwap, nakekeu akakan ainakin kes, kosodete nakeanyuniata eukot loeoja, ka ekitoi loetumit, koinakis kanen asubanakec, koinakis kanen ainakinetakec nuitunyunyurikinete; kanen da kisupuruut asakatakec nueuru saa, kobukonokinete kanen ainakinetakec numatan. 29Kasodi alimokin kes ebe, Aibois naicelelei nailosete apolouke inyo? Kosodi komaikinai ekekiror Bama
kiton lolo. 30Aso do kolimok ekek loka Isirael ebe, Inera kwanata Ejakait EDEKE ebe: Imunaaros ca kwape kejaar epone loka lukapapaakus? Ido idotearos ca atupar italesiakec? 31
Naiinanakiniata ainakinetakus, naitotorioto idwekus akim, imunaaros ca kaputosiakus kere kiton lolo. Aso kiŋisete ca eoŋ, wu ekek loka Isirael? Ebala Ejakait EDEKE ebe, Kwape ajaria, mam kiŋisete eoŋ.
32
“Kaŋin da naelomari otauonokus mam ejaun nepetai da; naarai ineras ebe, ‘Kirauni kwape atekerin, kwape ikekia luka akwapin, aijaanakin ikito ka amor.’
33
“Ebala Ejakait EDEKE ebe, Kwape ajaria, abeit arauni ekabakakus kakan nakagogoŋ, kakan da naerioro, kadedeŋ naebukoro. 34Ido kalemuni katekerin, katukonok yes alemun kakwapin nukiisiarakinio, kakan nakagogoŋ, kakan da naerioro, kadedeŋ naebukoro. 35
Kayauni amodiŋ naka atekerin, ido kipuri kaŋina kayes kasesenas kakonyen. 36
Ebala Ejakait EDEKE ebe, Kwape kapurio kalukapapaakus kamodiŋ naka akwap nako Misiri, kwape kwaŋin ŋes kipurio kayes da. 37
Ketotori yes kwap kebela, ketolomari olomorut loka aitutuket; 38
apiari lukepali kotomakus, ka ŋul da luediakarete mama ajai: alemuni kakwap naiboioto, konye mam elomarete akwap naka Isirael. Ijenunete do ebe arai eoŋ EJAKAIT.
39
“Inera kwanata Ejakait EDEKE ebe: Ka jo da, wu ekek loka Isirael, koloto kijaanak ŋinituŋanan aputosiake, amear lolo, arai kiiŋeroto akiirar eoŋ: konye mam bobo imunaarete ekakiror lokalaunan kainakinetakus, ka aputosiakus.
40
“Ebala Ejakait EDEKE ebe, Naarai koroŋataka lokalaunan, koroŋat loka aicelel naka Isirael, kanen kejaanakinia ekek kere loka Isirael, kes kere, kakwap: kanen ŋes acamunia kes, kanen da eburaa ainakinetakus, ka araito nugeet nuka ainakinetakus, ka iborokus kere lukalaunak. 41Acamuni yes kwape asakat naeuru saa, nakalemunia ayaun katekerin, katukonok alemun kakwapin nukiisiarakinitai; ketalaunio kamakus kakonyen nuka atekerin. 42
Ijenunete do ebe arai eoŋ EJAKAIT, naketolomaria akwap naka Isirael, akwap naabu kekeu akakan ainakin lukapapaakus. 43
Kosodete iitunete kaŋina ikusirotin, ka aswamisiokus kere, nuipotu komunaarotor; kikadakinete kanuka aronisiokus kere nuiswamato. 44
Ebala Ejakait EDEKE ebe, Ijenunete ebe arai eoŋ EJAKAIT nakeswamakiniata yes kanuka ekakiror, mere kwape ejaatar irotinikus lueroko, karaida kwape ejaatar aswamisiokus nukasilianut.”
45Kobu akirot naka EJAKAIT mama ajai ebe: 46“Okoku loka etuŋanan, kitete akonikonyen eŋalakimak, kolimonok akonikirot kobei eŋalakimak, kodwarak amagoro naka ais nakotoma Eŋalakimak. 47
Kolimok amagoro naka Eŋalakimak ebe, Kiira akirot naka EJAKAIT: inera kwanata Ejakait EDEKE ebe, Koany enokokini akim mamakon, kicwe ŋolikitoi loepesit kotomakon, ka ŋolikitoi loeonit: mam itudeŋio aipelonoreta nuka akim naesarani, enyami akim akonyen kere ageun keŋalakimak kiton agolitomei. 48Eanyunete awat kere ebe eoŋ EJAKAIT enokokinit: mam itudeŋio.” 49Kasodi atemar atiar, “Wu okwe Ejakait EDEKE! Kabalas eoŋ ebe, ‘Mere ŋes eketataman loka awaragasia?’ ”