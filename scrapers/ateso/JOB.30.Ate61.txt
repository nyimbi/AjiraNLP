1“Konye kwana kakienatatar eoŋ luetelekarit kapolou,
abu kamen lukapapakec komam ejaikini aupakin kaiŋokwo lukosipanika.
2Eebo, agogoŋ naka akecekanin tikaadumakis inyo?
Ituŋa luadaun akuruŋanakec.
3Agonororata kanuka aibabanitoi ka ebeli,
iboiboete aapoŋor nueokito, kaneemutono ka neesil.
4Edeete atilo kotoma amonieik,
aliasia nuka erotem kes inyamatakec.
5Ireŋeario kokidiŋ otuŋa,
ilulukinete kes kwape ilulukinere ekokolan.
6Ibusakinit kes aiboi toma akabaan nukotoma aditon,
toma apanya nuka akwap ka iburin luka imor.
7Emonyete kotoma amonieik,
etukonokinos kwap kikukwa.
8Eraas idwe luka ibaŋiok, eebo, idwe luka ituŋa luemameete ikiroria;
Eleio kireŋearete kakwap.
9
“Kwana da araun eoŋ ekosiokec,
eebo, araun emocis kamakec.
10Kalaata, abwata kaneajai,
mam inyeinete aimuanakin aimul akonyeneka.
11
Naarai alaca Edeke akeuno, karoiki,
ido acakasi kesi aenet kakonyeneka.
12
Enyounete lukelepa kakanika nakoteten,
eremorete akakejen,
ido itutuete irotinikec luka amudiar neajai.
13
Emunaunete ekarot,
esiotikinete ekapola,
ituŋa luemameete ekeŋarakinan.
14
Kwape ebelununotor kotoma arorwa naelal,
kokidiŋ kaapoŋor ikokorununos neajai.
15Ibelokinos nuketasuro mamaka,
irusito aibusesuka kwape kekwam,
elicari akakerianut da kwape kedou.
16
“Kwana da ebukokinitai ekatau kotomakaŋ,
kekamutu da apaarasia nuka aiticanitoi.
17
Kaŋorocete akakojo da kuare kotomaka,
ariebo da nakeboiboi eoŋ mam iyeŋuni.
18
Amunaunos ikanapen kanuka agogoŋ naepol naka adekaka,
keenieni cut kwape karoot naka ekootika.
19Kacakaki toma orit,
araun kwape kapua ka ekurwon.
20
Amonyi neijai, mam kiboŋokinit,
abwoi, kiseseni.
21Ibelokin araun lokadedeŋan kama ajai,
kanuka agogoŋ naka akonikanin kireu.
22Kitonyou kaneejai ekwam, kisibwanen,
kisiiliil kokwamin.
23Naarai ajeni kitodoli toma atwanare,
togo loiŋadakinitai lukajarak kere.
24“Abeit mam kereka ituŋanan eriori akekan kotoma aapoŋor,
karaida ejaun toma opolake mam emonyi aiŋarakinio?
25
Mam kereka abu kamony akiyo mama ejai ŋin yenajai ocan?
Mam kereka ekatau akadakin yenilwaritoi?
26
Nakaomitor nuejok, kopote ca nueroko:
nakedaritor aica, kodolun ca amuton.
27Ekulaete aomisioka, komam iyeŋunete,
kadolokis apaarasia nuka aiticanitoi.
28
Alosi ebworo komamei akoloŋ,
abwoi kotoma aurianet, eluluei keŋarakis.
29
Arai eoŋ onace loka ikuei,
epadic da loka ikuului.
30Erioniar amunyoka, eregar,
akakojo da amwakuut noi.
31Ŋes keraunor akadeudeu nakakuudian,
akalamaru da koraun eporoto loka ŋul kaluemonyete akiyo.”