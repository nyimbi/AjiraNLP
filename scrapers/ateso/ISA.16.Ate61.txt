1
Kiiukakisi yesi ekayaiton loka akwap idwe luka imerekekin Anyoun koSela loitei amodiŋ,
Kiton moru loka akoku naka Sion.
2
Naarai kwape akweny nueturiatos,
Kwape isiarisiarunotor kotoma akaisikec,
Ikote nen adwe nuka Moab
Kodoketa luka Arunon.
3Kopet akiro, kitodol etube;
Kituput etoribekon kwape loka akuar kidiŋ paaran:
Kitonop luereŋearitai;
Siribeliana kama ejai yenipasitoi.
4Konupak lukaŋ luereŋearitai aiboienen kajo;
Moab da, korau ijo aigalisitike kakonyen nuka ekaŋatan:
Naarai eoliori ekamwaŋan, Enaŋi aiŋat,
Emudiaros ikepudak kakwap.
5
Iticasio eicoloŋ loka ajakanut kaitim,
Iboikin ediopet kabeit kowema loka Daudi;
Etubonokini, emoi etube,
Isunyit aswam adolit.
6
Kipupu eitur loka Moab, ebe eturokin noi;
Aiwononutuke, eiturike, ka anyunyurake da;
Erai ailabilabake naatai.
7
Kanuka ŋun ibwololoi Moab kanuka Moab,
Ibwololoi ŋinituŋanan kere:
Imonyete yesi imugatin luka emusabibu luka Kir-kareset, Kinomitai noi.
8Akalanyakata imanikoria luka Kesibon,
Ka emusabibu loka Sibima;
Apotu ijaka luka atekerin kobilibilata iraanake luetelekarito kajokis;
Kodoloto Yaser, eturiatos kamodiŋ;
Apesito atenunake, kilamaros kaŋolol.
9Kanuka ŋun kimori eoŋ aimony akiyo kaimony naka Yaser
Emusabibu loka Sibima:
Ecocoi jo kakiyoka, Wu Kesibon, ka Eleale:
Naarai kedolok eibwoŋ loka ejie araitokon ka aisakakon.
10Elemaritai aiyalama, ka ailel komanikor loideŋeriat;
Emameun ayoore komanikoria luka emusabibu,
Karaida ekare loka aiyalama:
Emameun yenicakacakai imusabibun kaeuesia;
Esililiŋ eoŋ eibwoŋ loka aisak.
11Ŋes eruor ekatau kwape kadeudeu kanuka Moab,
Atutubetaka nukotoma da kanuka Kir-keres.
12
Kosodi kanen, nakitodiaror Moab, kopasak aibois naicelelei, kobuni do aiboisike nakalaunan ailip, mam ŋes ipikori.
13Ŋin ŋes akirot naabu EJAKAIT kolim kolo nuka Moab. 14
Konye kwana ener EJAKAIT ebe, “Eroko ketuboro ikar iuni, kwape ikar luka ŋol kaloiswamai eropit, kitisilio aibuses naka Moab kekodeteke kere loepol; luasalitos da luikidioko cut, komam kepodoi araut ibore cut.”