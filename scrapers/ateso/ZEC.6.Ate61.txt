1Keteluo bobo akakonye, kete, ido koany, kopotu agalin aoŋon kokidiŋ kiroŋan iarei; iroŋan da keraas iroŋan luka aisinit. 2
Agali nasodit ajaas ibalasin lukareŋak; agali nakiareit ibalasin lukirionok; 3
agali nakiwuniet ibalasin lukakwaŋak; ka agali da nakiwoŋonet ibalasin lueŋirooko lukagogoŋok. 4
Kasodi eoŋ aboŋokin emalaika lokinera keoŋ ebe, “Ekajakait, inyoika bo lu?” 5
Kaboŋok emalaika eoŋ atiar, “Lu kes ikwamin iwoŋon luka akui, lualomasi anyoun kaibwo kakonyen nuka EJAKAIT loka akwap kere. 6
Ebei agali naejaas ibalasin lukirionok akwap naka agolitomei; kotupakis lukakwaŋak kes; kobeete lueŋirooko akwap naka eŋalakimak.” 7
Kobeete lukagogoŋok, komootos aimaniman lailo ka laije anatar akwap. Kobala ebe, “Koloto yesi, kimanimanata lailo ka laije da anatar akwap.” Kosodete kimanimanata akwap. 8
Kosodi ŋesi aiworor eoŋ katema ebe, “Koany, ŋul luebeete akwap naka agolitomei apotu kisiyamikis Ekamoyo kakwap naka agolitomei.”
9Kobu akirot naka EJAKAIT mama ajai ebe: 10
“Koyaŋa kakesi kaluejoreoritai, kes Kelidai, ka Tobiya, ka Yedaia, luadolut anyoun koBabulon, kolot ijo da kapaaran kaŋin, koloma togo loka Yosia, okoku loka Sepania. 11
Ido kijau kes epuesa ka esabu, kiswamaunia abokoi, kitanapik kes akou naka Yosua okoku loka Yekosadak, esasedoti lopeti; 12
kolimok ŋes ebe, ‘Inera kwanata EJAKAIT loka ajoresio ebe, Koany, etuŋanan ekekiror Atenu; epolouni ŋesi kaiboisike, eduki ŋesi eyekalu loka EJAKAIT. 13
Eduki teni ŋesi eyekalu loka EJAKAIT; ibwoki ŋesi aibuses, iboie irumi koicoloŋoke loka ajakanut. Ejaun esasedoti die koicoloŋoke: ejaun ainerun naka ainapakin kidiŋ kakesi luarei.’ 14
Ejaunos abokoi mama ejaas Kelem,
ka Tobiya, ka Yedaia, ka Ken * okoku loka Sepania araut aisiitunet koyekalu loka EJAKAIT.
15
“Epote da ŋul luelwaka iŋarakinete aiduk eyekalu loka EJAKAIT, ijenunete ebe kejuku EJAKAIT loka ajoresio eoŋ mam ijaas, Ejaun do ŋin, arai ikukuraka arimar eporoto loka EJAKAIT Ekusideke.”