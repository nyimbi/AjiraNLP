1Bobo da, kokaru lokikanyetekaoŋon, olap lokitomonet, kapaaran nakitomonet naka elap, kobu akirot naka EJAKAIT mama ajai ebe: 2
“Okoku loka etuŋanan, kiwadik ekiror loka apaaran, apaaran napena. Ekunyu do ekabaka loko Babulon Yerusalem apaaran napena. 3
Kinerak ekek lokepali awarag, kolimok ebe, Inera kwanata Ejakait EDEKE ebe:
Kidorok amot, kidorok,
Kobukok akipi:
4Kotukonok inerioke,
Ŋoliiner loejok, amurwo ka akuat;
Kileleb akojo nueseunitai.
5Koyaŋa lueseunitai kosipan,
Kotukok akojo kwapuke; Kitukul noi;
Eebo kipooto noi akojoke kotomake.
6
“Kanuka ŋun inera kwanata Ejakait EDEKE ebe: Itukwi ere lokaokot, amoti nairourounit, airourounike namam alomuni kotomake! Kisujau einer ka einer komam eroet edoikinit. 7
Naarai ejaas akeokot kidiŋike; ebwaiki atiida naelapat; mam ebukokinit alup, arapar kapua. 8
Tetere kitodoku adedeŋ ainyaŋia, ebwaik eoŋ akeokot atiida naelapat, kinyeis arapara. 9
Kanuka ŋun inera kwanata Ejakait EDEKE ebe: Itukwi ere lokaokot! Etopoloori da atukot nakakito. 10Kicul akito, kinokok akim, kipo noi akiriŋ, kisidiki acece, kosisioto akojo. 11
Kosodi aibwaikin amot atotoleke komamei ibore kotoma, komwanuu, kidop aisinitike, kocalar amadokokoke, kodaun airourounike. 12Ketapas aitaaritoi; kwabo mam elemar airourounike naepol; mam airourounike elemar kakim. 13
Airourounike ŋes eporokon lomodok. Naarai abu ketesega jo, komam jo isegar, mam bobo kitesegaario aitodol naesimonikinia akadedeŋ mamakon. 14
Eoŋ EJAKAIT ener: edoli, eswamai da. Ebala Ejakait EDEKE ebe, Mam aboŋori kau, ido mam etimi, ido mam eitokini; kwape ejaatar ikonirotin, ido kwape ejaatar akoniswamisio, kitubokinete akiro.”
15Ido da kobu akirot naka EJAKAIT mama ajai ebe: 16“Okoku loka etuŋanan, koany, ademari katipet kamakon naimielas akonikonye: konye mam ikuudiani karaida aimony, karaida akiyo alele kakonyekon. 17
Kidiny, konye eililiŋa; sirikikuudian nakatwan. Koen ekonigoe loka akou, konap akonimuk kakejekon; sirikirapak aituk, karaida ainyam atap naka ikebworok.” 18Abu kener kituŋa tupuruc; kotwana akaberu eboŋ. Keswama atupuruc nace kwape kecorakinetere.
19
Kalimokis ituŋa ebe, “Kitejenunai sio anyoika akiro nu kamakosi, iswamaa kwana?” 20Kabala kes ebe, “Abu akirot naka EJAKAIT kobu mama ajai ebe: 21
‘Kolimok ekek loka Isirael ebe, Inera kwanata Ejakait EDEKE ebe: Koany, amunaari akaibois nakalaunan, eitur loka apedorikus, naimielas akonyekus, eipud da loka aijarakus; ibiroros ikusidwe lusap ka lupesur kekileŋ, luipotu kojalakis. 22
Iswamaete yesi da kwape eswamaa eoŋ: mam irapakinete aitukekus, kwabo mam inyamete atap naka ikebworok. 23
Ejaunos igoenekus akwesikus, ka amukakus akejekus: mam ikuudianete karaida aimony; konye idokororiaros kanumam adolitekus, idinyanakinos ŋinituŋanan kaupake. 24
Kwaŋin eraun Esekiel aanyunet kamakus; kere nueswama ŋesi iswamaete yesi da. Naejauniata ŋun, kosodi do ijenunete ebe arai eoŋ Ejakait EDEKE.’
25“Ka jo da, okoku loka etuŋanan, kapaaran naalemaria agogoŋukec, aiyalama naka aibusesukec, naimielas akonyekec, ka ŋin naebwaikinito ikecetauon, ka ikecedwe da lusap ka lupesur, 26apaaran ya ebuni yenekui mamakon, kisiira jo kaki. 27
Kapaaran kaya iwooŋaari aitukukon mama ejai ŋin yenekui, ineri da, komam bobo ibaŋaana. Kwaŋin iraunor aanyunet mamakec: ejenunete do ebe arai eoŋ EJAKAIT.”