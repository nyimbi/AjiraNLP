1
Kedol Rekoboam Yerusalem, kotukonok ŋesi lukokek loka Yuda ka Benyamin, ituŋa lueseunitai ilukumin akwatat ka ilukumin akais akanykauni, lukeraas ikajiok, aitiji Isirael, ainyakun ajakanut bobo neejai Rekoboam. 2
Konye kobu akirot naka EJAKAIT mama ejai Semaia etuŋanan loka Edeke ebe, 3“Kolimok Rekoboam okoku loka Solomon, ekabaka loka Yuda, ka Isirael kere luejaas koYuda ka Benyamin, ebe, 4‘Inera EJAKAIT kwanata ebe, Mam ilosete, ido mam ijiikinos kikusiinacan; koboŋo ŋoltuŋanan togoke; naarai erai akirot na nakaŋ.’ ” Kosodete kopuput akiro nuka EJAKAIT, koboŋosi kasurokin Yeroboam.
5Kiboikin Rekoboam Yerusalem, koduk ireria luka aigalikin koYuda. 6
Koduk do Ber-lekem, ka Etam, ka Tekoa, 7ka Bet-sur, ka Soko, ka Adulam, 8ka Gat, ka Maresa, ka Sip, 9ka Adoraim, ka Lakis, ka Aseka, 10ka Sora, ka Aiyalon, ka Keburon, luejaas ko Yuda ka Benyamin, ireria luebwaitai. 11Kitogogoŋ ireria lukagogoŋ, kibwaik ikapolok roma, ka imono, ka akinyet ka ebino. 12Kibwaik ibukui ka akwaras toma ŋolire kere, kitogogoŋ kes noi noi. Koraas Yuda ka Benyamin luke.
13Kolosenenete isasedotin ka Ilebin mamake lukejaas koIsirael kere anyoun koikorukec kere. 14
Naarai kojalakis Ilebin ironyiakec ka airumetekec, kopotu Yuda ka Yerusalem: naarai apotu Yeroboam ka odweke kireŋeasi kes, kinyeis aijaanakin kwape isasedotin kakonyen nuka EJAKAIT. 15
Koseu ŋesi isasedotin luka aiboisio nuiceleleete, ka luka ikorwa, ka luka itak luabu ŋesi kiswamau. 16
Ido kotoma atekerin kere nuka Isirael, luebwaikinito itauonokec amoot EJAKAIT, Edeke loka Isirael, apotu kotupasi Ilebin, kopotu Yerusalem ainakin asuban mama ejai EJAKAIT, Edeke loka lukapapaakec. 17
Kwaŋin kitogogoŋito ajakanut naka Yuda, kitogogoŋito Rekoboam okoku loka Solomon, ikar iuni: naarai kolosito korot loka Daudi ka Solomon ikar iuni.
18Komany Rekoboam aberu, Makalat akoku naka Yerimot okoku loka Daudi, ka naka Abikail akoku naka Eliab okoku loka Yese: 19
kourik ŋes odwe; Yeus, ka Semaria, ka Sakam. 20Kokau kaŋin komany Maaka akoku naka Abisalom; kourik ŋes Abiya, ka Atai, ka Sisa, ka Selomit. 21Komina Rekoboam Maaka akoku naka Abisalom adepar akeŋor kere ka akebusian: (naarai komany aŋor atomon ka nukanykauni, ka abusian akaisakanykape, kouri idwe lusap akaisaarei ka lukanykauni ka lupesur akaisakanykape.) 22
Koseu Rekoboam Abiya okoku loka Maaka araun lokapolon, ŋes lokapolon koinacanake: naarai akoto aitaraun ŋes ekabaka. 23
Kiswama kacoa, kisiarak odweke kere anatar akwapin kere nuka Yuda ka Benyamin, toma ŋolire loebwaitai: koinak kes inyamat luipu. Komoik kes aŋor nuipu.