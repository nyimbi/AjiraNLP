1Akirot naabu kobu mama ejai Yeremia kama ejai EJAKAIT, kobala ebe: 2
“Kobwo korute loka etogo loka EJAKAIT, kolimo kanen akirot na, kiner atiar, Kiirasi akirot naka EJAKAIT, yes kere luka Yuda, luelomarete korutei kalu aima EJAKAIT. 3Ebala kwanata EJAKAIT loka ajoresio, Edeke loka Isirael, ebe, Kitemokis irotinikus ka aswamisiokus, eoŋ da kesiboikini yes aibois na. 4
Sirikimunokinos akiro nukaiŋal ebe, ‘Lo ŋes eyekalu loka EJAKAIT, eyekalu loka EJAKAIT, eyekalu loka EJAKAIT.’
5“Naarai arai itemokinete kojokan irotinikus ka aswamisiokus; arai itodolete kojokan etube kokidiŋ ketuŋanan ka eidunyeteke; 6
arai mam imwaŋete imoit, ka ikoki, ka apuserut, ido mam ibukokinete aokot numam akirot aibois na, komam itupanarete idekesio ice aiticanar bonik: 7
Ŋes konyet kesiboikinio yes aibois na, akwap naainakinit lukapapaakus, ageun apeŋo kiton ikar kere.
8“Koany, imunosi akiro nukaiŋal, numam epedorete aimedaun. 9
Ikotosi kereka yesi akoko, ka aiar, ka adote, ka aiyapo nukaiŋal, ka aisupuronokin Baal lukisupurununo, ka atupanar da idekesio ice lumam lem ijenete, 10
kosodete aponare aibwo kakonyeneka togo lo, loemaikinitai ekakiror, kobalas ebe, ‘Kiyuunitai’; kiswamaenenete da italesia ŋul kere? 11
Araun ca ma etogo lo, loemaikinitai ekakiror, abua naka ikokolak kakonyenekus? Ebala EJAKAIT ebe, Koany, eoŋ, eoŋ obe, aany ŋun. 12
Konye koloto do yesi aiboisika naajai Silo, naesiaunia eoŋ aisiboikin ekakiror, koanyut nueswamakinit Ŋes kanuka aronis naka ikatuŋa Isirael. 13
Ido ebala EJAKAIT ebe, Naarai ipotu kiswamata aswamisio ŋun kere, abu kener kayes, kadilok tupuruc kener, konye mam yes epupuno; kanyarit yes, konye mam ijito: 14
Ŋes konyet eswamakinia etogo loemaikinitai ekakiror, loimunosi yesi, ido aibois nakainak yes ka lukapapaakus, kwape eswamakinitor Silo. 15
Kacakari yes kakonyeneka, kwape acakaritor ikusiinacan kere, aur kere naka Epuraim.
16
“Kanuka ŋun sirikilipak ituŋa lu, sirikitonyou aimony kanukec, karaida ailipasit, ido sirikiiŋaiŋa eoŋ: naarai mam kapupuni jo. 17Mam kereka jo ianyunit nuiswamaete kesi kotoma oreria luka Yuda korotin da luka Yerusalem? 18
Eraraete idwe akito, inokete lukapapakec akim, igurete aŋor da atap ailunulunanakinia akabaka naka akuj imugatin; ido ebukonokinete idekesio ice ainakineta numatan, tetere ketunyunyurikinete. 19
Ebala EJAKAIT ebe, Ketunyunyurikinete teni eoŋ? Mere kitunyunyurikinos bonik, aitadakar akwesikec? 20Kanuka ŋun ebala EJAKAIT Edeke kwanata atiar, Koany, ebukokinio akanyunyura ka akaisiop aibois na, otuŋa, otiaŋ da okito lukomanikoria, ka araito da nuka alup; icwei ido mam itudeŋio.”
21
Ebala kwanata EJAKAIT loka ajoresio, Edeke loka Isirael ebe: “Kiyatakisi ainakinetakus nuicweio toma asubanakus, konyamata akiriŋ. 22
Naarai mam abu kener kalukapapaakus, kwabo mam ecorakinit kes kapaaran naketolomunia kes kakwap nako Misiri, nuka ainakineta nuicweio karaida asuban. 23
Konye kecorakinit kes akirot na ebe, ‘Kiiranarete ekaporoto, eoŋ da araun Edekekus, yes da iraunos ikatuŋa. Kolosenenete korot kere lokecorakini, tetere ijaunos ejok.’ 24
Konye mam apotu kiirasi, mam apotu kitoikis akiikec, konye kolosenenete kainerunikec, kaninik naka itauonokec lueroko, kobononosi kau, mam apotu kiyatakis kiŋaren. 25
Ageun kapaaran naalomuniata lukapapaakus kakwap nako Misiri kiton lolo, kejukak yes ikakejaanakinak kere inabin, kadilonokin tupuruc aijukunun kes: 26
konye mam apotu keirasi, mam apotu kitoikis akiikec, konye kitininikata imurisiŋakec: kiswamata nueroko aitelekarit lukapapaakec.
27
“Ido ilimokini kes akiro ŋun kere; konye mam kiirarete, ido inyarai kes; konye mam iiete. 28Ilimokini kes ebe, ‘Na ŋes ateker namam eirarit eporoto loka EJAKAIT Edekekec, ido mam ecamunito aituutoorio: aolio abeit, egelaritai kaitukekec.
29
Koŋera itimakon, ijo Yerusalem,
Kocaka neelwana,
Kikeseu akuudian kokuju neelapat;
Naarai aŋer EJAKAIT; ido ajal ituŋa luka atur naka anyunyurake.’
30
“Naarai ebala EJAKAIT ebe, Eswamata idwe luka Yuda neuroko kakonyeneka: ebwaikis italesiakec togo loemaikinitai ekakiror, amunaaria. 31
Adukoto aiboisio nuiceleleete nuka Topet, naejai aditot naka okoku loka Kinom, aicweia ikecedwe lusap ka lupesur kakim; numam ecorakinit, mam da aomisioitike alomarit otauka. 32
Aso do koany, ebala EJAKAIT ebe, Epote apaarasia, mam bobo enyaritai Topet, karaida Aditot naka okoku loka Kinom; dimarai Aditot naka Earit: naarai idaanakinete kesi Topet, naarai emamei apak kamace. 33Eraunos atesina nuka ituŋa kalu akiriŋ naka akweny nuka apak, ka itiaŋ luka akwap; emameun yenetwaranari kes. 34
Kasodi eoŋ aitanaŋ koreria luka Yuda, korotin da luka Yerusalem, eporoto loka aitac ka eporoto da loka aiyalama, eporoto loka eteran ka eporoto da loka ateran: naarai eraun akwap naiswapit.”