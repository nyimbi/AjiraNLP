1
Keanyu Atalia toto naka Akasia ebe atwana okokuke, konyou komudia aur kere naka ekabaka, 2Konye Yekoseba, akoku naka ekabaka Yoram, kinacike ka Akasia, koyaŋa Yoas okoku loka Akasia, kokokwa ŋes kodwe luka ekabaka luaario, ŋes ka akasaanike, kibwaik kes agola naeŋadio ikitadan; kimunonikis ŋes Atalia tetere mam eario. 3
Kojai kaŋes ibwaitai kotogo loka EJAKAIT ikar ikanykape; kirum Atalia akwap.
4
Kokaru lokikanyetekaarei kijuka Yekoiada koomo ikapolok luka akwatat, luka Ikarin ka luka ikedarak, koyau kes mama ejai togo loka EJAKAIT: kitutuk kakes, kisiyapo kes kotogo loka EJAKAIT, kitodik kes okoku loka ekabaka. 5
Kicorak kes ebe, “Na ŋes akirot naiswamaete: atutubetekus nakiwuniet luelomunete kanakasabato eraunos luericete aidar etogo loka ekabaka; 6Atutubet nakiwuniet ejaunos okek Sur; ka atutubet nakiwuniet ejaunos okek kau ka ikedarak: kwaŋin ŋes iriciata aidar etogo, iraunos luitikokinete; 7Atukonokus nuarei, luelomarete kanakasabato, ericete aidar etogo loka EJAKAIT airimor ekabaka. 8Ilukunete ekabaka, kitiŋite ŋolituŋanan lujiisike kakanike; ŋin da yenelomari okokoron, koarai; kojaenanas kekabaka naelomununia, naelomanaria da.”
9
Kiswamata ikapolok luka akwat kwape ajaatar kere nuecorakini Yekoiada esasedoti: koyaŋa ŋolituŋanan iketuŋa, ŋul luelomunete kanakasabato, ka luelomarete da kanakasabato, kopotu mama ejai Yekoiada esasedoti. 10
Kijaik esasedoti ikapolok luka akwat akwaras ka ibukui lukeraas sek luka ekabaka Daudi, luajaas togo loka EJAKAIT. 11Kobwaata ikedarak, kitiŋite ŋolituŋanan lujiisike kakanike, ameun kowai lokoteten loka etogo kiton owai lokokediany loka etogo, eiduny ketem ka etogo, elukunito ekabaka. 12
Kosodi ŋesi aitolomun okoku loka ekabaka, kidokok aboko akouke, koinak aitejenunet; kitaraut ŋes ekabaka, kinyonyoikinai akinyet; kibapakis akanin kotemasi atiar, “Kidari Edeke ekabaka.”
13
Kepupu Atalia ecelet loka ikedarak ka loka ituŋa, kobu mama ejaas ituŋa togo loka EJAKAIT: 14
Kosesen, ido koany, ebwoi ekabaka neejai epir, kwape ejaar epone, ka ikapolok ka arupepen kidunyas kekabaka; kibwoŋasi ituŋa kere luka akwap, kokuta arupepen. Kosodi Atalia aicil ikenapen, kiworo ebe, “Ebotet, ebotet lokibilakinito.” 15Kosodi Yekoiada esasedoti aicorakin ikapolok luka akwat luapolokinito ajore, kotema kes atiar, “Kitolomasi ya kidiŋ okokoron; ŋol da loetupari ŋes koarata kekileŋ”: naarai abala esasedoti ebe, “Kinyek aarakinio togo loka EJAKAIT,” 16
Kocilakis ŋes erot; kolot orot neelomanariata ibalasin togo loka ekabaka: koarakinai ŋes ŋina.
17
Kitutuk Yekoiada mama ejai EJAKAIT ka ekabaka ka Ituŋa, koraut ituŋa luka EJAKAIT; kidiŋ kekabaka ka ituŋa da. 18
Koloto ituŋa kere luka akwap togo loka Baal, kotiyatiyata; kobilibilata cut iketemwan ka akeputosia, koarakinai Matan esasedoti loka Baal kiŋaren kitemwan. Kodakak esasedoti ikapolokitok luka etogo loka EJAKAIT. 19Koyaŋa ikapolok luka akwat, ka Ikarin, ka ikedarak, ka ituŋa kere luka akwap; kitolomut ekabaka kotogo loka EJAKAIT, kopotu korot lokorute loka ikedarak mama ejai etogo loka ekabaka, Kiboikin ŋesi oicoloŋ loka ikabakan. 20
Kibwoŋasi ituŋa kere luka akwap, kinapakin ere: koarakinai Atalia kekileŋ neejai etogo loka ekabaka.
21Korai Yekoas loka ikar ikanykaarei egeuni airum.