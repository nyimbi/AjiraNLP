Esabuli loka Asap.
1Edeke, ŋes Edeke, EJAKAIT, ener,
Anyara akwap anyoun kaneelomunia akoloŋ
Aitodol neelomaria bobo.
2Anyoun koSion, ajokis naedolit,
Eliyau Edeke.
3Ebunit Ewokodeke, mam Ililiŋi:
Enyami akim koiŋareneke,
Irimorito ŋes ikwamin lueiliilete.
4
Iworoi akuj kokuju,
Akwap da, tetere etubokini iketuŋa;
5
Kotukonokisi lukalaunakaka neajai;
ŋul luetutukete keoŋ aitutuket kasubanit.
6Elimonokini akuj akedolit;
Naarai Edeke elopet ŋes ekatubon.
Sela.
7“Kiirasi, okwe ikatwa, kener eoŋ:
Ijo Isirael, ketejenuni jo:
Arai eoŋ Edeke, Ekonideke.
8Mam ketoroni kanuka asubanakon;
Ejaas ainakinetakon nuicweio akonyeneka tiritir.
9
Mam alemuni emoŋ lotobait kotogokon,
Karaida ikorwa lumaseniko kosipaninikon.
10Naarai iŋolitiaŋ loka amagoro erai lokaŋ,
Ka ibaren luejaas koukono ilukumin.
11Ajeni akweny kere nukoronan:
Ka itiaŋ da luka ais eraas lukaiŋ.
12Arai kaariebi eteŋei, timam kalimok jo:
Naarai erai akwap nakaŋ, ka ailelebake.
13Anyamenenei kereka eoŋ akirig naka imoŋin lumaseniko?
Arai amasenenei kereka eoŋ aokot nuka ikorwa?
14
Koinanakinenei Edeke asubanit naka aimal:
Kitodolenenei akoniiyaposio mama ejai iŋol loejai kuju kakuj:
15
Ido kiworoununei eoŋ kapaarasia nuka ican;
Kayuuni jo, kitopoloori ijo da eoŋ.”
16Konye ebala Edeke yenikaronon ebe,
“Ipodo inyo alimonokin akaicorakineta,
Aitwasam da akaitutuket kaitukukon?
17
Naarai isacit aituutoorio,
Ieakanari da akakiro kaukon.
18
Naianyunia ekokolan, ibu koupakinos kaŋes,
Ido kimorikikinos kidotea.
19Itacamikinit akoniituk einer aronis,
Inera da akoninaiep nuka aiŋal.
20Iboie komoromoroi onacekon;
Ido isabanakini okoku loka totokon.
21
Ibu kiswamaenenei ŋun, keliliŋi eoŋ;
Koomite ebe opaputokon cut eoŋ:
Konye ketoroni jo, eterereikini kes akonyenekon.
22Aso do kiitutu nu, yes lukimurwokis Edeke,
Kenye apoopo yes, komameun yenikiyuuni;
23Yeneinakini asubanit naka aimal, ketopoloori eoŋ:
ŋin da yenitemokini ekerot
Etodikini eoŋ ŋes aitajar naka Edeke.”