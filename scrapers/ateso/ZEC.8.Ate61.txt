1Kobu akirot naka EJAKAIT loka ajoresio mama ajai ebe, 2
“Ebala kwanata EJAKAIT loka ajoresio ebe: Ekokotikin Sion kekokote loepol, ekokotikin ŋes kanyunyura naepol. 3
Inera EJAKAIT kwanata ebe: Aboŋuni eoŋ Sion, eboienenei kokidiŋ Yerusalem: emaikinio Yerusalem Ere loka abeit: ka eroŋat da loka EJAKAIT loka ajoresio Eroŋat lokalaunan. 4
Inera kwanata EJAKAIT loka ajoresio ebe: Iboienenete imakio ka amakio bobo korotin luka Yerusalem, kitiŋite ŋinituŋanan ebelake loitabia kakanike naarai amojoŋ noi. 5Ilelebunos irotin luka ere itelepai ka apesur koboliasi korotinike. 6
Inera kwanata EJAKAIT loka ajoresio ebe: Arai erai nakaumokin kakonyen nuka aatoŋot naka ituŋa kalu kapaarasia kanu; ebala EJAKAIT loka ajoresio ebe, Tikeraun nakaumokin da kakonyeneka? 7Inera kwanata EJAKAIT loka aloresio ebe: Koany, Etajari ikatuŋa anyoun kakwap nakokide, kakwap nakoto da: 8
ayauni kes, iboienenete kokidiŋ Yerusalem; eraunos kesi da ikatuŋa, eoŋ da araun Ekecedeke, kotoma abeit ka adolit da.”
9
Inera kwanata EJAKAIT loka ajoresio ebe: “Kogogoŋoto akusikanin, yes luipupete kapaarasia kanu akiro nu nuepote kaituke nuka inabin, luajaas kapaaran naapesikinere apetetait naka etogo loka EJAKAIT loka ajoresio, tetere edukio eyekalu. 10Naarai eriŋa kedolo apaarasia ŋun amamei eropit loka ituŋanan, karaida eropit loka etiaŋ; amamei da ainapakin ŋol loaloman ka loalomuni kanuka lokasurup: naarai abu ketuluik ŋinituŋanan kekeidunyet. 11Konye ebala EJAKAIT loka ajoresio ebe, Mam kwana ekoni nen mama ejai aatoŋot naka ituŋa lu kwape kapaarasia nukoloŋo. 12
Naarai ejaunos ikinyom luka ainapakin; einakini emusabibu araitoke, einakinete alup amiokec, einakini da akuj akopyoke; esurumi da aatoŋot naka ituŋa kalu iboroŋul kere. 13
Kosodi kanen, kwape kiraar ekenit kotoma atekerin, ijo ekek loka Yuda ka ekek loka Isirael, ketajari do yes kwaŋin, iraunos yesi arereŋ. Sirikikuriakaros, konye kogogoŋoto do akusikanin.”
14
Naarai inera kwanata EJAKAIT loka ajoresio ebe: “Kwape abu kaomitor aiswamakin yes aronis naketunyunyurikinitotor lukapapaakus eoŋ, ebala EJAKAIT loka ajoresio ebe, ido mam abu keitu; 15
kwape kwaŋin kapaarasia kanu abu kaomite aiswamakin Yerusalem ka ekek loka Yuda ajokis: sirikikuriakaros. 16
Nu kes akiro nuiswamaete; kinerasi yesi ŋinituŋanan abeit mama ejai ikeidunyet; kitodolenenete etube loka abeit ka ainapakin koruteikus: 17
kinyek idio kayesi aitetemonor aronis kotauke aluikin ikeidunyet; siriminas aiyaposit naka aiŋal: naarai ebala EJAKAIT ebe, Ŋun kere eraas nuasacit eoŋ.”
18Kobu akirot naka EJAKAIT loka ajoresio mama ajai eoŋ ebe, 19
“Inera kwanata EJAKAIT loka ajoresio ebe: Ailuŋ naka elap lokiwoŋonet, ka ailuŋ naka lokikanyet, ka ailuŋ naka lokikanyetekaarei, ka ailuŋ naka lokitomonet eraunos ipucin lukailel ka lukaiyalama, ka lukalakara mama ejai ekek loka Yuda: kanuka ŋun kominas abeit ka ainapakin.
20“Inera kwanata EJAKAIT loka ajoresio atiar: Epote teni atekerin, ka luiboiete koreria luipu: 21luiboiete kore ediopet elosete ore ece, kinerasi ebe, ‘Karurukaros aimaimaun asianut naka EJAKAIT, ka amoun EJAKAIT loka ajoresio: alosi eoŋ da.’ 22Eebo, epote ituŋa luipu ka atekerin nuegogoŋ amoun EJAKAIT loka ajoresio Yerusalem, ka aimaimaun da asianut naka EJAKAIT. 23Inera kwanata EJAKAIT loka ajoresio atiar: Kapaarasia kaŋun, ikamunete ituŋa itomon, kotoma aŋajepa kere nuka atekerin, ikamunete kito anapito naka ituŋanan kayeni-Yudayat, ebe, ‘Kiupar kayes, naarai kiira isio ebe ejai Edeke kayes.’ ”