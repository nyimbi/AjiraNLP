1Kosodi kanen kokaru lokitomonet kadiopet, kapaaran nasodit naka elap, kobu akirot naka EJAKAIT mama ajai ebe: 2
“Okoku loka etuŋanan, naarai enerak Turo Yerusalem ebe, ‘Uus, abila ŋol lokerai erute loka ituŋa; ebelokin neajai: elelebun do, naarai kwana eswap ŋesi.’ 3Aso inera kwanata Ejakait EDEKE ebe: Koany, ijo Turo, kasurokini jo, ketonyoikini atekerin nuipu, kwape itonyounio aŋolol akekailan. 4Emudiarete kesi arwatatin nuka Turo, ka atiyatiya itogoike lueojak; ekisari apuake, etuluori atiiba naelapat. 5
Ebala Ejakait EDEKE ebe, Eraun aibois naeterarere iboyan kokidiŋ aŋolol: naarai eoŋ ŋes ener: eraun ŋesi enatat loka atekerin. 6
Eario apesuruke nuejaas orony kekileŋ, Ejenunete do ebe arai eoŋ EJAKAIT.
7
“Naarai inera kwanata Ejakait EDEKE ebe: Koany, ayauni Nebukadaresar ekabaka loko Babulon, ekabaka loka ikabakan, anyoun kagolitomei, asurokin Turo, ejaas kibalasin, ka agalin, ka ikebwanenok, ka ajore, ka ituŋa da luipu. 8
Eari apesurukon nuejaas orony kekileŋ: eduki arwatatin asurokinia, itutuei etut asurokinia, kikeikini eupal. 9Ibwaikini akutake nutiyanakinet arwatatinikon, ido ejepejepei cut abwasinikon kaepeike. 10Kirapari apua naka ibalasinike naarai ipu: ilokilokos arwatatinikon kanuka ecelet loka ikebwanenok, ka loka akokoron, ka loka agalin, naelomaria koruteikon, kwape elomariata ituŋa ore loebelitai arorwa. 11Ipudapudai ikonirotin kere kimageger luka ibalasinike: eari ikonituŋa kekileŋ, ijesunos ipirin luka agogoŋukon kwap. 12Ido enaŋete akonibar, emejaete lugwelanarakon: etiyatiyaete cut arwatatinikon, emudiarete itogoikon lukaisiyalamikina: ecakanakinete amorukon ka akitokon ka apuakon kidiŋ akipi. 13
Ido etanaŋi eoŋ eporoto loka ikososiokon; mam iirario bobo aruo naka adeudeunokon. 14Ido ketuluori atiiba naelapat: iraun aibois naeterarere iboyan; mam kidukio bobo, Naarai ebala Ejakait EDEKE ebe, Eoŋ EJAKAIT ener.
15
“Elimokini Ejakait EDEKE Turo kwanata ebe: Mam kereka emaranete apujana kanuka airetun naka aibirorikon, naidinyatar luimusuŋitai, naejaar earit kidiŋikon? 16
Kosodete ijesunos ikapolok kere luka aŋolol koicoloŋokec luka ajakanut, elemunete ikecegoen, elacunete ikecenapen luesonyitai: enapete amaran; iboikinos kwap, emaranete ŋinipak, kiumokinete jo. 17
Kikuudianete, kobalas ebe,
‘Imudiari ca, loeboienenoto ikekwaŋak aŋolol,
Ere loajena,
Lokegogoŋ kaŋolol,
Ŋol ka lukiboiete kotoma,
Lokititasurokinit ŋul kere lueboiete kotoma.
18Kwana emaranete apujana Kapaaran naka aibirorikon,
Eebo, apujana nuejaas aŋolol Eburunete kanuka alositekon.’
19“Naarai inera kwanata Ejakait EDEKE ebe: Naketuluoria jo ere lokitisilio, kwape ireria luemameete luiboiete kotoma; naketadakikinia akar, nakirapariata akipi nuipu; 20
ŋes konyet kesijesunia jo nepepe kaŋul luijesunos toma Aipany, mama ejaas ituŋa luŋo, kesiboikini atutubeta nukokwap nuka akwap, aiboisio nuesilok nuŋo; nepepe kaŋul luijesunos toma Aipany kinyek ajaut kituŋa; ido ebwaikini aibuses akwap naka ikajarak. 21
Ebala Ejakait EDEKE ebe, Ketuluori jo etasuro, mam bobo ijaun: karaida kiimoi, mam kianyunio bobo.”