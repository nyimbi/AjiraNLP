1
Kosodi kogeu Solomon aiduk etogo loka EJAKAIT Yerusalem moru Moria, nekitaanyikinor EJAKAIT Daudi papake, aibois naaseikinit Daudi, opejal loka Orunan Eyebusit. 2Kogeu aiduk kapaaran nakiareit naka elap lokiareit kokaru lokiwoŋonet loka airumuke. 3
Nu kes apeteta nuapesikinit Solomon aiduk etogo loka Edeke. Aojau kokubitin kwape ajaar aitemis nasodit ŋes ikubitin akaisakanykape, ka alalau da ikubitin akaisaarei. 4
Agola nalomaret nakejai koiŋaren ketogo, aojauke, kwape ajaar alalau naka etogo, ikubitin akaisaarei, amukurur akwatat ka akaisaarei: kiladaa toma kesabu loelai. 5
Kiswap etogo lokapolon kakito nuka eberos, nukiladaari kesabu loejok, kiswama tomake ikito luka idukudukun ka irikoi. 6Kitubusia etogo kamor nuka akais nuipu: esabu kerai esabu loka Parubaim. 7Kiladaa da etogo, ka abaoi, ka neelomarere, ka arwatatinike, ka ikiriginike kesabu; kigirak ikerubin arwatatin.
8Abu kiswamau etogo lokalaunan noi; aojauke kwape kejaar alalau naka etogo, ikubitin akaisaarei, alalauke ikubitin akaisaarei: kiladaa ŋes kesabu loejok, kotiai loka atalatan akwat akanykape. 9Alaŋir naka isumalin isekelin akaisakany luka esabu. Kiladaa agolai nukokuju kesabu.
10
Kotoma togo lokalaunan noi kiswamau ikerubin iarei luka akito; kiladaasi kesabu. 11Aoiak abebenoka nuka ikerubin ikubitin akaisaarei: abebenok adiopet ikubitin ikany, kodolite arwatat naka etogo; abebenok ace da ikubitin ikany, kodolite abebenok naka ekerubi ece. 12Abebenok naka ekerubi ece ikubitin ikany, kodolite arwatat naka etogo: abebenok ace da ikubitin ikany, kiriamakina kabebenok naka ekerubi ece. 13Kigararaete abebenoka nuka ikerubin kaŋul ikubitin akaisaarei: kobwaata kesi kakejenekec, kiteete akonyenekec etogo. 14
Kiswamau aigalisit kalobululu, ka lomuge, ka lokareŋan, ka ebaputa loejok, kosonyak ikerubin kotomake.
15
Kiswamau da koiŋaren ketogo ipirin iarei lueojak ikubitin akaisauni ka lukany, ka akwes nukejaas kujukec kere aojau ikubitin ikany. 16Kiswamau irikoi neinerenenere akirot, kibwaik kes kuju kipirin; kiswamau akamamagan akwatat kibwaik kes korikoi. 17Kosipok ipirin koiŋaren keyekalu, ediopet kakan nakoteten, ece kakan nakokediany; komaik ekiror loka ŋol kakan nakoteten Yakin, ekiror loka ŋol kakan nakokediany Boas.