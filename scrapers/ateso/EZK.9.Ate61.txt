1
Kosodi ŋesi aimony kakiika keporoto loepol, kobala ebe, “Kisukunyutu ŋul luepolokinito ere, ŋolituŋanan kokapite yenijiisike yenemudiari kakanike.” 2
Ido koany, kopotu ikiliok ikanykape elomunete korot loka erute loikumemei, lokagolitomei, ŋolituŋanan ekapit yenijiisike yeneari kakanike; etuŋanan ediopet kidiŋikec loanapit ebaputa, konapite amumwarat naka ebwino loka ekewadikan kaŋabeteke. Kolomasi, kobwaata kariri ketem loka aisinit.
3Kedokunit aibuses naka Edeke loka Isirael anyoun kokerubi, nekejai, kiton ariiri kekek loka etogo; kiworo ŋesi etuŋanan loanapit ebaputa, lokejai amumwarat naka ebwino loka ekewadikan aŋabeteke. 4
Kotema EJAKAIT ŋes atiar, “Kitor kidiŋ ore, kidiŋ Yerusalem, kibwaik aanyunet oreeta luka ituŋa luewojanaros ka luedinyasi kanuka italesia kere lueswamao kokidiŋike.” 5Kotema ŋesi ice kapupi eoŋ atiar, “Kitoro kidiŋ ore atupakin ŋol, kodanyata: mam isioniete akusikonye, ido mam itimete. 6
Koarata cut imakio, ikatumunak ka apesur, idwe ludidik ka aŋor da: konye sirikikunyakis idiotuŋanan kere yenejai aanyunet, Kogeutu da kaiboisika nakalaunan.” Kosodete kogeut kimakio lukejaas kiŋaren ketogo. 7Kotema kes atiar, “Komunaasi etogo, kilelebata alaroi kalueario, Kolomasi.” Kolomasi do, kodanyata lukore. 8
Kosodi kanen, nakedanyiata, kenyein eoŋ, kebiror ebuburia, kamony, kabala ebe, “Wu okwe Ejakait EDEKE! Imudiari kereka ijo aatoŋot kere naka Isirael kanuka abukokin adedenukon toma Yerusalem?”
9
Kosodi katema atiar, “Ipu noi numam adolit nuka ekek loka Isirael ka Yuda, elelebun akwap da aokot, elelebun ere da etube loerii: naarai ebalasi ebe, ‘Enyek EJAKAIT akwap, ido mam EJAKAIT eanyuni.’ 10
Eoŋ da, mam akakoŋu isionie, ido mam etimi, konye etebei akeceswamisio akwesikec.”
11Ido koany, kinyak etuŋanan loanapit ebaputa, lokejai amumwarat naka ebwino aŋabeteke akiro, kobala ebe, “Eswama kwape ibu kicorakinia.”