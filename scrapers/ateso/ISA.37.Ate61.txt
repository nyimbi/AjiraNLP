1
Kosodi kanen, kepupu ekabaka Kesekia, kocil inapeneke, konap epuko, koloma togo loka EJAKAIT. 2
Kijuka Eliakim, loapolokinit ekal, ka Sebuna ekewadikan, ka imakio luka isasedotin, konapitos ipukoi, mama ejai Isaia enabi okoku loka Amos. 3
Kotemasi ŋes atiar, “Inera Kesekia kwanata ebe, Apaaran na erai apaaran naka ican, naka aitoronio, ka naka amoromoroo; naarai adol idwe aurio, emamei da agogoŋ nakaidoun. 4
Motoko iirari EJAKAIT Ekonideke akiro nuka Rabasake, loejukuni ekabaka loka Asuria ejakaitike amoromor Edeke lokajaran, ka aitoron akiro nuapupu EJAKAIT Ekonideke: aso kitonyou ailipikon kanuka aatoŋot naedeun.”
5Kopotu do ikejaanakinak luka ekabaka Kesekia neejai Isaia. 6Kotema Isaia kes atiar, “Kolimokis ejakaitikus kwanata ebe, ‘Inera EJAKAIT kwanata ebe, Sirikiyoŋ akiro nuipup, nukamoromorooto eoŋ ikejaanakinak luka ekabaka loka Asuria. 7Koany, ebwaikin emoyo tomake, epupuni ŋesi eemut, eboŋori bukec; ebirokini eoŋ da ŋes kekileŋ akwapuke.’ ”
8
Koboŋo do Rabasake, kodum ekabaka loka Asuria ejiosi kaLibuna: naarai abu kopupunite ebe aboŋo ŋesi koLakis. 9Kopup inerai nuka Tiraka ekabaka loka Etiopia ebe, “Koany, alomu aitiji jo.” Kepupu ŋun, kiyakik ŋesi Kesekia ikiyakia ebe, 10“Ilimokinete Kesekia ekabaka loka Yuda kwanata ebe, ‘Kinyek Edekekon loimuno aiŋal jo ebe, Mam Yerusalem ijaikinio akan naka ekabaka loka Asuria. 11Koany, ipupunit ijo nueswamakis ikabakan luka Asuria akwapin kere, amudianarete kes cut: do konyet jo kiyuunio? 12
Apotu kereka idekesio luka atekerin koyuununete kes, nuamudianarete lukapapaaka, Gosan, ka Karan, ka Resep, ka idwe luka Eden luajaas Telasar? 13
Ai bo ejai ekabaka loka Kamat, ka ekabaka loka Arupad, ka ekabaka loka ere loka Separabaim, loka Kena, ka Iba da?’ ”
14Kijau Kesekia ebalua kakan naka ikiyakia, kosiom; kolot Kesekia togo loka EJAKAIT, kopesia kakonyen nuka EJAKAIT. 15Kilip Kesekia EJAKAIT, kobala ebe, 16
“Wu EJAKAIT loka ajoresio, Edeke loka Isirael, loiboie kokerubin, ijo ŋes Edeke, ijo bon, loka ajakanuto kere nuka akwap; ijo kolo isubi akuj ka akwap. 17
Kitoik akonikit, wu EJAKAIT, kiira; kokweny, wu EJAKAIT, koany; kopup akiro kere nuka Senakerib, nuejuku ŋesi amoromoroo Edeke lokajaran. 18Abeit, wu EJAKAIT, apotu ikabakan luka Asuria komudiasi atekerin kere, ka akecekwap da. 19Apotu kocakasi idekesiokec akim: naarai mam keraas idekesio, konye aswam naka akanin nuka ituŋa, ikito ka amor; ŋes kemudiarere kes. 20Aso do, wu EJAKAIT Ekosideke, kitajarai sio kakanike, tetere ejenunete ajakanuto kere nuka akwap ebe, Ijo ŋes EJAKAIT, ijo ben ba.”
21Kosodi Isaia okoku loka Amos aijukakin Kesekia ebe, “Inera kwanata EJAKAIT, Edeke loka Isirael, ebe, Naarai ilip ijo eoŋ asurokin Senakerib ekabaka loka Asuria, 22na ŋes akirot naener EJAKAIT mama ejai ŋesi ebe:
“Kimwaŋit akoku nabekot naka Sion jo,
Ekienar jo kisekelei:
Emuŋumuŋ akoku naka Yerusalem akouke neijai.
23Iŋai bo imoromor ijo, kisekel?
Iŋai bo itopolooritor ijo ekoniporoto, ka aiteluor akonikonye kuju?
Isurok Lokalaunan loka Isirael.
24Imoromor EJAKAIT kokiyakiakon,
Kinera atiar, ‘Kaipues naka agalinika
Adokari oswion luka iroŋan,
Atutubeta nukotoma nuka Lebanon;
Ajepi iresiake lueojak, ka iberosinike luejokuka;
Alomari da aiboisike naiwasie,
Amagoro naka emanikorike loideŋeriat.
25Abok, amat akipi,
Etooni da kakakeju icorin kere luko Misiri.’
26Mam ibu kopup kwape eswamaa kolo,
Kasub agear apeŋo?
Kwana da etodolit,
Korai ijo loimudiari ireria lukebwaitai
Araun aapoŋor nukamejei.
27Kanuka ŋun lueboiete kotoma keraas luedit agogoŋ,
Koburut, kitirirata;
Kosubito bala inya luka ais, kwape ikui,
Kwape kinya luejaas kuju togo,
Kwape emanikor loka akima eriŋa epolooro.
28Konye ajeni eoŋ akoniiboie,
Alomarikon ka alomunikon,
Aikerepoonutukon kaneajai.
29
Kanuka aikerepoonutukon kaneajai,
Ido naarai adolu emokodekon akiika,
Ŋes ebwaikinia ekagolu okumesikon,
Arukanaka da aitukukon,
Kenyakari jo orot loilomunia.
30“Na ŋes eraun aanyunet mamakon: okaru lo inyamete yenebwaŋuni bon, okaru lokiareit yenitocuni kaji; okaru lokiwuniet koyeata, kodwenya, kiraata imanikoria luka emusabibu, konyama araitoke. 31Edupi aatoŋot naideuni naabu koku kokek loka Yuda alias kwap, kora araito kokuju. 32
Naarai elomari aatoŋot koYerusalem, luekuete da komoru Sion: itodolikini ŋun adunyanut naka EJAKAIT loka ajoresio.
33“Aso inera kwanata EJAKAIT nuka ekabaka loka Asuria ebe, Mam edoluni ore lo, karaida agumakin emal, karaida adolokin kebuku, karaida aitutu etut asurokinia ŋes. 34Ebala EJAKAIT ebe, Orot lokelomunia, ŋopeŋol eboŋoria, ido mam edoluni ore lo. 35
Naarai egaŋi eoŋ ere lo aitajar, kanukaŋ, ido kanuka ekakejaanakinan Daudi.”
36
Koloma emalaika loka EJAKAIT oidukurun luka Iyasurian, kodany ilukumin akwatat ka ilukumin akaisakanykauni ka lukany: kenyout ituŋa tupuruc sek, koany, koraas kere ikatwak. 37Kosodi Senakerib ekabaka loka Asuria anyoun, kolot, koboŋo, kiboikin Ninebe. 38Kosodi kanen, emai ŋesi kotogo loka Nisurok ekedeke, koarata Aduram-melek ka Saresar odweke ŋes kekileŋ: kokereasi akwap naka Ararat. Kirum Esar-kadon okokuke aiboisike.