1
Nuelosikinit etau eraas nuka etuŋanan,
Konye ebuni aboŋokinet naka aŋajep kaneejai EJAKAIT.
2
Elaete irotin kere luka etuŋanan kakonyeke:
Konye itemi EJAKAIT imoyon.
3Kititiŋik EJAKAIT aswamisiokon,
Akoniwomisio da iticasio.
4
Esubakinit EJAKAIT ŋinibore aswamuke:
Eebo, lukaronok da esubakinit apaaran naka aronis.
5Ŋolituŋanan loiturokina kotauke erai loketale kaneejai EJAKAIT:
Abeit, mam eswaki aiticanio.
6
Aitim ka abeit kes elucete numam adolit:
Ido ayoŋit EJAKAIT isinaci ituŋa aronis.
7
Arai isiyalamikinete irotin luka etuŋanan. EJAKAIT,
Isinapikini lukasurupoke da.
8Ejok ajaut kaluikidioko ka adolit,
Itia ajaut kameda naepol ka amamus etube lokabeit.
9
Ineruni etau loka etuŋanan irotinike:
Konye EJAKAIT iteteni akejeke.
10Adwaranut ejai aituk naka ekabaka:
Mam ediakari aŋajepeke kotoma otube.
11
Aitemis ka imisanin luedolito eraas nuka EJAKAIT:
Luitemete kere lukoriagi eraas aswamuke.
12Aswam aronis erai naketal kaneejaas ikabakan,
Naarai adolit iticasi eicoloŋ loka ajakanut.
13Isiyalamikinete ikabakan aituke nuedolito:
Eminasi kesi ŋol loinera nuitenara.
14Esubit anyunyura naka ekabaka bala ikiyakia luka atwanare:
Konye lokacoa isinapikini ŋes.
15Ejai aijar toma aica naka akonyen nuka ekabaka:
Esubit akesianut bala idouon luka akiru naka aiporo.
16Adumun acoa ejok ca ma itia adumun esabu!
Eebo, ejok aseun ajeaun itia epuesa.
17
Erot lokapolon loka luitenara ŋes anyoun karonis:
Loericit erotoke itajari aijarake.
18Iŋarenikinit eitur amudiario,
Emoyo da loiwoŋoono iŋarenikinit aibiror.
19Ejok ajaut kemoyo loitasono mama ejaas lukican,
Itia akorokoro luŋatuna kalukeitur.
20
Ŋol loibwaikini eketau akirot edumuni ajokis,
ŋol da loemuno EJAKAIT ejaas kalakara.
21Lukacoa kotauon enyaritai luecobe:
Ajijim da naka aituk iyatakini aimaima.
22Ajenun ŋes atan naka aijar mama ejai ŋol loejaatar:
Konye abaŋaanut ŋes aiticanet naka ibaŋiok.
23
Isisianakini etau loka lokacoa aitukuke,
Iyatakini da aimaima aŋajepeke.
24Akiro nuisiyalamikinete esubito bala akap nuka ao,
Ejijimikinito aijar, ido eraas aŋaleu naka akojo.
25
Ejai erot loeomit etuŋanan bon ebe ejok,
Konye osaŋeke kes irotin luka atwanare.
26Aiŋobel naka ekeswaman iswamakini ŋes aswam;
Naarai isinyikokini akeituk.
27Epwakuni etuŋanan lotai ameŋeranut;
Esubito akiroke bala akim naenomori.
28Eyei etuŋanan lomagul epeget:
Ido etiaki ekedeideon ipapero.
29Ijodijodi lokelepa ekeidurryet,
Kosodi ayaŋaar toma orot lomam ejok.
30Ŋol loeedi akekonye ŋes aipwak akiro numagul,
ŋol da loebutarit itodolikini aronis.
31Akou naabwaŋut akorwo ŋes aboko nakaibuses:
Edumunun korot loka adolit,
32ŋol loiyapi aayunyurikin ejok aitelekarit ikagogoŋok:
Ŋol da loeyait ekemoyo itelekarit loeŋatari ere.
33Ilamilamakinio eroet ogoen,
Konye EJAKAIT ŋes itebeikini.