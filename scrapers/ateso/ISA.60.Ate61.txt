1
Konyou, koca, naarai adolu akoni ica,
Kiliyaik jo aibuses naka EJAKAIT.
2Naarai, koany, erapakini amuton akwap,
Ka amuton nairiono cucucuc erapaari atekerin:
Konye kiliyaikini jo EJAKAIT,
Etakanuni da akeibuses kamakon.
3
Epote atekerin aicakon,
Ikabakan da epote amwekimwek naka ailiyaunikon.
4Kiteluo akonyekon koŋoleŋol, koany:
Etukonokinos kere nepepe, epote mama ijai:
Epote ikonisap kama elwana,
Akonipesur da edakio.
5Kosodi kanen ianyuni kitacaikin,
Erieŋuni ekonitau, eleli;
Naarai ijulunio mamakon aipadara naejai aŋolol,
Ebuni da abar naka atekerin mamakon.
6
Kirapaari rwaru aipues naka ikaalai,
Itak luka ikaalai luka Midian ka luka Epa da;
Epote kere koSeba.
Eyaunete esabu ka emina lokisupuruŋuno, Elimorete da aiturio naka EJAKAIT.
7
Etukonokinio neijai isipanin kere luka amerekekin luka Kedar,
Kijaanakinete jo imerekekin lumaseniko luka Nebaiot:
Edokanarete otemuka Kacamunio,
Etubusikini da etogo loka aibusesuka.
8Lukaŋai bo lu lueporitos bala idouon,
Ido bala ajeleik kokekia luka akaisikec?
9
Abeit kedareunete apujana,
Egeunete atakerin nuka Tarusis ayaun ikonisap kama elwana,
Nepepe ka epuesakec ka esabukec,
Kanuka ekiror loka EJAKAIT Ekonideke,
Ka Ekalaunan loka Isirael,
Naarai ŋes kitubusik jo.
10
Ido edukete imo arwatatinikon,
Kijaanakinete da ikabakanakec:
Naarai abu kenom jo kotoma akanyunyura,
Konye ketim kotoma akasianut.
11
Ido enaanara duc iruteikon;
Mam egoleneno paaran ka kuare da;
Tetere kiinunete ituŋa abar naka atekerin,
Ikecekabakan da inarenikinitai.
12
Naarai edaun rwaru ateker ka ajakanut ŋin namam kijaanakini jo;
Eebo, emudiario cut atekerin ŋun.
13
Ebuni mamakon aibuses naka Lebanon,
Ŋes eberos; ka etidar, ka eteasur
da;
Aitojok aiboisika nakalaunan,
Ido etubusikini aibois naka akakeje.
14
Epote isap luka ŋul kaluapotu konarut jo airapanakin jo;
Ka ŋul da kere luapotu komenito jo isudedeonokinos kwap kakejekon;
Kinyaraete jo Ere loka EJAKAIT,
Sion loka Ekalaunan loka Isirael.
15Karaida aponi kinyein kolai da,
Komam inujanan yenikitorenenei neuai ijo,
Ketuluori jo araun ajokis naepol namam enaŋi,
Aiyalama naka aturio nuipu.
16
Inaki rwaru akile nuka atekerin,
Ido inaki ikisin luka ikabakan:
Ŋeŋuni da ebe, Eoŋ EJAKAIT arai Eketajaranikon,
Ido Ekalakunanikon, Ekagogoŋen loka Yakob.
17Ayauni esabu aibois naka aisinit,
Epuesa da aibois naka asuat,
Aisinit aibois naka akito, ka asuat da aibois naka amor:
Etarauni ijakakon luisinapikinete,
Ikoniketelemak da luisibecikinete.
18
Mam epupunio bobo epali kakwapukon,
Karaida ameje karaida amudiario koikorunokon;
Konye imaikini arwatatinikon Aitajar,
Ka iruteikon da. Aiturit.
19
Mere bobo akoloŋ eraenena akoni ica paaran;
Kwabo mere bobo elap kicaanakini jo kanuka ailiya;
Konye EJAKAIT eraun kamakon aica namam edaun,
Ido Ekonideke eraun aibusesukon.
20
Mam bobo ibiror akonikoloŋ,
Kwabo mam bobo elumori ekonilap:
Naarai EJAKAIT eraun akoniica namam edaun,
Konanete da apaarasia nuka akuudianakon.
21
Ikonituŋa da eraunos kere ikadolitok,
Irumete rwaru akwap ikar kere;
Atenu nakolo eraikini eoŋ, aswam naka akakanin,
Tetere ketubusikinio.
22
Yenididi eraun alukumit,
Yenedit da ateker nakagogoŋ:
Kedol apakikec,
Eoŋ EJAKAIT esunyakini ŋun.