1Kokaru lokiwuniet loka Kuro ekabaka loka Peresia, aponi kopukokinai Daniel loamaikinitai ekekiror Beletesasar akirot; korai akirot nakabeit, ŋes ejie lokos: kojenu ŋesi akirot, komisiiki aitapoet.
2Kapaarasia kaŋun ebworo eoŋ Daniel asabaton auni kere. 3Mam abu kanyam inyamat luejijim, karaida akiriŋ karaida ebino aicak aitukuka, mam da abu keledanakin akinyet, aitodol neatuborotor asabaton auni cut. 4Kapaaran naka akaisaarei ka nuoŋon naka elap losodit, naajaar kariri naka ecor lokapolon, ŋes Kidekel, 5
keteluo akakonye, kasesen, ido koany, etuŋanan loenapit ebaputa, koenite aŋabet esabu loelai loka Upas: 6
eputos da akuanake aberul, kosubite ereeteke aimiliaun, akekonye da bala atalai nuka akim, akekanin ka akekejen koraas bala aisinin nuepwatat, eporoto da loka akiroke bala eporoto loka ekodet loepol. 7Abu eoŋ Daniel kaany aitapoet, eoŋ bon: naarai mam apotu ituŋa luajaas keoŋ koanyut aitapoet; konye komaranata noi noi, kokerata aiŋop. 8
Kapaik do eoŋ bon, abu kaany aitapoet nanakapolon, mam abu agogoŋ kosalak tomakaŋ: naarai abu ajokisika koluor abosis kotomakaŋ, kodaun agogoŋ. 9
Konye do abu kapup eporoto loka akiroke: ido naapupunia eporoto loka akiroke, kasodi aibiror ebuburia kajotoor ajo nuipu, kosesenas ekareet kalup.
10Ido koany, katiro akan, kesikukok akuŋinoka kotauon da luka akaninika. 11Katema ŋesi eoŋ atiar, “Ijo Daniel, ijo etuŋanan lominat noi, kojenu akiro nukabala jo, kobwo itenara; naarai keyakuunitai mamakon.” Kedau ŋesi alimokin eoŋ akirot ŋin, kabwo kamarani. 12
Kosodi ŋesi atemar eoŋ atiar, “Sirikikurianar Daniel; naarai ageun kapaaran nasodit naibwaikinia ijo etaukon ajenun, ka aitasonikin kakonyen nuka Edekekon, aponi kopupuno akonikiro: abunit eoŋ da kanuka akonikiro. 13
Konye abu ekabaka loka Peresia ketikok apaarasia akaisaarei ka nadiopet; konye koany, abu Mikael ediopet kojaka lukapolok kobu keŋarak; kajalak ŋes ŋina nepepe kikabakan luka Peresia. 14Abunit do aitejenikin jo nuedoikinete otuŋakon kapaarasia nukawasia: naarai erai aitapoet naka apaarasia nuipu nuepote.”
15
Nakedaunia ŋesi atemar eoŋ kwape ejaatar akiro ŋun, ketulur akakonye, keliliŋ. 16
Ido koany, abu ediopet loeputos kwape idwe luka ituŋa kotiro aitukuka; kasodi kaooŋ akakituk, kener, kabala ŋol loabwoi kakonyeneka ebe, “Wu ekajakait, kanuka aitapoet kaboŋok eoŋ ariebo kodaun agogoŋ; 17naarai ikoni epedori ai ekejaanakinan loka ejakaitika lo einer kejakaitika lo? Naarai kanukaŋ, atipet kodaun agogoŋuka, mam da abu kosal eiyeŋane kotomaka.”
18Kosodi abu ediopet loesubit bala etuŋanan katiro bobo, ketogogoŋ ŋesi eoŋ. 19
Kotema atiar, “Ijo etuŋanan lominat noi, sirikikurianar: ainapakin kojai mamakon, kicat, eebo, kicat.” Kosodi nakinerar keoŋ, abu kagogoŋoor, katema atiar, “Ekajakait, kiner; naarai ibu kitogogoŋ.” 20
Kosodi ŋesi atemar atiar, “Ijeni ijo nukainakinito eoŋ abunore mama ijai? Kwana do aboŋori aitiji ekapolon loka Peresia: ido naalomaria, koany, ebuni ekapolon loka Yonan. 21
Konye kalimokini jo nuigirigiritai toma aiwadika nakabeit: emamei da yenejai owaika asurokin ŋul dimarai Mikael ekapolonikus.