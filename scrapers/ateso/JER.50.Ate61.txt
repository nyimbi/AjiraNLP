1
Akirot naabu EJAKAIT kiner kama ka Yeremia enabi kanuka Babulon, kanuka akwap naka Ikaludean, ebe:
2
“Kolimosi kotoma atekerin, kitejenut da,
Kikiasi emedera, Kitejenut,
Sirikimunonikis: kineras atiar,
‘Aŋatar Babulon,
Erumata Bel ileic,
Eyalonoŋ Merodak,
Erumata aputosiake ileic,
Iyaloŋoŋoete akeputosia nuegerer.’
3
“Naarai enyouni ateker kagolitomei asurokin ŋes, itisili akekwap, komameun yeniboie kotoma; akerata, aloto, ituŋa ka itiaŋ da.
4
“Ebala EJAKAIT ebe, Kapaarasia kakwa, kapak kaŋin da, epote idwe luka Isirael, kes nepepe ka idwe luka Yuda; emonyete elosete, komootos EJAKAIT Ekecedeke. 5
Iŋisete nuka Sion, kotereitos ereetakec ŋina, kobalas ebe, ‘Kopotu, kemorikikinos ka EJAKAIT kaitutuket namam edaun namam imurwokinio.’
6“Araur ikatuŋa amerekekin nukeoliorete; etooliosi ikecokokokec, etapaasi oroŋan: anyout koroŋat kiton oukot, imurwokinito nekeuriakenenata. 7
Anyamata kere lukeanyunete: kobalas lukasurupokec ebe, ‘Mam kigwaunit akiro, naarai adiakasi kama ejai EJAKAIT, aiboisikec nakabeit, ŋes EJAKAIT, amun naka lukapapaakec.’
8
“Kokerata kokidiŋ naka Babulon, konyoutu kakwap naka Ikaludean, kosubata bala ikorwa kakonyen nuka isipanin. 9Naarai koany, etwekenyuni etodokari da atukot naka atekerin nukapolok asurokin Babulon, nuepote kagolitomei: iderakinos asurokin ŋes: ameun kanen eŋatario. Eraunos ikecekojoi bala luka ikirigin luenaikinito, lumam eboŋunete epalapalato. 10
Ebala EJAKAIT ebe, Eŋatario Kaludea: imonikinos kere lueŋatarete ŋes.
11
“Naarai iyalamas, naarai ibwoŋas,
Yes luiŋatasi akairumet,
Naarai icuros kwape ataok naicakacakai akima,
Icieinas kwape abalasin nuegogoŋ;
12Irumete totokus ileic noi;
Itirirai ŋin nakiwuruuni,
Koany, eraun ŋesi awasia naka atekerin,
Amodiŋ, akwap nalarioŋ, elet.
13Kanuka anyunyura naka EJAKAIT mam iboikinoi,
Konye eraun asilio:
Eumokin ŋin yenitori Babulon,
Isuari icanike kere.
14Kiderakinos asurokin Babulon kowaitin kere,
Yes kere luikesito akabwai;
Kogumata ŋes, sirikitasalata imalia;
Naarai adiaka kama ejai EJAKAIT.
15
Kikeseut elala kowaitin kere,
Alo akanin;
Ebiroros apetetake,
Atiyanar akerwatatin.
Naarai lo ŋes enyaŋit loka EJAKAIT;
Kinyaŋakis;
Kwape kolo eswamaa,
Kiswamakis ŋes kwaŋin.
16
Komudiasi yeneyei koBabulon,
Ka yenekapit ekurupeta kapak naka aisak:
Kanuka aiyoŋ ekileŋ loereit,
Eboŋori ŋinituŋanan mama ejaas iketuŋa,
Ekeri ŋinituŋanan akwap nakobukec.
17
“Isirael ŋes amerekek namejat; ereŋeata iŋatunyo, Kisiau ekabaka loka Asuria ainyam, ka Nebukadaresar lo ekabaka loko Babulon, ŋes lokawasia ekoe akekojo. 18Ŋes inerar kwanata EJAKAIT loka ajoresio Edeke loka Isirael ebe: Koany, eticani ekabaka loko Babulon ka akekwap, kwape abu keticania ekabaka loka Asuria. 19
Ido enyakuni Isirael bobo toma oronyiake, ido edakenena ŋesi Karamel ka Basan, imonikini eketau koukon luka Epuraim ka Gilead da. 20
Ebala EJAKAIT ebe, Kapaarasia kaŋun, kapak kaŋin, emootai numam adolit nuka Isirael, kwabo emameete; aronisio da nuka Yuda, kwabo mam etakanunete: naarai esioniei ŋul lualeleŋi araun aatoŋot.
21
“Kodokasi asurokin akwap naka Merataim,
Kosurokis da luiboiete koPekod,
Ebala EJAKAIT ebe,
Koara, komudiasi cut atupakin kes,
Kiswamata kere nuabu kecorak.
22Ejai ecelet loka ejie toma akwap,
Ka amudiar naepol!
23
Ajepar cama anyuli naka akwap kere, abila ca!
Aluor cama Babulon ameje kokidiŋ atekerin!
24
Abu kalok jo, ipok da, ijo Babulon,
Mam ibu kojen:
Itakanu, kikamun da,
Naarai ipegata ka EJAKAIT.
25
Aŋaa EJAKAIT akeiŋadis,
Alemu lujiis luka anyunyurake,
Naarai ejai EJAKAIT,
EJAKAIT loka ajoresio,
Aswam naelosi aswam kaŋina,
Kakwap naka Ikaludean.
26Kopotu kosurokis anyoun kaŋoliikoru,
Kodakasi asotoi nuka idulake;
Kotukonosi atukon,
Kosodete amudiar cut:
Sirikitasala imodiobore kere.
27
Koarata imasenikoke kere;
Kijesaros oarit.
Itukwi kes! Naarai adolu akecepaaran,
Apak naka aiticaniokec.
28
“Iporotoi luka ŋul kaluekerete aiku anyoun kakwap nako Babulon, alimor koSion enyaŋit loka EJAKAIT Ewokodeke, ainyaŋ eyekaluke.
29
“Konyarautu ikagumak imalia asurokin Babulon, ŋul kere luikesete akabwai. Kidukuro airigaun; sirikeku imodioke. Kotacakis kwape ajaar aswamuke; kere nuabu kiswama, kiswamakis ŋes da: naarai iwoŋono kama ejai EJAKAIT, kama ejai Ekalaunan loka Isirael. 30
Ebala EJAKAIT ebe, Kanuka ŋun ŋes ibirokinotor ikekatumunak orotinike, emudiario da ikajiokoke kere kapaaran kaŋin.
31“Ebala EJAKAIT, EJAKAIT loka ajoresio ebe,
Koany, kasurokin eoŋ jo, ijo ekewoŋot,
Naarai adolo akonipaaran,
Apak naketicania.
32
Iguikini ekewoŋot ibiror,
Ido emameun yenitonyouni:
Esinepikini akim oreriake,
Enyami da ŋul kere luirimorito.
33“Inera kwanata EJAKAIT loka ajoresio ebe: Ereitai idwe luka Isirael ka idwe luka Yuda; ŋul da kere luapotu kijoreosi kes eridakinito; eŋerito aosikin. 34
Egogoŋ Ekalakunanikec, EJAKAIT loka ajoresio ŋes ekekiror. Abeit epuri kanukec, tetere isinapikini akwap, konye isiyalononoi luiboiete koBabulon.
35
“Ebala EJAKAIT ebe, Esurokini ekileŋ Ikaludean,
Ka luiboiete koBabulon,
Ka ikapolokoke, ka lukacoake da.
36Esurokini ekileŋ ikelabilabak,
Koluoros ibaŋiok:
Esurokini ekileŋ ikiriginike,
Eburunete.
37
Esurokini ekileŋ abalasinikec, ka agalinikec,
Ka ituŋa kere luinyalinyaluna luejaas kokidiŋike,
Eraunos ŋul bala aŋor.
Esurokini ekileŋ abarake,
Eŋatario.
38
Eŋaikin akamu akipike, eokete!
Naarai erai akwap naka aputosia nuegerer,
Abaŋakaros kotoma aputosia.
39
“Kanuka ŋun iboikinos itiaŋ luka ais nepepe kikuwei Babulon, iboikinos ikuului da ŋina: mam bobo ejaikinos ituŋa ikar kere; ido mam iboikinos ituŋa aturio katurio. 40
Ebala EJAKAIT ebe, Kwape kolo ebiroria Edeke Sodom ka Gomora ka ireria kere luedunyatar, kwaŋin emameun ituŋanan yenejaun ŋina, karaida ikoku yenika ituŋanan yeniboiororoi nen.
41
“Koany, epote ituŋa kagolitomei;
Ateker napeti,
Isikwenyunio ikabakan luipu
Anyoun kosaŋeta luka akwap.
42
Ekapetc akabwai ka akwaras;
Ededeŋ, emamei da aitim;
Irurumai eporotokec bala aŋolol,
Ibwanenitos abalasin;
Ederakinos mamakon kwape ikajiok,
Ijo apese naka Babulon.
43
“Eira ekabaka loka Babulon eemutokec,
Alajakakata akaninike;
Adita akirot etauke,
Ka ariebo kwape naka aberu kanaerieba aidoun.
44
“Koany, edokari kwape eŋatuny loebuni kamoni naka Yorodan asurokin aibois naegogoŋ; konye etekeri kes katipet; ido adakakini ayait ŋes ŋin yenaseuni. Naarai iŋai tope eputosi keoŋ? Ido iŋai kebwaikin apak? Iŋai da ekecokon lokabwoikin eoŋ? 45
Aso kiirasi ainerun naka EJAKAIT, naeneru kanuka Babulon; kaŋun nuelosikinit mama ejai akwap naka Ikaludean: Abeit iriete kesi ludidik luka esipan; abeit ekuriakaros aiboisiokec kanukec. 46
Emarani akwap kanuka ecelet loka aŋatar Babulon, epupunio adelonorike kotoma atekerin.”