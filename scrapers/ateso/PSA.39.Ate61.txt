Loka Ekapolokiton lueruos, loka Yedutun. Esabuli loka Daudi.
1
Abu katema atiar, “Edarenenei ikaponesio,
Kenyek aibucar kaŋajepeka:
Aeni akaituk kamuny,
Naejaar lokaronon akonyeneka.”
2Abu kebanubanun keliliŋi,
Kabuta komam enera karaida nukajokak;
Kiyatakin akaiturur.
3
Komwanu ekatau kotomaka;
Naaomoomaa kinep akim:
Kasodi kener kaŋajepeka ebe:
4“Wu EJAKAIT, kitejenunai esaneka,
Ido kwape ejaar aitemisioit naka apaarasiaka;
Kitejenunai kwape araar loaloŋwana.
5
Koany, ibu kituluo akapaarasia kwape alalau naka akan;
Akaibut da erai ibore yenitai kakonyenekon:
Abeit ŋinituŋanan naicasitor erai eiyeŋane lootai.
Sela.
6Abeit elosi ŋinituŋanan bala etoribe,
Abeit iyaloŋoŋoete atai:
Etuki abar, komam ejeni yeneyaari.
7Aso do, wu EJAKAIT, edareunit inyo?
Ejai akamun mamakon.
8Koyuunai kapaaretaka kere:
Sirikiituluo amorosit naka ibaŋiok.
9Abu kebanubanun, mam abu kaoona akaituk;
Naarai ibu kosub.
10Kolema ebelakon kamaka:
Karumo ainomio naka akonikan.
11Naitetenia ituŋanan kairetakin kanuka numam adolit,
Irumori akejokis kwape ekaporiporit:
Abeit ŋinituŋanan erai eiyeŋane lootai.
Sela.
12
Kopup akailip, wu EJAKAIT, kitoik akit akaiwonet;
Sirikililinik akakiyo:
Naarai arai eloŋwait kamakon,
Ekeboiororon, kwape ajaatar lukapapaaka.
13
Okwe kideunai eoŋ, tetere ecasicasi,
Eriŋa kenyouno, kamameun kane.”