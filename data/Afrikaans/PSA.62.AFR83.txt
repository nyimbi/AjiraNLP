Net by God vind ek rus
1Vir die koorleier. 'n Belydenis. 'n Psalm van Dawid.
2Net by God vind ek rus,
van Hom kom my redding.
3Net Hy is my rots en my redding,
my veilige vesting, sodat ek vas en stewig staan.
4Hoe lank wil julle almal nog beskuldigings bly slinger
en my probeer doodmaak,
'n man wat reeds is soos 'n muur wat wil omval,
'n klipmuur wat omgestoot word?
5Hulle probeer my uitwerk;
hulle skep behae in leuens;
met die mond seën hulle,
in die hart vervloek hulle.
Sela
6Net by God vind ek rus,
want op Hom vertrou ek.
7Net Hy is my rots en my redding,
my veilige vesting, sodat ek stewig staan.
8God is my redding en my krag.
Hy is my rots, my sterkte,
God is my toevlug.
9Vertrou altyd op Hom, my volk,
stort julle hart voor Hom uit!
God is vir ons 'n toevlug.
Sela
10Mense is verganklik,
mense is niks:
op 'n skaal wys hulle geen gewig nie,
saam is hulle minder as niks.
11Moenie op geweld vertrou nie;
roof sal jou niks in die sak bring nie.
As jou rykdom toeneem,
moenie dat dit jou te na aan die hart lê nie.
12Een ding het ek God hoor sê,
nee, twee:
dat net God mag het 13en 'n mens net op U, Here, kan vertrou,
en dat U met elkeen handel volgens sy verdienste.