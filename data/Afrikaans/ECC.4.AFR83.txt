Vir wie sloof ek my af?
1Verder het ek ook nog al die verdrukking in hierdie wêreld gesien.
Die verdruktes kla, maar niemand help hulle nie;
daar is niemand wat help teen die geweld van die verdrukkers nie.
2Toe het ek gedink dié wat klaar dood is, is gelukkiger as dié wat nog lewe, 3maar die gelukkigste van almal is dié wat nog glad nie gebore is en nog nie al die onreg gesien het wat op hierdie wêreld gedoen word nie.
4Ek het gesien dat al die moeite wat mens doen vir sukses uit onderlinge afguns kom.
Ook hier kom dit dus tot niks.
Dit is 'n gejaag na wind.
5Die dwaas vou sy hande en bewerk so sy eie ondergang.
6Hy vind een hand vol rus beter as 'n dubbele hand vol werk.
Ook dit is 'n gejaag na wind.
7Ek het in hierdie wêreld nog meer gesien wat tot niks kom nie: 8daar was 'n man wat alleen was, sonder seun of broer. Tog was daar nie 'n einde aan al sy inspanning nie en was hy steeds op soek na meer rykdom. Hy moes later sê: “Vir wie sloof ek my af en ontsê ek my die aangename dinge?”
Ook hier kom dit tot niks.
Dit bly 'n harde saak.
Twee vaar beter as een
9Twee vaar beter as een. Hulle inspanning kom tot iets. 10As die een val, kan die ander hom ophelp. Maar as een val wat alleen is, is daar niemand om hom op te help nie. 11As twee langs mekaar slaap, word hulle warm, maar hoe sal een wat alleen is, warm word? 12Een alleen kan oorweldig word, twee saam kan weerstand bied. 'n Driedubbele tou breek nie maklik nie.
Verstandig en dwaas
13'n Jongman wat arm is maar verstandig,
is beter as 'n koning wat oud is maar dwaas
en hom nie meer wil laat waarsku nie.
14'n Jongman het uit die tronk gekom en koning geword alhoewel hy arm gebore is in die koninkryk van sy voorganger. 15Ek het gesien dat al wat lewe in hierdie wêreld hulle skaar aan die kant van die jongman wat die koning se plek ingeneem het. 16Die mense oor wie hy geregeer het, was te veel om te tel. Tog het die nageslag nie met vreugde aan hom gedink nie.
Ook hier kom dit dus tot niks.
Dit is 'n gejaag na wind.
Wees baie versigtig!
17Wees baie versigtig as jy na die huis van God toe gaan. Dit is beter om nader te kom en te luister as om jou offer te bring soos 'n dwaas dit sou doen. 'n Dwaas kan niks anders doen as kwaad nie.