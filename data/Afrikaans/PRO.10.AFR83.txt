1Spreuke van Salomo.
'n Wyse seun maak sy vader en moeder bly;
'n dwase seun maak hulle hartseer.
2Goed wat deur onreg bekom is, bring geen voordeel nie;
om te lewe volgens die wil van God,
red 'n mens van die dood.
3Die Here laat die mens wat reg doen, nie honger ly nie,
die Here laat
die begeerte van dié wat verkeerd doen, nie bevredig word nie.
4'n Mens wat nie sy hande uit sy mou steek nie, word arm;
dit is vlyt wat ryk maak.
5Die verstandige mens samel sy oes in as dit ryp is;
'n mens wat die oestyd deur slaap, verdien veragting.
6Die regverdige word geseën.
Daar steek geweld agter die mooi woorde van die goddeloses.
7Die nagedagtenis van dié wat reg doen, leef voort;
die naam van dié wat verkeerd doen, word gou vergeet.
8Die mens met verstand aanvaar bevele.
Wie aanhou onsin praat, kom tot 'n val.
9Wie opreg leef, leef sonder vrees;
wie krom paaie loop, word uitgevind.
10Wie sy oë sluit vir die waarheid, veroorsaak smart;
en wie aanhou onsin praat, kom self tot 'n val.
11Die woorde van die regverdige bring lewe en geluk;
agter die mooi woorde van die goddeloses steek daar geweld.
12Haat verwek twis;
liefde bedek alles wat aanstoot gee.
13Daar is wysheid in die woorde van een wat insig het;
slae is vir dié wat nie hulle verstand gebruik nie.
14Wyse mense loop nie te koop met hulle kennis nie;
as 'n dwaas sy mond oopmaak, is sy ondergang naby.
15Die rykdom is die ryke se veilige vesting;
die armoede is die arme se ondergang.
16Die regverdige ontvang die lewe as beloning;
die goddelose oes net straf.
17Wie hom laat leer, ken die pad na die lewe;
wie teregwysing verwerp, dwaal van dié pad af.
18Agter die woorde van 'n huigelaar sit daar haat;
wie skinderstories versprei, is 'n dwaas.
19Met baie praat bly die sonde nie uit nie;
wie sy woorde tel, is verstandig.
20Die woorde van die regverdige is die fynste silwer werd;
die gedagtes van die goddelose is min werd.
21Met wat die regverdige sê, sorg hy vir baie;
'n dwaas gebruik nie sy verstand nie
en bring die dood oor homself.
22Dit is die seën van die Here wat rykdom bring;
jou geswoeg laat dit nie meer word nie.
23Die dwaas geniet dit om hom skandalig te gedra,
maar die mens met insig geniet die wysheid.
24Wat die goddelose vrees, kom hom oor;
wat die regverdige begeer, gee God hom.
25As die stormwind kom, is die goddelose daarmee heen,
maar die regverdige bly altyd staan.
26Soos asyn teen die tande, soos rook in die oë,
so is 'n lui mens vir iemand wat hom 'n opdrag gee.
27Wie die Here dien, lewe lank;
wie sonder Hom lewe, se lewensjare is min.
28Vir die regverdiges lê daar vreugde voor;
die goddeloses het geen toekoms nie.
29Om te leef soos die Here dit wil,
is die krag van die opregte;
vir dié wat onreg doen, wag daar ondergang.
30Die regverdige wankel nooit,
die goddeloses sal nie die land bly bewoon nie.
31Daar kom wysheid uit die mond van die regverdige,
'n tong wat kwaad stig, sal uitgesny word.
32Die regverdige weet om die gepaste ding te sê;
die goddeloses stig kwaad met wat hulle sê.