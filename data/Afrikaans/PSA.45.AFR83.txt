Gedig vir 'n koning
1Vir die koorleier: op die wysie van “Lelies”. Van die Koragiete. 'n Gedig. 'n Lied van die liefde.
2Mooi woorde roer in my hart;
ek dra my gedig voor aan die koning;
my tong is soos die pen van 'n vaardige skrywer.
3U is mooier as alle mense;
oor u lippe vloei net vriendelike woorde,
want u hele lewe lank seën God u.
4Kom, held, maak u reg vir die stryd,
kom in u koninklike luister.
5Mag u oorwin!
Knoop die stryd aan vir die waarheid
en vir die reg van die hulpelose!
U is geroepe tot magtige dade.
6U skerp pyle laat volke voor u voete val;
hulle deurboor die hart van die koning se vyande.
7U troon, verhewe wese, staan vir altyd vas,
met u koninklike septer laat u geregtigheid geskied.
8U het die reg lief en u haat die onreg,
want, verhewe wese, onder groot vreugde het u God u bo u tydgenote tot koning gesalf.
9Die geur van mirre, aalwyn en kaneel deurtrek al u klere;
musiek uit u ivoorversierde paleis maak u bly.
10Voor u staan prinsesse, getooi met u juwele,
en aan u regterhand die koningin, versier met goud van Ofir.
11Luister, dogter, luister goed:
neem afskeid van u volk en u familie,
12want u skoonheid bekoor die koning.
U behoort aan hom, u moet hom eer.
13Dogter van Tirus, die rykes van die volk sal u guns soek met geskenke.
14In louter prag staan die koningin daar
in haar kleed van goudbrokaat;
15in haar veelkleurige rok word sy na die koning toe gelei;
sy en haar gevolg van jong meisies, haar vriendinne, word na u toe gebring.
16Onder uitbundige vreugde word hulle ingelei,
betree hulle die paleis van die koning!
17Mag u seuns hê om u geslag voort te sit
dat u hulle kan aanstel as regeerders in die hele land!
18Mag deur my lied die roem van u naam oor geslagte strek,
sodat volke u vir altyd sal prys.