Daar is tog 'n God wat reg laat geskied
1Vir die koorleier: op die wysie van “Moet dit nie verwoes nie!” Van Dawid. 'n Gedig.
2Julle wat mag besit, is julle uitsprake werklik regverdig?
Is julle beslissings in die sake tussen mense billik?
3Nee, julle optrede in die land is die ene korrupsie,
met geweld gaan julle deur die lewe.
4Slegte mense loop van hulle geboorte af 'n verkeerde pad,
vandat hulle in die wêreld gekom het, dwaal hierdie bedrieërs af.
5Hulle is soos giftige slange,
soos adders wat hulle doof hou,
6wat hulle nie steur aan die stem van die slangbesweerder nie,
hoe vernuftig hy ook mag wees.
7Ruk hulle tande uit hulle mond uit, o God!
Slaan dié leeus se slagtande uit, Here!
8Laat hulle verdwyn soos water wat wegsyfer,
laat hulle fyngetrap word soos droë gras.
9Laat hulle wegraak soos slakke wat net slym agterlaat,
laat hulle word soos misgeboortes, sonder lewe.
10Laat hulle, voor hulle dit weet, uitgeroei wees soos onkruid,
laat 'n gloeiende wind hulle wegwaai in die fleur van hulle lewe.
11Die regverdige sal bly wees as hy sien daar is vergelding,
as die bloed van die goddeloses oor sy voete loop.
12Die mense sal sê: Daar is tóg 'n beloning vir die regverdige,
daar is tóg 'n God wat reg op die aarde laat geskied!