Toon u grootheid, o God
1Vir die koorleier: op die wysie van “Moet dit nie verwoes nie!” Van Dawid. 'n Gedig, na aanleiding daarvan dat hy vir Saul in die grot in gevlug het.
2Wees my genadig, o God! Wees my genadig,
want by U soek ek skuiling.
Onder u vleuels sal ek skuil
tot die bedreiging verby is.
3Ek roep na God, die Allerhoogste,
na God wat my sal help.
4Hy sal uit die hemel antwoord en my red,
Hy sal dié wat my jaag, die stryd laat verloor.
Sela
God sal antwoord in sy liefde en trou.
5Ek is hier tussen leeus,
tussen mense wat my wil verskeur.
Hulle tande is spiese en pyle,
hulle tonge is skerp swaarde.
6Toon u grootheid, o God, hoog bo die hemel,
u mag hoog bo die aarde.
7Hulle het 'n strik vir my voete gespan,
hulle wou my breek,
hulle het 'n gat vir my gegrawe,
maar self daarin geval.
Sela
8Ek voel weer veilig, o God!
Ek voel weer veilig!
Ek wil 'n lied sing, ja, ek wil sing.
9Ek wil vroeg opstaan,
met harp en lier wil ek die rooidag wakker maak!
10Onder die volke wil ek U loof, Here,
onder die nasies u lof besing,
11want u liefde reik tot in die hemel,
u trou tot in die wolke!
12Toon u grootheid, o God, hoog bo die hemel,
hoog bo die aarde u mag.