Nou dat ek oud geword het
1By U, Here, skuil ek,
laat my tog nooit
teleurgestel staan nie!
2Red my en bevry my, want U is getrou.
Luister tog na my en help my!
3Wees vir my 'n rots om na toe te vlug,
waar ek altyd die veiligheid mag vind
wat U tot my redding beskik het,
want U is my rots en my vesting.
4My God, bevry my uit die hand van goddeloses,
uit die greep van skurke en verdrukkers,
5want U, Here, U is my hoop,
op U, Here, het ek van jongs af vertrou.
6U is my hulp van my geboorte af,
reeds voor ek in die wêreld gekom het, het U my beskerm.
U loof ek gedurigdeur.
7Ek is vir baie 'n wonder,
want U is my veilige toevlug.
8Ek besing u lof en u roem gedurigdeur.
9Moet my tog nie verwerp nou dat ek oud geword het nie,
moet my tog nie alleen laat nou dat my kragte ingegee het nie.
10My vyande sweer saam teen my,
dié wat my lewe soek, smee 'n komplot teen my.
11Hulle sê: “God het hom alleen gelaat!
Agtervolg hom en gryp hom,
want daar is niemand om hom te red nie!”
12Moet tog nie ver van my af bly nie, o God,
kom my tog gou te hulp, my God!
13Laat dié wat my vals beskuldig,
self in die ellende beland en vernietig word.
Laat oor dié wat my ondergang soek,
net skande en mislukking kom.
14Ek, ek sal gedurigdeur bly hoop,
ek sal U altyd weer loof.
15Sonder ophou sal ek van u verlossingswerk,
van u reddingsdade bly praat,
want hulle is meer as wat ek kan tel.
16Ek kom om u magtige dade te prys, Here my God,
die verlossingswerk wat net U kan doen.
17U het my van jongs af onderrig, o God,
en ek getuig nou nog van u kragtige dade.
18Nou dat ek oud en grys geword het,
moet U my tog nie alleen laat nie, o God,
dat ek nog aan die geslagte wat kom,
kan vertel van u werk en u mag.
19U verlossingswerk, o God, is oneindig groot;
groot is die dinge wat U gedoen het!
Wie is soos U, o God?
20U het talle benoude ervaringe oor my gebring,
maar elke keer weer my lewe gered,
my elke keer weer weggeruk uit die mag van die dood.
21Herstel my tog in my eer, gee tog uitkoms!
22Dan sal ek U met die harp loof vir u getrouheid, my God,
saam met die lier sal ek sing tot u eer, Heilige van Israel.
23Ek sal jubel as ek tot u eer sing,
omdat U my gered het.
24Ek sal die hele dag deur praat van u verlossingswerk,
want dié wat my ondergang soek,
staan teleurgestel in hulle verwagting;
hulle beland self in die ellende.