Aan u Naam kom die eer toe
1Nie aan ons nie, Here, nie aan ons nie,
maar aan u Naam kom die eer toe,
want dit is U wat liefde en trou bewys.
2Waarom sou die heidene kan sê:
“Waar is hulle God nou?”
3En dit terwyl ons God in die hemel is!
Alles wat Hy wil, doen Hy.
4Wat húlle het, is afgode, van silwer en goud,
die werk van mensehande.
5'n Mond het hulle, maar praat kan hulle nie,
oë het hulle, maar sien kan hulle nie;
6ore het hulle, maar hoor kan hulle nie;
'n neus het hulle, maar ruik kan hulle nie.
7Hulle hande, daarmee kan hulle nie voel nie,
hulle voete, daarmee kan hulle nie loop nie.
Daar kom geen geluid uit hulle keel nie.
8Wie hulle maak en op hulle vertrou,
sal net soos hulle word.
9Israel, vertrou op die Here!
Hy help en beskerm jou.
10Huis van Aäron, vertrou op die Here!
Hy help en beskerm jou.
11Julle wat die Here dien, vertrou op die Here!
Hy help en beskerm julle.
12Die Here dink aan ons: Hy seën,
Hy seën die huis van Israel,
Hy seën die huis van Aäron,
13Hy seën dié wat Hom dien,
klein en groot.
14Mag die Here julle talryk maak,
julle én julle kinders.
15Mag die Here julle seën,
Hy wat hemel en aarde gemaak het.
16Die hemel is net vir die Here,
maar die aarde het Hy aan die mense gegee.
17Nie die dooies prys die Here nie,
nie dié wat die graf in is nie,
18maar óns, ons prys die Here, nou en vir altyd!
Prys die Here!