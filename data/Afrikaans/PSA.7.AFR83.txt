God help die opregtes
1'n Klaaglied van Dawid wat hy vir die Here gesing het na aanleiding van die dade van Kus, 'n Benjaminiet.
2By U soek ek beskerming, Here my God.
Help my, red my van almal wat my vervolg,
3sodat hulle my nie verskeur soos 'n leeu sy prooi nie,
my nie uitmekaar skeur sonder hoop op redding nie.
4As ek iets verkeerds gedoen het, Here my God,
as daar onreg aan my hande kleef,
5as ek 'n vriend van my kwaad aangedoen het,
as ek 'n teëstander van my sommer goedsmoeds kaalgestroop het,
6mag die vyand my dan agtervolg en inhaal,
my in die grond in trap,
my tot in die stof in verneder.
Sela
7Kom tog, Here, in u toorn,
tree op teen die verwoede aanslag van my teëstanders.
Kom my te hulp,
U wat bepaal het dat reg sal geskied.
8Laat al die volke rondom U kom staan;
neem hoog bo hulle u plek in op u regterstoel!
9U wat regspreek oor die volke, Here,
bevind tog dat ek reg het, Here,
dat ek onskuldig is.
10Maak 'n end aan al die bose dade van die goddelose mense.
Stel tog die onskuldige in die gelyk.
U wat die mens deur en deur toets,
U is die regverdige God.
11God wat die opregtes help,
is my beskermer.
12God is 'n betroubare regter,
'n God wat altyd die skuldiges straf.
13Hy maak sy swaard elke keer weer skerp,
Hy span sy boog en lê aan.
14Hy hou dodelike wapens gereed
en maak vir Hom brandpyle.
15Die skuldige is soos iemand
wat swanger geraak het van onreg,
swanger is van kwaad
en leuens voortbring.
16Hy grawe 'n diep gat
en val self daarin.
17Sy boosheid tref homself,
en die geweld wat hy beplan het,
kom op sy eie kop af.
18Ek wil die Here prys omdat Hy reg laat geskied.
Die Naam van die Here, die Allerhoogste,
wil ek besing.