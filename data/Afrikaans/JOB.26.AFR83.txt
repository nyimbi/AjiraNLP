Job: Het jy gehelp?
1Toe het Job weer gepraat:
2“Het jy nou dié een gehelp wat nie krag het nie?
Het jy nou dié een bygestaan wat nie sterk is nie?
3Het jy nou raad gegee
aan een wat nie wysheid het nie?
Het jy groot insig laat blyk?
4Met wie se hulp het jy gepraat?
By wie het jy gehoor wat jy gesê het?”
Job: Wie verstaan die dade van God?
5“Dié wat reeds dood is, bewe,
die doderyk en al sy bewoners.
6Die plek van die dood lê oop voor God,
niks bedek die doderyk vir Hom nie.
7God sprei die hemel uit oor die leë ruimte,
Hy laat die aarde hang waar niks is nie.
8Hy versamel die water in die wolke,
en hulle skeur nie onder die las nie.
9Hy bedek sy troon,
Hy sprei wolke daaroor uit.
10Hy plaas die horison op die see,
'n grens tussen lig en donker.
11Die pilare van die hemel skud,
hulle sidder vir sy dreigende woede.
12Deur sy krag bring Hy die see tot rus,
deur sy insig verpletter Hy vir Rahab!
13Met die wind waai Hy die lug skoon,
met sy krag deurboor Hy die seemonster.
14Dit is maar die begin van sy dade,
ons hoor net die gefluister van sy woorde.
Maar die volle krag van sy dade,
wie kan dit verstaan?”