U is daar van geslag tot geslag
1Gebed van 'n hulpelose wanneer dit met hom sleg gaan en hy sy klagte uitstort voor die Here.
2Here, luister tog na my gebed,
hoor tog my geroep om hulp!
3Moet U tog nie van my afsydig hou
nou dat ek in die nood is nie.
Luister tog na my wanneer ek U aanroep,
verhoor tog gou my gebed,
4want vir my verdwyn die dae soos rook.
My liggaam brand soos vuur,
5ek is verskroei en uitgedroog soos gras,
ek het alle eetlus verloor.
6Ek het net vel en been geword
van al die pyn.
7Ek voel so verlate soos 'n pelikaan in 'n woestyn,
soos 'n uil tussen murasies.
8As ek wakker word,
voel ek soos 'n eensame voël op 'n huis se dak.
9Die dae deur verneder my vyande my.
Dié wat my so verkleineer, gebruik my naam as 'n vloekwoord.
10As is my daaglikse brood;
wat ek drink, is met my trane gemeng,
11want u toorn en u gramskap het my getref,
U het my verwerp en weggegooi.
12Soos 'n skaduwee wat lank word, is my lewe naby sy einde,
ek is soos verdroogde gras.
13U, Here, U heers vir altyd,
U is daar van geslag tot geslag.
14U sal ingryp en U oor Sion ontferm,
want die bestemde tyd het aangebreek,
die tyd om hom genadig te wees.
15Ons, u dienaars, het elke klip van Sion lief,
ons is bewoë oor sy puin.
16Die nasies sal die Here vrees
en al die konings van die aarde sy mag,
17want die Here gaan Sion weer opbou
wanneer Hy in sy mag verskyn.
18Hy luister na die gebed van dié wat alles verloor het,
Hy sal hulle gebed nie verag nie.
19Laat dit opgeteken word vir die geslag wat kom,
sodat die nuut geskape volk die Here kan loof.
20Hy het uit sy heilige woning na onder gekyk
en uit die hemel gesien wat op die aarde gebeur,
21die gekerm van die gevangenes gehoor
en dié wat naby die dood was, bevry.
22Hulle sal die Naam van die Here in Sion besing
en sy lof in Jerusalem
23wanneer die volke en die koninkryke bymekaarkom
om die Here te dien.
24Hy het my krag gebreek toe ek nog jonk was,
Hy het my lewe verkort.
25Ek sê: “My God, moet my nie in die fleur van my lewe wegneem nie!
U is daar deur die geslagte heen.
26In die voortyd al het U die aarde gevestig
en die hemele met u eie hande gemaak.
27Die hemel en die aarde sal vergaan, maar U sal bly.
Soos 'n kledingstuk verslyt, so sal alles vergaan,
soos klere wat uitgedien raak, so sal U alles laat verdwyn.
28Maar U bly dieselfde,
u jare het geen einde nie.”
29Ons nageslag sal die land bly bewoon,
ons nakomelinge sal veilig voor U woon.