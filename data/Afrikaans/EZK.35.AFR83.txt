Teen Edom
1Die woord van die Here het tot my gekom: 2“Mens, draai jou gesig na die bergland van Seïr toe en tree op as profeet teen hom. 3Jy moet vir hom sê: So sê die Here my God:
“Ek gaan teen jou optree, bergland van Seïr,
Ek gaan my hand teen jou uitsteek
en jou 'n verlate, verwoeste land maak.
4Jou stede gaan Ek puinhope maak
en vir jou 'n verlate land,
en jy sal besef dat Ek die Here is.
5“Jy was van ouds af 'n vyand van die Israeliete en jy het hulle aan die swaard uitgelewer die tyd toe die ramp hulle getref het en hulle vir hulle sonde gestraf is. 6So seker as Ek leef,” sê die Here my God, “Ek laat jou bloed vloei; jou moorde sal jou inhaal. Omdat jy self nie geskroom het om bloed te laat vloei nie, sal die moorde jou inhaal. 7Ek maak die bergland van Seïr 'n verwoeste, verlate land, Ek roei al wat beweeg, uit hom uit. 8Ek laat die lyke van sy mense sy berge vol lê; dié wat deur die swaard afgemaai is, sal val op jou heuwels, in jou valleie, in al jou klowe. 9Ek maak jou vir altyd 'n verlate land, jou stede sal nie weer bewoon word nie. Dan sal julle besef dat Ek die Here is.
10“Jy het gesê: ‘Altwee volke en altwee lande is nou myne, ons gaan daardie land vat. Die Here is daar!’
11“So seker as Ek leef,” sê die Here my God, “Ek gaan met jou maak wat jy met Israel gemaak het in jou haat teen hulle, in jou woede en jou afguns. Ek sal hulle laat besef wie Ek is wanneer Ek jou straf, 12en jy sal besef dat Ek die Here is. Ek het gehoor hoe smalend jy oor die berge van Israel gepraat het toe jy gesê het: ‘Hulle lê verlate, hulle is vir ons gegee om verder te ruïneer.’ 13Julle het groot monde gehad teen My, julle het My vermetel aangespreek. Ek het dit gehoor.”
14So sê die Here my God: “Die hele wêreld sal juig as Ek jou 'n onbewoonde land maak. 15So het jy gejuig toe die besitting van Israel 'n onbewoonde land gemaak is. Ek gaan jou ook onbewoon maak. Die bergland van Seïr, die hele Edom, gaan 'n land sonder inwoners word. Dan sal hulle besef dat Ek die Here is.”