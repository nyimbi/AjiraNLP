2   Sam. 

22  :

1  -

51  ) 

1  Vir die koorleier. 'n Lied van Dawid, die dienaar van die Here. Hy het dié woorde tot die Here gerig op die dag toe die Here hom gered het uit die mag van al sy vyande en uit die mag van Saul. 

2  Hy het gesê: Ek het U baie lief, Here, my Sterkte. 

3  Die Here is my rots, my skuilplek en my redder, my God, my rots, by wie ek skuil, my skild en sterk verlosser, my veilige vesting. 

4  Onder bespotting roep ek na die Here, dan word ek van my vyande verlos. 

5  Bande van die dood het my omsluit, strome van onheil het my verskrik. 

6  Bande van die doderyk het my vasgetrek, strikke van die dood het my bedreig. 

7  In my nood roep ek na die Here, ja, ek roep om hulp na my God. In sy paleis hoor Hy my geroep. Ek roep na Hom om hulp, en Hy luister na my. 

8  Die aarde het geskud en gebewe, die fondamente van die berge het getril en geskud, want Hy was vertoorn. 

9  Rook het uit sy neus getrek, vuur uit sy mond het alles verteer, gloeiende kole uit sy binneste. 

10  Hy het die hemel afgebuig en afgekom, onder sy voete was duisternis. 

11  Hy het op 'n gerub geklim en gevlieg; op die vleuels van die wind het Hy nadergesweef. 

12  Hy het Hom in donkerte gehul, donker waters en wolkemassas was sy bedekking. 

13  Uit die gloed voor Hom het wolke getrek, hael en weerligstrale. 

14  Die Here het dit uit die hemel laat dreun, die Allerhoogste het sy stem laat hoor in hael en weerligstrale. 

15  Hy het sy pyle afgeskiet en die vyand uitmekaar gejaag, hulle met 'n menigte weerligstrale op loop gejaag. 

16  Die seebodem het sigbaar geword, die fondamente van die aarde is blootgelê deurdat U, Here, op hulle gebulder het met die orkaan van u toorn. 

17  Van bo af het Hy sy hand uitgestrek en my gegryp, my uit geweldige waters uitgelig. 

18  Hy het my gered van my vyand wat sterk was, van my haters toe hulle vir my te magtig was. 

19  Die dag toe hulle my aangeval het, was my ondergang naby, maar die Here het my daarvan bewaar. 

20  Hy het my in vryheid laat uitgaan, my gered omdat Hy my liefhet. 

21  Die Here het aan my reg laat geskied, Hy het my onskuld aanvaar, 

22  want ek het die wil van die Here gehoorsaam en my nie teenoor my God skuldig gemaak nie; 

23  ek het my deur al sy bepalings laat lei en nie van sy voorskrifte afgewyk nie. 

24  Ek was opreg voor Hom, ek was op my hoede teen enige ongeregtigheid. 

25  Die Here het aan my reg laat geskied, want ek was onskuldig in sy oë. 

26  U betoon U getrou teenoor die getroue, opreg teenoor die opregte, 

27  rein teenoor die reine, maar U verwerp die huigelaar. 

28  U red die verdrukte volk, U verneder die trotses. 

29  U, Here, laat my lamp helder skyn; my God gee lig as dit donker is om my. 

30  Met u hulp loop ek 'n oormag storm, met my God by my is geen stadsmuur vir my te hoog nie. 

31  Wat God doen, is volmaak; wat die Here sê, is suiwer. Elkeen wat by Hom skuiling soek, beskerm Hy. 

32  Waarlik, wie anders as die Here is God? Ja, wie anders as ons God is 'n rots? 

33  God omgord my met krag; Hy maak my pad voorspoedig. 

34  Hy maak my voete soos dié van 'n ribbok; op hoë plekke laat Hy my stewig staan. 

35  Hy leer my hande om oorlog te maak, my arms om selfs die stramste boog te span. 

36  Die redding wat U gebring het, was vir my 'n beskerming, u regterhand het my ondersteun, deur u hulp het ek sterk geword. 

37  U het my ruim vastrapplek gegee, my enkels het nie geswik nie. 

38  Ek het my vyande agtervolg en ingehaal, ek het nie omgedraai voordat hulle uitgewis was nie. 

39  Ja, ek het hulle verpletter, sodat hulle nie weer kon opstaan nie. Hulle het voor my voete gesneuwel. 

40  U het my met krag omgord vir die stryd, U het my teëstanders voor my laat swig. 

41  U het my vyande voor my laat vlug en ek kon my haters uitwis. 

42  Hulle roep om hulp en daar is niemand wat help nie; hulle roep selfs na die Here, maar Hy antwoord hulle nie. 

43  Ek maak hulle fyn soos stof in die wind, ek laat hulle wegspat soos modder in die strate, ja, ek vermorsel hulle. 

44  U het my gered van opstandige mense, my as hoof van vreemde nasies aangestel. 'n Volk wat ek nie geken het nie, is my onderdane. 

45  Wie ook al van my verneem, gehoorsaam my. Vreemde volke kruip voor my. 

46  Hulle skrik en kom bewend uit hulle forte uit. 

47  Die Here leef! Ek loof Hom wat my rots is. Ek prys my God wat my gered het. 

48  Dit is God wat my die oorwinning gee, wat volke aan my onderwerp. 

49  Hy red my van my vyande. Ja, U stel my buite bereik van my teëstanders, U bevry my van geweldenaars. 

50  Daarvoor sal ek U loof voor die nasies, Here, tot eer van u Naam 'n lofpsalm sing! 

51  Dit is Hy wat aan sy koning groot oorwinnings gee en trou aan sy gesalfde betoon, aan Dawid en sy nageslag vir altyd!

