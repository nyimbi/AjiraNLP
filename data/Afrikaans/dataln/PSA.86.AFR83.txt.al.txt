1  'n Gebed van Dawid. Luister tog na my, Here, verhoor my gebed, want ek is hulpeloos en arm. 

2  Beskerm my, want ek is u troue dienaar, red my, want U is my God, op U vertrou ek. 

3  Wees my genadig, Here, ek roep die hele dag deur na U. 

4  Maak my bly, Here, ek hunker na U. 

5  U is goed, Here, U vergewe altyd weer, U is getrou teenoor dié wat na U roep om hulp. 

6  Luister na my gebed, Here, gee tog ag op my smeekgebed. 

7  Op die dag van my nood roep ek na U, U sal my gebed verhoor. 

8  Daar is geen god soos U nie, Here, niks kan met u werk vergelyk word nie. 

9  U het al die nasies gemaak; hulle sal voor U kom buig, Here, en aan u Naam die eer gee, 

10  want U is groot en doen magtige dade, U alleen is God. 

11  Leer my u pad, Here, ek wil wandel in u waarheid; leer my U met toewyding dien. 

12  Met my hele hart sal ek U prys, Here my God, u Naam altyd eer, 

13  want u liefde vir my was groot: uit die dieptes van die dood het U my gered. 

14  Dit is hovaardige mense wat my aanval, o God, 'n bende geweldenaars wat my wil doodmaak, mense wat met U nie rekening hou nie. 

15  U, Here, is 'n barmhartige en genadige God, lankmoedig, vol liefde en trou. 

16  Sien my, u dienaar van my geboorte af, in genade aan, gee U my tog krag en red my. 

17  Maak my 'n voorbeeld van u goedheid, sodat dié wat my haat, verleë sal moet toesien dat U, Here, my help en vir my uitkoms gee.

