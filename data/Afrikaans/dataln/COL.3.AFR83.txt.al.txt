1  Aangesien julle saam met Christus uit die dood opgewek is, moet julle strewe na die dinge daarbo waar Christus is, waar Hy aan die regterhand van God sit. 

2  Rig julle gedagtes op die dinge wat daarbo is, nie op die dinge wat op die aarde is nie, 

3  want julle het gesterwe, en julle lewe is saam met Christus verborge in God. 

4  Wanneer Christus, wat julle lewe is, by sy wederkoms verskyn, sal julle ook saam met Hom verskyn en in sy heerlikheid deel. Die ou en die nuwe lewe 

5  Daarom moet julle die aardse dinge doodmaak wat nog deel van julle lewe is: onsedelikheid, onreinheid, wellus, slegte begeertes, en gierigheid, wat afgodery is. 

6  Deur sulke dinge kom die straf van God oor die mense wat aan Hom ongehoorsaam is. 

7  Vroeër het julle ook aan dié dinge meegedoen toe julle nog daarin gelewe het. 

8  Maar nou moet julle al hierdie dinge laat staan: woede, haat, nyd en gevloek. Vuil taal moet daar nie uit julle mond kom nie, 

9  en moenie vir mekaar lieg nie. Julle het met die ou, sondige mens en sy gewoontes gebreek 

10  en leef nou die lewe van die nuwe mens, wat al hoe meer vernuwe word na die beeld van sy Skepper en tot die volle kennis van God. 

11  Hier is dit nie van belang of iemand Griek of Jood is nie, besny of nie besny nie, andertalig, onbeskaaf, slaaf of vry nie. Hier is Christus alles en in almal. 

12  Julle is die uitverkore volk van God wat Hy baie liefhet. Daarom moet julle meelewend, goedgesind, nederig, sagmoedig en verdraagsaam wees. 

13  Wees geduldig met mekaar en vergewe mekaar as die een iets teen die ander het. Soos die Here julle vergewe het, moet julle mekaar ook vergewe. 

14  Bo dit alles moet julle mekaar liefhê. Dit is die band wat julle tot volmaakte eenheid saambind. 

15  En die vrede wat Christus gee, moet in julle lewens die deurslag gee. God het julle immers geroep om as lede van een liggaam in vrede met mekaar te lewe. Wees altyd dankbaar. 

16  Die boodskap van Christus moet in sy volle rykdom in julle bly. Leer en onderrig mekaar met alle wysheid. Met dankbaarheid in julle harte moet julle psalms, lofgesange en ander geestelike liedere tot eer van God sing. 

17  En wat julle ook al sê of doen, sê en doen dit alles in die Naam van die Here Jesus en dank God die Vader deur Hom. Wedersydse verhoudings (Vgl. Ef. 

5  :

22   – 

6  :

9  ; 

1   Pet. 

2  :

18   – 

3  :

7  ) 

18  Vrouens, wees aan julle mans onderdanig soos dit pas by mense wat in die Here glo. 

19  Mans, julle moet julle vrouens liefhê, moenie die lewe vir hulle bitter maak nie. 

20  Kinders, wees in alles aan julle ouers gehoorsaam, want die Here verlang dit van kinders wat in Hom glo. 

21  Vaders, moenie gedurig by julle kinders fout soek dat hulle moedeloos word nie. 

22  Slawe, wees in alles gehoorsaam aan julle eienaars hier op aarde. Moenie net werk om deur hulle raakgesien te word en so in mense se guns te kom nie, maar werk met 'n opregte hart uit eerbied vir die Here. 

23  Wat julle ook al doen, doen dit van harte soos vir die Here en nie vir mense nie, 

24  omdat julle weet dat julle van die Here as beloning sal kry wat Hy belowe het. Christus is die Here in wie se diens julle staan. 

25  Wie onreg doen, sal gestraf word oor die onreg wat hy gedoen het; die Here trek niemand voor nie.

