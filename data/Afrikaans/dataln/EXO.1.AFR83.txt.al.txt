1  Hier volg die name van die Israeliete wat saam met Jakob na Egipte toe gekom het, elkeen met sy gesin: 

2  Ruben, Simeon, Levi en Juda; 

3  Issaskar, Sebulon en Benjamin; 

4  Dan, Naftali, Gad en Aser. 

5  Jakob het sewentig afstammelinge gehad. Josef was toe al in Egipte. 

6  Met verloop van tyd het hy en al sy broers, daardie hele geslag, gesterwe. 

7  Die Israeliete was vrugbaar en het vermeerder. Hulle het baie geword, so baie dat die land vol was van hulle. Die farao probeer die getal van die Israeliete beperk 

8  Toe 'n nuwe koning wat nie van Josef geweet het nie, oor Egipte begin heers, 

9  het hy vir sy volk gesê: “Besef julle dat die Israeliete nou meer en sterker is as ons? 

10  Kom ons bedink 'n plan teen hulle sodat hulle nie kan vermeerder nie. Anders kan dit gebeur dat as daar oorlog uitbreek, hulle dalk by ons vyand aansluit om teen ons te veg en ons land te oorweldig.” 

11  Daar is toe slawedrywers oor hulle aangestel om hulle met dwangarbeid te onderdruk. Hulle moes die voorraadstede Pitom en Rameses vir die farao bou. 

12  Maar hoe meer die Israeliete onderdruk is, hoe meer het hulle geword en hoe meer het hulle oor die land versprei, in so 'n mate dat die Egiptenaars baie bang geword het vir hulle. 

13  Die Egiptenaars het slawe gemaak van die Israeliete 

14  en die lewe vir hulle bitter gemaak deur swaar werk met klei en bakstene en deur allerhande werk in die lande. Hulle moes onder dwang al die slawewerk vir Egipte doen. 

15  Die Egiptiese koning het vir die Hebreeuse vroedvroue Sifra en Pua gesê: 

16  “As julle 'n Hebreeuse vrou by geboorte bystaan en julle sien by die kraambed dat dit 'n seun is, moet julle hom doodmaak, maar as dit 'n dogter is, mag sy bly lewe.” 

17  Maar die vroedvroue het God gedien en nie gemaak soos die Egiptiese koning hulle beveel het nie: hulle het die seuntjies laat lewe. 

18  Die Egiptiese koning het die vroedvroue ontbied en vir hulle gevra: “Waarom doen julle dit? Waarom laat julle die seuntjies lewe?” 

19  Toe antwoord die vroedvroue die farao: “Die Hebreeuse vrouens is nie soos dié van Egipte nie, hulle is sterk van gestel: voordat die vroedvrou by hulle kom, is die kind al gebore.” 

20  As gevolg hiervan het die volk aanhou vermeerder en baie talryk geword. God het toe die vroedvroue self ook voorspoedig gemaak. 

21  Omdat hulle Hom gedien het, het Hy vir hulle huisgesinne gegee. 

22  Daarna het die farao sy hele volk beveel: “Julle moet elke pasgebore seuntjie in die Nyl gooi, maar spaar die dogtertjies se lewe.”

