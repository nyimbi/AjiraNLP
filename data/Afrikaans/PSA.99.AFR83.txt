Die Here ons God is heilig
1Die Here regeer: die volke erken bewend sy gesag.
Hy troon oor die gerubs: die aarde sidder van ontsag.
2Groot is die Here, Hy wat in Sion is,
hoog verhewe bo al die volke.
3Hulle moet u groot en gevreesde Naam prys:
“U is heilig!”
4U is die magtige Koning,
U het die reg lief;
wat reg is, het U tot stand gebring.
U het reg en geregtigheid in Jakob gevestig.
5Prys die Here ons God.
Kom buig in aanbidding voor Hom:
Hy is heilig!
6Moses en Aäron was onder sy priesters,
Samuel onder dié wat sy Naam aangeroep het.
Hulle het die Here aangeroep en Hy het hulle gebed verhoor.
7In 'n wolkkolom het God met hulle gepraat,
en hulle het sy voorskrifte gehoorsaam,
die opdragte wat Hy hulle gegee het.
8Here ons God, U het hulle gebede verhoor.
U was vir hulle 'n vergewende God,
maar Een wat ook hulle sondes gestraf het.
9Prys die Here ons God,
buig voor Hom op sy heilige berg,
want die Here ons God is heilig.