U hulp staan vas
1Vir die koorleier: op die wysie van “Lelies”. Van Dawid.
2Red my, o God, want die water het
tot by my keel gekom.
3Ek het weggesak in diep modder
waarin ek nie kan staan nie.
Ek het in diep waters beland
waarin die stroom my meegesleur het.
4Ek het my moeg geroep om hulp,
my keel is hees geroep,
selfs my oë het ingegee soos ek vir my God gewag het.
5Dié wat my sonder rede haat,
is meer as die hare op my kop.
Dié wat my vir altyd wil stilmaak, is sterk.
My vyande dwing my met vals beskuldigings
om af te gee wat ek nie geroof het nie.
6U weet hoe sondig ek is, o God,
my verkeerde dade kan ek tog nie vir U wegsteek nie.
7Here, almagtige God, moenie dat dié wat op U vertrou,
deur my toedoen teleurgestel word nie.
God van Israel, moenie dat dié wat by U hulp soek,
deur my toedoen beskaam word nie.
8Omdat ek op U vertrou,
word ek beledig en verkleineer.
9Ek het vreemd geword vir my broers,
my familie wil my nie meer ken nie.
10Omdat ek u huis liefhet,
moet ek ly;
die beledigings teen U het ook vir my getref.
11Ek het gevas en gehuil
en daarvoor net beledigings gekry.
12Ek het rouklere aangetrek,
maar hulle het met my gespot.
13Die leeglêers in die stadspoort maak praatjies oor my,
en dronklappe maak liedjies oor my.
14My gebed is tot U gerig, Here,
antwoord my tog gou, Here,
antwoord my in u groot liefde, o God;
u hulp staan vas.
15Red my uit die modder, dat ek nie wegsak nie,
laat my wegkom van my vyande af,
weg uit die diep waters.
16Moenie dat die stroom my meesleur
en die diep water my insluk nie,
en moenie dat hierdie put toegaan bokant my nie.
17Antwoord my, Here, in u wonderlike liefde,
verhoor my in u groot barmhartigheid!
18Moet tog nie u dienaar alleen laat nie!
Ek is in groot gevaar, antwoord my tog gou!
19Kom red my lewe,
bevry my van my vyande.
20U weet hoe ek beledig en verkleineer is,
hoe sleg ek daarvan afgekom het voor al my vyande.
21Beledigings het my gebreek,
ek is gedaan.
Ek het gehoop op meegevoel, maar tevergeefs,
op mense om my te troos,
maar daar was nie een nie.
22Toe ek honger was, het hulle my gif aangebied,
toe ek dors was, wou hulle my asyn laat drink.
23Laat hulle feeste hulle tot 'n val bring
en hulle offermaaltye hulle ondergang wees.
24Laat hulle stokblind word,
laat hulle gebreklik word.
25Laat u straf hulle tref
en die vlam van u toorn hulle oorval.
26Laat hulle blyplekke verwoes word
sodat daar niemand oor is in hulle wonings nie,
27want hulle vervolg hom wat swaar deur U getref is
en verlustig hulle in die pyn van hom wat deur U deurboor is.
28Reken ook dít by hulle skuld
sodat hulle nie vrygespreek word nie!
29Skrap hulle name uit die boek van die lewe
dat dit nie saam met dié van die regverdiges opgeskryf staan nie!
30Ek is 'n hulpelose mens, vol pyn,
maar U, o God, sal my red en my beskerm.
31Dan sal ek die Naam van God besing,
Hom met 'n danklied prys.
32So 'n offer is vir die Here verkiesliker
as selfs 'n volmaakte offerdier.
33Die verdruktes sal my lied hoor en bly wees,
dié wat by God hulp soek, sal moed skep,
34want die Here slaan ag op die armes,
Hy vergeet nie sy mense wat gevangenes is nie.
35Laat hemel en aarde Hom prys,
die see met alles wat daarin wemel.
36God sal Sion red
en die stede van Juda herbou.
Sy volk sal daarin woon en die land besit.
37Die nasate van God se dienaars sal dit erf
en dié wat sy Naam liefhet, sal daarin woon.