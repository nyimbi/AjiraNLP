1Ek gaan nou my boodskapper stuur,
Hy sal die pad voor My uit regmaak,
en dan sal die Here na wie julle soek,
skielik na sy tempel toe kom.
Ja, die Verbondsengel na wie julle met soveel vreugde uitsien,
gaan nou kom, sê die Here die Almagtige.
2Maar wie kan die koms van dié Engel verdra,
wie kan standhou wanneer Hy verskyn?
Hy is soos die vuur van die smelters
en soos die seep van die wassers.
3Soos iemand wat silwer smelt en suiwer,
so sal Hy as regter gaan sit
om die Leviete te suiwer,
om hulle te louter soos goud en silwer,
sodat hulle aan die Here 'n offer kan bring
wat bestaan uit regdoen.
4Dan sal die offer van Juda en Jerusalem
weer aanneemlik wees vir die Here
soos in die ou tyd, soos in jare lank verby.
5Dan sal Ek na julle toe kom as regter:
Ek sal sonder versuim regspreek
teen dié wat hulle met toordery ophou,
teen die egbrekers en dié wat vals ede aflê,
teen dié wat die dagloner te kort doen,
die weduwee en die weeskind veronreg
en die vreemdeling verdring,
teen dié wat nie vir My eerbied het nie,
sê die Here die Almagtige.
Bring die volle tiende
6Ek, die Here, het nie verander nie,
daarom het julle nie te gronde gegaan nie, nageslag van Jakob.
7Van julle voorvaders se tyd af het julle van my voorskrifte
afgewyk en nie daarvolgens geleef nie.
Bekeer julle tot My, dan sal Ek terugkom na julle toe,
sê die Here die Almagtige.
Maar julle vra: “Waarom moet ons ons bekeer?”
8Sal 'n mens werklik vir God beroof?
Tog beroof julle My.
Julle vra: “Waarvan beroof ons U?”
Van tiendes en offergawes.
9Daar rus alreeds 'n vloek op julle
en tog bly julle My beroof;
die hele nasie doen dit.
10Bring die volle tiende na die voorraadkamer toe
sodat daar iets te ete in my huis kan wees,
en toets My hierin, sê die Here die Almagtige.
Toets My of Ek nie die vensters van die hemel
vir julle sal oopmaak en vir julle reën sal uitgiet,
meer as wat julle kan gebruik nie.
11Ek sal die sprinkane keer
dat hulle nie die oes op julle land vernietig nie,
en dat julle wingerde nie sonder vrugte is nie,
sê die Here die Almagtige.
12Dan sal al die nasies julle as gelukkige mense beskou;
julle sal in 'n begeerlike land woon,
sê die Here die Almagtige.
Die son van redding sal skyn
13Julle het vermetele dinge oor My kwytgeraak,
sê die Here.
Maar julle vra: “Wat het ons oor U gesê?”
14Julle het gesê: “Dit is nutteloos om God te dien.
Watter nut het dit dat ons sy bevel uitgevoer het
en in rouklere rondgeloop het
voor Hom, die Here die Almagtige?
15Dit lyk vir ons of dié wat teen Hom in opstand is,
die gelukkiges is,
en of dié wat verkeerd doen, vooruitgaan.
Hulle daag God uit en kom vry!”
16Toe het die mense wat eerbied vir die Here het,
onder mekaar geredeneer,
en die Here het dit gehoor en daarop ag geslaan.
Daar is 'n gedenkboek voor Hom geskryf
met die name van dié wat eerbied vir die Here het
en waarde heg aan sy Naam.
17Hulle sal vir My 'n kosbare besitting wees
die dag as Ek ingryp, sê die Here die Almagtige.
Ek sal goed wees vir hulle,
soos iemand goed is vir sy seun wat vir hom werk.
18Dan sal julle weer die verskil sien
tussen wie goed doen en wie goddeloos is,
tussen wie My dien en wie My nie dien nie.