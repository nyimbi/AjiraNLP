Bildad: Sal God die reg verdraai?
1Toe sê Bildad die Suagiet:
2“Hoe lank gaan jy nog so praat?
Jou woorde kom soos 'n orkaan.
3Sal God die reg verdraai,
sal die Almagtige verdraai wat reg is?
4As jou kinders teen Hom gesondig het,
het Hy hulle vir hulle oortredings gestraf.
5As jy na die wil van God vra
en die Almagtige om genade smeek,
6as jy vlekkeloos is en reg het,
sal Hy jou weer in sy sorg neem
en jou gesond in jou huis terugbring.
7Die vermoë wat jy besit het, sal niks wees
teen die rykdom wat jy later sal besit nie.
8Vra na die bevindings van die voorgeslagte,
rig jou na die insigte van die voorvaders,
9want ons is maar net van gister, ons weet niks,
ons dae is so vlugtig soos 'n skaduwee op die grond.
10Leer uit wat jou voorgeslag gesê het.
Hulle het met insig verklaar:
11‘Groei riet waar daar nie 'n moeras is nie,
vleigras waar daar nie water is nie?
12Dit spruit wel uit,
maar dit is nog nie eers afgesny nie, dan verdroog dit al vinniger as enige ander soort gras.’
13“So gaan dit met hulle wat vir God vergeet.
Daar is geen hoop vir die godlose nie.
14Hy vertrou op 'n dun draadjie,
hy maak op 'n spinnerak staat.
15As hy teen sy huis leun, val dit om,
hy gryp daarna, maar dit bly nie staan nie.
16Hy is soos 'n welige plant in die son:
hy rank oral oor die tuin,
17hy vleg sy wortels om die klippe,
en klou vas aan die klipmuur.
18Maar as iemand hom uitroei,
is daar niks van hom oor nie.
19So kom hy tot sy einde
en in sy plek kom daar 'n ander.
20“God verwerp nooit die opregte nie
en staan ook nie dié by wat onreg doen nie.
21Hy sal jou weer vreugde gee,
jou van blydskap laat jubel.
22Dié wat jou haat, sal met smaad bedek word;
van die goddeloses bly daar niks oor nie.”