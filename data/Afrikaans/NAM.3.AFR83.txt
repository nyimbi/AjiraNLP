Nineve, jy sal nie herstel nie
1Ellende wag vir jou,
bloedbevlekte stad;
jy is vol bedrog,
gevul met buit,
jy hou nie op met roof nie!
2Swepe klap,
wiele dreun,
perde jaag,
strydwaens vat net hier en daar grond;
3ruiters galop,
swaarde blink,
spiese blits.
Daar is baie gewondes,
hope dooies,
ontelbare lyke:
mense struikel oor hulle!
4Dit kom van die hoer Nineve se onsedelikheid,
die mooi vrou met haar toorkunste,
wat volke verwoes het met haar hoerery,
nasies met haar toorkunste.
5Ek tree teen jou op, sê die Here die Almagtige:
Ek sal al jou klere uittrek,
Ek sal volke jou kaal liggaam laat sien,
koninkryke die skande van jou naaktheid.
6Ek sal jou aan minagting prysgee,
Ek sal mis op jou gooi,
en van jou so 'n spektakel maak
7dat elkeen wat jou sien,
van jou af sal padgee en sê:
“Nineve is verwoes!
Wie is daar wat hom jammer kry?
Waar sal ek gaan soek na
mense wat jou kan troos?”
8Is jy beter as No-Amon,
die stad aan die Nyl,
omring deur water,
beskut deur massas water?
9Wat hom sterk gemaak het, was Kus en Egipte,
en hulle wás sterk!
Sy bondgenote was Put en Libië.
10Selfs No-Amon het 'n balling geword
en is in gevangenskap weggevoer;
ook sý babatjies is verpletter
op al die straathoeke;
sy aansienlikes is uitgeloot,
al sy vername manne is met kettings geboei.
11Ook jý sal dronk raak en beneweld word,
ook jý sal soek na 'n skuilplek teen die vyand.
12Al jou vestings is soos vyebome met ryp voorvye:
as die bome geskud word,
val die vye in die eter se mond!
13Jou manskappe is soos vroumense.
Die poorte van jou land staan wawyd oop vir jou vyande,
vuur verteer jou sluitbalke.
14Skep vir jou water vir die beleëring,
versterk jou vestings;
spring in die modder,
trap dit tot klei,
gryp die steenvorm!
15Selfs dáár sal die vuur jou verteer,
die swaard jou uitroei,
jou vernietig asof jy 'n sprinkaan is.
Word so baie soos sprinkane,
vermeerder soos sprinkaanswerms!
16Jy het mos meer handelaars gehad
as wat daar sterre aan die hemel is.
Maar as sprinkane vervel het, vlieg hulle weg,
17en jou wagte is soos treksprinkane,
jou bevelhebbers is soos 'n swerm sprinkane
wat op die klipmure sit solank dit koud is,
maar as die son opkom, vlieg hulle weg
en niemand weet waarheen nie!
18Jou regeerders sluimer, koning van Assirië,
jou vername mense slaap,
jou manskappe is verstrooi op die berge
en daar is niemand wat hulle bymekaarmaak nie.
19Jy is verwoes, en jy sal nie herstel nie,
jou wond is dodelik;
almal wat die tyding oor jou verneem,
klap hande daaroor,
want wie het nie almal voortdurend
onder jou wreedhede gely nie?