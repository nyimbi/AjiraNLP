1Spreuke van Salomo seun van Dawid, koning van Israel.
2Dié spreuke is bedoel
om mense wysheid te leer en hulle te onderrig
sodat hulle sal weet
wanneer iemand verstandig praat.
3So sal hulle 'n behoorlike opvoeding ontvang en 'n sin vir regverdigheid, reg en billikheid.
4Wie nog nie kennis het nie, sal verstandig word,
jongmense sal leer om met kennis en oorleg op te tree.
5Selfs wyse mense kan na die spreuke luister
en so tot dieper insig kom.
Wie reeds die nodige kennis het, kan die kuns aanleer
6om spreuke en sinspelings,
woorde en raaisels van wyse mense te begryp.
7Kennis begin met die dien van die Here;
dit is net dwase wat wysheid en opvoeding gering ag.
8My seun, jy moet luister na die onderrig
wat jou vader jou gee;
moenie wat jou moeder jou leer,
verontagsaam nie:
9dit sal jou lewe versier soos 'n krans jou kop
en 'n kettinkie jou hals.
10As sondaars jou wil verlei, my seun,
moenie toegee nie.
11Hulle sal vir jou sê:
“Kom ons gaan lê iemand voor en vermoor hom,
ons oorval sommer iemand, al het hy ons niks gedoen nie;
12kom ons laat mense verdwyn soos die dood dit doen,
ons maak gesonde mense dood!
13Ons vat al wat waardevol is
en ons maak huise vol met wat ons roof.
14Jy kan deel in die buit,
dit sal ons almal s'n wees.”
15Moenie met hulle saamgaan nie, my seun,
bly van hulle pad af;
16hulle is daarop uit om kwaad te doen,
hulle wil gaan moord pleeg.
17'n Voël wat 'n net sien wat vir hom gespan is,
vlieg nie daarin vas nie,
18maar hierdie mense span vir hulleself 'n net,
hulle gaan hulle ondergang met oop oë tegemoet.
19So gaan dit met elkeen wat vat wat hom nie toekom nie:
rowery kos hom sy lewe.
20Wysheid is 'n vrou wat langs die straat staan en roep,
sy laat haar stem hoor op die stadspleine,
21sy roep bo die rumoer uit,
by die ingange van die stadspoorte sê sy wat sy te sê het:
22“Julle onkundiges,
hoe lank gaan julle nog vashou aan julle onkunde,
gaan die grootpraters hulle pratery geniet
en die swape 'n afkeer hê van kennis?
23As julle luister na my teregwysing,
gee ek julle my wysheid in oorvloed
en leer ek julle my woorde begryp.
24“Ek het geroep en julle wou nie luister nie,
ek het my hand uitgesteek en julle het dit nie gegryp nie.
25Julle het my raad alles in die wind geslaan,
julle wou julle nie laat teregwys nie.
26Daarom sal ek lag as die ongeluk julle tref,
ek sal met julle spot wanneer die angs julle oorval,
27wanneer daar nood en kwelling oor julle kom.
Die angs sal soos 'n storm oor julle kom,
die ongeluk sal julle tref soos 'n orkaan.
28Dán sal julle my roep en ek sal nie antwoord nie,
julle sal my soek en my nie kry nie.
29Julle het 'n afkeer van kennis gehad,
julle het geweier om die Here te dien,
30julle het my raad verontagsaam
en elke teregwysing van my geminag.
31Julle sal die vrugte van julle optrede pluk,
julle sal van julle eie planne walg.
32“Die onkundiges se dwaling kos hulle die dood,
die dwase word vernietig deur hulle selfversekerdheid,
33maar wie na my luister, sal veilig wees
en hoef geen ramp te vrees nie.”