Jotam
(Vgl. 2 Kon. 15:32-38)
1Jotam was vyf en twintig toe hy koning geword het en hy het sestien jaar in Jerusalem geregeer. Sy ma was Jerusa, 'n dogter van Sadok. 2Jotam het gedoen wat reg is in die oë van die Here en in alles die voorbeeld van Ussia, sy pa, gevolg, met dié verskil dat hy nie in die tempel van die Here oortree het nie. Die volk het egter met hulle afgodsdiens voortgegaan.
3Jotam het die boonste poort van die tempel laat bou en baie bouwerk gedoen aan die Ofelmuur. 4In die Judaberge het hy stede laat bou, en in die bosse skanse en forte.
5Hy het in 'n oorlog teen die koning van die Ammoniete die oorwinning behaal, en die Ammoniete moes daardie jaar aan hom byna drie en 'n halwe ton silwer, sestien honderd en vyftig ton koring en dertien honderd en twintig ton gars betaal. Hulle moes dieselfde hoeveelhede die volgende en die daaropvolgende jaar betaal. 6Jotam het magtig geword, want hy het sy pad reg gehou voor die Here sy God.
7Die ander verhale oor Jotam, al sy oorloë en sy lewensloop, is opgeteken in die annale van die konings van Israel en Juda. 8Hy was vyf en twintig toe hy koning geword het en hy het sestien jaar in Jerusalem geregeer. 9Jotam is oorlede, en hy is begrawe in die familiegraf in die Dawidstad. Sy seun Agas het hom as koning opgevolg.