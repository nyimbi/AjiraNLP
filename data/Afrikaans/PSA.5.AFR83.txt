Help my om u wil te doen
1Vir die koorleier: met fluitspel. 'n Psalm van Dawid.
2Luister tog na my woorde, Here,
hoor hoe ek sug.
3Gee tog aandag aan my hulpgeroep, my Koning en my God,
want tot U bid ek.
4U luister na my stem in die môre, Here,
in die môre terwyl ek voor U verskyn en op U wag.
5U is nie 'n God wat onreg verdra nie,
die kwaad het by U geen plek nie.
6Hooghartiges durf nie voor U kom nie.
U haat almal wat onreg doen,
7U roei alle leuenaars uit.
Die Here verafsku moordenaars en bedrieërs.
8Maar ek, ek mag deur u groot liefde in u huis ingaan
en in u heilige tempel buig
met die eerbied wat aan U verskuldig is.
9Omdat ek vyande het, Here,
leer my tog wat reg is
en help my om u wil te doen.
10Niks wat hulle sê, is waar nie;
al waaraan hulle dink, is my ondergang;
hulle vlei my,
maar hulle wil my in die graf laat beland.
11Laat hulle daarvoor boet, o God,
laat hulle deur hulle eie planne tot niet gaan.
Dryf hulle weg oor hulle baie sondes,
want hulle is opstandig teen U.
12Maar laat almal wat by U skuil, bly wees,
laat hulle altyd jubel.
U beskerm dié wat u Naam liefhet,
en hulle juig oor U.
13U laat dit goed gaan met die regverdige, Here,
u goedheid beskerm hom soos 'n skild.