Nineve word ontvolk
1Daar kom iemand wat jou sal verjaag, Nineve:
bewaak jou vestings,
hou dop die pad,
maak jou gereed vir die stryd,
monster al jou kragte!
2Die Here gaan die eer van Jakob, van Israel, herstel
soos dit vroeër was,
al is hulle kaal geplunder
en hulle wingerde verwoes.
3Die skilde van Nineve se aanvallers is rooi geverf,
hulle soldate het rooi uniforms aan.
Wanneer hulle gereedmaak om te veg,
blink hulle strydwaens soos vuur
en swaai hulle die spiese.
4Oor die paaie dreun die strydwaens,
hulle jaag oor die vlaktes;
hulle lyk soos fakkels,
soos blitse wat verbyskiet.
5Nineve maak staat op sy bevelvoerders,
maar hulle struikel as hulle aanstorm.
Hulle hardloop na die stadsmuur toe,
maar die vyand se stormram staan al!
6Die sluise van die kanale word oopgetrek,
en die paleis stort inmekaar.
7Dit staan vas: Nineve word ontvolk,
sy inwoners word weggevoer,
sy slavinne kla soos duiwe wat koer
en slaan hulleself op die bors.
8Nineve is soos 'n dam
waarvan die water uitloop.
“Staan, bly staan!” klink die bevel,
maar niemand draai om nie.
9Die aanvallers roep: “Buit silwer, buit goud!
Die voorraad is onuitputlik,
daar is nie 'n einde aan mooi goed nie.”
10Nineve is kaal geplunder, leeggedra, verniel,
sy mense is verslae, hulle knieë knak,
hulle kry krampe in die onderlyf,
almal is bleek van die skrik.
11Waar is die lêplek van die leeus nou,
die jagveld van die jong leeus?
Waar is die leeu en sy wyfie
wat onbevrees met hulle welpies rondgeloop het?
12Waar is die leeu wat gevang het vir sy kleintjies,
wat die nek van sy prooi vir sy wyfies gebreek het,
wat sy boerplek vol vleis gemaak het,
sy lêplek met wat hy gevang het?
13Ek tree teen jou op, Nineve, sê die Here die Almagtige.
Ek laat jou strydwaens in vlamme opgaan,
die swaard sal jou dapper leeus afmaai,
Ek vee alles wat jy bymekaargemaak het, van die aarde af,
jou gesante sal nie meer gehoor word nie.