Elihu: Dink na oor die wonderdade van God
1Elihu het voortgegaan:
2“Wag nog 'n bietjie, laat ek verder met jou praat,
daar is nog argumente vir God se saak.
3My kennis kom van ver af,
ek wil aantoon dat my Maker regverdig is.
4Wat ek sê, is nie versinsels nie,
ek weet wat ek praat.
5God is magtig maar Hy sien op niemand neer nie;
Hy is magtig en sy wysheid is groot.
6Hy laat die goddeloses nie in die lewe bly nie,
Hy laat reg geskied aan die verdruktes,
7Hy sorg vir die regverdiges.
Hy laat konings regeer, selfs baie lank.
Maar as hulle hulle verhef,
8word hulle gevangenes, vasgevang in boeie,
geknel deur swaarkry.
9So laat God hulle besef wat hulle gedoen het,
hoe hulle gesondig het toe hulle hoogmoedig geword het.
10Hy laat hulle ag gee op sy bestraffing,
Hy vermaan hulle om hulle van die sonde te bekeer.
11As hulle luister en Hom dien,
sal hulle hulle dae in voorspoed deurbring,
hulle jare in welvaart.
12As hulle nie luister nie,
sal hulle sterf,
sal hulle doodgaan omdat hulle nie tot insig wou kom nie.
13Die godloses hoop die toorn van God
nog meer teen hulle op,
hulle roep selfs nie om hulp as God hulle in boeie laat vasvang nie.
14Hulle gaan jonk dood,
hulle skandelike lewe is gou verby.
15Maar God bevry die mense in nood uit hulle ellende,
Hy laat hulle op Hom ag gee in hulle verdrukking.
16God het jou na Hom toe getrek, weg van gevaar af,
Hy het jou veilig laat lewe,
dit was rustig aan jou tafels vol oorvloed.
17Maar nou het die oordeel wat die goddelose toekom,
jou voluit getref,
oordeel en straf het jou ingehaal.
18Moenie dat jou grief jou tot uittarting verlei nie,
moenie jou saak wil regstel met 'n groot omkoopgeskenk nie.
19Kan hulpgeroep jou help?
Nie in jou ellende nie!
Ook nie al roep jy met al die krag waaroor jy beskik nie.
20Moenie smag na die donker van die nag,
die tyd wanneer mense sterf nie.
21Moet ook nie jou toevlug neem tot sonde nie,
jy verkies dit immers bo swaarkry.
22Die mag van God is groot,
wie kan 'n mens tot insig bring soos Hy?
23Wie kan van Hom rekenskap eis oor sy dade?
Wie kan sê: ‘U het verkeerd gedoen’?
24Dink liewer daaraan om sy werk te roem,
sy werk wat deur mense besing moet word.
25Alle mense kan dit sien,
al neem hulle dit net van ver af waar.
26God is groot, ons kan sy grootheid nie begryp nie,
sy jare kan nie bereken word nie.
27Hy trek vog op uit die see,
Hy haal reën uit die groot waters uit,
28dan giet die wolke water uit,
laat hulle dit op al die baie mense val.
29Kan iemand verstaan hoe die wolke beweeg
en hoe die weer dreun daar in die woonplek van God?
30Hy versprei die weerlig deur die lug,
en bedek die bodem van die see.
31So regeer Hy oor die volke
en gee Hy kos in oorvloed.
32Hy vat die weerlig in sy hand
en stuur dit op die doelwit af.
33Die onweer kondig aan dat die storm kom,
die vee snuif die lug op voor die storm losbreek.