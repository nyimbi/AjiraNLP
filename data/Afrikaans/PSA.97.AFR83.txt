Vir die regverdiges het daar lig gekom
1Die Here regeer, die aarde moet juig,
al die baie eilande moet bly wees!
2Die Here is omgewe van donker wolke;
sy troon is gebou op reg en geregtigheid.
3'n Vuur trek voor Hom uit
en verteer sy vyande aan alle kante.
4Sy weerligstrale verlig die wÃªreld;
die aarde sien dit en bewe.
5Berge smelt soos was voor die Here,
voor die Here van die aarde.
6Die hemel getuig dat Hy regverdig is
en al die volke sien sy magtige verskyning.
7Almal wat beelde dien,
wat nikswerd afgode vereer, word ontnugter,
want al hulle gode moet voor die Here buig.
8Sion is bly, die stede van Juda juig
wanneer hulle hoor wat U as regter gedoen het, Here.
9U, Here, is die Allerhoogste oor die hele aarde,
hoog verhewe bo alle gode.
10Julle het die Here lief; haat dan wat sleg is!
Hy bewaar die lewe van sy troue dienaars,
Hy red hulle uit die greep van die goddelose.
11Vir die regverdiges het daar lig gekom,
blydskap vir die opregtes.
12Wees bly in die Here, regverdiges,
prys sy heilige Naam.