Dawid reël die sangbegeleiding in die tempel
1Dawid en die amptenare in beheer het die seuns van Asaf, Heman en Jedutun vir 'n besondere diens afgesonder. Hulle was mense wat onder begeleiding van liere, harpe en simbale as profete opgetree het.
Hier volg besonderhede oor die manne wat 'n funksie gehad het in hierdie diens.
2Die seuns van Asaf, naamlik Sakkur, Josef, Netanja en Asarela, was onder leiding van Asaf wat as profeet in diens van die koning opgetree het.
3Die seuns van Jedutun, naamlik Gedalja, Seri, Jesaja, Simi, Gasabja en Mattitja, was al ses onder leiding van Jedutun, hulle pa, wat met begeleiding van die lier as profeet opgetree het in die dank en die lof aan die Here.
4Die seuns van Heman was Bukkija, Mattanja, Ussiël, Subael, Jerimot, Gananja, Ganani, Eliata, Giddalti, Romamti-Eser, Josbekasa, Malloti, Hotir en Magasiot. 5Hulle almal was seuns van Heman, die siener van die koning in godsdienstige sake, en hulle het hom groot aansien verleen. God het aan Heman veertien seuns en drie dogters gegee. 6Hulle het almal onder leiding van hulle pa die sang in die huis van die Here begelei op simbale, harpe en liere in die tempeldiens.
Asaf, Jedutun en Heman was in diens van die koning. 7Saam met hulle ampsgenote wat in sang ter ere van die Here onderrig was, was die getal opgeleides twee honderd ag en tagtig.
8Hulle is vir diens geloot volgens die reël dat oud en jonk gelyk is, of hy nou al opgelei of leerling was. 9Die eerste lot het op Josef, uit die nageslag van Asaf, geval; die tweede op Gedalja, 10die derde op Sakkur, 11die vierde op Seri, 12die vyfde op Netanja, 13die sesde op Bukkija, 14die sewende op Asarela, 15die agste op Jesaja, 16die negende op Mattanja, 17die tiende op Simi, 18die elfde op Asarel, 19die twaalfde op Gasabja, 20die dertiende op Subael, 21die veertiende op Mattitja, 22die vyftiende op Jeremot, 23die sestiende op Gananja, 24die sewentiende op Josbekasa, 25die agtiende op Ganani, 26die negentiende op Malloti, 27die twintigste op Eliata, 28die een en twintigste op Hotir, 29die twee en twintigste op Giddalti, 30die drie en twintigste op Magasiot, 31die vier en twintigste op Romamti-Eser. Elke groep, die leier, sy seuns en ampsgenote, was twaalf.