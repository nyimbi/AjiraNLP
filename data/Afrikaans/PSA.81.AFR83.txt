As my volk maar na My wou luister
1Vir die koorleier: met musiek. Van Asaf.
2Jubel tot eer van God ons sterkte,
juig tot eer van die God van Jakob!
3Sing, en slaan die tamboeryn,
laat hoor die lieflike klanke van die lier en die harp.
4Blaas die ramshoring op nuwemaan,
met volmaan, op ons feesdag, 5want dit is 'n instelling vir Israel,
'n verordening van die God van Jakob.
6Hy het dit vir die nageslag van Josef as 'n dure plig opgelê
toe hulle uit Egipte weggetrek het.
Wat hulle toe nog nie geweet het nie, het hulle gehoor:
7“Ek het die swaar drag van julle skouers afgehaal,
julle kon die mandjies neersit.
8In julle nood het julle geroep en Ek het julle gered;
Ek het julle uit 'n donderwolk geantwoord,
julle by die waters van Meriba op die proef gestel.
Sela
9Luister, my volk, Ek gee julle 'n opdrag.
Israel, luister na My:
10‘Daar mag vir julle geen ander god wees nie,
julle mag voor geen vreemde god neerbuig nie.
11Ek is die Here julle God
wat julle uit Egipte laat wegtrek het.
Wat julle nodig het, sal Ek in oorvloed gee.’
12“Maar my volk het nie na My geluister nie,
Israel wou niks met My te doen hê nie.
13Daarom het Ek hulle laat begaan in hulle koppigheid
en hulle het hulle eie sin en wil gevolg.
14Ag, as my volk maar na My wou luister,
as Israel maar my wil wou doen,
15hoe gou sou Ek hulle vyande nie op die knieë bring
en hulle teëstanders met my eie hand verslaan nie.”
16Dié wat voorgee dat hulle die Here dien, maar Hom haat,
hulle straf sal vir altyd duur.
17Maar vir julle sal Hy voed met die beste koring,
julle versadig met heuning uit 'n rots.