1Wyn maak jou ligsinnig, drank laat jou lawaai maak;
niemand wat van dronkenskap slinger, is verstandig nie.
2Die koning wek net soveel vrees as die brul van 'n leeu;
as jy die koning kwaad maak, is jou lewe in gevaar.
3Dit is eerbaar om 'n rusie te vermy;
enige dwaas kan 'n rusie begin.
4'n Luiaard ploeg nie in die saaityd nie
en soek in die oestyd na iets wat nie daar is nie.
5'n Oorwoë mening is diep waters;
'n verstandige mens skep daaruit.
6Baie gee te kenne dat hulle getrou is,
maar wie kan 'n werklik betroubare mens vind?
7Wie reg doen en eerlik lewe,
met sy kinders gaan dit goed.
8Wanneer die koning moet regspreek,
sien hy ál wat verkeerd is, raak.
9Wie kan sê: “Ek is rein,
ek is onskuldig, sonder sonde”?
10Die Here het 'n afsku van mate en gewigte
wat nou sus en dan so is.
11Selfs 'n jongmens word geken aan wat hy doen,
uit sy optrede blyk of hy eerlik en opreg is.
12Die oor wat hoor, die oog wat sien –
die Here het altwee gemaak.
13As jy nie wil arm word nie, moenie lief wees vir slaap nie;
staan vroeg op, en jy sal oorgenoeg hê om te eet.
14“Sleg! Sleg!” sê die koper,
maar as hy weg is, spog hy met sy winskopie.
15Daar is goud, daar is edelstene,
maar om met kennis van sake te praat, is nog kosbaarder.
16As 'n vreemde vir iemand borg staan, vat sy klere van hom af
en hou dit as pand, want hy is 'n uitlander.
17Kos wat oneerlik verkry is, smaak miskien goed,
maar agterna sal jy klippe kou.
18Planne wat op goeie raad steun, slaag;
vra raad voor jy oorlog maak.
19Iemand wat loop en skinder, lap geheime uit;
bly weg van iemand wat baie praat.
20As jy jou vader en moeder vervloek,
is jou lewe daarmee heen en bly net die pikdonker oor.
21Besittings wat oneerlik verkry is,
maak jou op die lang duur nie gelukkig nie.
22Moenie sê: “Ek wil my wreek oor die kwaad wat my aangedoen is” nie;
vertrou op die Here, en Hy sal jou help.
23Die Here het 'n afsku van gewigte wat nou sus en dan so is;
'n skaal wat nie reg weeg nie, is vir Hom nie goed nie.
24Die Here bepaal 'n mens se koers;
hoe sal 'n méns weet waarheen hy moet gaan?
25Jy stel vir jouself 'n strik as jy oorhaastig iets aan die Here wy
en agterna eers besef wat jy belowe het.
26'n Wyse koning sif die skuldiges uit
en straf hulle genadeloos.
27Die Here gee aan die mens die lewe.
Die Here sien deur die hele mens.
28Liefde en trou maak 'n koning veilig;
deur liefde staan sy troon sterk.
29Die trots van jongmanne lê in hulle krag;
die versiering van oumense is hulle grysheid.
30'n Pak slae laat 'n mens ophou kwaaddoen;
dit laat jou selfs ophou dink aan kwaad.