Job: Wat God wil, doen Hy
1Toe het Job weer gepraat:
2“Ek kla nog steeds uit opstandigheid,
ek kan nie ophou kla nie.
3As ek maar geweet het waar om God te vind,
sou ek na sy woonplek toe gaan
4en my saak voor Hom lê,
my pleidooie aan Hom stel.
5Ek sou van Hom antwoord probeer kry,
probeer verstaan wat Hy vir my wil sê.
6Hy sal tog nie met sy groot krag teen my 'n saak voer nie;
Hy sal my dit nie aandoen nie,
7want dit sou 'n opregte mens wees wat daar voor Hom pleit
en ek sou vir altyd deur my Regter vrygespreek word.
8Maar gaan ek na die ooste toe, Hy is nie daar nie,
na die weste, ek kry Hom nie.
9Sou Hy in die noorde aan die werk wees,
ek vind Hom nie daar nie,
sou Hy na die suide toe draai,
ek sien Hom nie.
10Hy ken my pad;
as Hy my toets, is ek suiwer soos goud.
11Ek volg Hom waar Hy gaan,
ek hou op sy pad en draai nie af nie.
12Sy bevel verontagsaam ek nie,
ek heg meer waarde aan sy woorde as aan my eie begeertes.
13Hy bly dieselfde, wie kan Hom teenstaan?
Wat Hy wil, doen Hy.
14Wat Hy oor my besluit het, sal Hy doen,
wat sy planne met my ook al is.
15Daarom staan ek vreesbevange voor Hom,
ek probeer verstaan, maar ek bly Hom vrees.
16God het my weerstand afgebreek,
die Almagtige het my met angs vervul.
17Maar in hierdie donkerte het ek nie stilgebly nie,
in hierdie duisternis wat my oorval het.”