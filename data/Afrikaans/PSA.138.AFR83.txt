Die Here is hoog verhewe
1Van Dawid.
Ek wil U met my hele hart loof.
Laat die gode maar hoor;
dit is tot u eer dat ek sing.
2Ek wil na u heilige tempel toe buig
en u Naam roem om u liefde en trou,
want U het u Naam en u woord bo alles gestel.
3Toe ek na U geroep het, het U my gebed verhoor
en my nuwe krag gegee.
4Al die konings van die aarde sal U loof, Here,
wanneer hulle u woord hoor,
5hulle sal sing oor wat die Here gedoen het,
want die mag van die Here is groot.
6Ja, al is die Here hoog verhewe,
Hy gee om vir die nederige,
maar Hy sien van ver af deur die hoogmoedige.
7As die nood my oorval,
hou U my in die lewe teen die woede van my vyande in:
U strek u hand uit,
u regterhand red my.
8Die Here sal vir my alles goed laat afloop.
Aan u liefde, Here, is daar geen einde nie.
Moet tog nie die werk van u hande laat vaar nie.