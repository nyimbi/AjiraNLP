Rein en onrein kos
(Vgl. Lev. 11:1-47)
1“Julle is kinders van die Here julle God. Julle mag julle nie stukkend kerf of die hare voor op julle kop afskeer as julle oor 'n afgestorwene treur nie. 2Julle is 'n volk wat aan die Here julle God gewy is. Hy het julle uit al die volke op die aarde uitgekies om sy eiendomsvolk te wees.
3“Julle mag niks eet wat afstootlik is nie. 4Die diere waarvan julle mag eet, is: bees, skaap, bok, 5takbok, ribbok, hartbees, klipbok, eland, gemsbok, springbok, 6al dié wat volledig gesplete kloue het en herkou. 7Maar dié wat net herkou of net volledig gesplete kloue het, mag julle nie eet nie: die kameel, die haas, die dassie. Hulle herkou maar het nie gesplete kloue nie: hulle is vir julle onrein. 8Dit geld ook van die vark: hy het wel gesplete kloue maar hy herkou nie. Hy is vir julle onrein. Julle mag nie die vleis van hierdie diere eet of selfs aan hulle karkasse raak nie.
9“In die geval van waterdiere mag julle alles eet wat vinne en skubbe het. 10Maar julle mag nie dié eet wat nie vinne en skubbe het nie: hulle is vir julle onrein.
11“Julle mag alle rein voëls eet. 12Die volgende mag egter nie geëet word nie: arende, lammervangers en visarende; 13swartaasvoëls, valke en al die roofvoëlsoorte; 14al die kraaisoorte; 15volstruise, nagvalke, seemeeue en alle soorte roofvoëls; 16uile, ibisse en flaminke; 17pelikane, swane en visvangers; 18ooievaars en al die reiersoorte; hoep-hoepe en vlermuise.
19“Alle insekte wat vlerke het, is vir julle onrein. Hulle mag nie geëet word nie. 20Julle mag net rein voëls eet.
21“Julle mag nie 'n dier wat gevrek het, eet nie. Gee dit vir die vreemdeling wat by julle bly, en hy kan dit eet, of verkoop dit aan 'n uitlander. Julle is 'n gewyde volk, julle behoort aan die Here julle God.
“Julle mag nie 'n boklam in sy ma se melk kook nie.”
Die tiende
22“Jy moet elke jaar 'n tiende van die opbrengs van jou gesaaides, van wat op jou land groei, opsy sit: 23jy moet dit in die teenwoordigheid van die Here jou God eet op die plek wat Hy sal kies om sy Naam daar te laat woon. Jy moet die tiende opsy sit van jou koring, jou wyn en jou olie en dan ook nog die eerstelinge van jou grootvee en jou kleinvee, sodat jy kan leer om die Here jou God altyddeur te eer. 24Maar as die Here jou God jou baie voorspoedig maak en die plek wat Hy sal kies om sy Naam daar te vestig boonop nog ver van jou af is, sodat jy nie die tiende die hele ent pad kan dra nie, 25kan jy die tiende in geld omsit. Jy moet dan die geld vat en na die plek toe gaan wat die Here jou God vir Hom gekies het. 26Daar moet jy met die geld koop net wat jy wil: bees, skaap, wyn, bier, of enigiets anders wat jy wil hê. Dan moet jy en jou familie dit daar in die teenwoordigheid van die Here jou God eet en bly wees. 27Moenie die Leviete wat in jou omgewing woon, vergeet nie, want hulle het nie 'n eie grondgebied as besitting saam met jou gekry nie.
28“Om die drie jaar moet jy die volle tiende van daardie jaar se opbrengs in jou dorpe gaan wegpak. 29Dan kan die Leviete wat nie 'n eie grondgebied as besitting saam met jou gekry het nie, die vreemdelinge, die weeskinders en die weduwees in jou omgewing genoeg eet. As jy dit doen, sal die Here jou God jou voorspoedig maak in alles wat jy aanpak.”