Mag die koning lank lewe
1Van Salomo.
Leer tog die koning, o God,
om te regeer volgens u wil,
leer die koning om die reg te handhaaf
soos U dit wil,
2sodat hy regverdige beslissings oor u volk sal vel
en aan die verdruktes reg laat geskied.
3Laat berge en rante hulle verbly
oor die vrede en reg vir die volk.
4Laat die koning die reg van die verdruktes onder die volk beskerm,
laat hy armes te hulp kom en verdrukkers verbrysel,
5sodat die mense U kan dien so lank as die son
en die maan daar is, van geslag tot geslag.
6Mag die koning vir sy mense wees soos die reën vir die plante,
soos swaar reëns wat die aarde deurdrenk.
7Mag die reg onder sy regering floreer
en mag daar vir altyd groot voorspoed wees.
8Mag hy heers van see tot see,
van die Eufraat af tot in verre lande.
9Mag die woestynbewoners voor hom kniel
en sy vyande voor hom in die stof kruip.
10Mag die konings van Tarsis en die kuslande geskenke bring,
die konings van Skeba en Seba aan hom belasting betaal.
11Mag alle konings voor hom buig
en al die nasies hom dien.
12Hy sal die arme red wat om hulp roep,
die verdrukte en dié wat geen helper het nie;
13hy sal hom oor die swakke en die behoeftige ontferm,
die lewens van die arm mense beskerm.
14Hy sal hulle van onderdrukking en geweld bevry;
hulle lewens sal kosbaar wees in sy oë.
15Mag die koning lank lewe,
mag daar vir hom goud uit Skeba gebring word;
mag die mense gedurig vir hom bid
en die hele dag seënbedes vir hom uitspreek.
16Mag daar volop graan in die land wees,
mag dit selfs bo-op die bergtoppe wuif,
mag die oes so welig wees soos die Libanon,
die graan so geil opskiet soos gras in die veld.
17Mag die koning se naam altyd onthou word,
mag sy roem duur so lank as die son daar is,
sodat al die nasies hulle in sy regering verlustig en hom prys!
18Geloof sy God die Here, die God van Israel.
Dit is net Hy wat magtige dade doen!
19Mag sy verhewe Naam vir altyd geloof word,
mag die hele wêreld vol wees van sy majesteit.
Amen, ja, amen.
20Hier eindig die gebede van Dawid, seun van Isai.