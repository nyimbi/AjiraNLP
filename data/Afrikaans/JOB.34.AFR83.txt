Elihu: Dit is vir God onmoontlik om verkeerd te doen
1Elihu het voortgegaan:
2“Hoor wat ek te sê het, julle wat die wysheid het,
luister na my, julle wat die kennis het.
3Die oor toets woorde
soos die verhemelte kos proe.
4Laat ons uitmaak wat reg is,
self vasstel wat goed is.
5Job het gesê: ‘Ek is onskuldig,
maar God laat nie aan my reg geskied nie.
6Al het ek die reg aan my kant,
word ek vir 'n leuenaar gehou.
Al is ek nie skuldig nie,
is ek dodelik getref.’
7Is daar nog 'n mens soos Job
vir wie laster is soos water drink?
8Hy maak vriende met dié wat onreg doen,
hy gaan om met die goddeloses.
9Hy het beweer: ‘Dit baat 'n mens nie
om die wil van God te doen nie.’
10Maar luister na my, julle wat alles verstaan!
God doen nie verkeerd nie,
die Almagtige begaan nie 'n onreg nie.
11Hy straf die mens net vir wat hy doen,
Hy laat hom maar net kry wat hy verdien.
12Dit is vir God werklik onmoontlik om verkeerd te doen,
vir die Almagtige om die reg te verdraai.
13Het iemand die aarde aan God toevertrou?
Het iemand Hom oor die hele wêreld aangestel?
14As Hy sou besluit
om sy gees, sy asem, na Hom toe terug te neem,
15dan sou al wat leef, sterf,
en die mens weer stof word.
16As jy verstand het, luister hierna,
hoor wat ek te sê het.
17Iemand wat die reg haat, durf tog nie regeer nie.
Kan jy vir God wat regverdig en magtig is, skuldig vind?
18Hy sê selfs vir 'n koning:
‘Jy is niks werd nie’
en vir vername mense: ‘Julle is sleg.’
19Hy is nie partydig vir leiers nie,
Hy bevoordeel die ryke nie bo die arme nie, want Hy het hulle almal gemaak.
20In 'n oogwink sterf hulle,
in die middel van die nag oorval die doodsvrees hulle,
hulle sterf,
selfs die sterkes verdwyn sonder toedoen van mense.
21Hy hou die pad van die mens dop
en sien elke tree wat hy gee.
22Daar is nie 'n donkerte of duisternis
waar dié wat onreg doen, kan wegkruip nie.
23God hoef nie verder navraag te doen
wanneer 'n mens voor Hom verskyn vir die oordeel nie.
24Hy hoef nie vooraf ondersoek in te stel
voor Hy sterkes vernietig
en ander in hulle plek aanstel nie.
25Hy sien alles raak wat hulle doen
en oornag maak Hy dit tot niet.
26Waar almal dit kan sien,
straf Hy hulle vir hulle goddeloosheid,
27want hulle het Hom nie bly dien nie
en hulle nie aan sy wil gesteur nie:
28die armes moes na Hom om hulp roep,
Hy moes luister na die hulpgeroep van mense in nood.
29“As Hy stilbly, wie kan Hom veroordeel?
As Hy Hom verberg, wie kan Hom sien?
Hy alleen heers oor volke en mense.
30Hy wil nie dat 'n godlose oor mense regeer
en hulle ondergang bewerk nie.
31“As jy vir God sou sê:
‘Ek het my teen U verhef, maar ek sal nie weer oortree nie;
32leer U my wat ek self nie weet nie;
as ek verkeerd gedoen het,
sal ek dit nie weer doen nie,’
33sal God jou dan nog straf
omdat jy Hom geminag het?
“Jý moet kies, nie ék nie,
jy weet hoe sake staan. Praat!
34Mense met insig, enige verstandige mens
wat my hoor, sal sê:
35‘Job praat sonder kennis,
sy woorde is sonder insig.’
36Maar Job moet end-uit getoets word,
want sy argumente is dié
van die goddelose mense.
37Hy hoop sonde op sonde,
hier tussen ons verlustig hy hom daarin,
hou hy aan met praat teen God.”