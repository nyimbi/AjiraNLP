Die koning vertrou op die Here
1Vir die koorleier. 'n Psalm van Dawid.
2Here, dit is oor die openbaring van u mag
dat die koning so bly is,
dit is oor die oorwinning wat U hom gegee het,
dat hy so jubel en juig.
3Die wens van sy hart het U vervul.
Wat hy gevra het, het U hom nie geweier nie.
Sela
4U skenk hom voorspoed en geluk,
U plaas 'n goue kroon op sy kop.
5Lewe het hy van U gevra;
U het hom dit gegee – 'n lang, lang lewe.
6Omdat U uitkoms gegee het, is hy hoog in aansien,
met roem en eer het U hom oorlaai.
7U maak hom altyd voorspoedig,
U skenk hom oorvloedige blydskap deur u nabyheid.
8Die koning vertrou op die Here
en deur die trou van die Allerhoogste struikel hy nie.
9U hand sal al u vyande vind,
u regterhand sal u haters tref.
10Wanneer U verskyn, Here,
sal U hulle verteer soos in 'n oond.
In u toorn sal U hulle vernietig,
en die vuur sal hulle verteer.
11U sal hulle kinders van die aarde af verdelg
en die mensheid verlos van hulle nageslag.
12As hulle kwaad teen U beraam,
bose planne uitdink,
sal hulle niks uitrig nie.
13Wanneer U met die boog na hulle mik,
slaan hulle op die vlug.
14Laat u mag seëvier, Here,
dan sal ons u krag besing en daaroor roem.