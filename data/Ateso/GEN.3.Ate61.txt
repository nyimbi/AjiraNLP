1
Kepiiriana emun aitelekarit itiaŋ kere luka ais lukesubi EJAKAIT Edeke. Kotema ŋesi aberu atiar, “Eebo, abala teni Edeke ebe, ‘Mam inyamenenete araito nuka ekitoi kere lokomanikor’?” 2Kotema aberu emun atiar, “Kisiikinitai ainyam araito nuka ikito lukomanikor; 3
dimarai araito nuka ekitoi loejai kidiŋ omanikor, ŋun abala Edeke ebe, ‘Mam inyamenenete, karaida atiror, kinyeis atwakare.’ ” 4
Kotema emun aberu atiar, “Mam cut itwakete. 5Naarai ejeni Edeke ebe apaaran napinyamiata ŋun, ŋes ekwenyuniata akusikonye, iraunos yesi da bala Edeke, ajenenen nuejok ka nueroko.” 6
Nakeanyunia aberu ekitoi ebe ejok ainyam, isiyalamikinit da akonye, ekitoi da erai loisiŋobelei ayaun acoa, kodeŋ araitoke, konyam; koinak okilenike da, konyam. 7Kitekwenyunai iarei kere akecekonye, kojenut ebe kimujalalas, kodonyut akui nuka etini,
kosubut arobai.
8
Kiiras eporoto loka EJAKAIT Edeke itorit omanikor ariripet naka apaaran, koŋopata etuŋanan ka akeberu kakonyen nuka EJAKAIT Edeke kokidiŋ okito lukomanikor. 9
Kiworo EJAKAIT Edeke etuŋanan kotema ŋes ariar, “Ai bo ijai ijo?” 10
Kotema ŋesi atiar, “Abu keira ekoniporoto komanikor, kakurianar, naarai amujalal: kanop.” 11Kotema atiar, “Iŋai bo kilimokini jo ebe imujalal? Inyama ca ijo araito nuka ekitoi loabu kecorak jo ebe mam inyami?” 12
Kobala etuŋanan ebe, “Aberu nakiinakin ajaenena keoŋ, ŋes kainakini araito nuka ekitoi, kanyam.”
13
Kotema EJAKAIT Edeke aberu atiar, “Anyoika nu nuiswama?”
Kotema aberu atiar, “Emun kejodijodi, tape anyami.” 14
Kotema EJAKAIT Edeke emun atiar.
“Kanu iswamaa ŋin,
kikenokinitoi jo aitelekarit ibaren kere,
ido aitelekarit ŋolitiaŋ kere loka ais:
iliaenenei kakonikoik,
inyamenenei apua
apaarasia kere nuka aijarakon.
15
Ebwaikini asurup kidiŋikon ka aberu,
ido kidiŋ aurikon ka aurike da;
idecidecenenei akonikou
ka jo da idecidecenenei aketitibat.”
16
Kotema ŋesi aberu atiar,
“Eyatakini noi ikonican ka akonipotuunun,
Kotoma ocan ŋes idoununio idwe,
akoniimuit kojai neejai okilenikon,
ido ŋes kiyait jo.”
17
Kotema ŋesi Adam atiar,
“Naarai ibu ijo kiira eporoto loka aberukon,
ainyam araito nuka ekitoi
lokecorakin jo ebe
‘Mam inyami’,
ekeni alup kanukon;
kotoma ailolitoikon ŋes idumunia luinyami
apaarasia kere nuka aijarakon.
18Kibwanakinete ikukwa ka isukukur:
inyamenenei ikui luka ais.
19
Kotoma ainyinyir nuka akonyenekon ŋes idumunia inyamat,
aitodol neibonoria alup,
naarai nen ŋes kolo kilemunere; naarai irai ijo apua,
iboŋori da apua.”
20Komaik etuŋanan akeberu ekekiror Keba; naarai arai ŋesi toto naka luejarete kere. 21Kiswamak EJAKAIT Edeke Adam ka akeberu inapen luka imukulen, kitanap kes.
22
Kobala EJAKAIT Edeke ebe, “Koany, etuluor etuŋanan bala ediopet kaoni aijen nuejok ka nueroko; aso natikwana kinye ŋesi arior akekan da adenun araito nuka ekitoi loka aijar, ka ainyam, ka aibut ikar kere”— 23Ŋes ejukaria EJAKAIT Edeke ŋes kiŋa kemanikor loka Eden, akorienen alup nukelemunere ŋes. 24
Kwaŋin kireŋea ŋesi etuŋanan: kosodi kari nakokide naka emanikor loka Eden kibwaik Ikerubin, ka ekileŋ loimilia loibelonokin iwaitin kere, aidar erot loka ekitoi loka aijar.