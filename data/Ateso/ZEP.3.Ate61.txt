1Itukwi ŋol lokepali loemunauna,
Ere loemwaŋana!
2
Mam erimarit eporoto;
Mam ecamunit alecorio;
Mam emunokina EJAKAIT;
Mam ikunyakinit Ekedeke.
3Ikapolokoke kokidiŋike kes iŋatunyo luegatas;
Ikatubokoke kes ipeen luka eboŋ;
Mam iteperorete ibore kiton tupuruc.
4
Inabinoke kes ituŋa luebenen luebilakinete ebotet:
Amunaasi isasedotinike aibois nakalaunan,
Eswamakis ekisil nuka akaje.
5
Edolit EJAKAIT kokidiŋike;
Mam iswamaenenei cut numam adolit;
Isideleleuni eketube ŋinitupuruc.
Mam ekurwori;
Konye lumam edolito mam ejenete aileicikin.
6“Abu eoŋ kagela atekerin;
Asiŋoros itogoikec lukagogoŋok;
Etisil irotinikec, komamei yenitori;
Amudiaros ireriakec, tape emamei ituŋanan,
Emamei yeniboie kotoma.
7
Kabala ebe, ‘Abeit kayoŋi eoŋ,
Ecamuni alecorio;
Kinyek aiboisike agelario,
Kwape ajaatar kere nuaseu kanuke.’
Konye kodilokis anyoun kitobosata aswamisiokec kere.”
8
Kanuka ŋun ebala EJAKAIT ebe,
“Kidareutu yesi eoŋ,
Aitodol apaaran naanyounio amejaun,
Naarai apeleikinit atukonokin atekerin,
Ainotun ajakanuto,
Abukokin kes aisiopoka,
Akanyunyura kere naededeŋ;
Naarai idoporio akwapin kere kakim naka ekoloka.
9“Naarai kapak kaŋin ebelokini do einere loka atekerin
Araun einere loesegara,
Tetere iworoete kere ekiror loka EJAKAIT,
Ka aijaanakin da ŋes ketau ediopet.
10
Anyoun kokekwa juwai kocorin luka Etiopia,
Eyaunete ikeŋaiŋaakaka,
Apese naka luisiarisiaraka, ainakineteka.
11
“Kapaaran kaŋin mam kileicikin kanuka aswamisiokon kere,
Nuibuearit kamakaŋ;
Naarai alemari kokidiŋikus luituros luiwoŋooko,
Mam bobo ipoga koroŋataka lokalaunan.
12
Konye enyeini kokidiŋikon ituŋa lueroikinitoi lukican,
Emunosi kesi ekiror loka EJAKAIT.
13
Mam aatoŋot naka Isirael iswamai numam adolit,
Karaida einer nuka aisab;
Karaida mam edumuna aŋajepa nuka aiŋal aitukekec:
Naarai enyamete eperete, Emameun da yenitukuriani kes.”
14
Koye, ijo akoku naka Sion,
Kibwoŋ, ijo Isirael!
Kiyalama, kolakara ketau kere,
Ijo akoku naka Yerusalem!
15
Alema EJAKAIT itubesiakon,
Ereŋea lokasurupikon.
Ekabaka loka Isirael,
Ŋes EJAKAIT, Ejai kidiŋikon:
Mam bobo ikurianar aronis.
16
Kapaaran kaŋin elimokinio Yerusalem ebe,
“Sirikikurianar, ijo Sion,
Kinyeis akonikanin aleiekekar.
17Ejai EJAKAIT Ekonideke kidiŋikon,
Lokirigi loitajari:
Iyalamikini ŋesi kanukon kailel;
Iyeŋi ŋesi kaminake,
Elakari kayoore kanukon.”
18
Kwape kapaaran naka atukonokin nakalaunan,
“Alemari abili kamakus,
Tetere mam idumunete amorosit kanuke.
19Koany, kapak kaŋin
Eswamakini eoŋ ŋul kere lukiroikinito jo;
Etajari ŋin naicodo,
Etukonokini ŋin naereŋearitai:
Etuluori ikeceleic araun aiturit ka ekiror,
Kakwapin kere.”
20
Ebala EJAKAIT ebe, “Kapak kaŋin kesukunyikini yes,
Kapak kaŋin da atukonokini yes:
Naarai ketuluori yes ekiror ka aiturit
Kotuŋasinei kere luka akwap,
Nakenyakunia kaijoreoriokus kakonyenekus.”