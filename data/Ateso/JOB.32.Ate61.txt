1Kosodete ituŋa ŋul iuni kinyeis aboŋokin Yob, naarai kerai loedolit kakonyeneke elopet. 2
Kosodi anyunyura naka Eliku okoku loka Barakel Ebusit, loka ateker naka Ram ainepun: kinepu akenyunyura mama ejai Yob, naarai kitojokikina elopet kwabo mere Edeke. 3Ido kinepu akenyunyura neejaas ikepapero luuni, naarai mam apotu kodumut nabonokino, konye kotubokis aitelekar Yob. 4Abu ca Eliku kidarite einer ka Yob, naarai kepolok luce aitelekarit ŋes. 5Kosodi Eliku keanyu emamei aboŋokinet kaituke nuka ituŋa ŋul luuni, kinepu akenyunyura.
6Kosodi Eliku okoku loka Barakel Ebusit koboŋok ebe,
“Arai eoŋ lodidi, yes da imojoŋito noi;
ŋes kainakini aitikokina, komam atamakin aitodikin yes nuaomit.
7
Atema atiar, ‘Mere kinerata apaarasia,
mere aipues naka ikar kisisianakis acoa.’
8
Konye ejai emoyo otuŋa,
eiyeŋane da loka Lokapedor kere einakini ajenun.
9
Ikapolok mere kes lukacoa,
karaida imakio mere kes luejenete etube.
10Ŋes enerar atiar, ‘Kopupunoi;
ido etodun eoŋ da nuaomit.’
11“Koany, abu kedarit akirokus,
kapupokinite einerikus,
naimoiata yesi nuinerasi.
12
Eeba, ketoikinit akit neijaas,
ido koany, emamei loitelekarit Yob,
karaida loeboŋokini akekiro, kotomakus.
13
Kocoitos kinyeis einer ebe, ‘Kidumu acoa;
epedori Edeke aipikor ŋes, konye mere etuŋanan.’
14Naarai mam abu kitemoki ekeiner mama ajai eoŋ,
kwabo mam aboŋokini ŋes koinerikus.
15“Eumokinitos, mam bobo eboŋokinete:
emamei akirot nainerasi.
16Ido edari kereka eoŋ da, naarai mam inerasi,
naarai ebwoete atai, komam eboŋokinere?
17Aboŋokini eoŋ da nuka,
etodiari eoŋ da nuaomit.
18Naarai ileleba eoŋ akiro,
naarai ketiŋaikinit emoyo loejai tomakaŋ.
19Koany, eputosi akoikika ebino loemamei neelomunia,
kwape iriagin lukitetiak luka imukulen, eapie acila.
20Kebusakinit einer tetere ebworari,
aooŋi akaituk aboŋokini.
21Keŋaiŋait, kenyek atiakatiak ituŋa;
karaida aijodijod idiotuŋanan kere.
22
Naarai mam ajeni aijodijod;
tikalema Lokasubanika eoŋ katipet.”