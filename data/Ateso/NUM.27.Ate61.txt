1
Kosodi kikunyut adwe nuka Selopekad, okoku loka Keper, okoku loka Gilead, okoku loka Makir, okoku loka Manase, nuka ikekia luka Manase, okoku loka Yosep: lu kes ikiroria luka adweke; Mala, ka Noa, ka Kogila, ka Milika, ka Tirusa. 2
Kobwaata kakonyen nuka Musa, kakonyen nuka Eleasar esasedoti, kakonyen da nuka ikapolok ka ekodet kere, kokek loka ewema loka airiamunun, kobalas ebe, 3“Abu papakosi kotwanik amodiŋ, konye mam ŋes arai opaupakec kaŋul luapotu kotukokinos nepepe aluikin EJAKAIT korioŋet loka Kora: konye atwani ŋesi da kotoma adiakareteke; komameete idwe lusap. 4Kanukinyo elemarere ekiror loka papakosi kokekike, naarai amameete ŋes idwe lusap? Koinakinai sio airumet koinacan luka papakosi.”
5
Koyau Musa akecekirot mama ejai EJAKAIT. 6Kotema EJAKAIT Musa atiar, 7
“Ineras adwe nuka Selopekad nuedolito: abeit iinakini kes airumet koinacan luka papakec; ido itebei airumet naka papakec mamakec. 8Ilimokini idwe luka Isirael ebe, ‘Arai ketwana etuŋanan, komamei ikoku yenisapat, itebei do airumeteke mama ejai akokuke. 9Arai emamei ŋes akokuke; iinakini airumeteke mama ejaas iinacanake. 10Arai emameete ŋes iinacanake, iinakini do airumeteke mama ejaas iinacan luka papake. 11
Arai emameete papake iinacan, iinakini akeirumet mama ejai opajanake loka ekekike, ŋesi da irumi: eraun kama ejaas idwe luka Isirael ekisil loka etube, kwape kicorakinia EJAKAIT Musa.’ ”
12
Kobala EJAKAIT Musa ebe, “Kodoka moru lo loka Abarim, koany akwap naainak eoŋ idwe luka Isirael. 13
Kianyu ŋes, kiyaŋaario mama ejaas ikonituŋa kwape ayaŋaarere onacekon Aaron: 14
Naarai ibu kipaliik akakirot kotoma amodiŋ naka Sin, kopeget loka ekodet, aitalaun eoŋ kakonyenekec kakipi.” (Ŋun kes akip nuka Meriba loka Kades kamodiŋ naka Sin.) 15Kotema Musa EJAKAIT atiar, 16
“Kodakak EJAKAIT, Edeke loka imoyon luka awat kere, etuŋanan ayait ekodet. 17
Loepedori alomar ka alomun da kakonyenekec, loepedori aiŋarenikin kes alomar ka alomun da; tetere mam ekodet loka EJAKAIT esubi bala amerekekin nuemameete ekecokon.” 18
Kobala EJAKAIT Musa ebe, “Koyaŋa Yosua okoku loka Nun, etuŋanan loejai emoyo, kidokok ŋes akonikan; 19
Kitobwo kakonyen nuka Eleasar esasedoti, kakonyen nuka ekodet kere; kodakak da ŋes apolou kakonyenekec. 20
Iinakini ŋes akonipolou, tetere erimari ekodet kere loka idwe luka Isirael. 21
Ebwoi kakonyen nuka Eleasar esasedoti, loinitununei kanuke kotube loka Urim kakonyen nuka EJAKAIT: kakirotoke elomariata, kakirotoke da elomuniata, ŋes ka idwe kere luka Isirael nepepe kaŋes, ekodet kere.” 22Kiswama Musa kwape kicorakinia EJAKAIT ŋes; koyaŋa Yosua, kitobwo ŋes kakonyen nuka Eleasar esasedoti, kakonyen da nuka ekodet kere: 23
Kidokok ŋes akaninike, kodakak apolou, kwape kineria EJAKAIT kama ka Musa.