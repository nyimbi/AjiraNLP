1Kotema EJAKAIT Musa atiar, 2
“Kiswamau arupepen aarei nuka epuesa; kiswamau ka loerukuk: itwasamai kes kanuka anyaraununena ekodet, ido kanuka alosit anyoun kaneidukurete. 3
Ido naekutanakinere kes, etukokin ekodet kere mama ijai kokek loka ewema loka airiamunun. 4
Konye arai kekutakin adiopet, etukokinos ikapolok luepolokinito ilukumin luka Isirael mama ijai. 5
Ido naikutakiniata naka elulu, enyounete ituŋa lukoidukurun luka ari nakokide alosit. 6Naikutakiniata da naka elulu nakiareit, enyounete ituŋa lukoidukurun luka ari naka eŋalakimak alosit: ekutanakinete aikwenyar kanuka alositokec. 7
Konye naekotokinere arukokin ekodet nepepe, ikutanakinete, konye mam ikutakinete naka elulu. 8
Odwe luka Aaron, isasedotin, kes ekutanakinete arupepen; ido eraunos ŋun ekisil kamakus ikar kere anatar aturiokus kere. 9
Ido nailosioto aitiji lokasurup lokimwanit yes kakwapukus, ŋes ikutakiniata naka elulu karupepen; kiitunio yes kakonyen nuka EJAKAIT Ekusideke, kitajario da yes kakonyen nuka lukasurupokus. 10
Kapaaran da naka aiyalamakus, kopucinokus lueseunitai, kotoma ailamunun da naka ilapiokus, ikutaaakinete arupepen kainakinetakus nuicweio, kasuban da nuka ainakineta nuka ainapakin; eraunos da kamakus aisiitunet kakonyen nuka Edekekus: arai eoŋ EJAKAIT Ekusideke.”
11
Kosodi kokaru lokiareit, kolap lokiareit, kapaaran naka akaisaarei, aponi kolemarai edou kokuju owema lokalaunan loka aitejenunet. 12
Kobwota idwe luka Isirael kwape ajaatar alositokec anyoun kamodiŋ naka Sinai; kosipokin edou amodiŋ naka Paran. 13
Kogeut alositekec kwape ajaar aicorakinet naka EJAKAIT kama ka Musa. 14Kisiaununei emedera loka iidukurun luka idwe luka Yuda aitobwosio kwape ajaatar irioŋetakec: ido loapolokinit erioŋeteke ŋes Nason okoku loka Aminadab. 15Ido loapolokinit erioŋet loka ateker naka idwe luka Isakar ŋes Netanel okoku loka Suar. 16Loapolokinit erioŋet loka ateker naka idwe luka Sebulun ŋes Eliab okoku loka Kelon.
17
Koutoi iloin konunukai da ewema lokalaunan; kobwota odwe luka Gereson ka odwe luka Merari luadakenenete ewema lokalaunan. 18Kitobwotai emedera loka iidukurun luka Reuben kwape ajaatar irioŋetakec: loapolokinit da erioŋeteke ŋes Elisur okoku loka Sedeur. 19Loapolokinit erioŋet loka ateker naka idwe luka Simeon ŋes Selumiel okoku loka Surisadai. 20Loapolokinit erioŋet loka ateker naka idwe luka Gad ŋes. Eliasap okoku loka Deuel.
21Kobwota Ikokatin, kibwokito da iboro luka aibois nakalaunan: ebubuonokinete kwi ewema lokalaunan eriŋa kes kedolo. 22Kitobwotai emedera loka iidukurun luka idwe luka Epuraim kwape ajaatar irioŋetakec: loapolokinit da erioŋeteke ŋes Elisama okoku loka Amikud. 23Loapolokinit erioŋet loka ateker naka idwe luka Manase ŋes Gamaliel okoku loka Pedasur. 24Loapolokinit erioŋet loka ateker naka idwe luka Benyamin ŋes Abidan okoku loka Gideoni.
25
Kitobwotai emedera loka iidukurun luka idwe luka Dan loewasie koidukurun kere, kwape ajaatar irioŋetakec: loapolokinit da erioŋeteke ŋes Akieser okoku loka Amisadai. 26Loapolokinit erioŋet loka ateker naka idwe luka Aser ŋes Pagiel okoku loka Ocuran. 27Loapolokinit erioŋet loka ateker naka idwe luka Naputali ŋes Akira okoku loka Enan. 28
Ekonenenei nen alosit naka idwe luka Isirael kwape ajaatar irioŋetakec; kobwota.
29
Kolimok Musa omuranike Kobab, okoku loka Reuel Emidianit ebe, “Kibei isio aibois naabu Edeke kobala ebe, ‘Kainakini yes’: kaupakinos, ka sio da kiswamakini jo ejok: naarai ener EJAKAIT nuejok nuka Isirael.” 30Kotema ŋes atiar, “Mam alosi; konye aboŋori bukosi, mama ejai atekereka.” 31
Kotema atiar, “Sirikiinyei sio, keŋaiŋait; naarai ijeni kwape kilosio aidukur toma amodiŋ, kwaŋin iraun ijo akosikonye. 32Ejaun kwanata, arai kiupakin oni, eebo ejaun kwanata ebe, niniiokis kere nakiswamakini sio EJAKAIT, ŋipeŋin kiswamakini isio da jo.”
33
Kobwota anyoun komoru loka EJAKAIT alosit naka apaarasia auni; kiŋarenikinite kes asaduku naka aitutuket naka EJAKAIT kalosite naka apaarasia auni, amoikin kes aibois nakiyenunet. 34
Korapiarite kes edou loka EJAKAIT paaran naabwosiata koidukurun.
35
Kosodi naetobwosenenere asaduku kotemanari Musa atiar, “Konyou, wu EJAKAIT, kisiarisiar lukasurupokon; kokerata da lukilaito jo kakonyenekon.” 36
Naeyenununa da kotemanari atiar, “Koboŋu, wu EJAKAIT, neejaas ilukumin itomon luka ilukumin luka Isirael.”