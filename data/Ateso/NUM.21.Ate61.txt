1
Kiira Ekanaanit, ekabaka loka Arad, loeboienenei kari naka eŋalakimak, ebe ebunit Isirael korot loka Atarim; kitiji Isirael, koŋata ice kakesi. 2
Kiyapo Isirael aiyaposit mama ejai EJAKAIT, kobala ebe, “Arai kiijaik ituŋa lu akanika, amudiari cut ireriakec.” 3Kopup EJAKAIT eporoto loka Isirael, kijaik Ikanaanin; komudiasi kes cut ka ireriakec: komaikinai aibois Koruma.
4
Konyout komoru Kor koloto korot loka Aŋolol Nakareŋan aiririar akwap naka Edom: kosorianata itauon luka ituŋa kanuka erot. 5
Kinerata ituŋa erono mama ejai Edeke ka Musa, ebe, “Kanuk inyo kitonyounio sio koMisiri atwanikin amodiŋ? naarai emameete inyamat, emameete da akip: apas akosiijar ainyam luebenen.” 6
Kijukak EJAKAIT imunwo luka akim otuŋa, kotodotodoto ituŋa: kotwaka ituŋa luipu luka Isirael. 7
Kopotu ituŋa mama ejai Musa, kobalas ebe, “Kidiaka isio, naarai kipou kenera erono mama ejai EJAKAIT ka jo da; kilip EJAKAIT, kolema imunwo kamakosi.” Kilipak Musa ituŋa. 8Kotema EJAKAIT Musa atiar, “Kosub emun loka akim, kibwaik kuju okitoi: kosodi kanen ŋin yenetodio, naeanyunia, ejari.” 9
Kosub Musa emun loka aisinit, kibwaik kuju okitoi: kosodi kanen, arai etodit emun ituŋanan kere, naesesenia emun loka aisinit, kojari.
10Kolototo idwe luka Isirael, kidukuroto Obot. 11Kolototo anyoun koObot, kidukuroto Iyeabarim, amodiŋ naitei Moab, kari nakokide. 12Kolototo anyoun kanen, kidukuroto aditot naka Sered. 13
Kolototo anyoun kanen, kidukuroto juwai naka Arunon, naejai amodiŋ, naelomunit koikor loka Imorain: naarai Arunon ŋes eikor loka Moab, kidiŋ Moab ka Imorain. 14Ŋes ebakare kotoma oitabo loka Ijiisio luka EJAKAIT ebe,
“Bakeb kotoma Supa,
Ka aditon nuka Arunon.
15Aijulul naka aditon
Naijululuor aibois naka Ar,
Egoŋakina da oikor loka Moab.”
16
Konyout kanen, kolototo Beer:
ŋin ŋes atan naabala EJAKAIT Musa ebe, “Kotukok ituŋa, kainak kes akipi.”
17
Kosodi koyeik Isirael ekosio lo:
“Kibulubul, wu atan; koyeikis yesi ŋes:
18
Atan naabokete ikapolok,
Naawadete ikasianak luka ituŋa,
Kebela loka ajakanut, ka amorokinikec.”
Konyout kamodiŋ kolototo Matana: 19Konyout koMatana kodoloto Nakaliel: konyout koNakaliel kodoloto Bamot: 20
Konyout koBamot kodoloto aditot naejai omanikor loka Moab, kiton kuju naka Pisiga, naitei amodiŋ.
21
Kijuka Isirael ikiyakia mama ejai Sikon ekabaka loka Imorain, kobala ebe, 22
“Kocamakinai ketor akwapukon: mam kipaari omanikoria karaida omanikoria luka emusabibu; mam kimasi akipi nuka atanin: kideri erot loka ekabaka, aitodol nekituboror koikorukon.” 23
Mam Sikon abu kisiik Isirael aitor toma oikorunoke: konye kotukok Sikon ituŋake kere, koloma asurokin Isirael toma amodiŋ, kodol Yakas; kitiji Isirael. 24
Kodany Isirael ŋes kakwanis naka ekileŋ, kirum akekwap anyoun koArunon aitodol Yabok, aitodol odwe luka Amon: naarai agogoŋ eikor loka idwe luka Amon. 25Kirum Isirael ireria ŋul kere: kiboikin Isirael oreria kere luka Imorain, toma Kesibon, ka ireriake kere. 26Naarai arai Kesibon ere loka Sikon ekabaka loka Imorain, loabu kitiji ekabaka loka Moab losek, kodema kotoma akanike akekwap kere, kiton Arunon. 27Ŋes ineratatar luineras kawaragasia ebe,
“Koporu yes Kesibon,
Kodukoi ere loka Sikon, kiticatai da;
28
Naarai alom akim koKesibon,
Aŋajepa nuka akim kotoma ore loka Sikon:
Anyam Ar loka Moab,
Ijaka luka aiboisio nuieelelete nuka Arunon.
29
Wu okwe, ijo Moab!
Iolio, wu ituŋa luka Cemos:
akoraki odweke araut lukakerak,
ka adweke da araut nunatan,
Mama ejai Sikon ekabaka loka Imorain.
30
Kigum kes;
Aolio Kesibon aitodol Dibon,
Kitisil kiton Nopa,
Naedoli Medeba.”
31Kwaŋin kiboikin Isirael toma akwap naka Imorain. 32
Kiyakia Musa airot Yaser, kosodete airum ireriakec, kireŋeasi Imorain luajaas nen. 33
Kibelokinos kodokasi korot loka Basan: kolom Og ekabaka loka Basan asurokin kes, ŋes ka iketuŋa kere, ejie kakes kolsderei. 34
Kotema EJAKAIT Musa atiar, “Sirikiyoŋ ŋes: naarai akorak ŋes toma akanikon, ka iketuŋa kere, ka akekwap da; iswamakini ŋes kwape ibu kiswamakinia Sikon ekabaka loka Imorain, lueboienenete koKesibon.” 35
Kwaŋin kodanyata ŋes, ka odweke, ka iketuŋa kere, mam apotu kitasalata karaida idiopet: kirumata akekwap.