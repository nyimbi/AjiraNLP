1Tiejok aseun ekiror loejok itia abar naepol,
Ido asianut nakamin itia epuesa ka esabu.
2
Iriamanakinos lukabarak ka lukican:
EJAKAIT ŋes ekasubanikec kere.
3
Eanyuni etuŋanan loecobe aronis, kosodi aiŋop:
Konye itorete lujimat nen, iticanio.
4Eropit lokaitasono ka ayoŋit EJAKAIT,
ŋes abar, ka aibuses, ka aijar da.
5
Ejaas ikukwa ka iica korot loka lomagul:
Ŋol loidara bon elwaniar kamakec.
6Kitanaik ikoku erot loibusakinit alosenenoo,
Karaida kemojoŋ mam enyouni kanen.
7Eyait lokabaran lokican,
Loeyuuna da erai ebulesit loka loeyuuni.
8
Loeyei numam adolit esaki ilou:
Edaun da ebela loka anyunyurake.
9Isirereŋitoi loeja kakonye nuesiaka;
Naarai einakini lukican inyamatake.
10Kireŋea ekamwaŋan, emamuun da epeget;
Eebo, enaŋi aŋolopa ka amoromor.
11Loekot etau loesegara,
Kanuka asianut naka aitukuke ŋes eraunor ekabaka epaperoke.
12Esesenete akonye nuka EJAKAIT ŋol loejai anen,
Konye itapalauni akiro nuka etuŋanan loebili ibotei.
13Ebala loeloŋwana ebe, “Ejai eŋatuny kiŋa:
Kaari korot.”
14
Aituk naka aberu kanaadote ŋes aipany naidul:
Kenyunyuriki EJAKAIT etuŋanan ibirokini nen.
15Eenitai abaŋaanut kotoma otau loka ikoku:
Konye ibelai lukalecor ireŋearete neelwana kamakeŋ.
16
Ŋol loeroikini lokican adumunia amedake,
Ŋol da loeinakini lokabaran iboro, edolokini ŋol aibabanitoi.
17Kitoik akonikit, kiira akiro nuka lukacoa,
Kibwaik da ekonitau mama ejai akaijen.
18Naarai ejok arai irici kes kotomakon,
Arai icasito kaitukukon.
19Kojai amunonutukon neejai EJAKAIT,
ŋes ketejenunia lolo jo da.
20Mam kereka kewadikakinit jo akiro nuejokuka noi,
Nuka ainerun ka nuka aijen da?
21
Aitejenikini jo cut akiro nukabeit,
Tetere iboŋokini akiro nukabeit ŋul lukijukarito.
22
Siriŋasi lokican, naarai icana,
Karaida aroikin luiticanio korute.
23Naarai epurokini EJAKAIT kes,
Ido eŋatari aijarakec kaŋul kaluenasete.
24Sirikisipaper etuŋanan loenyunyurana;
Siriupasi ketuŋanan loisiopana:
25Kinyek aisisiaun ikerotin,
Ipoki aijarakon koic.
26Sirijaananas kaŋul kaluititiŋete akanin,
Kaŋul kaluebwoanarete lukapesenin:
27Arai imameete jo lutacakinet,
Kanukinyo ma eyaŋaaria ŋesi aperitikon kamakon?
28Sirikijul aanyunet naka eikor losek,
Nakesipokinete lukapapaakon.
29
Iany etuŋanan ekukurikinit aitaaritoike?
Ebwoi ŋesi kakonyen nuka ikabakan;
Mam ebwoi kakonyen nuka ipasoi.