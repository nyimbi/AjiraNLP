1
Kotema EJAKAIT Musa atiar, “Ejukakini Parao ka Misiri adiopetular bobo; akauloke kisiikini yes alosit; nakisiikinia yes alosit, kireŋeari cut yes kere. 2
Aso do kinere kaki nuka ituŋa ebe, ‘Kilip ŋolituŋanan eidunyeteke, ka ŋiniberu da aidunyeteke iboro luka epuesa, ka iboro luka esabu.’ ” 3
Koinak EJAKAIT ituŋa aminunio kakonyen nuka Imisirian. Bobo da kitopolooroi Musa kakwap nako Misiri, kakonyen nuka ikejaanakinak luka Parao, kakonyen da nuka ituŋa.
4
Kotema Musa atiar, “Inera EJAKAIT kwanata ebe, Alomari kidiŋ naka Misiri kidiŋebai: 5
Etwakete ikiyaik kere luko Misiri, ageun ka ekiyai loka Parao loiboie kajakanutuke, kiton ekiyai loka abulesit naejai kau kairieis; ka ikiyaik kere luka ibaren. 6
Ejaun aimony naepol anatar akwap kere nako Misiri, namam apeŋo ejauna naeriakatatar, mam da ejaun bobo naeriakakinotor. 7
Konye mam ekiŋok ipeni akeŋajep aluikin idwe luka Isirael, aluikin ituŋanan arai itiaŋ: tetere ijenunete kwape etiakitor EJAKAIT Imisirian ka Isirael. 8Ido epote ikejaanakinakakon lu kere mamaka, ekukumete kaneajai, kobalas ebe, ‘Konyou ijo, ka ituŋa kere lukitupito jo’: akaulo kaŋun alomari.” Koloma kaneajai Parao kanyunyura naepol. 9Kotema EJAKAIT Musa atiar, “Mam Parao kiirari jo; tetere etupui nukaumokinika kakwap nako Misiri.”
10
Kiswamata Musa ka Aaron nukaumokini ŋun kere kakonyen nuka Parao: kitogogoŋ EJAKAIT etau loka Parao, mam abu kisiik idwe luka Isirael alosit anyoun kakwapuke.