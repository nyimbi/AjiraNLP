1
Lo ŋes eroet loabeit ateker naka Manase; naarai ŋes arai ekiyai loka Yosep. Naarai arai Makir ekiyai loka Manase, papa loka Gilead, etuŋanan lokajiot, ŋes akorakinere Gilead ka Basan. 2
Abeit eroet idwe kere luka Manase luedeuna kwape ajaatar ikekiakec; idwe luka Abieser, ka idwe luka Kelek, ka idwe luka Asuriel, ka idwe luka Sekem, ka idwe luka Keper, ka idwe luka Semida: ŋul kes idwe lukiliok luka Manase okoku loka Yosep kwape ajaatar ikekiakec.
3
Konye Selopekad, okoku loka Keper, okoku loka Gilead, okoku loka Makir, okoku loka Manase, amameete idwe lusap, dimarai apesur: lu kes ikiroria luka adweke, Mala, ka Noa, ka Kogila, ka Milika, ka Tirusa. 4
Apotu kesi kikunyut akonyen nuka Eleasar esasedoti, akonyen nuka Yosua okoku loka Nun, akonyen da nuka ikapolok, kotemasi atiar, “Abu EJAKAIT kicorak Musa akorakin sio airumet kama ejaas iinacanakosi:” kanuka ŋun abu kokorak kes airumet kama ejaas iinacan luka papakec kwape ajaar aicorakinet naka EJAKAIT. 5Kobeata Manase atutubeta atomon, kogelara akwap naka Gilead ka Basan, naejai okekwa loka Yorodan; 6
Naarai adumunito adwe nuka Manase airumet kama ejaas odweke: akwap da naka Gilead arai naka odwe luka Manase kere luedeuna.
7Ageunit eikor loka Manase koAser kiton Mikimetat, loitei Sekem; kitor eikor akan nakoteten, kiton neajaas lueboiete koEn-tapua. 8
Korai akwap naka Tapua naka Manase: konye Tapua loejai oikor loka Manase korai loka idwe luka Epuraim. 9
Kijesar eikor kiton aguurut naka Kana, ari naka eŋalakimak naka aguurut: araas ireria lu luka Epuraim koreria luka Manase: ajai eikor loka Manase ari naka agolitomei naka aguurut, kosaŋ aŋolol: 10Kari naka eŋalakimak korau naka Epuraim, kari da naka agolitomei korai naka Manase, aŋolol ŋes arai eikorukec; kodolokis Aser kari naka agolitomei, ka Isakar kari nakokide. 11
Adumunit Manase kotoma Isakar ka Aser Bet-sean ka ireriake, Ibileam ka ireriake, ka lueboiete koDor ka ireriake, ka lueboiete koEn-dor ka ireriake, ka lueboiete koTaanak ka ireriake, ka lueboiete koMegido ka ireriake, kes amukuran auni. 12
Konye mam idwe luka Manase apotu kopedosi aireŋear lueboiete koreria kaŋul; konye kiketakinos Ikanaanin aiboi kakwap kaŋin. 13
Kosodi kanen, kegogoŋioto idwe luka Isirael, apotu kitaraut Ikanaanin ikeswamak lukailolitoi, komam ireŋearere kes cut.
14
Kotemasi idwe luka Yosep Yosua atiar, “Kanukinyo kitebea ijo eoŋ eroet ediopet, ka atutubet adiopet araun airumeteka, kwabo kirai isio ituŋa luipu, naarai kisirereŋ EJAKAIT sio kiton lolo?” 15Kotema Yosua kes atiar, “Arai iraasi yesi ituŋa luipu, koloto yesi amagoro, kojeput yesi kanen akwap naka Iperisin, ka Irepaim; naarai kididiŋikinit yes akwap nakiukon naka Epuraim.” 16
Kotemasi idwe luka Yosep atiar, “Kikadit isio akwap nakiukon: Ikanaanin da kere luiboiete kakwap naka aditot ejaas agalin nuka asua, ŋul luejaas Bet-sean ka ireriake, ka ŋul da luejaas aditot naka Yesereel.” 17Kotema Yosua ekal loka Yosep, ŋes Epuraim ka Manase atiar, “Iraasi yesi ituŋa luipu, epol da agogoŋ: mam kitebeo edioperoet bon: 18
Konye do eraun akwap nakiukon nakus; karaida kerai amagoro, ijepunete yesi ŋes, eraunos da awaitinike nukus: naarai ireŋearete yesi Ikanaanin, karaida kejaas kes agalin nuka asua, karaida kegogoŋ kesi.”