1
Kokaru lokikanyetekaoŋon loka Sedekia ekabaka loka Yuda, olap lokitomonet, kobu Nebukadaresar ekabaka loko Babulon ka akejore kere asurokin Yerusalem, kirigaut; 2kokaru lokitomonet kalodiopet loka Sedekia, kolap lokiwoŋonet, kapaaran nakikanyetekaoŋon naka elap, kocila ere. 3Kosodi kanen naerumiarere Yerusalem, kolomas ikapolok kere luka ekabaka loko Babulon, kiboikinos orute lokokidiŋ, kes Neregal-sareser, Samugar-nebo, Saresekim lokerai Rab-saris, Neregal-sareser lokerai Rabmag, ka ikapolok ice kere luka ekabaka loko Babulon. 4Kosodi kanen, keanyu Sedekia ekabaka loka Yuda, ka ikajiok kere, kokerata, konyout kotoma ore kuare, korot loka emanikor loka ekabaka, korute lokokidiŋ arwatatin aarei: koloma korot loka Araba. 5
Konye korukio ajore naka Ikaludean, kodolokis Sedekia kapuutona nuka Yeriko: kedaut aikamun, koyaŋaasi Ribula akwap naka Kamat, mama ejai Nebukadaresar ekabaka loko Babulon, kotubokinai akiro. 6Kosodi koarak ekabaka loka Babulon odwe luka Sedekia Ribula, kakonyeneke; koar da ekabaka loko Babulon isotia kere luka Yuda. 7
Ido kogorununoi akonye nuka Sedekia, koenai ŋes kirikoi, ayaŋaar Babulon. 8
Kicweata Ikaludean etogo loka ekabaka, ka itogoi luka ituŋa, kotiyatiyata arwatatin nuka Yerusalem. 9
Kosodi Nebusaradan ekapolon loka ikedarak aijoreor luasalito luka ituŋa luapianuna kore, ka luasiete da mamakeŋ, ka luasalito luka ituŋa luapianuna, koyaŋa Babulon. 10Konye kitasal Nebusaradan, ekapolon loka ikedarak, lukican kotuŋa, luamamei idiobore, toma akwap naka Yuda, koinak kes kapak kaŋin amanat nuka emusabibu ka imanikoria.
11Ido kicorak Nebukadaresar ekabaka loko Babulon Nebusaradan, ekapolon loka ikedarak, nuka Yeremia ebe, 12“Koyaŋa ŋes, kidari ŋes ejok, sirikiswamak nueroko; konye nukilimokini, ŋun iswamakini ŋes.” 13Aso kijuka Nebusaradan, ekapolon loka ikedarak, ka Nebusasiban lokerai Rabsaris, ka Neregal-sareser lokerai Rab-mag, ka ijaka kere luka ekabaka loko Babulon; 14
kijuka, kolemasi Yeremia kalaro naka ikedarak, kijaikis Gedalia okoku loka Akikam, okoku loka Sapan, ayaŋaar orekeŋ. Kosodi kiboioto kituŋa.
15Kobu do akirot naka EJAKAIT mama ejai Yeremia, naaenitere kalaro naka ikedarak, kobala ebe: 16
“Kolot, kolimok Ebed-melek Etiopiat ebe, ‘Inera kwanata EJAKAIT loka ajoresio, Edeke loka Isirael ebe, Koany, ayauni akakiro ore lo kanuka aronis, mere kanuka ajokis, ianyuni ijo da kes apaaran ya. 17Ebala EJAKAIT ebe, Konye kayuuni jo kapaaran kaya; ido mam kiinakinio akan naka ituŋa luikuriana. 18
Naarai ebala EJAKAIT ebe, Abeit ketajari jo, mam ekileŋ kiari; konye eraun aijarakon aŋatuna: naarai kimunokina eoŋ.’ ”