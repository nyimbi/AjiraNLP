1
Kokau kaŋun, kooŋo Yob akeituk, kiken akepaaran.
2Koboŋok Yob kotema atiar:
3
“Koolio do apaaran nakolo kauriere eoŋ,
ka akuare da nakinera atiar,
‘Epotio ikoku yenisapat.’
4Koraun apaaran ŋin amuton!
Kinyek Edeke aite ŋes ejai toma akuj,
Aica da kinyek ailiyaikin ŋes.
5
Konyarata amuton ka etoribe loka atwanare nakec,
Kiboikin edou tomake;
kitukurianata luisirionete kere apaaran.
6Koŋat amuton naejesi cucucuc akuare ŋin!
Kinyek aiyalama nepepe kapaarasia nuka ekaru;
kinyek alomar otiai loka ilapio.
7Koany, korau akuare ŋin arakan;
kinyek eporoto lokaiyalama adolokin.
8
Kikenoto ŋul luikenete apaaran,
luetemokino agwaun Lebiatan.
9Komutokoros aacer nuka aikamus:
komo aica, konye komam edumuni;
komam eseseni abukio nuka atupuruc;
10Naarai mam abu kogol ikekia luka akoik naka totoka,
karaida aibwa ican kakonyeneka.
11“Kanukinyo mam abu katwania ameun kakoik?
Kanukinyo da mam abu kajalia aijar naalomunia kakoik?
12Kanukinyo da keyuuniata akuŋin?
Kanukinyo da keyuuniata ikisin, tape anaki?
13Naarai kwana tikapere keliliŋ;
tikajotoor; kasodi aibworar;
14nepepe ka ikabakan ka ikenerunak luka akwap,
lukedukete ojeburun kanukec;
15arai nepepe kikapolok luajaas kesabu,
luelelebito itogoikec epuesa.
16Arai kwape ikoku yenikijecuna yenikibwaitai timam kajaun;
kwape imukerun lumam apotu koanyutu aica.
17Kaŋina ajoŋoosi ikaronok aitican;
kaŋina da ŋes ibworariata luilolonyito.
18Kaŋina ijakakaete ienan;
mam epupete eporoto loka eketwasaman.
19Ejaas ŋina ludidik ka lukapolok;
eosikin ebulesit kaneejai ejakaitike.
20
“Kanukinyo einakinia yenikican aanyun aica,
ka yenerieba kotau aanyun aijar?
21
Luimielas atwanare, konye komam edolokin;
luebokete adumun ŋes aitelekarit abar naibwaitai;
22luibwoŋas cut noi,
luiyalamasi, naepedoriata adumun ates.
23
Kanukinyo kiinakinia aica etuŋanan loibwaitai ekerot,
loabu Edeke kirigak eriga?
24Naarai ebuni eidinyika eriŋa enyama,
ebukunun agataka kwape akipi.
25Naarai kabunoki eoŋ ibore yeneyaloŋoŋi,
kadolok eoŋ ibore yenakurianar.
26Mam eboie ejok, karaida aiyamakina,
karaida aiyeŋun; konye kadolokis ican.”