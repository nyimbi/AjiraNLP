1Ejai aronis naabu kaanyu kokwap kakoloŋ, ido naelanirikinit ituŋa: 2
Etuŋanan loijaikinit Edeke abar, ka iboro, ka aibuses, tetere mam etwa niari kere nuimiela eketau, konye komam Edeke einakinit apedor ainyam kes, konye emoit enyami; ŋun eraas aamameak, ido ŋes adek naerono. 3
Arai keuri etuŋanan idwe akwatat, kobut da ikar luipu, kipuakaros apaarasia nuka ikekaru, konye komam eketau imonikin ajokis, ido komam enukio; abala eoŋ ebe, Ikoku yenikijecuna da itelekarit ŋes. 4Naarai ebuni ŋin kaamameak, elosi da kamuton, erapario da ekekiror kamuton; 5Bobo da mam eanyunit akoloŋ, kwabo mam ejeni; ibworari ŋin adepar ŋol. 6Eebo, karaida kebut ŋesi ikar elukumit irwan aarei, komam isiyalamikinit ajokis: mam kereka eboŋokinete kere aibois adiopet?
7
Aitaaritoi kere naka etuŋanan erai kanuka aitukuke, konye mam aiŋobeleke imonikin. 8Naarai itelekari biai lokacoa ebaŋ? Inyo bo da ejai lokican loejeni alosit kakonyen nuka lukajarak? 9Asesen kakonye ŋes itelekarit airimirim naka aiŋobel: ŋun da eraas aamameak ka ainyam ekwam.
10
Ŋin yenikeiau, emaikinitai ekekiror sek, ejenio ebe erai etuŋanan: kwabo mam epedori aitepeg ŋol loitelekarit ŋes kagogoŋ. 11Naarai ejaas akiro nuipu nuiyatakinete aamameak, iŋarakinete etuŋanan biai? 12
Naarai iŋai ejeni luibusakinito etuŋanan kaijarake, apaarasia kere nukaijarake naatai nuebusio kwape etoribe? Naarai iŋai epedori alimokin etuŋanan nuejaunos atupanakin ŋes kokwap kakoloŋ?