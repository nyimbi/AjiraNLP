1Kotema EJAKAIT Musa atiar, 2
“Kolimok idwe luka Isirael koboŋosi kau, kidukuroto kiŋaren ka Pi-kakirot, kidiŋ ka Migidol ka aŋolol, kiŋaren ka Baal-sepon; idukurete ariri naka aŋolol. 3
Etemari Parao nuka idwe luka Isirael ebe, ‘Etotoliki kes akwap, agoloo amodiŋ.’ 4
Etogogoŋi eoŋ etau loka Parao, etupuni kes; adumuni eoŋ aibuses kaneejai Parao ka ajoreke kere; ejenunete da Imisirian ebe arai Eoŋ EJAKAIT.” Kiswamata kwaŋin.
5Aponi kolimokinai ekabaka loka Misiri ebe, “Akerata ituŋa.” Kibelokin etau loka Parao ka loka ikekejaanakinak mama ejaas ituŋa; kobalas ebe, “Inyo bo yen yenikisub, aisiikin Isirael anyoun kaijaanakin oni?” 6Kitemok agalike, kouparos ka iketuŋa: 7Koyaŋa agalin akwat akanykape nuseuna, ka agalin kere nuko Misiri, ka ijaka ayait kes kere. 8
Kitogogoŋ EJAKAIT etau loka Parao ekabaka loka Misiri, kibwapak idwe luka Isirael: naarai alomarete idwe luka Isirael kakan naarioro. 9
Kibwapakis Imisirian kes, ibalasin kere ka agalin nuka Parao, ka ikebwanenokoke ka akejore, kodolokis kes idukurete ariri naka aŋolol, owai loka Pi-kakirot, kiŋaren ka Baal-sepon.
10
Keapia Parao, kiteluos idwe luka Isirael akonye, ido koany, kokubokinos Imisirian kes; kokuriakaros noi: komonyata idwe luka Isirael mama ejai EJAKAIT. 11
Kobalas Musa ebe, “Kanu emameatar atesin koMisiri, ŋes kiyaunia sio atwakikin modiŋ? Kanukinyo kiswamakinia sio kwana, aitolomun sio koMisiri? 12
Mere na ŋes akirot nakibala isio jo koMisiri ebe, ‘Kinyeinai sio kejaanakis Imisirian?’ Naarai ejok aijaanakin Imisirian itia atwakikin modiŋ.” 13
Kobala Musa ituŋa ebe, “Sirikikuriakaros, kobwaata kopalarito, koanyutu aitajar naka EJAKAIT, nakiswamakini yes lolo: naarai Imisirian luianyunete lolo, mam bobo ianyunete kes ikar kere. 14
Kijiikini EJAKAIT yes, kililiŋete yesi da.”
15Kobala EJAKAIT Musa ebe, “Kanukinyo imonyia mama ajai? Kolimok idwe luka Isirael kolototo kiŋaren. 16
Kitonyou ijo ebelakon, korio akanikon aŋolol, kotiak ŋes; itorete idwe luka Isirael kidiŋ kaŋolol neeonit. 17
Ka eoŋ da, koany, etogogoŋi itauon luka Imisirian, edoete atupite kes; adumuni eoŋ aibuses kaneejai Parao, ka ajoreke kere, kagalinike, kokebwanenokoke da. 18Ejenunete Imisirian ebe arai Eoŋ EJAKAIT, naadumunia aibuses kaneejai Parao, kagalinike, kokebwanenokoke da.”
19
Konyou emalaika loka Edeke loeŋarenikinit ajore naka Isirael koboŋo kaukec; konyou epir loka edou koiŋarenekec, kobwo kokaukec: 20
Kobu kosipokin kidiŋ ajore naka Imisirian ka ajore naka Isirael; kojai edou ka amuton, konye kocaik kuare: mam kwi apotu kodolokis ŋul akuare kere.
21
Korio Musa akekan aŋolol; kitukut EJAKAIT ekwam lokokide loegogoŋ aitoboŋor aŋolol akuare kiya, kitarau aŋolol akwap naeonit, kotiakas akip. 22
Kolomasi idwe luka Isirael kidiŋ aŋolol neeonit: kosubito akip kamakec bala arwatat kakan nakoreten, kakan da nakokediany. 23Kotupasi Imisirian, kolomasi akaulokec kidiŋ aŋolol, ibalasin kere luka Parao, ka agalinike, ka ikebwanenokoke. 24Kosodi kanen kotoma akwenyunet naka tupuruc, kosesen EJAKAIT ajore naka Imisirian kotoma opir loka akim ka edou, kisiyaloŋoŋ ajore naka Imisirian. 25Kisipok akokoron nuka agalinikec, kireŋeata kolanirikinito; tape ebalas Imisirian ebe, “Kakerata kakonyen nuka Isirael; naarai itijie EJAKAIT Imisirian kanukec.”
26Kotema EJAKAIT Musa atiar, “Korio akanikon aŋolol, tetere eboŋokinete akip oMisirian, agalinikec, ka ikebwanenokokec.” 27
Korio Musa akekan aŋolol, Koboŋok aŋolol kagogoŋuke napiwalari; kokerata Imisirian; kilakilakak EJAKAIT Imisirian kidiŋ aŋolol. 28
Koboŋut akip, korapasi agalin ka ikebwanenok, ajore kere naka Parao naabu koloma aŋolol kokaukec; mam abu kosalak ediopet kakesi. 29
Konye kitcro idwe luka Isirael neeonit kokidiŋ aŋolol; kosubito akip kamakec bala arwatat kakan nakoteten ka nakokediany da.
30
Kwaŋin kitajar EJAKAIT Isirael kapaaran kaŋin kakan naka Imisirian; koany Isirael Imisirian etwakito kariri kaŋolol. 31
Koany Isirael aswam naepol naeswamakini EJAKAIT Imisirian, koyoŋata ituŋa EJAKAIT: kiyuut EJAKAIT ka Musa ekejaanakinanike.