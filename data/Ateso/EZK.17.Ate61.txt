1Kobu akirot naka EJAKAIT mama ajai ebe: 2“Okoku loka etuŋanan, kolim asogol, kiner awarag mama ejai ekek loka Isirael: 3
Kiner ebe, Inera kwanata Ejakait EDEKE ebe: Abu emorukaalet loepol lokejaas abebenoka nuepolok ka akopir nueojak, loeleleba ajul, loka ijesesia luipu kobu Lebanon, koyaŋa aidi naka eres: 4kobila nakokuju naka aibutunetake, kodaka akwap naka agwelanar; kibwaik ore loka ikagwelanarak. 5
Koyaŋa da ikinyom luka akwap kira alup nupusuk, abu kosipok neajaas akipi nuipu, Kibwaik kwape aderut. 6Kopoloor, koraun emusabibu loepesit kouriana, kibelokinos atenueikike mamake, kojaas aliasioke kwapuke. Aso koraun emusabibu, kopet atenun, kolibi akidikidin.
7“Kejai da emorukaalet ece loepol, lokejaas abebenoka nuepolok ka ajul nuipu: ido koany, kitukud emusabibu ŋol akeliasio mamake, kolibi atenueikike abear neejai, tetere icocoi. Kouko kapanya nueraitai, 8kiraik alup nuejok neajaas akipi nuipu, tetere epesi atenun, ido kora araito, koraun emusabibu loejok. 9
Kiner ebe, Inera kwanata Ejakait EDEKE ebe: Isirereŋio? Mam kereka erutuni ŋesi aliasioke, kodeŋ akeraito, tetere erinyori? Tetere erinyorete akekwi kere nuepalal nuelibunete; mere kanuka agogoŋ naepol karaida kanuka ituŋa luipu arutun akelias. 10
Eebo koany, kiraikin, isirereŋio? Mam kereka erinyori cut, kijaŋ ekwam lokokide? Erinyori kotoma apanya nuapolokini.”
11Bobo da kobu akirot naka EJAKAIT mama ajai ebe, 12
“Kolimok ekek lokepali ebe, Mam kereka ijenete apolou naka akiro kaŋun? Kolimok ebe, Koany, abu ekabaka loko Babulon kobu Yerusalem, kikama ekabakake, ka ikapolokoke, koyaŋau kes neajai Babulon. 13
Koyaŋa ediopet kaur naka ekabaka, kitutukoto kaŋes aitutuket; ido kisiyapo ŋes. (Koyaŋa ikagogoŋok luka akwap: 14
aitisil ajakanut, kinyek adakara, konye kicat kanuka airic aitutuketeke.) 15
Konye kipaliik kiyakia ikekiyakia Misiri, koinakinai ibalasin ka ituŋa luipu. Isirereŋio kereka ŋes? Ekui tope ŋol loiswamai nuikote nen? Ebili aitutuket, kosodi aiku? 16
Ebala Ejakait EDEKE ebe, Kwape ajaria, abeit etwanikini loamwaŋi aiyapositike, kobili akeitutuket, kidiŋ Babulon, aibois neiboio ekabaka lokitarau ŋes ekabaka. 17
Kwabo mam Parao ka akejore nakagogoŋ ka ekekodet loepol iŋarakinete ŋes kojie, naitutuoto itutio, edukete abwasin amudiaria ituŋa luipu. 18
Naarai amwaŋ aiyaposit ka aibil aitutuket; ido koany, itogogoŋit kakanike, konye eswama ŋun kere; mam ekui. 19Aso do inera kwanata Ejakait EDEKE ebe: Kwape ajaria, abeit aiyapositika naabu komwaŋa, ka akaitutuket nakebili, etodolikini akouke. 20
Aloki ekaboi mamake, ipoki akatacit, ayaŋauni Babulon, kipuri kaŋes kaŋina kanuka akediakaret naadiakarit kamakaŋ. 21
Ibiroros ikakerakake kere lukorioŋetake kere kekileŋ, isiarisiario ŋul kere luideunos kokwamin kere: ijenunete do ebe eoŋ EJAKAIT ener.”
22
Inera kwanata Ejakait EDEKE ebe: “Alemari eoŋ aidi naicelelei naka eres, ebwaikini; abilanari kotoma nukokuju nuka aibutunetake, naenonok, ka aira kuju oroŋat loeoj loimukurur. 23
Eraikini oroŋat loimukurur loka Isirael: elibi ŋesi atenun, ka aira araito, eraun eres loejok: iboiete akweny nuka iponesio kere kotolim loka atenueikike. 24Ejenunete ikito kere luka ais ebe eoŋ EJAKAIT etisili ekitoi loeoj, etopoloo ekitoi loeuriana, esirinyori ekitoi loepesit, esilibi da ekitoi loeonit. Eoŋ EJAKAIT ener, eswama da.”