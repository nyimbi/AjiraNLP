1
Ecokie Musa esipan loka ekamuranike Yetero, esasedoti loka Midian: komea esipan kau kamodiŋ, kodol moru loka Edeke, Koreb. 2
Kitaanyikin emalaika loka EJAKAIT Uŋes, kotoma aŋajep naka akim kokidiŋ kekiot: kosesen, ido koany, anoki akim kokiot, komam ekiot idopori. 3
Kobala Musa ebe, “Kamana ber, kaany akirot na naepol, namam ekiot idoporia.” 4
Keanyu EJAKAIT ŋes emanuni aanyun, konyarau Edeke Uŋes kokidiŋ okiot kiner ebe, “Musa, Musa.” Kii ebe, “Eoŋ lo.” 5
Kobala ebe, “Sirikikuny ne: kolaca akonimuk kakejenekon, naarai aibois naibwoia erai akwap nakalaunan.” 6
Kiner bobo ebe, “Eoŋ Edeke loka papakon, Edeke loka Aburaam, Edeke loka Isaak, Edeke loka Yakob da.” Kibwa Musa akekonyen; naarai abu koyoŋ asesen Edeke.
7
Kiner EJAKAIT ebe, “Aany cut aiticanio naka ikatuŋa luejaas Misiri, eira akeceimony kanuka ŋul kaluitwasamaete kes; naarai ajeni ikececan: 8
Adokunit ayuun kes kakan naka Imisirian, aitonyoun kes kakwap kaŋin aitolomar akwap naejok, naelal, akwap naeleleete akile ka esik; aibois naka Ekanaanit, ka Ekitit, ka Emorait, ka Eperisit, ka Ekibit, ka Eyebusit. 9
Aso koany, kadoloki aimony naka idwe luka Isirael: bobo da aany aroikinit naeroikinitotor Imisirian kes. 10
Bia do, keyakia neejai Parao, kitolom ikatuŋa idwe luka Isirael koMisiri.” 11
Kobala Musa Edeke ebe, “Iŋai bo eoŋ, loalosi neejai Parao? aitolomun idwe luka Isirael koMisiri?” 12
Kotema atiar, “Abeit ajaenena Eoŋ kajo; ido na ŋes aanyunet nakitejenuni jo ebe Eoŋ keyakiarit: naidaunia aitolomun ituŋa ŋul koMisiri, ijaanakinete Edeke komoru kalo.”
13
Kotema Musa Edeke ebe, “Koany, naadolokinio eoŋoŋ idwe luka Isirael, kalimokin kes ebe, ‘Edeke loka lukapapaakus ŋes keyakunit mama ijaas yesi’; kes da keŋisete eoŋ ebe, ‘Ekekiror iŋai?’ alimokini kes biai?” 14
Kobala Edeke Musa ebe, “AJAI KWAPE AJAAR.” Kobala ebe, “Ilimokini idwe luka Isirael ebe, ‘AJAI ŋes keyakunit mama ijaas.’ ” 15
Kobala Edeke Musa ebe, “Ilimokini idwe luka Isirael ebe, ‘EJAKAIT, Edeke loka lukapapaakus, Edeke loka Aburaam, Edeke loka Isaak, Edeke loka Yakob da, ŋes keyakunit mamakus’: ŋol ŋes ekakiror ikar kere, ŋin da ŋes aiituneteka anatar aturio kere. 16
Kolot, kotukonok imakio luka Isirael nepepe, kolimok kes ebe, ‘EJAKAIT, Edeke loka lukapapaakus, Edeke loka Aburaam, loka Isaak, loka Yakob da, ŋes abu ketaanyikinkobala ebe, “Abeit kaanyana yes, aany nukiswamanakinio koMisiri: 17
ŋes abalar atiar, Ketolomuni yes kaiticanio naka Misiri alomar akwap naka Ekanaanit, ka Ekitit, ka Emorait, ka Eperisit, ka Ekibit, ka Eyebusit, akwap naeleleete akile ka esik.” ’ 18
Iirarete ekoniporoto: ibuni ijo ka imakio luka Isirael, mama ejai ekabaka loka Misiri ilimokinete ebe, ‘Abu EJAKAIT, Edeke loka Iburanian keriamunos kasio; aso keŋaiŋait, kisiikinai kaloto alosit naka apaarasia auni toma amodiŋ; ainakin asuban neejai EJAKAIT Ekosideke.’ 19Ajeni kojokan ebe, mam ekabaka loka Misiri kisiikini yes alosit, eebo, karaida kakan nakagogoŋ. 20
Ariori eoŋ da akakan, kasodi aidany Misiri kere kaumokinetaka kere nueswamai kokidiŋikec: kokau kaŋun kisiikini yes alosit. 21
Ido ainilini ituŋa ŋul aminunio kakonyen nuka Imisirian: aso nainyounioto, mam inyounete atitai: 22
Konye ilipi ŋiniberu akeidunyet, ka ŋin da naiboie kotogoke, iboro luka epuesa ka iboro luka esabu, ka igoen: isirete ikusidwe lusap ka lupesur; ido iŋasete Imisirian.”