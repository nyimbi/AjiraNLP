1
Kolimok Akab Yesebel kere nueswama Eliya, ido kwape aaria inabin kekileŋ. 2
Kosodi Yesebel aijukar ekiyakia neejai Eliya ebe, “Keswamakis idekesio eoŋ kwaŋin, ka adepar da, arai mam moi esawa kwape kalo eoŋ etusubit akoniijar bala aijar naka ediopet kakesi.” 3Kepupu ŋun, konyou, kolot kanuka akeijar, kobu Beer-seba, loerai loka Yuda, kitasal ekekejaanakinan kaŋina.
4
Konye ŋes elopet kolot alosit naka adiopepaaran amodiŋ, kobu, kiboikin otolim loka erotem: kilipakin bon atwanare; kobala ebe, “Edolit; wu EJAKAIT, kolema akaijar; naarai mam eoŋ ajokuna adepar lukapapaaka.” 5
Koper kojotoor kotolim loka erotem; ido koany, kotiro emalaika ŋes, kotema ŋes atiar, “Konyou, konyam.” 6Koŋolia, ido koany, kejai emugati loapeitoi katotol eiduny kakouke, ka atany naka akipi, Konyam komat, kopere bobo. 7Kobu emalaika loka EJAKAIT irwan nakiareit, kotiro ŋes, kotema atiar, “Konyou, konyam, naarai elwana noi akonilosit.” 8
Konyou konyam komat, kolot kagogoŋ naka inyamat kaŋul apaarasia akaisaoŋon ka akuaresia akaisaoŋon kiton Koreb, moru loka Edeke.
9
Kodol abua, kopere nen; ido koany, kobu akirot naka EJAKAIT neejai ŋesi, kotema ŋes atiar, “Eliya, inyo bo iswamai ijo kane?” 10
Kotema atiar, “Kerumit noi ekokote kanuka EJAKAIT, Edeke loka ajoresio; naarai ajalata idwe luka Isirael aitutuketekon, atiyaikis itemwanakon, aarata inabinokon kekileŋ: eoŋ, eoŋ bon asal; emoete da akaijar amudiar.” 11
Kotema atiar, “Kolom, kobwo komoru loka EJAKAIT.” Ido koany, kotubor EJAKAIT, kodi ekwam loepol loegogoŋ iroŋan, kobwaŋabwaŋ atiiban kakonyen nuka EJAKAIT: konye komamei EJAKAIT kokwam: akaulo kekwam amaran naka akwap; konye komamei EJAKAIT kamaran naka akwap. 12
Akaulo kamaran naka akwap akim; konye komamei EJAKAIT kakim: akaulo naka akim eporoto loedit loeyamakina. 13
Kosodi, kiira Eliya, kimuko akekou kegoeke, koloma, kobwo neelomarere abua, Ido koany, kobu eporoto mama ejai ŋesi ebe, “Eliya, inyo bo iswamai ijo kane?” 14Kotema atiar, “Kerumit noi ekokote kanuka EJAKAIT, Edeke loka ajoresio; naarai ajalata idwe luka Isirael aitutuketekon, atiyaikis itemwanakon, aarata inabinokon kekileŋ; eoŋ, eoŋ bon asal; emoete da akaijar amudiar.” 15
Kotema EJAKAIT ŋes atiar, “Kolot, koboŋo korotokon kiton amodiŋ naka Damasiko: kidol, kinyonyoik Kasael akinyet araun ekabaka loka Suria: 16
Kinyonyoik da Yeku okoku loka Nimisi akinyet araun ekabaka loka Isirael: kinyoinyoik Elisa okoku loka Sapat loka Abel-mekola akinyet araun enabi aiboisikon. 17
Kosodi kanen, ŋol loekui ekileŋ loka Kasael eari Yeku: ŋol da loekui ekileŋ loka Yeku eari Elisa. 18
Konye edeuni eoŋ ilukumin ikanykaarei koIsirael, akuŋin kere numam ekukonokina Baal, ka ŋiniituk kere namam enuit ŋes.”
19Aso abu ŋesi konyou kanen, kodum Elisa okoku loka Sapat, ekoriei, kejaas ajookon atomon ka nuarei kiŋarenike, kejai ŋesi ka nakitomonet kaarei: kitor Eliya neejai ŋesi, kocakak ŋes ekegoe. 20Kinyek imoŋin, koker atupit Eliya, kotema atiar, “Keŋaiŋait, kisiikinai kanu papaka ka totoka, kasodi konyet eoŋ atupun jo.” Kotema ŋes atiar, “Koboŋo; naarai inyo bo keswamak eoŋ jo?” 21
Koboŋo katupit ŋes, koyaŋa imoŋin luka ajookot, koar kes, kipo akecekiriŋ kakito nuka imoŋin, koinak ituŋa, konyamata, Kosodi ŋesi anyoun, kotupa Eliya, kijaanak ŋes.