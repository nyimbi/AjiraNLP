1Kobu bobo akirot naka EJAKAIT mama ajai ebe: 2
“Okoku loka etuŋanan, kolimok ekapolon loka Turo ebe, Inera kwanata Ejakait EDEKE ebe:
Naarai ekeun ekonitau,
Ibu da kiner ebe, ‘Arai eoŋ edeke,
Eboiei koicoloŋ loka Edeke,
Kokidiŋ kaŋololin’;
Kwabo irai etuŋanan, mere Edeke,
Karaida itupusit ijo ekonitau bala etau loka Edeke:
3
Koany, irai ijo lokacoa aitelekar Daniel;
Mam kimunonikinitai jo nukaiyeiyea kere.
4Kanuka acoakon ka ajenunikon idum abar,
Idum da esabu ka epuesa
Kotoma aiŋadisiakon:
5
Kanuka acoakon naepol, ido kanuka agwelanarikon
Iyatanak abarakon,
Ekeun da ekonitau kanuka abarakon.
6
Aso do inera kwanata Ejakait EDEKE ebe:
Naarai itupusit ijo ekonitau Bala etau loka Edeke;
7
Aso koany, ayauni imo asurokin jo, Lusogim luka atekerin:
Eutunete ikecekileŋa
Asurokin ajokis naka acoakon,
Emunaarete amwekimwekekon.
8Kijesarete jo kiton Aipany;
Itwani atwanare naka ŋul kaluearitai,
Kotau loka aŋololin.
9Iriŋa kereka ijo inera ebe, ‘Arai eoŋ Edeke,’
Kakonyen nuka yenikiari?
Kwabo irai etuŋanan, mere Edeke,
Kakan naka yenikimusuŋi.
10
Itwani atwanare naka lumam ekepitai Kakan naka imo,
Naarai ebala Ejakait EDEKE ebe,
Eoŋ ŋes ener.”
11Bobo da kobu akirot naka EJAKAIT mama ajai ebe: 12
“Okoku loka etuŋanan, kokuudianik ekabaka loka Turo, kolimok ŋes ebe, Inera kwanata Ejakait EDEKE ebe:
“Ibu ijo korai aanyunet naka etiai,
Ileleba acoa, idoliorit kajokis.
13
Ijai kolo toma Eden, emanikor loka EDEKE;
Kerai ŋinimoru naketiai arapetekon,
Asadia, atopasit, ka daimod.
Aberulo, naemelomelot, ka ayaseper,
Asapiro, emeralid, ka karubunikol;
Iminanakinitai kesabu loegerer.
Kitemonokinitoi kapaaran nakisubunere.
14
Abu kebwaik jo nepepe kekerubi loidari loinyonyoikinitai akinyet;
Ibu kojai oroŋat lokalaunan loka Edeke;
Kirimi kokidiŋ amor nuka akim.
15Ibu kodolit korotinikon
Ageun kapaaran nakisubunere,
Aitodol neatakanuniata numam adolit kamakon.
16Kanuka aipues naka agwelanarikon,
Kilelebi akaje, idiaka;
Ŋes kacakaria jo kwape yenemunaara
Anyoun koroŋat loka Edeke;
Kireŋea jo ekerubi loidari
Kokidiŋ kamor nuka akim.
17
Ekeun ekonitau kanuka ajokisikon;
Kimuna acoakon kanuka amwekimwekekon:
Kacaka jo kiton akwap,
Keperik akonyen nuka ikabakan,
Tetere kisesenete.
18
Kanuka aipues naka numam adolitekon,
Kanuka numam adolit nuka agwelanarikon,
Imunaa aiboisiokon nukalaunak:
Kanuka ŋun etolom akim kokidiŋikon,
Kitisisi jo, ketuluo ekurwon kakwap,
Kakonyen nuka ŋul kere lukisesenete.
19Kiumokinete ŋul kere
Lukijenete jo kotoma otuŋa:
Iraun etasuro, mam bobo ijaun.”
20
Kobu akirot naka EJAKAIT mama ajai ebe: 21
“Okoku loka etuŋanan, kite Sidon, kodwarak ŋes, 22
kiner ebe, Inera kwanata Ejakait EDEKE ebe:
“Koany, arai eoŋ lokasurupikon, ijo Sidon;
Ketopoloor kokidiŋikon,
Ejenunete do ebe arai eoŋ EJAKAIT.
Kadau aitodolikin itubesia kamake,
Ketalaun kamake.
23
Naarai eyakikini ŋes atular
Ka aokot korotinike;
Ibirokinos luimusuŋitai kidiŋike,
Kanuka ekileŋ loirimori ŋes kowaitin kere,
Ejenunete do ebe arai eoŋ EJAKAIT.
24
“Mam bobo ejaununete ikodokodo lueremeremete ekek loka Isirael, karaida ikukwa luisiriebete ŋul luirimorete kes, luiswamakinete kes nukepali. Ejenunete do ebe arai eoŋ Ejakait EDEKE.
25
“Inera kwanata Ejakait EDEKE ebe: Naadaunia atukonokin ekek loka Isirael kotoma otuŋa kama isiarakina, ketalaun kamakec kakonyen nuka atekerin, kosodete iboikinos akwapukec nakainakinit ekabulesit Yakob. 26
Iboikinos nen inapakina; eebo, edukete itocoi, iraete imanikoria luka emusabibu. Iboiete inapakina, kadau aitodolikin itubesia kama kaŋul kere luiswamaete nukepali kowaitin kere. Ejenunete do ebe arai eoŋ EJAKAIT Ekecedeke.”