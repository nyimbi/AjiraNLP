1
Kibwaik arupepe aitukukon.
Ebuni kwape emorukaalet asurokin etogo loka EJAKAIT:
Naarai ebucasi aitutuketeka,
Adiakasi da ikakisila.
2
Kamonyete eoŋ ebe,
Ekadeke, isio Isirael kijeni jo.
3Acaka Isirael ŋin naejok:
Erukio lokasurup ŋes.
4
Apotu kodakakis ikabakan, konye mere kanukaŋ;
Aseut ikapolok, komam eoŋ ajeni:
Eswamaut aputosia nuka epuesakec ka esabukec,
Tetere egelario.
5
Acaka ŋesi itaokokon, ijo Samaria;
Enepu akanyunyura aluikin kes:
Iwori bo edolokinioto aseganut?
6Naarai ebuni ŋin da koIsirael.
Ekeswaman ŋes asubi, mam ŋin erai Edeke:
Eebo, ebilibilun itaok yenika Samaria.
7Naarai eyeete ekwam, esakete ca etapipirio:
Emameete ŋes akima karaida atinoi;
Mam ekokuunete aluŋuren;
Konye karaida ekokuunete,
Ilikorete do imo.
8Elikor Isirael:
Ejaas kwana kotoma atekerin
Kwape ibore yenimam isiyalamikinit.
9
Naarai aloto Asuria kwape atuko naelosi abonipe:
Eropi Epuraim ipaelon.
10
Eebo, karaida eropete ikegaŋak kotoma atekerin,
Kwana atukonokini eoŋ kes;
Tetere epalarete nediokasilon
Kainyonyoikin ekabaka ka ikapolok akinyet.
11Naarai asub Epuraim itemwan luipu adiakia,
Eraas mamake itemwan luka aidiak.
12
Karaida kewadikaki ŋes ikakisila ilukumin itomon,
Imarakinitai araut lukimo.
13Eminasi asuban;
Einakinete asuban nuka akiriŋ, enyamete da;
Konye mam EJAKAIT ecamuni kes:
Iituni kwana numam adolitekec, Iticani kanuka aronisiokec;
Eboŋorete kesi Misiri.
14
Naarai emurwok Isirael Ekasubanike,
Abu koduk itogoi lukapolou;
Eyatak Yuda ireria luebwaitai:
Konye ejukakini eoŋ akim oreriake,
Idopori itogoi luegogoŋ.