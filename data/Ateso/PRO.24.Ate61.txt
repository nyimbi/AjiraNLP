1Sirikikokotik ituŋa lukaronok,
Karaida aiŋobel ajaun kakes.
2Naarai inerunete ikecetauon emwaŋit,
Inerasi akeceituke da nukameŋeranut.
3Edukio etogo kacoa;
Iticasio da kajenun.
4Aijen da isilelebi agolaike,
Kabara kere naka akais nuipu ka naisiyalamikinit.
5Egogoŋ etuŋanan lokacoa;
Eebo, iyatanakini etuŋanan lokaijen apedor.
6Naarai ijii ekonijie kaiŋarenikinio nakacoa:
Kaipues da naka ikenerunak ejai ainapakin.
7Ikiara acoa mam ebaŋ edolokini:
Mam ewooŋi akeituk korute.
8Loepeleikini aswam aronis
Emaikinete ituŋa emeŋerana.
9
Awomisioit nakabaŋaanut ŋes aronis:
Ekamwaŋan da ŋes loketal neejaas ituŋa.
10Arai kiilor kapaaran naka ican,
Edit akonigogoŋ.
11
Koyuununei ŋul lueyaŋaario atwanare,
Kitikok da ŋul luiriaŋaros aario.
12
Arai kitemari ebe, “Koany, mam kijenunit ŋin,”
Ŋol loitemi itauon mam kereka eomoomoi?
Ŋol loerici aijar, mam ejeni?
Mam da etacakini ŋolituŋanan kwape ejaar akeswam?
13Okokuka, konyamenenei esik loka ao, naarai ejok;
Akekape da, nuejijimikinete akonianyigol.
14Kojenu da kwaŋin acoa kotoma otaukon:
Arai kidum ŋes, ejaun eropit,
Mam etwaniari da amunokon.
15Ijo etuŋanan lokaronon, sirikiperu etogo loka ekadoliton;
Sirikiŋat akeibois naiyenununa.
16
Naarai ibironori etuŋanan lokadoliton aatenak akanykaarei, enyoununei da:
Konye elatarete ican lukaronok.
17Sirikibwoŋak lokasurupikon naibiroror,
Kinyek ekonitau aiyalamikin naelatakinere ŋes kwap:
18Kinyek EJAKAIT aanyun, kosodi akadakin,
Kibelok akenyunyura anyoun kamakeŋ.
19Sirikiyaloŋoŋ kanuka luiswamaete aronis;
Sirikikokotik lukaronok:
20
Naarai mam ekaronon edumuni eropit;
Itudeŋio atala naka ekaronon.
21
Okokuka, koyoŋenenei EJAKAIT ka ekabaka:
Ido siriupananas kaŋul kaluekotosi ailoconokin:
22Naarai itiunete epolakec;
Iŋai bo da ejeni amudiariokec?
23
Nu da nuka lukacoa.
Mam ejok atiakit ituŋa kotube.
24
Ŋol loetemari lokaronon atiar, “Idolit ijo”;
Ikenete ŋes ituŋa, elaete ŋes atekerin.
25Konye iyalamas ŋul luitoronete ŋes,
Edolokini da kes arereŋ naejok.
26Aituk naebonokini ejok ŋes enui.
27Kitemonok akoniswam kokiŋa,
Kitemok ekonimanikor;
Kosodi konyet aiduk ekonitogo.
28
Sirikiraun ekajenan aluikin eidunyetekon komam akirot;
Ido sirikiŋala kaitukukon.
29
Sirikitema ebe, “Eswamakini ŋes kwape keswamakinia eoŋ;
Atacakini ŋes kwape ajaar akeswam.”
30Abu keriria emanikor loka loeloŋwana,
Emanikor da loka emusabibu loka ŋol kaloemamei aijen;
31
Ido koany, ebwaŋunito ikukwa kere,
Iswapito ikodokodo,
Etiyaara arwatatake nakamor.
32Kasodi aanyun, kaomoom noi jokan:
Kaany, ketuutoor.
33
“Ajo nuikidioko, ailuranar naedit,
Ailokony akanin nepetai arior ajotoor”:
34Kwaŋin kibunokini jo ailwaritoi kwape ekerurwon;
Ka eipudikon da kwape etuŋanan loekapit ebuku.