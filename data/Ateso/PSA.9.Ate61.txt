Loka Ekapolokiton lueruos; aruo naka Mut-laben. Esabuli loka Daudi
1Emalaenenei EJAKAIT kekatau kere;
Etodianari aswamisiokon kere nukaumokin.
2Eyalamanakin, alakanar kotomakon;
Ayeenenei aiturit ekonikiror, wu Jo Loijai kuju kakuj.
3Nacbonoriata lukasurupoka kau, Iguikinos, emudiaros kakonyenekon.
4Naarai ibu ijo kitodolo akabeit ka akiroka;
Ibu kiboikin oicoloŋ aitub kadolit.
5
Ibu kitoron atekerin, komudia ikaronok,
Komwata ikiroriakec ikar kere.
6Adaunos lukasurupo, asilikis ikar kere;
Ireria da lukiweliweli,
Amudiar aiitunetekec mudic.
7
Konye iboienenei EJAKAIT erai ekabaka ikar kere:
Etemonoki eicoloŋoke atubokinia.
8Etubokini akwapisinei kere kadolit,
Einakini ituŋa etube kotoma abeit.
9Eraun EJAKAIT aŋopis naka luereitai,
Eebo, aŋopis kapakio nuka ationis:
10
ŋul da luejenete ekonikiror kimunonenos;
Naarai ijo, EJAKAIT, mam ijalakinit ŋul lukimoete.
11Koyeoto aiturit EJAKAIT, loiboie koSion; Kolimonokis ituŋa akeswamisinei.
12Naarai iŋol loiburai aokot iituni kes:
Mam imurwokini aimony naka lukibakor.
13Kitimoi, wu EJAKAIT;
Koany aiticanitoika naketaanyut lukalaito,
Ijo lokitonyouni eoŋ korutei luka atwanare;
14
Tetere etodiari aituriokon kere:
Korutei luka akoku naka Sion,
Ebwonenena kotoma aitajarakon.
15Ebirokinos atekerin toma aipany nakebokete:
Epok akecekeiu kikulepek kotoma atacit nakelokete.
16
Etejenun EJAKAIT elopet, adau etube:
Epok yenikaronon kotoma aswam naka akaninike kilopet.
Sela.
17
Eboŋorete ikaronok Okatwak,
Kes atekerin kere nuemurwokis Edeke.
18
Naarai mam luilwaritos imurwokinio apaarasia kere,
Karaida amun naka luitasonos mam eoliori ikar kere.
19Konyou, wu EJAKAIT, kinyek ituŋanan aipikor:
Kotubokinai atekerin kakonyenekon.
20Kitukurian kes, wu EJAKAIT:
Kojenut atekerin ebe eraas ituŋa atai!
Sela.