1Kotema EJAKAIT Musa atiar, 2“Kinera kidwe luka Isirael, kolema kamakec ibelai, ediopet kanuka ŋiniteker naka lukapapaakec, loka ikapolokokec kere kwape ejaatar atekerin nuka lukapapaakec, ibelai itomon ka luarei; kiwadik ekiror loka ŋolituŋanan obelake. 3Iwadikai da ekiror loka Aaron obela loka Lebi: naarai ejaun ebela ediopet kanuka ŋolikapolon loka ateker naka lukapapaakec. 4
Iperikini kes toma owema loka airiamunun kiŋaren kasaduku naka aitejenunet, nekiriamunun kajo. 5
Kosodi ejaun kwanata ebe, etuŋanan loaseuni eoŋ, elibi ebelake: etanaŋi da airuruma naka idwe luka Isirael, nakirurumakinitotor jo.” 6Kiner Musa kidwe luka Isirael, koinakis ikapolokokec kere ŋes ibelai, ediopet kanuka ŋolikapolon, kwape ejaatar atekerin nuka lukapapaakec, ibelai itomon ka luarei: ajai ebela loka Aaron da obelaikec. 7
Kiperik Musa ibelai kakonyen nuka EJAKAIT kowema loka aitejenunet.
8
Kosodi kapaaran naatupakini, koloma Musa toma owema loka aitejenunet; ido koany, eburukunyit ebela loka Aaron kanuka ateker naka Lebi, alibunit da, kiturote atur, koraite da araito nukakokok. 9Koyau Musa ibelai kere kakonyen nuka EJAKAIT mama ejaas idwe kere luka Isirael: kosesenata, koyaŋa da ŋolituŋanan ekebela. 10
Kotema EJAKAIT Musa atiar, “Kinyaka ebela loka Aaron kiŋaren kaitejenunet, ainadio araun aanyunet mama ejaas idwe lukepali: tetere itanaŋi airurumakinitekec eoŋ, kinyeis atwakare.” 11Kiswama Musa kwaŋin: kwape kicorakinia EJAKAIT ŋes, kiswama kwaŋin.
12Kotemasi idwe luka Isirael Musa atiar, “Koany, kiolio, kitwaka, kitwaka isio kere. 13
Ituŋanan kere yenikunyakini, yenikunyakini owema lokalaunan loka EJAKAIT etwani: kioliori ca isio kere?”