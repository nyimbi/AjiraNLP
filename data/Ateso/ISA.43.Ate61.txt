1
Konye kwana inera kwanata EJAKAIT loabu kosub jo, wu Yakob,
Ŋol Iokilunuluni jo, wu Isirael, ebe:
“Sirikikurianar, naarai kalaku jo;
Kanyarit jo kokirorikon, irai Lokaŋ.
2
Arai itori toma akipi, ajaenena kajo;
Toma ocorin, mam kiraparete:
Arai itori toma akim, mam kinomori;
Mam eiriani akim kama ijai.
3
Naarai eoŋ EJAKAIT Ekonideke,
Lokalaunan loka Isirael, eketajaranikon;
Ainak Misiri araun lugelisikon,
Etiopia da ka Seba kanukon.
4
Naarai irai loka akais nuipu kakonyeneka,
Lokayonio, kamina jo;
Ŋes ainakinia ituŋa kanukon,
Atekerin kanuka aijarakon.
5
Sirikikurianar; naarai ajai kajo:
Ayauni eoŋ aurikon kokide, Kenotuni jo koto:
6Alimokini agolitomei ebe; Koosik;
Eŋalakimak da ebe, Sirikitikok:
Koyau ikadwe lusap kama elwana,
Ka lupesur da kosaneloka akwap.
7
Ŋinidiopet yenemaikinio ekakiror,
Yenabu kasub kanuka aibusesuka;
Keluŋuluŋ ŋes; eebo, kasub eoŋ ŋes.”
8
Kitolomutu imudukiok luejaas akonye,
Ka ikimiŋiok luejaas aki!
9Kinotunos atekerin kere, kotukonokinos ituŋa;
Iŋai bo idio kakesi epedori alimokin ŋun,
Aitodikin oni akiro nusodit?
Koyaut kesi ikajenakakec, kitojokai;
Kopuputu kesi, kobalas ebe, Abeit ŋin.
10
Ebala EJAKAIT ebe, “Iraas yesi ikakajenak ka ekakejaanakinan
lokaseunit:
Tetere kijenete kiyuunete eoŋ,
Ŋeŋunete ebe eoŋ Ŋopeŋol;
Emamei Edeke lokesubitai ageikin eoŋ,
Mam ejaun da lokatupakini.
11Eoŋ, eoŋ obe, arai EJAKAIT;
Emamei eketajaran dimarai eoŋ.
12
Alimo eoŋ, etajar, etodik,
Amamei edeke lomoit kamakus.”
Ebala EJAKAIT ebe, “Kanuka ŋun iraas yesi ikakajenak,
Eoŋ da arai Edeke.
13
Eebo, agear lolo, eoŋ ŋopeŋol;
Kwabo emamei yenepedori ayuun kakanika:
Eswamai eoŋ, iŋai bo itikokini?”
14Ebala kwanata EJAKAIT, ekusikalakunan,
Lokalaunan loka Isirael ebe,
“Kanukus ŋes keiukaria Babulon,
Esijesari kes kere kwape luekerete,
Kes Ikaludean, toma ameerin nuka aiyalamakec.
15
Arai eoŋ EJAKAIT, lokalaunanikus;
Lokasuban loka Isirael, ekabakakus.”
16
Ebala kwanata EJAKAIT,
Loesubi erot toma aŋolol,
Esokot da toma akipi nukagogoŋ;
17
Loitolomuni agali ka ebalasi, ajore ka apedor;
Eperete nepepe, mam enyounete;
Erikaros, itudeŋio kwape eusi, ebe:
18“Sirikiitut akiro nusodit,
Karaida aomoom akiro nukasonya.
19
Koany, eswamai eoŋ akirot nakitetet;
Elibuni kwape kwana; mam yes ijenunete?
Asubi eoŋ erot toma ais,
Icorin da toma amodiŋ.
20
Ketopoloorete eoŋ itiaŋ luka ais, ikuwei, ka ikuului;
Naarai ainakini akipi kotoma ais,
Icorin da kotoma amodiŋ,
Aitamasia ituŋaka, luseuŋunaka;
21Ituŋa luasubuni eoŋ
Tetere elimonorete aiturioka.
22
“Konye mam kiwonet eoŋ, wu Yakob;
Ketapasa jo, wu Isirael.
23Mam kiiŋununei eoŋ ibaren ludidik luka ainakinetakus nuicweio;
Mam kirubusikinit eoŋ kasubanakon.
Mam kesilanirikinit jo ainanakin eoŋ ainakineta,
Karaida aitapas jo kaluisupuruuŋuno.
24
Mam kigwelanakinit eoŋ eitola kapesan,
Karaida aisimonikin eoŋ kasiepai nuka asubanakon:
Konye ibu ijo kisilanirikinite eoŋ karonisiokon,
Kitapas eoŋ kanumam adolitekon.
25
“Eoŋ, eoŋ obe, ŋopeŋol loamwatari adiakanaretakon kanukaŋ;
Mam eituni akonironisio.
26Kisiitunoi; kapurokinos:
Kopet akonikiro, tetere kitojokio.
27
Kodiaka papaakon losodit,
Kopaasi ikejulakakon kamakaŋ.
28
Kanuka ŋun ketisil ikapolok luka aibois nakalaunan,
Kejaik Yakob araun ekenit,
Ka Isirael da amoromoroo.”