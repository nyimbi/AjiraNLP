1Kosodi Aburaam aimany aceberu, ekekiror Ketura. 2
Kouri ŋin Simuran ka Yokusan, ka Medan, ka Midian, ka Isibak ka Sua. 3Yokusan kouri Seba ka Dedan. Idwe luka Dedan kes Asurim ka Letusim ka Leumin. 4Bwe luka Midian; Epa ka Eper, ka Kanok, ka Abida, ka Eludaa. Ŋul kere kes idwe luka Ketura. 5
Koinak Aburaam Isaak kere luajaatar. 6
Konye idwe luka abulesin, luajaatar Aburaam, koinak Aburaam kes ainakineta: kitonyou kes kama ejai Isaak okokuke, eroko ŋesi ejari, kolototo kide akwap nakokide.
7Nu kes apaarasia nuka ikar luka aijar naka Aburaam nuabu kobut, ikar akwatat ka akaisakanykaarei ka lukany. 8
Kojal Aburaam aijar, kotwana kodaunite akokosan ejok, komoionite noi, kodoloto ikekar; koyaŋaarai mama ejaas iketuŋa. 9
Ikedwe Isaak ka Isimael kidaikis ŋes toma abua naka Makupela, toma omanikor loka Epuron okoku loka Sokar Ekitit, loitei Mamure; 10
Emanikor loetwegelete idwe luka Ket Aburaam; kidaikinai nen Aburaam ka aberuke Sara. 11
Kosodi kedau Aburaam atwanare kisirereŋ Edeke Isaak okokuke; kiboienenei Isaak koBeer-lakai-roi.
12
Na ŋes aur naka Isimael okoku loka Aburaam, loabu Kagar Amisiriat, abulesit naka Sara, kourik Aburaam: 13Lu kes ikiroria luka odwe luka Isimael, kwape ejaatar ikiroriakec, kwape ejaatar aturiokec: ekiyai loka Isimael ŋes Nebaiot; ka Kedar, ka Adubeel ka Mibusam. 14Ka Misima, ka Duma, ka Masa; 15Kadad, ka Tema, jetur, ka Napis, ka Kedema; 16
ŋul kes idwe lutelepai luka Isimael ido ŋul kes ikiroriakec kwape ejaatar ireriakec, ido kwape edukuroto iwemaikec, ijaka itomon ka luarei kwape ajaatar akecetekerin. 17
Ikar da luka Isimael luabu kobut, ikar akwatat ka akaisauni ka lukanykaarei; kojal aijar, kotwana; koyaŋaarai mama ejaas iketuŋa. 18
Kiboioto anyoun koKabila aitodol Sur naitei Misiri; bala ilosi Asuria; eboienenei kaneajaas ikeinacan kere.
19
Na ŋes aur naka Isaak okoku loka Aburaam; abu Aburaam kouru Isaak: 20
Ido abu Isaak kodaunite ikar akaisaoŋon komanya Rebeka, akoku naka Betuel, Esuriat loka Padan-aram, inacike ka Laban Esuriat, araun akeberu. 21
Kiŋaiŋa Isaak EJAKAIT kanuka akeberu, naarai arai arakan; kiira EJAKAIT aiŋainaitoike, kopotuu akeberu Rebeka. 22
Kopegasi idwe kotoma akoikike; kotema atiar, “Arai ikote nen, kanukinyo apotio eoŋ?” Kolot ŋesi aiŋit EJAKAIT. 23
Kolimok EJAKAIT ŋes atiar,
“Ejaas atekerin aarei toma akoikikon.
Ido atekerin aarei epote atiak napeelomunete kaliligetekon;
Ateker adiopet da itelekari ateker ace kagogoŋ;
Ido lokapolon ijaanakini lodidi.”
24Kedoloto apaarasia nuka aidounike, koany, ajaas imwatok akoikike. 25
Kolom yenisodit erai yeneren akuanake kere, koeekite bala anapito naka ajul; komaikis ekekiror Esau. 26
Kokau kolom onaceke, itiŋit akekan atitibat naka Esau; komaikinai ekekiror Yakob;
korai Isaak loka ikar akaisakanykape ewuriei akeberu kes.
27
Kopolooros itelepai; koraun Esau ekamejan loepiriana, etuŋanan loka ais; korau Yakob etuŋanan loiyapaara, kiboienenei kotoma owemai. 28
Komina do Isaak Esau naarai anyamenenei lumejanake; Rebeka da komina Yakob.
29Kipo Yakob emanor; kolom Esau kais, ilworuna noi: 30Kotema Esau Yakob atiar, “Keŋaiŋait, kitanyamai emanor ŋol loereŋ, naarai elworuna cut.” Ŋes enyaritere ekekiror Edom.
31Kotema Yakob atiar, “Kitwegelai lolo akonipolou.” 32Kotema Esau atiar, “Koany, eapie eoŋ atwanare, ido keŋarakini eoŋ apolou biai?” 33
Kotema Yakob atiar, “Kiyapoikinoi lolo.” Kiyapoik: kitwegel Yakob akepolou. 34
Koinak Yakob Esau atap ka emanor loka imare; konyam, komat, konyou, kolot; kwaŋin amwania Esau akepolou.