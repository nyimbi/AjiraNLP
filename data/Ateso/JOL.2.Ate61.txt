1
Kokuta yesi arupepe koSion,
Kilalaata komoruka lokalaunan;
Komaranata kere luiboiete kakwap:
Naarai ebunit apaaran naka EJAKAIT, naarai aapu:
2
Apaaran naka amuton ka anyikilil,
Apaaran naka idouon ka amuton naejesi cucucuc,
Kwape ecilar kide koroŋan;
Etuŋat loepol loegogoŋ,
Ageun apeŋo amamei loaputos kaŋol,
Mam rwaru bobo ejaun lueputos kakes,
Kiton ikar luka aturio nuipu.
3
Idopori akim koiŋarenekec;
Kokaukec da enokete aipelonoreta,
Esubit akwap bala emanikor loka Eden koiŋarenekec,
Kokaukec da amodiŋ nailaroŋoŋ;
Eebo, emamei da loabu koku kamakec.
4
Atakanukec eputos bala atakan naka ibalasin;
Ekerete kwape ikebwanenok.
5Esomanaros kwape ecelet loka agalin,
Kaidiasia nuka iroŋan,
Kwape ecelet loka aipelonoreta nuka akim Naidopori ariaŋ,
Kwape ituŋa lukagogoŋ luiderakinos ejie.
6
Eriebas atekerin noi kakonyenekec:
Ijulakinos akonyenekec kere.
7Ekerete kwape ituŋa lukirigin;
Edokete arwatat kwape ikajiok;
Eraci ŋinituŋanan korotoke,
Komam ijeranakinos.
8Mam ediopet eremori loce;
Eraci ŋinidiopet korotoke:
Etiakete kesi lujiis komam itikokinio.
9Esomanaros ore;
Ekerete karwatat;
Edokanarete otogoi;
Elomanarete kadirisan kwape ekokolan.
10
Ijaŋakin akwap koiŋarenikec;
Emarani akuj.
Amutonor akoloŋ ka elap,
Enyakasi aacer aicakec.
11
Elimuni EJAKAIT ekeporoto koiŋaren kajoreke;
Naarai ipu iidukurunuke;
Naarai egogoŋ ŋesi loitodoli akekirot:
Naarai epol apaaran naka EJAKAIT, nakaŋosibib naepol;
Iŋai bo epedori abwoikin?
12
Konye ebala EJAKAIT ebe, “Kibelokinos yesi mama ajai
Kitauonokus kere,
Kailuŋ, ka aimony akiyo, ka aibworo:
13
Kocila itauonokus, kwabo mere inapenekus.”
Kibelokinos mama ejai EJAKAIT Ekusideke:
Naarai esiana ŋesi, ileleba aitim,
Iyapi anyunyurikin, ebarara aitim, Iituni kinyek aronis.
14
Iŋai bo ejeni arai motoko ibelokin,
Iituni, inyeini arereŋ kokauke,
Ainakinet naka akiria ka ainakinet namatat da
Mama ejai EJAKAIT Ekusideke?
15Kokuta arupepe koSion, Kitalaut ailuŋ,
Konyarautu atukonokin nakalaunan;
16
Korukonokis ituŋa,
Kitalaut ekodet,
Kinotut imakio,
Kotukonokis idwe,
Ka luenakete ikisin:
Kolom eteran kagolake,
Ka ateran da kotoma igolake.
17
Komonyata isasedotin akiyo,
Ikejaanakinak luka EJAKAIT,
Kokidiŋ kaneelomarere ka etem,
Kotemasi atiar, “Kideu ikonituŋa, wu EJAKAIT,
Sirikiinak airumetekon araun amorosit,
Ka agaracio kotoma atekerin:
Kanukinyo etemariata kesi katekerin ebe,
‘Ai bo ejai Ekecedeke?’ ”
18
Kosodi EJAKAIT aikokotikin kanuka akwapuke,
Kitim iketuŋa.
19
Koboŋok EJAKAIT iketuŋa ebe,
“Koany, kejukakini yes
Akima ka ebino, ka akinyet, Kisimonete yes:
Mam bobo ketarauni yes amorosit katekerin.
20
“Konye esukunyari mama elwana
Ajore naka agolitomei,
Ereŋeari ŋes akwap nailaroŋoŋ, naesil,
Ikeŋarenokoke kotoma aŋolol nakokide,
Ka ikagolokoke kotoma aŋolol nakoto;
Elomuni auresike,
Elomuni da abosusuke naeur tulutul,
Naarai eswama nuepolok.
21
“Sirikikurianar, ijo akwap, Kiyalamikin, kolakar;
Naarai eswama EJAKAIT nuepolok.
22
Sirikikuriakaros, yes itiaŋ luka ais;
Naarai ebwaŋunete ironyia luka amodiŋ,
Naarai erai ekitoi araitoke,
Ejaikini etini ka emusabibu agogoŋukec.
23
“Aso do kiyalamikinos, yes idwe luka Sion,
Kolakaros kotoma EJAKAIT Ekusideke:
Naarai kiinakini ŋesi akiru naka aiporo naedolit,
Isitepakini yes akiru,
Akiru naka aiporo, ka akiru naka akamu,
Kwape lem sek.
24“Ilelebunos ipejala akima,
Ilapanaros ebino ka akinyet kotoma akaalakanya.
25Enyakakini eoŋ yes ikar luanyam emaase,
Ka enyede, ka ekutelek, ka ogagul,
Akajore naepol naejukunit mamakus.
26
“Inyamete yesi amio, imonikinos,
Iturete ekiror loka EJAKAIT Ekusideke,
Lokiswamak yes nukaumokin:
Mam bobo ikatuŋa ileicikinete.
27
Ijenunete ebe ajai eoŋ kotoma Isirael,
Eoŋ arai EJAKAIT Ekusideke, emamei ece kere:
Mam bobo ikatuŋa ileicikinete.
28
“Kosodi kanen akaulo kaŋun,
Abukokini ekamoyo kere luejaas awat,
Edwarete idwekus lusap ka lupesur,
Irujaete ikusimakio airujasia,
Eanyunete ikusikatumunak aitapoeta.
29
Bobo da kapaarasia kaŋun
Abukokini ekamoyo obulesin ka abulesin.
30
“Etodikini nukaumokin toma akuj, kotoma akwap da, aokot, ka akim, ka ipirin luka apuru. 31
Eluor akoloŋ amuton, ka elap da araun aokot, koriŋa edoluno apaaran nakos ka nakaŋosibib naka EJAKAIT. 32
Kosodi kanen, itajaruunos kere luiwoneete ekiror loka EJAKAIT; naarai komoru Sion ka Yerusalem ejaunete luekuete, kwape enerar EJAKAIT, kotoma aatoŋot da ŋul luenyarauni EJAKAIT.