1
Kosodete atekerin kere nuka Isirael aponare mama ejai Daudi Keburon, kotemasi atiar, “Koany, kirai isio akoitikon ka akiriŋikon. 2
Kapakio nuatuboros nakeraar Saul ekabakawok, ibu ijo kitoloma kitolom da Isirael: abu EJAKAIT kotema jo atiar, ‘Itanyamenenei ijo ikatuŋa Isirael, iraun ijo ekapolon koIsirael.’ ” 3
Kwaŋin kopotu imakio kere luka Isirael mama ejai ekabaka Keburon; kitutuk ekabaka Daudi kakes koKeburon kakonyen nuka EJAKAIT: kinyonyoikis Daudi akinyet araun ekabaka koIsirael.
4
Kerai Daudi loka ikar akaisauni naageunia airum, kirumak ikar akaisaoŋon. 5Kirum Yuda koKeburon ikar ikanykaarei ka ilapio ikanykape: kirum Isirael kere ka Yuda koYerusalem ikar akaisauni ka luuni.
6
Kolot ekabaka ka ituŋake Yerusalem aitiji Iyebusin, ikulepek akwap: luapotu kolimokis Daudi ebe, “Mam ilomuni ne dimarai kilema ijo imudukiok ka iŋwalasik.” Koomito ebe, “Mam Daudi epedori alomun ne,” 7Konye kirum Daudi ere loabwaitai kagogoŋ loka Sion; ŋes ere loka Daudi. 8
Kotema Daudi kapaaran kaŋin ebe, “Ŋolituŋanan loedanyi Iyebusin, kodoka neeleleete akip, kodany iŋwalasik ka imudukiok lualait etau loka Daudi.” Ŋes etemariata ebe, “Mam imudukiok ka iŋwalasik epedorete alomar togo.” 9
Kiboikin Daudi ore loebwaitai kagogoŋ, komaik ŋes ere loka Daudi. Koduk Daudi airimor anyoun koMilo kotoma da. 10Kiyatanakin Daudi apoloor; naarai ajai EJAKAIT, Edeke loka ajoresio, kaŋes.
11
Kijuka Kiram ekabaka loka Turo ikiyakia mama ejai Daudi, ka ikito luka eres, ka ikekeok, ka ikadukok kamor; kodukokis Daudi etogo. 12
Kojen Daudi ebe abu EJAKAIT kiticat ŋes araun ekabaka koIsirael, abu da kitopoloo ajakanutuke kanuka iketuŋa Isirael.
13
Komany Daudi aeebusian ka aŋor ace koYerusalem, kedau anyoun koKeburon: kourikinai Daudi icedwe lusap ka lupesur. 14Lu kes ikiroria luka ŋul kaluaponi kourikinai ŋes koYerusalem; Samua, ka Sobab, ka Natan, ka Solomon. 15Ka Ibar, ka Elisua, ka Nepeg, ka Yapia; 16ka Elisama ka Eliada, ka Elipelet.
17
Kepuput Ipilisitian ebe enyonyoikis Daudi akinyet araun ekabaka koIsirael, koloto Ipilisitian kere amoot Daudi; kopup Daudi, kijesar ore loabwaitai. 18
Apotu Ipilisitian kisiarakinos kaditot naka Repaim. 19
Kiŋit Daudi EJAKAIT ebe, “Alosi kereka eoŋ aitiji Ipilisitian? Kijaikini ijo kes akanika?” Kotema EJAKAIT Daudi atiar, “Kolot, naarai abeit ejaikini Ipilisitian akanikon.” 20
Kobu Daudi Baal-perasim, kodany Daudi kes kanen; kotema atiar, “Acil EJAKAIT lukasurupoka kakonyeneka, kwape eciliata akip.” Ŋes amaikinere aibois ŋin Baal-perasim. 21Kinyeis aputosiakec kanen, koyaŋaasi Daudi ka ituŋake.
22Kopotu bobo Ipilisitian, kisiarakinos aditot naka Repaim. 23Nakiŋisia Daudi EJAKAIT, kotema atiar, “Mam ilosi: kirimo kaukec, kobunoki kes kaneejaas ikito luka baka. 24Ejaun kwanata ebe, Kipup ijo eporoto loka lueraeete alosit kokuju kikito luka baka, kosodi konyet anyoun: naarai kapak kaŋipe kaŋin ŋes alomaria EJAKAIT kakonyenekon aidany ajore naka Ipilisitian.” 25Kiswama Daudi kwaŋin, kwape ecorakinia EJAKAIT; kodany Ipilisitian anyoun koGeba kiton neidolio Geser.