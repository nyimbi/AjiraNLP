1
“Naemudiaria EJAKAIT Ekonideke atekerin, ikulepek akwap nakiinakinit jo EJAKAIT Ekonideke, kirum aiboisikec, kiboikin oreriakec ka otogoikec; 2
itiakuni ireria iuni kokidiŋ kakwapukon nakiinakinit EJAKAIT Ekonideke airum. 3Itemokini erot, itiaki iikoruno luka akwapukon nakisurumi jo EJAKAIT Ekonideke kotoma atutubeta auni tetere ikaaran ekereari ŋina.
4“Na ŋes akirot naka ikaaran, yenekereari ŋina kojar: ŋin yenimam epeleikinit aiar eidunyeteke, komam lem sek elait ŋes; 5Kwape etuŋanan loelosi amagoro keidunyeteke aibet akito, kosodi aikeun aep ajepia ekitoi, koutor aep kakujup, kocam eidunyeteke, kotwana; ekereari ŋol ore ediopet kaŋul kojar; 6Kinyek ekenyaŋan aokot aidap ekaaran, eroko eketau enyunyura noi, kosodi adolokin ŋes, naarai elwana erot, ainom ŋes aiar; kwabo mam ebusakinit ŋesi atwanare, naarai mam abu kolaite ŋes lem sek. 7Kanuka ŋun, ŋes kecorakinitor ebe, Itiakuni ireria iuni. 8
Arai kitalal EJAKAIT Ekonideke eikorukon, kwape eyapoikinia lukapapaakon, ainakin jo akwap kere naabu kiyapoik ainakin lukapapaakon; 9
Arai kiric aicorakinet na kere aiswamaenen, nakecorakini jo lolo, aminenena EJAKAIT Ekonideke, alosenen duc korotinike; ŋes konyet iyatakinia ireria ice iuni, kogelara ŋul iuni: 10Tetere aokot numam akirot mam ebukorio kakwapukon, nakiinakinit jo EJAKAIT Ekonideke araun airumet, kosodete aokot abeikin jo.
11
“Konye arai elait etuŋanan eidunyeteke, kosodi aperun ŋes, konyoik ŋes, kosodi ainom ŋes aiar; kokerea ore ediopet kaŋul: 12Ijukarete imakio luka ereke aomare ŋes, ijaikinete ŋes akan naka ekenyaŋan aokot, tetere eario. 13
Mam akonikoŋu itimi ŋes, konye ilemari aokot numam akirot koIsirael, tetere ijaun ejok.
14
“Sirikijul eikor loka eidunyetekon, loatubete lukolo sek, kotoma airumetekon nairumi, kakwap nakiinakinit jo EJAKAIT Ekonideke airum.
15
“Mam ekajenan ediopet enyoikini ituŋanan kanuka numam adolit, karaida kanuka adiakaret, kadiakaret kere naediakari: kakiro nuka ikajenak iarei arai kakiro nuka ikajenak iuni ŋes itogogoŋere akirot. 16
Arai kenyoiki ituŋanan ekajenan lomam edolit aitejenun adiakareteke; 17Ŋes do ebwoiata ituŋa ŋul iarei luepegas kakonyen nuka EJAKAIT, kakonyen da nuka isasedotin ka ikatubok luejaunos kapaarasia kaŋun; 18Eŋicete ikatubok kojokan; ido koany, arai erai ekajenan ekajenan loeŋalai, kitejenunite da nuka aiŋal kaneejai onaceke; 19
Ŋes konyet ikwaikiniata ŋes kwape aomitor ŋesi aikwaikin onaceke: ilemari kwaŋin aronis kamakon. 20
Ido epupunete ŋul luesaleete, eyoŋete da, mam bobo iswamaete aronis ŋin kamakon. 21
Mam akonikoŋu itimi; egeli aijar aijar, akoŋu itia akoŋu, ekelai da itia ekelai, akan itia akan, akeju da itia akeju.