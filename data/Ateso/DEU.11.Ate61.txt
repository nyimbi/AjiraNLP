1
“Kanuka ŋun kominenena EJAKAIT Ekonideke, koricite akekirot, ka ikisilake, ka itubesiake, ka aicorakinetake apaarasia kere. 2Kojenutu do yesi lolo: naarai mam enera kidwekus lumam ejenunito, lumam eanyunito da alecor naka EJAKAIT Ekusideke, akepolou, akanike nakagogoŋ, ka akekan naerioro. 3
Aanyunetake, ka aswamisioke, nuabu kiswamak Parao ekabaka loko Misiri, ka akwapuke kere, koMisiri; 4
Nuabu kiswamak ajore naka Misiri, ibalasinikec ka agalinikec: kwape abu korapiaria kes kakip nuka Aŋolol Nakareŋan nakidapitotor yes, kwape amudiaria EJAKAIT kes, kiton lolo; 5Nuabu kiswamak yes kamodiŋ, kiton naidolunioto aibois na; 6
Nuabu kiswamak Datan ka Abiram, odwe luka Eliab, okoku loka Reuben; kwape abu akwap kooŋaria akeituk, kiliko kes, ka ikaliakec, ka iwemanakec, ka ŋinibore kere yenejari yenatuparit kes, koIsirael kere: 7Konye aanyut akusikonye aswam kere naepol naeswama EJAKAIT.
8
“Kanuka ŋun koricito aicorakinet kere nakecorak yes lolo, tetere igogoŋioros, kolomasi airum akwap, naidokarete airum; 9
Tetere iyatakinos akusipaarasia kakwap naabu EJAKAIT kiyapoik lukapapaakus ainakin kes ka akeceur, akwap naeleleete akile ka esik. 10
Naarai akwap nailosi ijo airum, mam eputos kakwap nako Misiri, nailomuniata yesi, naibu koyeik ikinyomokon, naibu kobukonok akipi kakejekon, kwape amana naka idiasio; 11
Konye akwap naidokarete yesi airum, erai akwap naka iukon ka aditon, emasi da akipi nuka akiru naka akuj: 12
Akwap naidari EJAKAIT Ekonideke; esesenete ŋes akonye nuka EJAKAIT Ekonideke, amear kageunet naka ekaru kiton osaŋe loka ekaru.
13
“Kosodi kanen arai kipupoto yesi kojokan aicorakinetaka nukecorak yes lolo, aminenena EJAKAIT Ekusideke, aijaanakin ŋes kekusitau kere ka aijarakus kere. 14
Ainakini do akwapukus akiru kotoma apakike, akiru naka aiporo, ka akiru naka akamu, tetere ituki akimakon, ka ebinokon, ka akinyetekon. 15
Ainakini da imanikoriakon inya kanuka ibarenekon, ido inyami kimonikin. 16
Kocoito, kinyeis ikusitauon amodio, kosodete apaar, aijaanakin icedekesio aima kes; 17
Kosodi anyunyura naka EJAKAIT ainepun aluikin yes, agolokin akuj tetere emameun akiru, tetere mam akusikwap ebwaŋuni akeraito; kosodete yesi atwakare atipet kakwap naejok nakiinakini EJAKAIT yes.
18
“Kanuka ŋun ibwaikinete akiroka nu otauonokus ka aijarakus; koenanakisi kes akaninikus araun aanyunet, kotorokinito da kokidiŋ oreetakus. 19
Kisisianakis kes ikusidwe, kinerenena da kes, iboienenei kotogokon, ilosenenei korot, iperenenei, inyoununei da. 20
Kiwadikaenenei da ategerio nukotogokon, koruteikon da: 21
Tetere akusipaarasia ka apaarasia nuka idwekus iyatakinos kakwap naabu EJAKAIT kiyapoik lukapapaakus ainakin, kwape apaarasia nuka akuj kokuju kakwap. 22
Naarai arai kidunyakis yesi aricit aicorakinet na kere nakecorak yes aiswamaenen; aminenena EJAKAIT Ekusideke, alosenen korotinike kere, aimorikikin kaŋes; 23
Ŋes do ireŋearia EJAKAIT atekerin ŋun kere kakonyenekus, irumete do yesi atekerin nuepolok nuegogoŋ da adepar yes. 24
Ŋiniibois naicakete akusikeje eraun nakus: anyoun kamodiŋ, ka Lebanon, anyoun kocor, ecor Eupurat, kiton aŋolol nakoto, ŋes eraun eikorukus. 25
Emameun etuŋanan loepedori abwoikin yes: ibwaikini EJAKAIT Ekusideke etasurokus ka ailiilikus akwap kere naicakete yesi, kwape kilimokinia.
26
“Koany, ebwaikini mamakus lolo arereŋ ka ekenit; 27
Arereŋ, arai kipupoto aicorakineta nuka EJAKAIT Ekusideke nukecorak yes lolo: 28
Ekenit da, arai kiŋeroto apupun aicorakineta nuka EJAKAIT Ekusideke, kosodete apaar korot lokecorak yes lolo, atupar icedekesio, lumam yes ijenunito.
29
“Kosodi nakitolomaria jo EJAKAIT Ekonideke akwap nailosi airum, ibwaikini arereŋ moru Gerisim, ka ekenit da moru Ebal. 30Mere ejaas kesi okekwa loka Yorodan, kiŋaren kerot kama elomari akoloŋ, kakwap naka Ikanaanin luiboiete koAraba, naitei Giligal, eiduny kiluan luka More? 31Naarai idokete yesi Yorodan alomar airum akwap nakiinakinit EJAKAIT Ekusideke, irumete ŋes, iboikinos da nen. 32Kidarenenete aitodol ikisila kere ka itubesia luebwaik akonyenekus lolo.