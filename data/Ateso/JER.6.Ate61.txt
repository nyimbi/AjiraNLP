1
Kokerata kolakunos, yes idwe luka Benyamin,
Konyout kokidiŋ Yerusalem,
Kokutata arupepe koTekoa,
Kikeasi aanyunet koBet-kakerem:
Naarai etakani aronis ebuni kagolitomei,
Ka amudiar naepol.
2Agelari akoku naka Sion,
Naitemelel naijamamai.
3
Epote ikecokok kisipaninikec luka amerekekin asurokin ŋes;
Ibubuete iwemanakec airimor;
Itadakete kes, ŋinituŋanan kaiboisike.
4“Kokapanakinos ejie kaŋes;
Konyoutu, kadokasi kidiŋ paaran!”
“Itukwi oni! naarai aiotaki akoloŋ,
Aojaaros itolimon luka atiboŋ!”
5“Konyoutu, kadokasi kuare,
Kamudiasi itogoike lukapolok!”
6
Naarai ebala EJAKAIT loka ajoresio ebe:
“Kojeput ikito, kitutuoto etut,
Asurokin Yerusalem:
Lo ŋes ere lokitieana;
Ileleba emwaŋit pas kidiŋike.
7
Kwape ibwelibwelio atan akekipi,
Kwape kwaŋin da ibwelibwelio aronisike:
Iirario akaje ka aiŋat kotomake;
Ejai adek ka amusuŋun kakonyeneka tiritir.
8
Kituutoor, ijo Yerusalem,
Kinyek ekatau anyoun kama ijai;
Kenyek aitaraun jo asilio,
Akwap namam ituŋanan.”
9Ebala EJAKAIT loka ajoresio kwanata ebe:
“Inyogokinete aidepidep cut aatoŋot naka Isirael kwape emusabibu:
Kinyakanyak bobo akonikan katenun kwape yenedeŋi emusabibu.”
10
Alimokini ŋai ka aikwenyar da tetere epupunete?
Koany, mam akeceki ekepep,
Kwabo mam epedorete akiirar:
Koany, araun akirot naka EJAKAIT amorosit kamakec;
Mam isiyalamikinito.
11
Kanuka ŋun ŋes elelebunor eoŋ anyunyura naka EJAKAIT;
Kapas aitikokinit.
“Kobukok odwe korot,
Ido katukot naka ikatumunak nepepe:
Naarai eyaŋaario ekile ka nakowaike,
Lomojoŋ ka ŋol da loileleba apaarasia.
12
Eluoros itogoikec luka ice,
Nepepe kaŋorokec ka imanikoriakec:
Naarai ebala EJAKAIT ebe,
Ariori akakan mama ejaas luiboiete kakwap kana.
13
Naarai ageun kaloedit kakesi kiton lokapolon kakesi,
Eraŋani ŋinituŋanan aimedaun;
Ido ageun konabi kiton osasedoti,
Emodi ŋinituŋanan.
14
Etaŋaleut da amusuŋut naka ikatuŋa kaitapapanit,
Kobalas ebe, ‘Ainapakin, ainapakin,’
Kereka emamei ainapakin.
15
Eruma kereka kes ileic naadauniata aswam naketal?
Be! Mam cut erumito ileic,
Ido mam apedorete aitirir.
Kanuka ŋun ebiroros nepepe kaŋul luebiroros:
Ebala EJAKAIT ebe,
Kapak naeticania kes elataros.”
16
Ebala EJAKAIT kwanata ebe,
“Kobwaata yesi korotin, koanyut,
Kiŋita isokono lukoloŋo,
Neejai erot loejok, koloto kotoma,
Ido idumunete aiyeŋun kotauonokus:
Konye kobalas ebe, ‘Mam kilosi kotoma.’
17
Abu kebwaik ikedarak kamakus ebe,
‘Kopuputu eporoto loka arupepe!’
Konye kobalas ebe, ‘Mam kipupuni.’
18Aso do kopuputu, yes atekerin,
Kojen, ijo ekodet, nuedoikinete kes.
19
Kopup, ijo akwap; koany, ayauni aronis otuŋa lu,
Araito nuka akeceomisio,
Naarai mam apotu kiirasi akakiro;
Ido aŋeroto ekakisil.
20
Anyoin kereka ajokis naka lukisupurununo luepote mamaka
anyoun koSeba,
Eitola da loebuni kakwap naelwana?
Ainakinetakus nuicweio mam ecamunio,
Asubanakus da mam kesiyalamikinito.
21
Kanuka ŋun ebala EJAKAIT kwanata ebe:
‘Koany, ebwaikini ikomion akonyen nuka ituŋa kalu:
Iguikinete lukapapa ka odwekec kere nepepe;
Eoliori eidunyet ka epaperoke da.’ ”
22Ebala EJAKAIT kwanata ebe:
“Koany epote ituŋa kakwap naka agolitomei;
Ekwenyuni ateker naepol kowaitin luelwaka luka akwap.
23
Itiŋito akabwai ka akwaras;
Ibworitos kesi, mam itimenenete;
Irurumaete ikeceporotoi kwape aŋolol,
Ibwanenito ibalasin;
Ekapanakina ŋolituŋanan kwape ekajiot,
Asurokin jo, wu akoku naka Sion.”
24
Kipou keirasi eemutukec;
Koleiekekaros akaniniwok;
Kikam aditar,
Ka ariebo kwape naka aberu naidouni.
25
Sirikilomas okitui, karaida alosit korot;
Naarai ejai ekileŋ loka lokasurup ka aitasuro kaŋoliwai.
26
Wu jo akoku naka ikatuŋa, konap epuko,
Kipunupunokin kotoma okurwon:
Kibworo, kwape ibworor ikoku yenilemura,
Akuudian naepol noi noi,
Naarai kitiuni oni ekamudiaran.
27“Ketarau jo ekegimoron, ekeniŋon da kotoma otuŋaka;
Tetere ijenuni igimori da ekecerot.
28
Epaliikis kesi kere noi,
Irimete kasabanakin;
Eraas kesi aisinit ka asuat:
Iswamaete kere nukamunaar.
29Ekusi acukut kagogoŋ; Idopori akim asasit;
Iyatanakinete ailiaun atai;
Naarai mam ikaronok edemario.
30
Enyaritai epuesa loepalitai,
Naarai agiri EJAKAIT kes.”