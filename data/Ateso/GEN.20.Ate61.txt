1
Konyou Aburaam kaŋina kolot akwap naka ari naka Eŋalakimak, kiboikin kidiŋ ka Kades ka Sur; kiboikin toma Gerar. 2
Kinera Aburaam nuka Sara aberuke ebe, “ŋes kinacika.” Ido kiyakia Abimelek ekabaka loka Gerar, koyaŋa Sara. 3
Kobu Edeke mama ejai Abimelek kotoma airuja naka akuare, kolimok ebe, “Koany, irai ijo bala ekatwan, kanuka aberu naibu koyaŋa, naarai ejai ŋes okilenike.” 4
Ido eroko Abimelek ikunyakina neejai ŋesi; kotema atiar, “EJAKAIT, ibuni aiar ateker karaida kedolit? 5Mam abu elopet kotema atiar, ‘Ŋes kinacika’? Aberu da alopet kotema atiar, ‘Ŋes onaceka.’ Eswamai eoŋ ŋin ketau loedolit, ka akanin nuemameete aronis.” 6
Kolimok Edeke ŋes kairujasit ebe, “Eebo, ajeni ebe iswamai ŋun ketau loedojit, ŋes ketikokinia kinye amunaun kaneajai eoŋ: ŋes da kesimikia atiror ŋes. 7
Aso kinyaka aberu naka etuŋanan, naarai erai ŋesi enabi, ŋes da kilipakini, ijo da ijari; konye arai mam inyakarit, kojen ebe mam iswaki atwanare, ijo ka luijaatar kere.”
8Konyou Abimelek tupuruc sek, konyarau ikekejaanakinak kere, kolimok ŋun kere akikec: kokuriakaros ituŋa noi. 9
Konyarau Abimelek Aburaam, kiŋit ebe, “Kiswamak anyoika? Adiaka anyoika kamakon, tape kiinuni eoŋ ka akajakanut da adiakaret naepol? Kiswamak numam ibusakinit aiswamakinio.” 10Kotema Abimelek Aburaam atiar, “Ibu koany anyoika, nukiinakinete aswam kwaŋin?” 11
Kotema Aburaam atiar, “Naarai abu kaomite ebe, emamei cut aiyoŋ Edeke kaibois kana; ido da kapedorete aiar eoŋ kanuka akaberu. 12
Abeit erai kinacika, akoku naka papaka, konye mere akoku naka totoka; koraun do akaberu. 13
Kosodi ketolot Edeke anyoun kotogo loka papaka, kasodi alimokin ŋes ebe, ‘Na ŋes arerenukon nakitodianakini eoŋ: kotoma ŋiniibois nakidolenenei kinerenena mama ajai eoŋ ebe erai onaceka.’ ” 14
Koyaŋa Abimelek amerekekin ka aituk ka ibulesin ka abulesin, koinak Aburaam, kinyakak ŋes akeberu Sara. 15
Kotema Abimelek atiar, “Koany, akwapuka ejai akonyenekon; kiboikin neikoto ijo kere.” 16
Kolimok Sara da atiar, “Koany, ainak onacekon iboro elukumit luka epuesa: koany, ŋes yenirapakina akonyenekon kama ejaas ŋul kere luejaas kajo; ido toma akiro kere kigeli.” 17
Kilip Aburaam Edeke; kitaŋaleu Edeke Abimelek ka aberuke, ka abulesinike; kouriata idwe. 18
Naarai kegolokinit EJAKAIT akoikes kere nukokalloka Abimelek, kanuka Sara aberu naka Aburaam.