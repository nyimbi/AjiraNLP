1
Kojai ebeli ece akwap, konye mere je losodit lokejai kapaarasia nuka Aburaam. Kolot Isaak mama ejai Abimelek ekabaka loka Ipilisitian toma Gerar. 2
Kitaanyikin EJAKAIT ŋes, kotema atiar, “Mam ilosi Misiri; kiboikin toma akwap nakalimokin: 3
Kiboienenei kakwap kana, eboienenei eoŋ da kajo, ido kesirereŋenenei, naarai kainakini jo ka aurikon akwapin nu kere; etogogoŋi da aiyaposit naabu keyapoik Aburaam papakon; 4
Ido esupui akoniwur kwape kaacer nuka akuj, ainakini da akoniwur akwapin nu kere; toma akoniwur da ŋes esirerenio atekerin kere nuka akwapisinei. 5
Naarai arimarit Aburaam ekaporoto, aricenenei nualimonokin, aicorakinetaka, akiroka, ka ikakisila da.”
6Kiboienenei Isaak kotoma Gerar. 7
Kiŋitata ŋes ituŋa luka nen nuka akeberu; kotema atiar, “Ŋes kinacika”; naarai akuriana einer ebe, “Akaberu”; “elemuni ituŋa luka nen kaara eoŋ kanuka Rebeka; naarai etemelel.” 8Kosodi kedau apak naepol, kosesen Abimelek, ekabaka loka Ipilisitian kotoma adirisa, kite, ido koany Isaak ebolias kakeberu Rebeka. 9Konyarau Abimelek Isaak kotema atiar, “Koany, abeit erai akoniberu; kanukinyo ibalar ebe, ‘Erai kinacika?’ ” Kotema Isaak atiar, “Naarai aomit ebe, ‘Elemuni katwana kanukeŋ.’ ” 10
Kotema Abimelek atiar, “Anyoika nu nukiswamak sio? Tikeperoto ediopet kotuŋa kaberukon, komam ejeni, ti ijo kitagwaik sio akirot.” 11
Kicorak Abimelek ituŋa kere kinera atiar, “Ŋol loetirori etuŋanan lo arai akeberu eario do.”
12
Koye Isaak toma akwap ŋin, koton da kokaru kaŋol irwan akwatat; kisirereŋ EJAKAIT ŋes. 13
Koraun etuŋanan loepol, kiyatanakin aitodol nearaunor ŋesi loepol noi. 14
Ajaas ŋes isipanin luka amerekekin ka luka aituk, ka ibulesin luipu; koliliata Ipilisitian. 15
Apotu Ipilisitian konwokanasi atanin kere nuapotu ibulesin luka papake kobokata, kapaarasia nuka Aburaam papake, kilelebata alup. 16
Kotema Abimelek Isaak atiar, “Konyou kanekija isio; naarai igogoŋ ijo aitelekarit sio.”
17Konyou Isaak kibubuk ewemake toma aditot naka Gerar, kiboikin nen. 18
Kowad Isaak atanin nuabokitai kotoma apaarasia nuka Aburaam papake; naarai apotu Ipilisitian konwokanasi ketwana Aburaam; komaanak ikecekiroria kwape kemaanakinitor papake. 19Kobokata ibulesin luka Isaak toma aditot ŋin, koanyut kanen atan naka akipi nuibulubulas. 20
Kopegata ikecokok luka Gerar ka ikecokok luka Isaak, kobalas ebe, “Akosikipi nu.” Komaik atan ekekiror Esek
naarai apotu kitepegata ŋes. 21Kobokata atan ace; ŋin da kopegatatar. Komaik ekekiror Situna.
22
Konyou kanen, kobok atan ace; mam ŋin aponi kopegare, komaik ekirorike Rekobot,
kobala ebe, “Naarai kwana kitalala oni EJAKAIT, kiwuriar kakwap.”
23Konyou kanen kolot Beer-seba. 24
Kitaanyikin EJAKAIT kakuare kaŋin, kotema atiar, “Eoŋ Edeke leka Aburaam papakon; sirikikurianar, naarai ajai eoŋ nepepe kajo, kesirereŋi, eyatanakini da akoniwur kanuka Aburaam ekabulesit.” 25
Kodukok nen etem, kiwone ekiror loka EJAKAIT, kibubuk nen ekewema; nepenen da ŋes abokikinete ibulesin luka Isaak atan.
26
Kosodi konyou Abimelek koGerar alosit neejai, ka Akusat opaperoke, ka Pikol ekapolon loka ajoreke. 27
Kotema Isaak atiar, “Kanukinyo iponitotor neajai, naarai kilaitos? Ido ipotu kireŋeata kamakus?” 28
Kotemasi atiar, “Kipou kaanyutu cut ebe ejai EJAKAIT kajo, kasodete atemar ebe, ‘Kojau ca do aiyaposit nekija oni kidiŋikosi kajo,’ ketutukoto kajo. 29
Kinyek ijo aitican sio, kwape mam sio kitiroritor jo, kwape da mam sio kikonakinitor jo amodiokirot nabarai ajokis bon, ido kipou katwarata jo kainapakina; irai do ijo lokisirereŋit EJAKAIT.” 30
Kipoik epucit, konyamata, komatata. 31
Kodilokis anyoun tupuruc sek, kiyaponokinos. Kotwar Isaak kes, koloto kainapakina. 32Kosodi kapaaran kaŋin, kopotu ibulesin luka Isaak kolimokis nuka atan naabokitos kesi, kolimokis ebe, “Kiany akipi.” 33
Komaik Siba: ŋes enyaritere ekiror loka ere Beer-seba aitodol lolo.
34
Adaunit Esau ikar akaisaoŋon emanyi Yudit akokuke naka Beeri Ekitit, ka Basemat akokuke naka Elon Ekitit: 35
Kitakadikis itauon luka Isaak ka Rebeka.