Esabuli loka Daudi.
1
Koinakisi EJAKAIT, yes odwe luka ikagogoŋok,
Koinakisi EJAKAIT aibuses ka agogoŋ.
2Koinakisi EJAKAIT aibuses naibusakinit ekekiror;
Komaata EJAKAIT konapito luelaete.
3Ejai eporoto loka EJAKAIT akipi:
Iretuni Edeke loka aibuses; Ejai EJAKAIT akipi nukepuak.
4Egogoŋ eporoto loka EJAKAIT;
Ileleba eporoto loka EJAKAIT apolou.
5Ebili eporoto loka EJAKAIT iresia;
Eebo, ebilibilei EJAKAIT iresia luka Lebanon.
6
Itucuri da kes kwape kitaok;
Lebanon ka Sirion kwape kikosobwan.
7Ecili eporoto loka EJAKAIT aŋajepa nuka akim.
8
Isirieŋuni eporoto loka EJAKAIT amodiŋ;
Isirieŋuni EJAKAIT amodiŋ naka Kades.
9Isidouni eporoto loka EJAKAIT amiamieik,
Iregari amonieik;
Ebala ŋinibore koyekaluke ebe, “Aibuses!”
10
Abu EJAKAIT kiboikin akalele kwape ekabaka;
Eebo, iboie EJAKAIT kwape ekabaka ikar kere.
11
Einakini EJAKAIT iketuŋa agogoŋ;
Isirereŋi EJAKAIT iketuŋa kainapakin.