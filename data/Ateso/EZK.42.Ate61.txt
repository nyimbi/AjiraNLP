1
Kosodi ketolom alaro nakokiŋa, erot loebei agolitomei: ketoloma agola naetereikina aibois naetiakaritai, ido naetereikina aduket kowai loka agolitomei. 2Aojau naka aduket nakejai owai loka agolitomei kerai ikubitin akwatat, ka alalauke da ikubitin akaisakany. 3Atereikina ikubitin akaisaarei luka alaro nakotoma ka atereikina etut loka alaro nakokiŋa, kejai ebalasa atereikina ebalasa ece kaiculeta auni. 4Ido kiŋaren kagolai ajai erot toma, alalauke ikubitin itomon; erot loka ikubitin akwatat, ketereikina ikekiakec agolitomei. 5Ido agolai nukokuju keraas nuewuriaka aitelekarit: naarai elikorito ibalasan apakikec, aitelekar apak naka kwa nukokwap, ka nukokidiŋ, kotoma aduket. 6Naarai kejaas aiculeta auni, ido kemameete ipirin kwape ipirin luka alaro: kanuka ŋun adidiŋ nakokuju aitelekarit nakokwap, ka nakokidiŋ anyoun kokwap. 7Arwatat nakejai kiŋa naedunyasi kagolai, atereikina alaro nakokiŋa asesena kagolai, aojauke ikubitin akaisakany. 8Naarai aojau naka agolai nukejaas alaro nakokiŋa kerai ikubitin akaisakany: kwa nuatereikina eyekalu keraas ikubitin akwatat. 9Ido kwap kagolai ŋun ajai alomaret kowai lokokide, nailomaria tomakec anyoun kalaro nakokiŋa. 10Kotoma abures naka arwatat naka alaro atereikina kide, koiŋaren kaibois naetiakaritai, koiŋaren da naka aduket, kejaas agolai.
11Erot lokejai kiŋarenikec aputos bala atakanu naka erot loka agolai nuetereikina agolitomei; kwape ajaar aojaukec, ekoni nen alalaukec ido alomaretakec kere aputos kotoma asubuniokec, ka ikiriginikec. 12Ido kwape ikekia luka agolai nuetereikina eŋalakimak, kejai ekek kageunet naka erot, ŋes erot loajai kiŋaren karwatat, atereikina kide arai ilomari tomakec.
13
Kosodi katema eoŋ atiar, “Agolai nuka agolitomei ka agolai nuka eŋalakimak, nuetereikina aibois naetiakaritai, ŋun kes agolai nukalaunak, nuenyamanakinete isasedotin lueapias ka EJAKAIT iboro lukalaunak noi: nen ibwaanakinete iboro lukalaunak noi, ainakineta nuka akiria, ka ainakineta nuka adiakar, ka ainakineta da nuka aronis; naarai aibois ŋin erai nakalaunan. 14
Naelomanariata isasedotin aibois nakalaunan, mam bobo elomunete alaro nakokiŋa koroko elacara inapenekec luejaanakiniata; naarai eraas lukalaunak: aso enapenenete inapen ice tetere ikunyakinete ŋin naka ituŋa.”
15Kosodi kedau aitem etogo lokotoma, ketolom korot loka erute loeseseni kide, kitem airimor. 16Kitem ŋesi kowai lokokide kagada ŋin nakitemis, agadai akwat akany, kagada nakitemis. 17Kibelokin kitem kowai loka agolitomei, agadai akwat akany, kagada nakitemis. 18Kibelokin kitem kowai loka eŋalakimak, agadai akwat akany, kagada nakitemis. 19Kibelokin ari nakoto kitem agadai akwat akany kagada nakitemis. 20
Kitem ŋesi kowaitin iwoŋon. Kejai arwatat airimor, aojau akwat akany, alalau akwat akany, aitiak nakalaunan ka naka ituŋa kere.