1Kotema EJAKAIT Musa atiar, 2
“Kijuka ituŋa, korota akwap naka Kanaan, naainakini idwe luka Isirael: ijukari etuŋanan loka ninireker naka lukapapaakec, ŋolidiopet loepol kamakec.” 3Kijuka Musa kes anyoun kamodiŋ naka Paran kwape ajaar aicorakinet naka EJAKAIT: kes kere ituŋa luapolokinito idwe luka Isirael. 4Ikecekiroria da lu: loka ateker naka Reuben ŋes Samua okoku loka Sacur, 5loka ateker naka Simeon, Sapat okoku loka Kori. 6
Loka ateker naka Yuda, Kaleb okoku loka Yepune. 7Loka ateker naka Isakar, Igal okoku loka Yosep. 8Loka ateker naka Epuraim, Kosea okoku loka Nun. 9Loka ateker naka Benyamin, Paluti okoku loka Rapu. 10Loka ateker naka Sebulun, Gadiel okoku loka Sodi. 11Loka ateker naka Yosep, ŋes leka ateker naka Manase, Gadi okoku loka Susi. 12Loka ateker naka Dan, Amiel okoku loka Gemali. 13Loka ateker naka Aser, Setur okoku loka Mikael. 14Loka ateker naka Naputali, Nabi okoku loka Bopasi. 15Loka ateker naka Gad, Geuel okoku loka Maki. 16
Ŋul kes ikiroria luka ituŋa luejukari Musa airot akwap. Komaik Musa Kosea okoku loka Nun Yosua.
17
Kijuka Musa kes airot akwap naka Kanaan, kotema kes atiar, “Kodokasi korot loka ari naka Eŋalakimak, kodokasi oroŋan: 18Koanyut akwap, kwape eputor; ka ituŋa luiboiete kotoma, arai eraas luegogoŋ arai enonok, arai ikidioko arai ipu; 19Ido kwape ejaar akwap naiboioto kesi kotoma, arai ejok arai erono; kwape ejaatar da ireria luiboioto kesi kotoma, arai ludukurun, arai luebwaunitai kabwas; 20
Kwape ejaar akwap, arai naapusuk arai naakurae, arai ejaas amagoron, arai emameete, Kotitiŋikis yesi, koyauniata da adioraito nuka akwap.” Kerai na apak naka imusabibun luageenenete atiokore.
21Kosodete kodokasi korota akwap anyoun kamodiŋ naka Sin aitodol Rekob kiton alomaret Kamat. 22
Kodokasi kari naka Eŋalakimak, kodoloto Keburon; ajaas nen Akiman, Sesai ka Talimai, idwe luka Anak. (Adukitai Keburon ikar ikanykaarei eroko Soan kotoma Misiri.) 23Kodolut aditot naka Esukot, kojeput kanen atenut naajai aibuŋet adiopet naka emusabibu, kidielata iarei kakitoi; koyautu da araito nuka ekamamaga, ka nuka etini. 24Komaikinai aibois ŋin aditot naka Esukol,
kanuka aibuŋet naajeparete idwe luka Isirael kanen.
25Koboŋosi kairot akwap kedaunos apaarasia akaisaoŋon. 26Kolototo kopotu neejai Musa ka Aaron, ka ekodet kere loka idwe luka Isirael, kamodiŋ naka Paran, koKades; koinut kes ka ekodet kere akirot, kitodikis da kes araito nuka akwap. 27
Kolimokis ŋes ebe, “Kidol akwap naibu ijo kijuka sio, abeit erai naeleleete akile ka esik; ido nu kes araitoke. 28
Konye ituŋa luiboiete kakwap eraas luegogoŋ, ireriakec da ebwaitai, epolok noi: bobo da kipou kaanyutu kaŋina idwe luka Anak. 29
Iboie Amalek kakwap naka ari naka Eŋalakimak; iboie da Ekitit ka Eyebusit ka Emorait koroŋan: iboie da Ekanaanit kariri naka aŋolol, ka ariri naka Yorodan da.”
30
Kisililiŋ Kaleb ituŋa kakonyen nuka Musa, kotema atiar, “Kadokasi katipet, keruma ŋes; naarai kipedori cut aipikor.” 31Konye ituŋa luaupara kaŋes kotemasi atiar, “Mam kipedori asurokin ituŋa; naarai egogoŋ kesi adepar oni,” 32
Koinut idwe luka Isirael akiro nueroko nuka akwap naapotu korota, ebe, “Akwap nakitoro kirosi, erai akwap naenyamanari luiboiete kotoma; ituŋa da lukipou kaanyutu kotoma eraas ituŋa luikososoete. 33
Kipou kaanyutu kaŋina da Inepilin,
odwe luka Anak, luelomunete koInepilin: kirai kakonyenekosi bala ibeerei, ido kirai kwaŋin kakonyenekec da.”