1Aitemis nakaiŋal ŋes naketal mama ejai EJAKAIT:
Konye isiyalamikinit ŋes emisani loedolit.
2
Naebunio aiwoŋonut ŋes eponiata ileic:
Konye ejai acoa kaluitasonos.
3Abeit naka luitenara kotauon ŋes iŋarenikini kes:
Konye amagul naka luebilete ebotet ŋes emudiari kes.
4
Mam abar isikeriani kapaaran naka anyunyura:
Konye eyuuni adolit katwanare.
5Iteteni adolit naka loliogot otau ekerot:
Konye ibirori ekaronon kanuka akeronis.
6
Adolit naka luitenara kotauon ŋes eyuuni kes:
Konye ipoki ameŋeranutukec ŋul luebilete ebotet.
7Naetwania ekaronon, eoliori akemun:
Eoliori da amun naka numam adolit.
8Eyuunio ekadoliton kotoma ocan,
Kobuni do ekaronon aiboisike.
9
Emudiari etuŋanan lomam eyoŋit
Edeke ekeidunyet kaitukuke:
Konye eyuunio ekadoliton kanuka aijen.
10
Nakeanyuniata ikadolitok ajokis, elakara ere:
Nakeolioroto ikaronok ejai eibwoŋ.
11Itopoloorio ere kanuka aisirereŋio naka luitenara kotauon:
Konye etiyaikinete aituke nuka ikaronok.
12Ŋol loemwaŋi ekeidunyet emamei acoa,
Konye ililiŋi etuŋanan lokajenun.
13Otibeele loideidei epukori nukaiyeiyea:
Konye ŋol lokemoyo lomunot imunoni akirot.
14
Neemamei aitetenio ibiroros ituŋa:
Konye kaipues naka ikenerunak ejai ainapakin.
15Ŋol loerauni ekabwoaran loka emoit eanyuni ican:
Konye inapakina ŋol loelait abwoanar.
16Aberu nakasianut edumuni aibuses:
Ikiliok lukakaje edumunete abar.
17
Etuŋanan loitimi iswamakini aijarake ejok:
Konye ŋol loededeŋ iticani akuanake.
18
Edumuni ekaronon eropit lokaiŋal:
Konye ŋol loeyei adolit edumuni eropit lokabeit.
19Ŋol loiketakina kadolit edumuni aijar:
ŋol da loetupari aronis earakini bon.
20Ŋul luejaas itauon lumagul eraas luketale mama ejai EJAKAIT:
Konye ŋul luedoliorito korotokec isiyalamikinete ŋes.
21Abeit etuŋanan lokaronon mam eswaki aiticanio,
Konye eyuunio aur naka ekadoliton.
22Kwape etet loka esabu kokume loka epege,
Ikoni nen aberu naitemelel naemamei acobeu.
23
Ejok luimiela ekadoliton:
Konye amuno naka ikaronok ŋes anyunyura.
24Ejai loisiarisiari, ido iyatanakini adumun;
Ejai da loimiki aitelekarit luibusakinito, konye etwaniari.
25
Iturumio ojokotau:
Ŋol da loicocoi akipi icocoikinio.
26
Ikenete ituŋa ŋol loimiki kes akima:
Konye ejai arereŋ akou naka ŋol kaloegwelari.
27
Ŋol loinyikokin amoot adolit, emoot asianut:
Konye ŋol loemoot ameŋeranut, edolokini ŋes.
28
Ibiror ŋol loemunokina akebar:
Konye ekerianar loedolit kwape kakuii nuelibete.
29
Ŋol loiticani ekaleke irumi ekwam:
Eraun ebaŋ ebulesit loka lokacoa kotau.
30Araito naka ekadoliton ŋes ekitoi loka aijar;
Ka ŋol da loejai acoa edumuni aijar naka ituŋa.
31
Koany, einakinio ekadoliton eropit kakwap:
Itelekarito cama ekaronon ka ekadiakanaran!