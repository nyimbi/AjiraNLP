1
“Mere ejai ituŋanan ejie toma akwap?
Akepaarasia da mam eputos bala apaarasia nuka ŋol kaloeropio?
2Kwape ebulesit loiŋobelei noi etolim,
kwape kaŋol loeropio komuno eropitike;
3
Kwape kwaŋin eoŋ da ketebeitai ilapio lueraas ikamameak,
Aponi kakorakin akuaresia nuka aitapasitoi.
4Naaperenenoo eoŋ kener atiar,
‘Anyoun wori’? Konye eoja akuare;
kebelonokini aisiwalar akwap.
5
Enapit akuanaka ikur ka aapoŋor nuka apua;
erubanakini amunyoka kosodi kidedeununei bobo.
6Isunyito akapaarasia aitelekarit ibore yenitolomanari ekasonyan egoe,
edaunos komamei adiomuno.
7
“Wu okwe kiitunite ebe akaijar erai ekwam;
mam akakonye esesenete bobo ajokis.
8
Mam bobo akoŋu naka ŋol kalokaseseni eoŋ kaanyuni bobo:
esesenete akonikonye eoŋ, konye kamamei.
9
Kwape edaunor edou kilicar,
kwape kwaŋin ŋin yenijesari Okatwak mam bobo edokuni.
10Mam bobo eboŋuni togoke,
akeibois da mam bobo ejenuni ŋes.
11
“Ŋes mam apedoria aisililiŋ akaituk;
eneri kotoma aburun nakomoyoka;
erurumai kotoma adwaris nakotauka.
12Arai kereka eoŋ aŋolol, arai etiaŋ loeiliili lokaŋolol,
tape ibwaikini ikedarak asesen eoŋ?
13Arai kener ebe, ‘Ketalakarit eoŋ ekaitada,
etojoniari ekajam arieboka’;
14ŋes konyet kisiyaloŋoŋoo eoŋ kairujasia,
kitukuriani kaitapoeta:
15Tape ekatau eseuni amiedio,
ka atwanare aitelekarit akakojo nu.
16
Kapianiki akaijar; mam epuda aibut ikar kere:
kinyeinai eoŋ; naarai akapaarasia eraas aamameak.
17
Inyo bo ituŋanan tape jo itopoloori ŋes,
tape jo ibwaikinit ŋes etaukon,
18tape ianyanari ŋes ninirupuruc,
aitem ŋes ŋinipak?
19Itodoli bo ai mam jo inyeini asesen eoŋ,
karaida ajalakin aitodol neelikoria eoŋ aimulaka?
20
Arai kadiakit, keswamak jo inyo, ijo loiseseni ituŋa?
Kanukinyo kibwaikinia araut adeseikinetekon,
tape kalaŋirikini eoŋ bon?
21Kanukinyo mam isionio aibucareteka,
alemar da numam adoliteka?
naarai kwana aperi kotoma apua;
ikukurikini amoot eoŋ, konye kamamei.”