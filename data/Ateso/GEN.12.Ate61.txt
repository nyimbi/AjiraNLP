1
Kotema EJAKAIT Aburam atiar, “Konyou kakwapukon, koinacanakon, kotogo loka papakon, kolot akwap naketodikini jo; 2
Ketuluori moolo areker napeti, kesirereŋenenei, etopoloori ekonikiror; korau ijo arereŋ. 3
Esirereŋi kes lukisirerenete jo, ido ŋin yenikikenokini jo ekeni eoŋ da ŋes: kotomakon ŋes erereneorotor ikalia kere luka akwap.”
4Kwaŋin kolot Aburam, kwape kelimokinia ŋes EJAKAIT: kolot Lot nepepe kaŋes: kedaunit Aburam ikar akaisakanykaarei ka lukany nakenyounio koKaran. 5
Koyaŋa Aburam akeberu Sarai, ka Lot okoku loka onaceke, ka ikeceboro kere luatukokinitos, ka ituŋa luapotu kodumut koKaran; konyout alosit akwap naka Kanaan; kodolot akwap naka Kanaan. 6
Kitor Aburam akwap kodol aibois naka Sekem, neejai elua loka More. Kojai Ekanaanit akwap kapaarasia kaŋun. 7
Kitaanyikin EJAKAIT Aburam, kotema atiar, “Ainakini rwaru akoniwur akwap na.” Kodukok etem nen neejai EJAKAIT, lokitaanyikin ŋes. 8Konyou kolot oroŋat kari nakokide naka Bet-el, kibubuk ekewema, kojai Bet-el to, Ai da kide: kodukok etem nen neejai EJAKAIT, kiwone ekiror loka EJAKAIT. 9
Konyou Aburam kiyatak akelosit kari naka Eŋalakimak.
10
Kojai ebeli kakwap: kolot Aburam Misiri aiboi ŋina; naarai kepol ebeli kotoma akwap. 11
Kosodi eapie ŋes alomari Misiri, kotema akeberu Sarai atiar, “Koany, ajeni jo irai aberu naatemel: 12
Aso kiianyut jo Imisirian etemarete kesi atiar, ‘Na ŋes akeberu’: ido kaarete eoŋ, konye kinyekinete jo ijari. 13
Keŋaiŋait jo, kotema ebe irai ijo kinacika: tetere adumun ajokis kanukon, kajara da kanukon.” 14Kosodi kedol Aburam Misiri, koanyut Imisirian aberu itemelel noi. 15
Koanyut ŋes ijaka luka Parao: kituro ŋes kaneejai Parao; koyaŋaarai aberu togo loka Parao. 16Kikonak ŋesi Aburam ejok kanuke: kojaas ŋes amerekekin, ka imoŋin, ka isigirian, ka ibulesin, ka abulesin, ka asigirian, ka akaalai.
17
Kitican EJAKAIT Parao ka lukokaleke kaicaneta nukos kanuka Sarai aberu naka Aburam; 18
Konyarau Parao Aburam kotema atiar, “Anyoika nu nukiswamak eoŋ? Inyo bo mam kilimokinia eoŋ kwape eraar ŋesi akoniberu? 19Kanukinyo itemaria ebe, ‘Erai ŋesi inacika,’ tapi eoŋ ayaŋaari aituluor ŋes akaberu? Aso do akoniberu ŋin, koyaŋa, kolot.” 20Kicorak Parao ituŋake: kinyamakis ŋes orot, ka akeberu, ka iboro kere lukejaas kaŋes.