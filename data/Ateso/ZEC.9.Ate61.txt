Abwokon
1
Akirot naka EJAKAIT mama ejai akwap naka Kadurak,
Ka Damasiko aibois naeounere.
Naarai itei EJAKAIT akoŋu naka ituŋanan
Ka naka atekerin kere nuka Isirael.
2
Kamat da loidunyatar eikoruke:
Turo ka Sidon, naarai eco ŋesi.
3Abu Turo koduk abwas naegogoŋ kanukeŋ,
Kotukonok epuesa bala apua,
Ka esabu loejok kwape erit loka irotin.
4
Koany, ireŋeari ŋes EJAKAIT,
Ecakari akebar toma aŋolol;
Idoporio kakim.
5
Eanyuni Asukelon ŋun, ekurianari;
Gasa da, eriebakin noi;
Ka Ekuron, naarai itisilio nuabu komuno.
Eoliori ekabaka koGasa,
Mam ituŋa iboienenete koAsukelon.
6Iboie ateker nainyalakina koAsudod,
Etanaŋi da eitur loka Ipilisitian.
7Alemari akeokot kaitukuke,
Italesiake da kokidiŋ okelake;
Eraun ŋesi da aatoŋot naka Edekewok:
Eraun kwape ekapolon koYuda,
Ka Ekuron kwape Eyebusit.
8
Edukuri airigaun ekatogo asurokin ajore,
Komam yenitori karaida aboŋor:
Mam bobo ekamwaŋan itori tomakec:
Naarai kwana aany kakakonye.
9
Kiyalamikin noi, ijo apese naka Sion!
Kikalal, ijo apese naka Yerusalem!
Koany, ebunit ekabakakon neijai:
Erai loedolit ejaas kaitajario;
Itasono kibwanenite da isigiria,
Itaok yenika asigiria.
10
Ademari Epuraim agali,
Ka Yerusalem da ebalasi,
Edemario da akabwa naka ejie;
Elimokini da atekerin ainapakin;
Ilosikin ayaiteke anyoun kaŋolol kiton aŋolol,
Ido anyoun koCor kiton osaŋe loka akwapin.
11
Ka jo da, kanuka aokot nuka aitutuketekon,
Adau alemun ienanakon kotoma aipany namam akip.
12Kibelokinos neejai abwas naegogoŋ,
Yes ienan luemunos;
Kalimonokin lolo ebe kenyakakini jo irwan aarei.
13Naarai abu ketukud Yuda kwape akakabwa,
Etemok Epuraim araut ekemal;
Esidiki da odwekon, wu Sion,
Aluikin odwekon, wu Yaban,
Ketuluori jo kwape ekileŋ loka lokirigi.
14Etakanuni EJAKAIT kamakec,
Elomari emaleke kwape eimilia:
Ekutakini Ejakait EDEKE arupepe,
Euparos kitapipirion luka eŋalakimak.
15
Eiikini kes EJAKAIT loka ajoresio;
Enyamete, icakacakaete alica nuka aporocet;
Emasete akeceokot kwape kajon:
Ilelebunos kwape atanyia,
Kwape agoria nuka etem.
16
Itajari kes EJAKAIT Ekecedeke kapaaran kaŋin
Kwape esipan loka iketuŋa:
Naarai eraunos bala amor nuka aboko,
Emwekimwekete kakwapuke.
17Naarai epol ca ma akejokis,
Epol ca ma aketemelel!
Itopolounete akima ikatumunak,
Ka ebino da lokitetet apesur.