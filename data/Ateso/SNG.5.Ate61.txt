1
Alomuni eoŋ omanikorika, inacika, ateranika:
Adeni eminaka ka lueuru ma;
Anyami akapeka nuka ao kesikeka;
Amasi ebinoka kakileka,
Konyama yesi, ipaperoka;
Komata, eebo, komata noi, luminanaka.
2
Abu kajotor, konye abu ekatau kokwenyi:
Ŋes eporoto loka lominataka loikuŋikuŋi, kobala ebe, “Koŋ aarai, inacika, ateranika, ajeleka, aliogotoka;
Naarai epalal akakou akopyo,
Itimaka da kaiseta nuka akuare.”
3Alae inapeneka; anapi bobo biai?
Elot akakeje; epwoki bobo biai?
4Kibwaik lominataka akekan kapedot naka ekek,
Kikilakin ekatau.
5Kasodi anyoun anaikin lominataka;
Koitata akakanin emina,
Ikabokor kemina loepalal,
Kakodeta nuka ekirigi.
6
Kanaiki lominataka;
Konye kebu lominataka kibelokin, keeka.
Abu ekatau kodusaun naenerar ŋesi:
Abu kamoote ŋes, konye mam abu kadum;
Keworo ŋes, konye mam abu kaboŋok.
7
Apotu ikedarak luirimirimete toma ore kadumut, Kenomonomata, kemusunata da;
Apotu ikedarak luka arwatatin kademasi elouka.
8Kesiyapoi yes, wu apesur nuka Yerusalem, arai kidumut lominataka, Kolimokis ŋes ebe ketedek amin.
9Itelekari lominatakon biai lominat ece,
Wu jo naitelekarit aŋor kere katemelel?
Itelekari lominatakon biai lominat ece,
Tape isiyapoikini sio kwaŋin?
10Ekwaŋ lominataka, ereŋ da,
Lokapolon kotoma ilukumin itomon.
11Esubit akekou bala esabu loejok noi,
Epopiras itimake, irioko kwape kelibi.
12
Esubit akekonye bala ajele kariri kaguuruto nuka akipi; Nuilositai kakile, ibwaikinitai kotenan.
13Esubito iitinyoke bala amanat nuka lueum ma, bala itutio luka ikui lueum ma:
Esubit akeituk apecelun, nueisete emina.
14Esubito akekanin bala igilun luka esabu luibwaikinitai aberulo:
Esubit akekuan bala ikel luka etom lueminaikina asapiro.
15Esubito akejeke bala ipirino luka amor nukijesesio luegelegela,
Luesipokinio aigaŋ eta nuka esabu loejok:
Esubit asimake bala Lebanon, ejok noi kwape iresia.
16
Ejijim noi akeituk: eebo, ejok ŋesi noi cut.
Ŋol ŋes lominataka, ŋol ŋes oupaka;
Wu yes apesur nuka Yerusalem.