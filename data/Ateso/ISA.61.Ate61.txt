1
Ejai Emoyo loka EJAKAIT Edeke kaeoŋ;
Naarai kenyonyoiki EJAKAIT eoŋ akinyet
Alimonokin luitasonos akiro nukajokak;
Kejuku eoŋ aider luebilil itauon,
Alimonokin lueŋasitai aosikinio,
Ka lueenen da alacakinio;
2
Alimor da ekaru loecamunitai loka EJAKAIT,
Ka apaaran naka Edekewok naka enyaŋit;
Aitalakaar da luibworos kere;
3
Ainakin kes aboko aibois naka ekurwon,
Akinyet naka aiyalama aibois naka akuudian;
Anapito naka aiturit aibois naka etau loekadakinit;
Tetere emaikinio ikito luka adolit,
Lukirai EJAKAIT, tetere itubusikinio ŋes.
4
Edukete ijeburo, ipopounete nekolo enyeinete,
Itemonokinete ireria luiswapitos,
Ijeburo luka aturio nuipu.
5
Ido ebwoete imo kitadakete isipaninikus,
Eraunete ipejok ikakoriokokus,
Iketitak imusabibunukus.
6
Konye yes kinyarao isasedotin luka EJAKAIT:
Kinyaraete yes ituŋa ikejaanakinak luka Edekewok:
Inyamete abar naka atekerin,
Toma aibusesukec ŋes iwogatar.
7
Aibois naka ileicikus idumunete irwan aarei;
Aibois da naka aitirira isiyalamikinete ewaikec:
Kanuka ŋun irumete irwan aarei kakwapukec:
Ejaunos kailel namam edaun.
8
Naarai eoŋ EJAKAIT amina etube, alait akoko ka numam adolit;
Ainakini kes eropitikec kabeit.
Etutuki aitutuket namam edaun kakes.
9Ejen aurikec kotoma atekerin,
Idwekec da kotoma otuŋa:
Ecamunete kere lueanyunete kes
Ebe eraas kesi aur naisirereŋit EJAKAIT.
10
Eyalamikini noi toma EJAKAIT,
Elelakini akaijar Ekadeke;
Naarai ketanap inapen luka aitajar,
Kemukok ŋesi eoŋ ekaso loka adolit,
Kwape isirio eteran aboko,
Kwape iyogogoo ateran kiboroke luka akais.
11
Naarai kwape itolomuniata alup ikabwaŋunanike,
Ido kwape isibwaŋunia emanikor ikinyom lueyeitai toma; Kwape kwaŋin isibwaŋunia EJAKAIT Edeke adolit ka aiturio
Kakonyen nuka atekerin kere.