1Ejok aiban neejai aiyapaara,
Itia ainyam epucit kotogo loeleleba aŋolopa.
2Ebulesit lokacoa eyai ikoku yeniswamai nukileic,
Ido irumi airumet koinacan.
3
Amot ŋes ililiaunere epuesa, eupa da esabu;
Konye EJAKAIT itemi itauon.
4Ibwaikini loiswamai aronis eketau neejaas aituke nueroko:
Iirari da lokeŋalan aŋajep naka ameŋeranut.
5
Loemocar lukican emoromoroi Lokasubanike:
Ŋol da loisiyalamikinit ican mam eswaki aiticanio.
6Idwe luka idwe kes aboko naka imakio;
Aibuses da naka idwe ŋes lukapapakec.
7Mam ibusakinit lobaŋ einer nuepolok:
Ido bo do aituk nakaiŋal ibusakinit biai lokapolon?
8
Esubit ainakinet bala amoru nakarereŋ kakonye nuka ŋol kaloejaatar ŋin:
Ekerianari neibelokinor kere.
9Ŋol loerapakini aibucaret emoi amina:
Konye loicecemono etiaki ipapero.
10Elomari noi aitoronio toma otuŋanan lokaijen,
Aitelekarit ibelai akwatat kaneejai lobaŋ.
11Etuŋanan lokaronon emoi epali bon;
ŋes kijukarere ekiyakia loededeŋ mamakeŋ.
12Ejok etuŋanan airiamakin kadubu naedemaritai ikedwe,
Itia airiamakin ebaŋ kabaŋaanutuke.
13
Loetacakini aronis itia ajokis,
Mam enyouni aronis kokaleke.
14
Ageunet naka ecelet esubit bala etuŋanan loepeduni akipi:
Aso do kinyek epeget, eriŋa ejauna aŋolopa.
15
Ŋol loitojoki lokaronon, ka ŋol da loititelekari ekadoliton,
Eraas kesi kere luketal kaneejai EJAKAIT.
16Kanukinyo ejaatar lobaŋ apesan akanike agwelia acoa,
Kwabo emamei ŋes aijen?
17Emina epapero apaarasia kere,
Ido onace euritai kanuka apakio nuka ican.
18Etuŋanan loemamei aijen ititiŋi akan,
Eraun ekabwoaran kakonyen nuka eidunyeteke.
19Loemina ecelet emina aibucar:
Ŋol da loitoojari ekekike emoi amudiario.
20Ŋol loemagul etau mam edumuni ajokis:
Ŋol da loemagul aŋajep ibirokin aronis.
21Loeurie ebaŋ eanyuni ican:
Papa da loka ebaŋ mam iyalama.
22Etau loelakara ŋes ekia loejok:
Konye emoyo loebilil itooni akojo.
23
Ijauni ekaronon ainakinet katorob,
Aibelokinio irotin luka etube.
24
Ejai acoa akonyen nuka ŋol kaloejai aijen:
Konye akonye nuka ebaŋ ejaas osaŋeta luka akwap.
25Okoku lobaŋ itakadikini papake,
Ido erai adwaris mama ejai nakeurie ŋes.
26Ido mam ejok aitican ekadoliton,
Karaida aile isotia kanuka aitenarakec.
27
Loitikokini akekiro ejaas kaijen:
Etuŋanan loejai emoyo loelilim emisiana.
28Lobaŋ da arai ililiŋi enyaritai lokacoa:
Arai ebutarit eomitai loecobe.