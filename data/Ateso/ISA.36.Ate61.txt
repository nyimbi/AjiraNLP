1
Kosodi kanen kokaru lokitomonet kaoŋon loka ekabaka Kesekia, kobu Senakerib ekabaka loka Asuria asurokin ireria kere luka Yuda luke bwaitai, kirum. 2
Kijuka ekabaka loka Asuria Rabasake anyoun koLakis alosit Yerusalem mama ejai ekabaka Kesekia ajaas kajore naepol. Kobwo kariri kaleles naka atapar nakokuju, korot loka emanikor loka ekelotan igoen. 3Kosodi kolom Eliakim okoku loka Kilikia loapolokinit ekal mama ejai ŋesi, ka Sebuna ekewadikan, ka Yoa okoku loka Asap ekesiitonokinan.
4Kotema Rabasake kes atiar, “Kolimokis do Kesekia ebe, ‘Inera ekabaka lokapolon, ekabaka loka Asuria, kwanata ebe, Amuno nanyoin naimuno? 5Abala eoŋ ebe, ainerunikon ka agogoŋ ejie eraas akiro nuutai: iŋai bo do imunokina ijo, tape kipaliikin eoŋ? 6
Koany, imunokina ijo ebela loka egada lo loiriecakina, ŋes Misiri; arai kegoŋakini ituŋanan mamake, elomari akanike, icumi; ikoni nepenen Parao ekabaka loko Misiri mama ejaas ŋul kere luemunosi ŋes. 7
Konye arai kiitema eoŋ atiar, “Kimuno isio EJAKAIT Ekosideke”; mere ŋes ŋol loalemari Kesekia aiboisioke nuiceleleete ka itemwanake, kolimok Yuda ka Yerusalem ebe, “Imaenenete kotem kalo”? 8Aso do, keŋaiŋait, koinakis ekajakait ekabaka loka Asuria iboro lukititiŋa, kainakin eoŋ jo da ibalasin ilukumin iarei, arai ipedori ijo kowaikon aibwaikin luibwanenete. 9Aso ipedori biai aisibelokin akonyen nuka ekapolon ediopet kotoma ludidik kokejaanakinak luka ejakaitika, komuno Misiri kanuka agalin ka ikebwanenok. 10Abu kereka eoŋ asurokin aibois na amudiar komamei EJAKAIT? EJAKAIT ŋes kabala ebe, “Kolot kosurok akwap na, komudia.” ’ ”
11Kosodi Eliakim ka Sebuna ka Yoa atemar Rabasake atiar, “Kiŋaiŋait, kiner kikonikejaanakinak kaŋajep nako Suria; naarai kijeni; sirikiner kasio kaŋajep naka Iyudayan, kaki nuka ituŋa luejaas arwatat.” 12Konye kotema Rabasake kes atiar, “Keyakuunit ekajakait mama ejai ejakaitikon, ka jo da einer akiro nu? Mam kereka keyakuunit otuŋa luiboiete karwatat, ainyam acinikec, ka aimat akulakec nepepe kayes?”
13Kosodi Rabasake aibwo, kiworo keporoto loepol kaŋajep naka Iyudayan, kotema atiar, “Kopupokisi yesi akiro nuka ekabaka lokapolon ekabaka loka Asuria. 14Inera ekabaka kwanata ebe, ‘Kinyek Kesekia aiŋal yes; naarai mam epedori aitajar yes. 15Kinyek Kesekia ainakin yes amunokina EJAKAIT ebe, Abeit kitajari EJAKAIT oni, ere lo da mam ijaikinio akan naka ekabaka loka Asuria.’ 16
Sirikipupokis Kesekia: naarai inera ekabaka loka Asuria kwanata ebe, ‘Kinerutu keoŋ nuka ainapakin, kopotu neajai; konyama yesi ŋinituŋanan emusabibuke, ŋinituŋanan nuka etinike, komata yesi ŋinituŋanan akipi nukoicoike; 17aitodol neabunio kayaŋaa yes akwap naeputosi kanakus, akwap naka akima ka ebino, akwap naka atap ka imanikoria luka emusabibu.’ 18Kocoito kinye Kesekia aijodoor yes ebe, ‘Kitajari EJAKAIT oni.’ Ejai cani edio kodekesio luka atekerin loitajarit akekwap kakan naka ekabaka loka Asuria? 19
Alu bo idekesio luka Kamat ka Arupad? Alu bo idekesio luka Separabaim? Apotu tope kitajarata Samaria kakanika? 20
Lukaŋai kodekesio kere luka akwapin kaŋun luapotu kitajarata akwapukec kakanika, tetere itajari EJAKAIT Yerusalem kakanika?”
21
Konye kililiŋa, mam apotu koboŋokis ŋes akirot: naarai kejai aicorakinet naka ekabaka ebe, “Sirikiboŋokis.” 22
Kosodi Eliakim okoku loka Kilikia, loapolokinit ekal, ka Sebuna ekewadikan, ka Yoa okoku loka Asap ekesiitonokinan kopotu mama ejai Kesekia, ecilicilito inapenekec, kolimokis ŋes akiro nuka Rabasake.