1
Idolit ijo, wu EJAKAIT, naaŋuriania kamakon:
Konye akoto apurokin bon kamakon akiro:
Kanukinyo ekerianaror erot loka ikaronok?
Kanukinyo ijamamaata kere luiswamaenenete noi nuka aimod?
2
Ibu kira kes, eebo, kidirata alias;
Epoloete, eebo, eraete araito:
Iapiei ijo kaitukekec,
Ilwanikina da kaomisiokec.
3
Konye jo, wu EJAKAIT, kijeni eoŋ:
Kiany eoŋ, igimori ekatau kamakon:
Kiriu kes kwape amerekekin nuaarat,
Kotiak kes kanuka apaaran naka earit.
4
Itodoli ai akwap aibworo,
Akui da nuka akwap kere arinyor?
Kanuka aronis naka ŋul kaluiboiete kotoma
Ŋes edaunotor itiaŋ ka akweny;
Naarai ebakai ebe, “Mam ŋes eanyuni esanewok lokokau.”
5
“Arai ibolito kituŋa luekerete kakeje, kitapasa jo,
Ikwaikini ai ipedori abolobol kibalasin?
Ido arai ilatara ijo kakwap naka ainapakin,
Ikwaikini ca ai kaiturokina naka Yorodan?
6Naarai ikoniinacan, ka ekek loka papakon,
Ŋupeŋul kiswamakinete nuka aimod;
Ŋupeŋul kiluluoto jo:
Sirikiyu kes, karaida kiinerakis jo akiro nukajokak.”
7“Ajal etogoka, acaka airumeteka;
Ainak naemin ekatau noi akan naka lukasurupoke.
8
Arau airumeteka kamakaŋ kwape eŋatuny kamagoro;
Ekeseu ekeporoto asurokin eoŋ;
Ŋes alaia ŋes.
9Erai kereka airumeteka kamakaŋ kwape ekweny loeerepus loemejai?
Irigaunete kereka ŋes ikweny luemeiaete asurokin?
Koloto yesi, kotukonokis itiaŋ kere luka ais,
Koyautu kes konyamasi.
10
Apotu ikecokok luipu komunaasi emanikorika loka emusabibu,
Kipudapudata ewaika kakeje,
Kitaraut ewaika loejok ais naesil.
11
Etaraut asilio:
Ibworo mama ajai naarai esil;
Itisilioritai akwap kere,
Naarai emamei ituŋanan yenibwaikinit etau.
12Adoloto ikaŋatak kuju neelapat toma ais:
Naarai iŋinyari ekileŋ loka EJAKAIT ageun kosaŋe ediopet loka akwap kiton osaŋe ece loka akwap;
Emamei akuan nainapakina.
13
Apotu koyeata akima, konye kosakata ikukwa;
Itapasitos atai, mam imedaunete:
Kisurumito araitokus yes ileic,
Kanuka anyunyura naededeŋ naka EJAKAIT.”
14
Ebala kwanata EJAKAIT asurokin iidunyetaka kere lueroko, luetirorete airumet naesurumit eoŋ ikatuŋa Isirael ebe: “Koany, arutori kes kakwapukec, arutori da ekek loka Yuda kokidiŋikec. 15
Kosodi kanen, kadau arutor kes, aboŋuni etimi kes: ido enyakakini kes, ŋinituŋanan airumeteke, ŋinituŋanan da alupoke. 16
Kosodi kanen, arai edunyaka kesi aisisia iponesio luka ikatuŋa, iyapoete kolimito ekakiror ebe, ‘Kwape ejaria EJAKAIT’, kwape esisianakiniata kesi ikatuŋa aiyapo kolimito Baal; ŋes konyet edukokinere kidiŋ kikatuŋa. 17
Konye ebala EJAKAIT ebe, Arai mam epupete, kasodi eoŋ arutor ateker ŋin, arutori ido amudiari.”