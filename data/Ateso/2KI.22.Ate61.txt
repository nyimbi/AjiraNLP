1
Kerai Yosia loka ikar ikanykauni egeuni airum; kirumak ikar akaisauni kalodiopet koYerusalem; ekiror loka totoke kerai Yedida akoku naka Adaia loka Bosukat. 2
Kiswama nuejok kakonyen nuka EJAKAIT, kolosenenei korot kere loka Daudi papaake, komam epaari akan nakoteten karaida nakokediany.
3
Kosodi kanen kokaru lokitomonet kakanykauni loka ekabaka Yosia, kijuka ekabaka Sapan okoku loka Asalia, okoku loka Mesulam, ekewadikan, togo loka EJAKAIT, kobala ebe, 4
“Kodoka neejai Kilikia esasedoti lopeti, kimar apesan nueyaunitai togo loka EJAKAIT, nuejaununut ikagolok kotuŋa: 5
Kijaikis akan naka ikeswamak luiteete etogo loka EJAKAIT: koinakis ikeswamak luejaas togo loka EJAKAIT, aiteteunia etogo neetiyanara: 6Ikekeok akito, ka ikadukok, ka ikekeok amor: ido kanuka egwelet akito ka amor nuikec aiteteunia etogo.” 7
Konye mam apodos aimar apesan nukijaikinitai akanikec; naarai eswamaenenete kamunonut.
8
Kotema Kilikia esasedoti lopeti Sapan ekewadikan atiar, “Adum eoŋ eitabo loka ikisila kotogo loka EJAKAIT.” Kosodi Kilikia aijaikin Sapan eitabo, kosiom. 9Kobu Sapan ekewadikan neejai ekabaka, kinyakak ekabaka akiro, kobala ebe, “Akorasi ikonikejaanakinak apesan nuadumuna kotogo, ejaikis akan naka ikeswamak luiteete etogo loka EJAKAIT,” 10
Kosodi Sapan ekewadikan alimokin ekabaka ebe, “Kejaiki Kilikia esasedoti eitabo.” Kosiom Sapan kakonyen nuka ekabaka.
11
Kosodi kanen, kiira ekabaka akiro nuka eitabo loka ikisila, kocil ikenapen. 12Kicorak ekabaka Kilikia esasedoti, ka Akikam, okoku loka Sapan, ka Akubor okoku loka Mikaia, ka Sapan ekewadikan, ka Asaia ekejaanakinan loka ekabaka, ebe, 13
“Koloto yesi, kiŋita EJAKAIT kanukaŋ, kanuka ituŋa da, ido kanuka Yuda kere, akiro nuka eitabo kalo loadumun: naarai epol anyunyura naka EJAKAIT nakinepak oni, naarai mam lukapapaawok apotu kopuput akiro nuka eitabo kalo, aiswamaenen kwape ejaatar kere nukiwadikakinio oni.”
14
Kosodi Kilikia esasedoti alosit, ka Akikam, ka Akubor, ka Sapan, ka Asaia, neejai Kulida anabi, aberu naka Salum okoku loka Tikuba, okoku loka Karukas, ekeŋadan inapen: (eboienenei ŋin koYerusalem katutubet nakiareit;) kinerut kaŋes, 15Kotema ŋesi kes atiar, “Inera kwanata EJAKAIT, Edeke loka Isirael ebe: ‘Kolimokis etuŋanan lokijukunit yes neajai ebe. 16
Inera kwanata EJAKAIT ebe, Koany, ayauni aronis aibois na, ka neejaas luiboiete kotoma, akiro kere nuka eitabo kaloasiomi ekabaka loka Yuda: 17
Naarai kajala, esupuruikis lukisupurununo odekesio ice, aitunyunyurikin eoŋ kaswam kere naka akaninikec; ŋes inepakinia akanyunyura aibois na, komam eduŋeori, 18
Konye ekabaka loka Yuda, lokijukuni aiŋitakin EJAKAIT, kolimokis ŋes kwanata ebe, Inera kwanata EJAKAIT Edeke loka Isirael ebe: Nuka akiro nukipupuni, 19
Kanu anonokiaror ekonitau, kitasonikin kakonyen nuka EJAKAIT, naipupunio nuenerak aibois na, ka luiboiete kotoma ebe, eluoros amejei ka aikenio, kocil ikoninapen, komony akiyo kakonyeneka; inera EJAKAIT ebe, Keira eoŋ da, 20
Kanuka ŋun, koany, atukokini jo mama ejaas lukapapaakon, kitukokinio jo ailitikon inapakina, kwabo mam eanyunete akonikonye aronis kere naayauni aibois na.’ ” Kinyakakinai ekabaka akiro.