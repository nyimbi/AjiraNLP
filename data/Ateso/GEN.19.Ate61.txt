1
Kodoloto imalaikan luarei Sodom eboŋ; kiboie Lot da korute loka Sodom; koany Lot kes, kolot aisiriamar; kokukum kitulurite akekonyen. 2
Kotema atiar, “Koany, ikajaka, keŋaiŋaito, kopautu togo loka ebulesitikus, koperoto aitiwalar akwap, kilotata akusikejen, kodilokis anyoun tupuruc, koloto.” Kotemasi atiar, “Mam, konye kiperi isio orot aitiwalar akwap.” 3
Kimaumau kes noi: kopaut oreke, kolomasi togoke; kipejo kes, kopeik imugatin lumam etubuunitoi, konyamata. 4Konye eroko kepero, ituŋa lukore loko Sodom, idwe ka lukapolok, ituŋa kere luapote kaiboisio kere, kolukut etogo: 5
Kiworoto Lot kotemasi ŋes atiar, “Alubo ituŋa lualomut orekon kakuare kana? Kitolom kes nekija isio kajena kes.” 6Koloma Lot kiŋa neejaas kesi, kogolok ekek ekaukau. 7Kotema atiar, “Keŋaiŋaitos, ikakinacan, sirikiswamata aronis naetia nen. 8Koany, kija eoŋ kadweka aarei numam ejenete ekiliokit, keŋaiŋaito, mere ketolom ŋun neijaas yesi, kiswamakis yesi kes kwape itojokitotor kakonyekus; konye ituŋa kwi mam iswamakinete akirot; naarai apotu kesi otolim loka eswika.” 9
Kotemasi atiar, “Irwa.” Kotemasi atiar, “Ekesa lo loabwotuni, ŋes do ekoto araun ekatubon; aso do kiswamakini jo nueroko aitelekarit ŋul.” Koridakis noi etuŋanan, ŋes Lot, kikunyakis apakar ekirigi. 10Konye ituŋa kwi koriosi akaninikec, kitolomut Lot togo neajaas kesi, kogolokis ekirigi. 11
Kitumudukata akonye nuka ituŋa kaluajaas okek, ludidik ka lukapolok kere; kopasa kes amoot ekek.
12
Kotemasi ituŋa kwi Lot atiar, “Ijaas ijo kice nee? arai amuranikon, ka idwekon lusap ka lupesur, ka ice da luijaatar toma ore; kitoloma kes kotoma aibois kana. 13
Naarai kimudiari aibois na, naarai eyatakin noi aimonyokec kakonyen nuka EJAKAIT, ido EJAKAIT ŋes kijuku sio amudiar.” 14
Koloma Lot kinerata kimurakake, luakotosi aimany adweke, kotema atiar, “Konyout, kolomasi kaibois kana, naarai emudiari EJAKAIT ere lo.” Kosubite ŋes bala emoc kama ejaas ikamurakake.
15Kiwala akwap kisuburikis imalaikan Lot, kobalas atiar, “Konyou, koyaŋa akoniberu, ka adwekon kere nuejaas ne; kinyek amudiario kotoma aiticanet naka ere.” 16
Konye kiyap; kitiŋata ituŋa akanike, ka akan naka aberuke, ka akan naka adweke aarei; kitimit EJAKAIT ŋes; kitolomut kibwaikis ŋes kiŋa naka ere. 17
Kosodi kedaun aitolomun cut, kotema atiar, “Koker kinye atwanare; mam inoliari kaukon ido mam iyapi kotoma apuuton kere; kokeria oroŋat kinye amudiario.” 18Kotema Lot atiar, “Okwe ekajakait, mere kwaŋin. 19
Koany adum ekonibulesit asianut kakonyenekon, ido itopolo akoniitim nakitodik eoŋ, kitajar kenye atwanare; mam apedori akeriar oroŋat ŋol, kenyek aronis adolokin kasodi atwanare. 20Koany, ere ŋol ŋes loeapie akeriar, ido ŋes ere loedit; okwe kakeria nen, (mam edit?) ido eŋaleun akaijar.” 21Kotema atiar, “Koany, kacamak kotoma akirot ŋin da, mam amudiari ere loibala ijo. 22
Kisunyite, kokeria nen; naarai mam apedori aisub akirot aitodol neidolio nen.” Ŋes enyaritere ere ŋol ekekiror Soar.
23Keniunit akoloŋ nakedolio Lot Soar.
24
Kitetep EJAKAIT toma Sodom ka Gomora acukuman ka akim epote kama ejai EJAKAIT kotoma akui; 25
Komudia ireria ŋul, ka Apuuton kere, ka ŋul kere lueboienenete koreria, ka iboro kere luabwanete kakwap. 26
Konye koŋolia aberuke kau, etupit ŋes, koluor epir loka abalaŋ. 27
Kodil Aburaam tupuruc kolot aibois neabwoia ŋesi kakonyen nuka EJAKAIT: 28
Kosesen Sodom ka Gomora, ka akwap kere naka Apuuton, kireik, ido koany, kopuriei apuru naka akwap bala apuru naka eupa.
29
Kosodi kemudia Edeke ireria luka apuuton, kiitu Edeke Aburaam, kijuka Lot anyoun kotoma oreria luaponi komudiarai, kedau amudiar ireria lueboieneneo Lot.
30
Konyou Lot koSoar, kiboikin oroŋat nepepe kadweke aarei, naarai akuriana aiboikin Soar; kiboie kotoma abua, ŋes ka adweke kere. 31
Kotema nakiyai nadidi atiar, “Amojoŋ papawok, emamei da etuŋanan kotoma akwap loelomari mama kija oni kwape ejaar eipone loka akwap kere. 32
Aso ketamatata papawok ajon, kaperoto kaŋes, kedara aur naka papawok.” 33Kitamatata papakec ajon akuare ŋin; koloma nakiyai kopero kapapake: mam abu kojen kwape aperio, karaida kwape anyounio. 34Kosodi kapaaran kanaatupakini kotema nakiyai nadidi atiar, “Koany, kwape abu kaperio bian kapapawok, ketamatata bobo ajon akuare na da; ko loma ijo da koperoto kaŋes, kedara aur naka papawok.” 35Kitamatata bobo papakec ajon akuare ŋin, konyou nadidi, kopero kaŋes; mam abu kojen kwape aperio, karaida kwape anyounio. 36Kwaŋin abu Lot kourik adweke kere. 37
Kouru nakiyai ikoku yenitelepat, komaik ekekiror Moab, ŋol ŋes papakec loka Imoabin kiton lolo. 38
Kouru nadidi da ikoku yenitelepat komaik ekekiror Ben-ami; ŋol ŋes papa loka idwe luka Amon kiton lolo.