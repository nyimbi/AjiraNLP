1
Kokaru losodit loka Belesasar ekabaka loko Babulon, koany Daniel airujasit ka aitapoeta nuka akouke, kaperitike: kosodi ŋesi aiwadik airujasit, kolimo aomisioit naka akiro kaŋun. 2Kiner Daniel atiar, “Abu kasesen kaitapoeteka kuare, ido koany, komotakinos ikwamin luoŋon luka akuj aŋolol nakapolon. 3
Kolomut itiaŋ iwoŋon lukos kaŋolol, luegelegela. 4
Koputos losodit bala eŋatuny, kojaas kabebenoka nuka emorukaalet: abu kaany aitodol naedimere ajul nuka abebenokake, kitonyounoi kakwap kitobwoai kakejen aarei kwape etuŋanan, aponi koinakinai ŋes etau loka etuŋanan. 5
Ido koany, ecetiaŋ, lokiareit, kwape kedubu, kikiara osiep ediopet, ajaas amarana auni aitukuke ekonyitos ikelake: kotemarai kwanata ebe, ‘Konyou, konyam akiriŋ naepol.’ 6
Akaulo kaŋun abu kasesen, ido koany, ece kwape eris, kojaas opurake abebenoka aoŋon nuka akweny; ajaas etiaŋ kakwes aoŋon; aponi koinakinai ŋes ayait. 7
Akaulo kaŋun abu kasesen kaitapoeta nuka akuare, ido koany, etiaŋ lokiwoŋonet, loketasuro losogim, ido lokagogoŋ naepol noi; kojaas kikel lukos lukasua: konyam, kobilibil, kipudapud da luedeunos kakejeke: kogelara kitiaŋ ice kere luageikinete ŋes; kojaas kamumwara atomon. 8
Abu kerere amumwara, ido koany, kolom kotomakec amumwarat ace, naedit, aponi korutoroi amumwara auni kaŋun nusodit kakonyeneke; ido koany, kojaas akonye toma amumwarat ŋin kwape kakonye nuka etuŋanan, ka aituk da naenera nukos. 9
Abu kasesen aitodol neebwaikinere iicoloŋo, kiboikin emojoŋ loŋorot: ekwaŋ akenapito kwape kakako, itima da luka akouke kwape kajulo nuliogot nuka amerekek; eicoloŋoke kosubite bala aipelonoreta nuka akim, akekokoron da bala akim naesarani. 10
Kolom ecor loka akim kolelei akonyeneke: kijaanakinete ŋes ilukumin elukumit, kobwoete ilukumin itomon irwan ilukumin itomon kakonyeneke: kojau etube, kopukoroi iitabon. 11
Abu kasesen kapak kaŋin kanuka eporoto loka akiro nukos nuenera amumwarat; abu kasesen aitodol neaarere etiaŋ, komudiarai akekuan, koinakinai aicweio kakim. 12Luesalito da luka itiaŋ aponi kolemarai ayaitekec, konye aponi kiyatakinai aijarakec ekaru ka apak. 13
Abu kasesen kaitapoeta nuka akuare, ido koany, kobu etuŋanan kodouon luka akuj loesubit bala okoku loka etuŋanan, kobu ŋesi mama ejai emojoŋ loŋorot, kisukunyikinai kakonyeneke. 14
Aponi koinakinai ŋes ayait, ka aibuses, ka ajakanut, tetere ijaanakinete ŋes ituŋa kere, ka atekerin, ka aŋajepa. Ayaitike erai ayait namam enaŋi, namam etubor, akejakanut da namam emudiario.
15“Ido eoŋ, Daniel, kokadak emoyoka kotoma akuanaka, kesiyaloŋoŋoto aitapoeta nuka akouka. 16Abu kekunyak ediopet kaŋul luabwoete kanen keŋit ŋes abeit naka ŋun kere. Aso kalimok ŋesi eoŋ ketejen apolou naka akiro, ebe, 17‘Itiaŋ ŋul lukos, luimwaasi iwoŋon, kes ikabakan iwoŋon luelomunete kakwap. 18
Konye einakinio lukalaunak luka ŋol loejai kuju kakuj ajakanut, ido irumete ajakanut ikar kere, kes ikar ka ikar.’
19“Kasodi kepuda ajenun abeit naka etiaŋ lokiwoŋonet, loegelara kakesi kere, loketasuro loepol noi, lokejaas kikel lukasua, ka abelekekake nukaisinin; loabu konyam, kobilibil, ka aipudapud da luedeunos kakejeke. 20Ido nuka amumwara atomon nuajaas akouke, ka amumwarat ace naabu kolom, kibirokinos auni akonyeneke; amumwarat ŋin naajaas akonye, ka aituk naenera nukos, naatakani ebur aitelekarit nuceke. 21
Abu kasesen, ido kojiikinos amumwarat ŋin kalukalaunak, kipiko kes; 22
aitodol naebunio Emojoŋ loŋorot, kotubokinai akiro mama ejaas lukalaunak luka ŋol loejai kuju kakuj; kodol apak naerumiata lukalaunak ajakanut.
23“Kotema kwanata ebe, ‘Eraun etiaŋ lokiwoŋonet ajakanut nakiwoŋonet kakwap, naegelara kajakanuto kere, enyamari akwap kere, ipudapudai, ebilibilei da. 24
Ido amumwara ŋun atomon, enyounete ikabakan itomon kotoma ajakanut ŋin: enyouni da ece atupakin kes; kogelara ŋesi kaŋul lusodit, elemari da ikabakan iuni. 25
Ido inera ŋesi akiro aluikin ŋol loejai kuju kakuj, kitaari lukalaunak luka ŋol loejai kuju kakuj; eomit ailoc apakio ka ikisila; einakinio akanike adaun apak, ka apakio ka atutubet naka apak. 26Konye ejauni etube, elemarete akeyaetait, apiar ka amudiar da kiton awasia. 27
Ido ajakanut ka ayaetait, ka apolou da naka ajakanuto nuejaas kwap kakuj kere, einakinio ituŋa luka lukalaunak luka ŋol loejai kuju kakuj: akejakanut ŋes ajakanut namam enaŋi, ijaanakinete ŋes ayaeta kere, erimarete da.’
28
“Esaŋi ne akirot. Ido eoŋ, Daniel, apotu akaomisio kesiyaloŋoŋoto noi, kijulakinos akakonye: konye abu karic akirot ŋin kotauka.”