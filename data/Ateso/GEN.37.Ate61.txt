1
Kiboiei Yakob kakwap nakolo kiboionono papake, akwap naka Kanaan. 2
Na ŋes aur naka Yakob. Nakeraar Yosep loka ikar itomon ka lukanykaarei, ecokienenei esipan nepepe kikeinacan; kojaenena etelepat nepepe kodwe luka Bilika, ka odwe luka Silupa, aŋor nuka papake; kideideonokini Yosep papakec akirokec nueroko. 3
Ido amina Isirael Yosep aitelekarit idweke kere, naarai ŋes loaurie kamoionuke; kodonyok ekooti loka acerieik nuipu. 4
Koanyut ikeinacan ebe amina papakec ŋes aitelekarit ikeinacan kere; apotu kolaata, komam bobo ineras kaŋes ejok, dimarai nupeken Uŋet bon.
5Abu Yosep kiruja airujasit, kolimok ikeinacan: kiyatakis bobo aila ŋes. 6Kobala kes ebe, “Keŋaiŋaitos, kopupokisi airujasit na naabu keruja: 7
Naarai, koany, bala kieni oni ikes komana, ido koany, konyou ekesitika, kosipokin; ido koany, kopotu ikesikus kirimosi, kokukonokinos ekakesit.” 8Kobalas ikeinacan ŋes ebe, “Ipedori kereka ijo airum sio? arai ipedori teni ijo ayait sio?” Kiyatakis bobo aila ŋes kanuka airujasiake ka akekiro da. 9
Kiruja bobo aceirujasit, kolimok ikeinacan kobala ebe, “Koany, eruja aceirujasit; ido koany, bala akoloŋ ka elap ka aacer atomon kanadiop kakukonokinos eoŋ.” 10
Kolimok ŋesi papake ka ikeinacan; kitoron papake ŋes, kobala ebe, “Nanyoin bo airujasit na nairujat ijo? Eoŋ ka totokon ka ikoniinacan kiponi aisudedeonokin jo?” 11
Kirum ikeinacan ekokote kanukeŋ; konye koric papake akirot ŋin kotauke.
12Koloto ikeinacan acok esipan loka papakec Sekem. 13Kobala Isirael Yosep ebe, “Mere icokiete ikoniinacan esipan Sekem? Bia keyakia mama ejaas.” Kobala ŋesi ebe, “Eoŋ lo.” 14
Kobala ŋesi ebe, “Aso kolot, koany ikoniinacan, arai ejaas ejok, ka esipan da arai ejai ejok; kinyak akiro.” Kwaŋin kiyakia ŋes anyoun kaditot naka Keburon, kodol Sekem. 15Kodum etuŋanan ŋes, ido koany, etubitoi kokitwi; kiŋit etuŋanan ŋol ŋes ebe, “Imoot bo inyo?” 16
Kotema atiar, “Amoot ikainacan; kolimokinai, keŋaiŋait, neicokiorito esipan.” 17
Kolimok etuŋanan ŋes ebe, “Anyout kesi kane; naarai abu kapup ebalas ebe, ‘Kaloto Dotan.’ ” Kibwapa Yosep ikeinacan, kodumak kes Dotan. 18
Kiteluosi ŋes eroko elwana, ido eroko keekuna die kinerut aiar ŋes. 19Kotemanaros atiar, “Koany, abu ca etikerujat je. 20
Aso do kopotu kaarata, kacakakisi toma adiopet kapanya, kitemari oni da ebe, ‘Etiaŋ lokadedeŋan ŋes kenyami’; kasodete kaanyutu kwape ejauniata rwaru airujasiake.” 21
Kopup Reuben akirot ŋin kitajar kakanikec; kobala ebe, “Kenyekisi aiar.” 22Kotema Reuben kes atiar, “Sirikibukosi aokot; kocakakisi aipany na naejai modiŋ, konye sirikidokokis akan,” tetere itajari ŋes kakanikec, ainyakakin papake. 23Kosodi kanen, kedolu Yosep mama ejaas ikeinacan, kolacut ekootike loka acerieik nuipu loanapit; 24Koyaŋaasi ŋes, kocakakis aipany: aonit da aipany komameete akip.
25
Kiboikinos ainyam atap; kiteluosi akecekonye, kosesenata, ido koany, idiai erioŋet loka Isimaelin loabuni koGilead, ka akaalaikec nuebwokitos luesaete ka emina ka akinyet, idiaete ayaŋaar Misiri. 26
Kotema Yuda ikeinacan ebe, “Ajokis anyoin nakidumuni oni aiar onacewok ka aimunonoor akeokot? 27
Aso, ketwegelata Isimaelin, kwabo kenyekisi aidokokin awokokan mamakeŋ; naarai ŋes onacewok, ŋes awokokuan.” Kopuput ikeinacan ŋes. 28
Kitorut nen Imidianin, ikagwelanarak; kibwosut ikeinacan Yosep alemun kaipany, kitwegelata Isimaelin atutubeta akaisaarei nuka epuesa. Koyaŋaasi Yosep Misiri.
29
Koboŋ Reuben aipany; ido koany, komamei Yosep kaipany; kocil ikenapen. 30
Koboŋo mama ejaas ikeinacan kobala ebe, “Emamei ikoku; okwe, abei eoŋ ai?” 31Kolemut ekooti loka Yosep, koarata ekoroi lomasenik, kidomakis ekooti aokot; 32
Koyaŋaasi ekooti loka acerieik nuipu, koinut papakec; kobalas ebe, “Kipou kadumutu lo: aso kojen arai ŋes eko oti loka ikokukon arai mere ŋes.” 33
Kojen, kobala ebe, “Ŋes ekooti loka ikakoku; kenyam ŋes etiaŋ loerono: komamei abuonokin keponi Yosep kopoopoai.” 34
Kocil Yakob ikenapen, kenap epuko kaŋabet, kokuudian ikekoku apaarasia nuipu. 35
Konyout ikedwe kere lusap ka lupesur aitalakar ŋes; konye kogir aitalakario; kobala ebe, “Alomari okatwak mama ejai ikakoku aroko amonyi.” Komony papake akiyo kanukeŋ. 36
Kitwegelata ŋes Imidianin Potipar koMisiri, ŋes ejakait loka Parao, ekapolon loka iserikalen.