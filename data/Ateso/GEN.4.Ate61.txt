1Kojenu Adam akeberu Keba; kopotuu, kouru Kain, kotema atiar, “Kainakin eoŋ ekes kama ejai EJAKAIT.” 2Kouruunai bobo onaceke Abel. Ido koraun Abel ekecokon amerekekin, konye Kain koraun ekakorion alup. 3Kosodi kanen ketuboros apaarasia koyau Kain amio naka alup ainakin EJAKAIT asubanit. 4
Koyau Abel da lukiyaik ice lukosipanike, kasiepaikec da. Kocam EJAKAIT Abel ka akesubanit. 5
Konye mam abu kocam Kain ka akesubanit. Konyunyurikin noi Kain, konyorididoto akekonyen. 6Kotema EJAKAIT Kain atiar, “Inyo bo kitunyunyurik jo? Ido kanukinyo anyorididioto akonikonyen? 7Arai iswamaenenei nuejok, mam kereka kicamunio? Arai mam iswamai ejok iboienenei aronis kokirigi; aiŋobeleke da ejaununei mamakon, koyaite ijo da ŋin.”
8
Kinerakinos Kain ka onaceke Abel. Kosodi kanen ejaas omanikor, kodakakin Kain onaceke Abel, koar ŋes. 9Kotema EJAKAIT Kain atiar, “Ali bo onacekon Abel?” Kotema atiar, “Mam eoŋ aleni: arai do eoŋ ekedaran loka onaceka?” 10
Kotema ŋes atiar, “Iswama anyoika? Kamonyia eporoto loka aokot nuka onacekon kakwap. 11
Natikwana kikenokin ijo kotoma alup, nuapotu koonata amatar aokot nuka onacekon kakanikon. 12Naikorienenoo ijo alup, mam kiinanakinete akecegogoŋ; iraun ekasian epasoit da kakwap.” 13Kotema Kain EJAKAIT atiar, “Akaiticanet mam epedor atitiŋikinio. 14Koany, kireŋe lolo eoŋ kotoma akwap, ido anopikini akonikonyen; araun eoŋ ekasian epasoit da kakwap; ido yenikadumuni eoŋ kaari.” 15
Kotema EJAKAIT ŋes atiar, “Kanuka ŋun enyaŋi eoŋ Kain irwan akanykaarei kaneejai yeneari ŋes.” Kibwaik EJAKAIT Kain aanyunet, ŋinituŋanan yeneanyuni ŋes kinye aiar.
16
Konyou Kain kakonyen nuka EJAKAIT. Kiboienenei kakwap naka Nod, kari nakokide naka Eden. 17
Kojenu Kain akeberu; kopotuu, kouru Enok: koduk ere, komaik ekiror loka okokuke Enok. 18Kouru Enok Irad: Irad kouru Mekuyael: Mekuyael kouru Metusael; Metusaelkouru Lamek. 19Komany Lamek aŋor aarei, nasodit ekekiror Ada, nakiareit ekekiror Sila. 20Kouru Ada Yabal: ŋol ŋes papakec kaŋul kalueboienenete koweman, kojaas kibaren. 21Ekiror loka onaceke ŋes Yubal: ŋolŋes papakec kaŋul kalueramete adeudeun ka ŋul luekusete alamarun. 22Sila da, abu kouru Tubal-kain, ekatatan loka ibore kere yenetubi yenikaisinit ka yenikasuat: kinacike ka Tubal-kain ŋes Naama.
23Kotema Lamek akeŋor atiar, “Ada ka Sila kiirasi ekaporoto;
Yes aŋor nuka Lamek, kopuputu akakirot.
Naarai abu kaar etuŋanan kanuka aimusuŋ eoŋ,
Ekatumunan da kanuka aisen eoŋ:
24Arai inyanio Kain irwan akanykaarei,
Inyanio do Lamek irwan akaisakanykaarei ka nukanykaarei.”
25Kojenu bobo Adam akeberu; kouru ikoku yenitelepat, komaik ekekiror Set; kotema atiar, “Naarai abu Edeke kainak eoŋ auruun ice aibois naka Abel; naarai abu Kain koar ŋes.” 26
Ka Set da, kouru okokuke; komaik ekekiror Enos. Kapaarasia kaŋun ŋes ageuniata ituŋa aiwonet ekiror loka EJAKAIT.