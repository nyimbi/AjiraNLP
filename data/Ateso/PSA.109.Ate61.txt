Loka Ekapolokiton lueruos. Esabuli loka Daudi.
1
Sirikililiŋ, wu Edeke loeturenenei;
2Naarai kaooŋikis ikaronok ka ikeŋalak akeceituke:
Enerata keoŋ kaŋajep naeŋalai.
3
Kalukut kakiro nuka alait,
Ketijioto da komamei akirot.
4Itia aminaka ŋes araunotor lukasurupoka:
Konye elipenenei eoŋ.
5
Karopata eoŋ aronis itia ajokis,
Ka alait da itia akamin.
6Kodakak ijo ekaronon ayait ŋes:
Kitobwo da lokasurup kakanike nakoteten.
7
Naetubokinere ŋes, kolom itelekarito akiro;
Kitaraunai da akeilip adiakaret.
8
Kikidiokoto akepaarasia;
Koyaŋa ice akeibois.
9
Koraunos ikedwe luemameete papakec,
Akeberu da apuserut.
10
Koraunos ikedwe ipasoi, inyamuren da;
Komoata inyamat kaneelwana anyoun koreriakec luatiyanakinos.
11
Koyaŋa lokapeseneke kere luejaatar ŋesi:
Koŋatasi imo ikorionoke.
12Komamuun yeniswamakini ŋes nukasianut;
Komamuun da yenitimi idweke luemamei papakec.
13
Kitanaŋai aurike;
Komwatarai da ekecekiror katuri naetupakini.
14
Kiitu EJAKAIT numam adolit nuka lukapapaake;
Sirikemwatar aronis naka totoke.
15
Kojaenenas kesi kakonyen nuka EJAKAIT ducuduc,
Tetere itanaŋi aiitunetekec kakwap.
16Naarai mam abu kiitu aitodun aitim,
Konye irigai yenikican ka yenilwaritoi,
Ka yenebilil etau, aiar kes.
17Eebo, amina ŋesi ekenit, kobunok ŋes;
Mam abu kisiyalamik ailipakin arereŋ, kolwanari do kamakeŋ.
18Konap ekenit bala anapitoke,
Koloma da tomake bala akipi,
Ido bala akinyet toma akojoke.
19Koraun kamake bala anapito naerapitor akekuan,
Ka amuny da naeenitor ŋes duc.
20Ŋol ŋes eropit loka lukasurupoka kama ejai EJAKAIT,
Loka ŋul da luineras nueroko aluikin ekatau.
21Konye wu Edeke EJAKAIT, kiswamakinai, kanuka ekirorikon;
Naarai ejok aitimikon, koyuunai.
22Naarai ecana ido elwaritoi,
Ekatau da imusuŋitai kotomakaŋ.
23Alosi bala etoribe loeoliori;
Kelakilakar eoŋ bala emaase.
24
Anonokata akakuŋin kanuka aikany eteŋei;
Adokoror akakuan.
25
Araun eoŋ amorosit kamakec:
Nakaanyuniata eoŋ imuŋumuŋete akecekwes.
26Wu EJAKAIT Ekadeke, kiŋarakinai;
Okwe, kitajarai kwape ejaar akoniitim:
27
Tetere ejenunete ebe ŋin ŋes aswam naka akanikon;
Ebe ijo, EJAKAIT, ŋes iswama.
28
Kikenoto kesi, konye kisirereŋ ijo:
Naenyounioto, irumete ileic, konye eleli ekonibulesit.
29Kitanapai lukasurupoka aitisilio,
Kimukoros da ikeceleic bala elou.
30Emalaenenei noi EJAKAIT kaitukuka;
Eebo, eturenenei ŋes kokodet.
31Naarai ebwoenenei ŋesi kakan nakoteten naka yenilwaritoi,
Aitajar ŋes kama ejaas luetubokinete eketau.