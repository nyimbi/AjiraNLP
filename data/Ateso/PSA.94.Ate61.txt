1Wu EJAKAIT, ijo Edeke lokenyaŋan,
Ijo Edeke lokenyaŋan, kocaik!
2
Konyou, ijo ekatubon loka akwap,
Koinak luituros nuibusakinito kes.
3
EJAKAIT, itodolete ai ikaronok,
Itodolete ai ikaronok kibwoŋatatar?
4
Ineras aamameak, ineras da nuka eitur,
Eoloboboto bonik ikeswamak numam adolit kere.
5Wu EJAKAIT, emunyumunyete kesi ikonituŋa,
Aŋarut da akoniirumet.
6Earete apuserut ka imoit,
Earete da ikoki.
7Kobalas ebe, “Mam EJAKAIT eanyuni,
Mam Edeke loka Yakob eomoomoi.”
8Koomoomata yesi luisubito bala itiaŋ kotuŋa:
Ka yes da ibaŋiok, icounete wori?
9
Ŋol lokiswamauni akit, ŋes emam epupi?
Lokesubi da akoŋu, ŋes emam eanyuni?
10
Ŋol loelecori atekerin, ŋes emam iteteni?
Ŋopeŋol loisisianakini ituŋanan acoa.
11
Ejeni EJAKAIT aomisio nuka ituŋanan ebe,
Eraas nukamameak.
12
Wu EJAKAIT, isirereŋitoi ituŋanan yenilecorit ijo,
Yenisisianakini ijo kokisilakon.
13Isibworari ijo ŋes kinyek aanyun apaarasia nuka ican,
Aitodol naebokikinere ikaronok aipany.
14
Naarai mam EJAKAIT ecakari iketuŋa,
Karaida aijal airumeteke.
15Naarai etube eboŋori mama ejai adolit;
Kes da luitenara kotauon etuparete ŋes.
16Iŋai bo enyouni kanukaŋ aluikin ikeswamak nukaronok?
Iŋai bo ebwoi kanukaŋ aluikin ikeswamak numam adolit?
17Kedim EJAKAIT araut ekeŋarakinanika,
Esunyakinit ekatau aiboikin eililiŋa.
18Naalimunio ebe, “Ejurusiar akakeju”;
Wu EJAKAIT, aitimikon ŋes kegaŋit.
19Kotoma aipues naka aomisioka kotomaka,
Isiyalamikinito aitalakaretakon ekatau.
20
Epedorete kereka ikayaitok lukaronok aimorikikin kajo,
Luisilakinete nukameŋeranut?
21
Etukonokinos nepepe aluikin aijar naka luedolito,
Etubokinete da aiar aokot numam aronis.
22Konye korai EJAKAIT ekapir loeoja:
Ekadeke da korai atiibaka nakerianara.
23
Enyakaki ŋesi kes numam adolitekec,
Emudiari da kes karonisikec;
Emudiari kes EJAKAIT Edekewok.