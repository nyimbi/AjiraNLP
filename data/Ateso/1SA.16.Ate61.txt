1
Kotema EJAKAIT Samuel atiar, “Itodol ai imonyi kanuka Saul, naarai aŋer eoŋ ŋes araut ekabaka loka Isirael? Kileleb akinyet amumwaratakon, kolot, kejukari jo mama ejai Yese Ebetelekemit: naarai adum ekabaka kodweke.” 2
Kotema Samuel atiar, “Ekwaikini ai alosi? Arai kiira Saul, kaari eoŋ.” Kotema EJAKAIT atiar, “Koyaŋa ataok, kiner atiar, ‘Abunit ainakin EJAKAIT asuban.’ 3
Konyarau Yese kobu asuban, ketodikini jo nuiswamai: inyonyoikini akinyet ŋol lokalimokini jo.” 4
Kiswama Samuel nuabu EJAKAIT kiner, kobu Bet-lekem, Kopotu imakio lukore emaranete airiamun kaŋes, kotemasi atiar, “Ibunit ijo kainapakin?” 5
Kotema atiar, “Kainapakin: abunit ainakin EJAKAIT asuban: kitalaunos, kauparos keoŋ asuban.” Kitalau Yese ka odweke, konyarau kes aponare asuban.
6
Kosodi kanen kepotu, abu ŋesi kosesen Eliab; kotema atiar, “Abeit loinyonyoikini EJAKAIT akinyet ejai akonyeneke.” 7
Konye kobala EJAKAIT Samuel ebe, “Sirikisesen ereeteke, karaida aojau naka akuanake; naarai aŋer ŋes: naarai mam EJAKAIT eseseni kwape esesenia ituŋanan; naarai itei ituŋanan atakan nakokuju, konye itei EJAKAIT etau.” 8Kosodi Yese anyaraun Abinadab, kitotor akonyen nuka Samuel. Kotema atiar, “Mam EJAKAIT eseunit lo da.” 9Kosodi Yese aitotor Sama. Kotema atiar, “Mam EJAKAIT eseunit lo da.” 10Kitotor Yese odweke ikanykaarei akonyen nuka Samuel. Kobala Samuel Yese ebe, “Mam EJAKAIT eseunit lu,” 11
Kotema Samuel Yese atiar, “Ejaas ikonidwe ne kere?” Kotema atiar, “Esalit iŋoorit, ido koany, icokie amerekekin.” Kobala Samuel Yese atiar, “Kijuka koomai ŋes: naarai mam kiboikin aitodol neebunio.” 12
Kijuka, kitolom ŋes, Koreŋ ŋesi, kitemelel, ajok asesen da. Kotema EJAKAIT atiar, “Konyou, kinyonyoik ŋes akinyet, naarai ŋes lo.” 13
Kosodi Samuel alemun amumwarat naka akinyet, kinyonyoik ŋes akinyet kokidiŋ oinacanake: kodoik emoyo loka EJAKAIT Daudi kagogoŋ amear kapaaran kaŋin kaiyatanakin. Konyou Samuel, kolot Rama.
14
Abu emoyo loka EJAKAIT konyou kaneejai Saul, kitican ŋes emoyo loerono loabuni kama ejai EJAKAIT. 15Kotemasi ibulesin luka Saul ŋes atiar, “Koany, kitican jo emoyo loerono loabuni kama ejai EJAKAIT. 16Aso kicorak ekapolonikosi ikonibulesin luejaas akonyenekon, amoun etuŋanan loerami adeudeu kapirianut, kosodi naijaar ijo kemoyo loerono loabuni kama ejai Edeke, ŋes do eramia ŋesi kakekan, iŋaleuni.” 17Kobala Saul ikebulesin atiar, “Kodumakinai etuŋanan loerami ejok, koinut.” 18Kosodi ediopet kokatumunak aboŋokin ebe, “Koany, aanyunit okoku loka Yese Ebetelekemit, loerami kapirianut, etuŋanan lokirigi loetitiŋ, etuŋanan loejio, loecobe koinerike, loitemelel, ido ejai EJAKAIT kaŋes.” 19Kijuka Saul ikiyakia mama ejai Yese, kotema atiar, “Kijukakinai okokukon Daudi, loejaas kamerekekin.” 20Kolem Yese asigiria kisibwok imugatin, ka eriagi loka emukule loka ebino, ka ikalol, kijuka kes ka Daudi okokuke mama ejai Saul. 21
Kobu Daudi mama ejai Saul, kobwo kakonyeneke: kominakin ŋes noi; koraun loedakit lujiisike. 22Kijuka Saul mama ejai Yese kobala ebe, “Keŋaiŋait, kocamak Daudi abwoenen kakonyeneka; naarai adumu ŋesi asianut kakonyeneka.” 23Kosodi kanen kejau Saul emoyo loerono loabuni kama ejai EJAKAIT, kolemuni Daudi adeudeu, koram kakekan: kicasi do Saul, koŋaleuni, konyou emoyo loerono kamake.