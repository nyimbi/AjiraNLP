Ekosio, Esabuli loka odwe luka Kora; loka Ekapolokiton lueruos; aruo naka Makalat Leanot, Masikilloka Keman Eserakit.
1Wu EJAKAIT, Edeke loka akaitajario,
Amonyi paaran ka kuare da kakonyenekon:
2Kocamak akailip kolom neijai ijo;
Kitoik akonikit mama ejai aimonyoka.
3Naarai ileleba emoyoka ican,
Akaijar da aapia Okatwak.
4Kemarakinitai eoŋ nepepe kaŋul kaluijesaros toma Aipany;
Arai eoŋ kwape ketuŋanan yenemamei aiŋarakinio.
5Kacakakin neeja ikatwak,
Kwape luaaritai lueperete kates,
Lumam ijo iitunit bobo cut;
Agelaros kakanikon.
6Kiperik ijo eoŋ toma Aipany nakokwap noi,
Toma aiboisio nuemutoko, toma ataro.
7Kalaŋirikinit noi akoninyunyura,
Kiŋaru ijo eoŋ kakonikailan kere.
Sela.
8Isieka ijo ikapapero kamakaŋ,
Kitarau da eoŋ ibore yeneketal kamakec;
Kagoloritai, mam apedori alomun kiŋa.
9Aororor akakoŋu kanuka aiticanioka;
Wu EJAKAIT, ewonenenei mamakon ŋinipaaran,
Egagat akakanin mamakon.
10Itodikini kereka ijo lukatwak nukaumokin?
Enyounete kereka itoilon aiturit jo?
Sela
11Elimor kereka akonisianut-nakamin kotoma ates?
Arai bo akonimunonut kotoma Amudiario?
12
Ejenunos kereka nukaumokinikon kotoma amuton?
Adolitekon da kotoma akwap naka aimurwonut?
13Konye wu EJAKAIT, mamakon amony eoŋ,
Ido tupuruc elipenenaa kakonyenekon.
14EJAKAIT, kanukinyo icakaria ijo ekamoyo?
Kanukinyo da ibwaia ijo akonikonyen kamakaŋ?
15
Keticanio kaapianari atwanare ameun koiditeuka:
Nakesiriebiata nuketasurokon eyaloŋoŋi.
16Karapa eoŋ anyunyurakon naededeŋ:
Kagelasi eoŋ nuketasurokon.
17Apotu kesi kerimosi eoŋ bala akipi apaaran kere;
Apotu da kalukut eoŋ.
18
Isieka ijo kama kayeniminat ka ipapero;
Ipaupaka da amuton.