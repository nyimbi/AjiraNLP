Loka Ekapolokiton lueruos; Esabuli loka odwe luka Kora; aruo naka Alamot, Ekosio.
1Edeke ŋes neekerianarawok, ka agogoŋuwok,
Ekeŋarakinan lokirurukit noi kotoma ocan.
2Ŋes mam kikuriakaror, karaida kijulakin akwap,
Karaida keukonoros iroŋan kidiŋ aŋololin:
3Karaida kirurumata akip kilunulunanaros,
Karaida kemaranata iroŋan kanuka adakununukec,
Sela.
4
Ejai nen ecor, italakarete iciletake ere loka Edeke,
Aibois nakalaunan naka iweman luka iŋol loejai kuju kakuj.
5
Ejai Edeke kidiŋike; mam eukun:
Iŋarakini Edeke iŋes tupuruc sek.
6Erurumata atekerin, aukonoros ajakanuto;
Kelimo ekeporoto, kocalar akwap.
7Ejai EJAKAIT loka ajoresio kaoni;
Edeke loka Yakob ŋes neekerianarawok.
Sela.
8Kopotu, koanyut aswamisio nuka EJAKAIT,
Nukaumokin nueswamaki akwap.
9Itasani ijiisio kiton osaŋe loka akwap;
Ebili akabwa, etubutubei akwaras;
Icwei agalin kakim.
10Kopalasi, kojenut ebe Eoŋ Edeke:
Ketopoloonorio katekerin,
Ketopoloonorio kakwap.
11Ejai EJAKAIT loka ajoresio kaoni;
Edeke loka Yakob ŋes neekerianarawok.
Sela.