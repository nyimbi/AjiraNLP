Esabuli loka Solomon.
1Wu Edeke, koinak ekabaka itubesiakon,
Okoku loka ekabaka da akonidolit.
2
Irabanakini ŋesi ikonituŋa kadolit,
Ka lukicanikon ketube.
3Einunete iroŋan ituŋa ainapakin,
Ka iukono da adolit.
4Irabanakini ŋesi lukican kotuŋa,
Eyuuni idwe luka luilwaritos,
Emunyumunyei da ikamwaŋan.
5Eyoŋete jo eriŋa akoloŋ ejai,
Eriŋa da elap ecai, anatar aturio kere.
6
Ijesuni kwape etepakinia akiru anya nuetubub:
Kwape irwairwaikinia elimilim akwap.
7
Ekeriakaros ikadolitok kapaarasiake;
Ainapakin da naepol aitodol naemamuunor elap.
8
Emeari akejakanut kaŋolol kiton aŋolol,
Kocor kiton osaŋeta luka akwap.
9Luiboiete kamodiŋ ekukonokinos ŋes;
Lukasurupoke da idielete apua.
10
Eyaunete ikabakan luka Tarusis ka luka apujana ainakineta;
Ikabakan da luka Syeba ka Seba einakinete akorakineta.
11Eebo, isudedikinos ikabakan kere kakonyeneke:
Ijaanakinete ŋes atekerin kere.
12Naarai eyuuni yenilwaritoi kemony;
Ka yenikican yenemamei ekeŋarakinan.
13Itimi yenikican ka yenilwaritoi,
Itajari da aijar naka luilwaritos.
14Elakuni aijarakec kotoma amwaŋio ka adedeŋ:
Aokotokec da eraunos nuka etiai loepol kakonyeneke.
15
Ejarete; einakinio ŋes esabu loka Syeba:
Ilipanakinete ŋes ituŋa tiritir;
Imalaete ŋes apaaran kere.
16
Idiliunete akima kakwap kaidiasia nuka iroŋan;
Araitoke da kijaŋijaŋa kwape ka Lebanon:
Epolooros lukore bala anya nuka akwap.
17
Ebusi ekekiror ikar kere:
Ikopa ekekiror kwape ebusio akoloŋ:
Isirereŋio ituŋa kotomakeŋ;
Atekerin kere nuka akwap enyaraete ŋes lokarereŋ.
18Kituritete EJAKAIT Edeke, Edeke loka Isirael,
Loesubi bon nukaumokin.
19Kituritete ekekiror lokaibuses ikar kere;
Akwap kere kilelebun akeibuses.
Amen, Amen.
20Asaŋata ne ailipasia nuka Daudi okoku loka Yese.