1Kapaaran kaya eyeio ekosio lo kakwap naka Yuda ebe:
“Ejai oni ere loegogoŋ;
Ibwaikini ŋesi aitajario araun arwatatin ka aigalioreta.
2
Koŋaasi yesi irutei,
Tetere ateker naedolit naericit abeit elomari.
3Iricenenei ijo kainapakin ainapakin,
Etau Ioegonakina mamakon:
Naarai kimunonena jo.
4Komunonenas yesi EJAKAIT ikar kere:
Naarai erai EJAKAIT YAWE atiiba namam edaun.
5Naarai abu ŋesi kitisil ŋul luiboiete kokuju, ere loicelelei:
Etisil, etisil kiton alup;
Etodol apua.
6Ipudapudai akeju;
Akeje nuka lukican,
Alosito nuka luilwaritos.”
7
Iiyaiyakina erot loka ikadolitok:
Iiyaiyakini ijo erot loka ikadolitok.
8
Eebo, kipou kedarito jo, wu EJAKAIT,
Korot loka itubesiakon;
Imielas ikositauon ekonikiror ka aiitunetekon.
9
Kemiela jo kekatau kuare;
Eebo, edunyakinit ekamoyo loejai kotomaka amoot jo;
Naarai arai ejaas ikonitubesia kakwap,
Isisiaunete luiboiete kakwap adolit.
10
Karaida kitodikin yenikaronon asianut,
Mam cut isisiauni adolit;
Kakwap naka atenit iswamai nukaronok,
Eŋeri asesen apolou naka EJAKAIT.
11
Wu EJAKAIT, ikiara akonikan,
Konye mam kes eanyunito:
Konye eanyunete adunyanutukon mama ejaas ituŋa, irumete ileic;
Eebo, idopori akim lukasurupokon.
12EJAKAIT, icorakini ijo ainapakin mamakosi:
Naarai kiswamak da akosiswamisio kere.
13
Wu EJAKAIT Ekosideke,
Apotu iceiaka koyaito sio netikiyaitor ijo bon;
Konye kanukon bon ŋes kilimoria ekonikiror.
14Atwaka kesi, mam ejarete;
Aoliosi, mam ejarunete:
Kanuka ŋun ibu koanyana kes komudia kes,
Komwat aiitunetekec kere.
15Ibu kiyatak ateker, wu EJAKAIT,
Ibu kiyatak ateker: kitopoloor:
Italalaa iikorun kere luka akwap.
16
EJAKAIT, naajaatar ocan apotu komootos jo,
Kobukosi ailip nakilecoria ijo kes.
17Kwape aberu naepotiei,
Nacapiaria apakike naka aidoun,
Erieba emonyi karieboke;
Kikoni isio nen kakonyenekon, wu EJAKAIT.
18
Kipou kapotuut, kariebas,
Kasubito bala kipou kedout ekwam;
Mam kiswamat adiokiyuun kakwap;
Mam luiboiete kakwap edoo.
19
Ejarete lukatwakakon; enyounete awatekec nukatwak.
Kokwenyutu, koyooto, yes luiboiete kapua!
Naarai akopyokon esubito bala akopyo nuka aica,
Elekunete alup lukatwak.
20
Kopotu, ikatuŋa, kolomasi agolaikus,
Kogolokis ikiriginikus:
Koŋopata nediokasilon,
Aitodol naetuboror anyunyura.
21
Naarai, koany, elomuni EJAKAIT kaiboisike
Aitepesen luiboiete kakwap numam adolitekec:
Ikuiunete alup da akeceokot,
Mam bobo eraparete lukatwakakec.