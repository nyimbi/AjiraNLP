1“Abeit ejai aipany naebokere epuesa,
ka aibois da naka esabu loijililiete kesi.
2Elemunio asua kotoma alup,
ido ecalunio aisinit kotoma amor.
3
Itasaŋete ituŋa amuton,
ido aitodol oikor lokawasia emoete amor,
toma amuton naejesi cucucuc, naka etoribe loka atwanare.
4Ebokete apanya kolwaka koreria luka ituŋa;
imurwokinete ituŋa luitorete kokujukec,
ijululunio kolwaka kituŋa, ijekosi ewai kewai.
5Elomunete inyamat kalup,
konye kotoma kwap ibelokinio alup kwape kakim.
6Amorukec ŋes aibois naka asapiro,
ejai da apua naka esabu.
7“Emamei akweny nakamejan naejeni erot ŋol,
kwabo akonye da nuka etoori mam eanyunete.
8Itiaŋ luiturosi mam apotu kicakata,
karaida eŋatuny lokadedeŋan mam itorit nen.
9Eriori akanike atiida naegogoŋ,
ebuburiari iroŋan alemun kageunetekec.
10Itoitoikini alelesia atibiba;
esesenete akonyeke ŋinibore yeniketiai loepol.
11Itikokini icileta kinyeis alel,
ka ibore da yenibwaitai itolomuni toma aica.
12
“Konye do ai bo etakanunia acoa?
Ai ca da ejai aibois naka ajenun?
13
Mam ituŋa ejenete etiaike,
mam da etakani kakwap naka ikajarak.
14
Ebala ataro ebe, ‘Emamei kamakaŋ.’
Ebala aŋolol da ebe, ‘Emamei kamakaŋ.’
15
Mam edumunio kanuka esabu,
karaida epuesa mam itemio itia eketiai.
16Mam epedorio aitirian kesabu loka Opir,
karaida amor nuemelemeloto nuka akais nuipu, karaida asapiro.
17Mam epedorete esabu ka agilas ariakakin kaŋes,
mam epedorete iboro luka esabu loelai aisiecun ŋes.
18Mam inerai nuka akoral ka akurusitalo:
eebo, etiai loka acoa itelekarit ilulun.
19Mam atopasit naka Etiopa eriakakinos,
mam itirianio da kesabu loelai.
20“Aso ebuni kai acoa?
Ai bo da ejai aibois naka ajenun?
21Naarai ibwaitai kakonyen nuka ikajarak kere,
imunonikinitai akweny nuka apak.
22Ebalas Amudiar ka Atwanare da ebe,
‘Kipou kapuputu iemutoke kakiikosi.’
23
“Ejeni Edeke erotoke,
ejeni ŋesi aiboisike da.
24
Naarai eseseni aitodol osaŋeta luka akwap,
itei da kwap kakuj kere.
25
Iswamaikini ekwam ainiŋet,
eebo, itemi akipi kaitemis.
26
Nakibwaikinia akiru ekisil,
ka erot loka aimiliaunun nuka eires;
27Kosodi konyet aanyun, ka alimor da,
Abu kiticat, eebo, ka aiŋic cut.
28
Kotema ŋesi ituŋa ebe,
‘Koany, ayoŋit EJAKAIT, ŋin ŋes acoa,
anyoun karonis da ŋes ajenun.’ ”