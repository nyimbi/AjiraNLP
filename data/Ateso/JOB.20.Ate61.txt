1Kosodi koboŋok Sopar Enaamatit kotema atiar,
2“Ŋes kaboŋokinioto akaomisio,
kanuka aisunyit naejai kotomaka.
3Apupu aitoronio nakesurumit ileic,
ido kaboŋok eoŋ emoyo loka ajenunika.
4Mam ibu kojen nu sek
ageun naebwaikinere ituŋanan akwap,
5
ebe, euriana apak naipikoriata ikaronok,
ailel da naka lumam eyoŋito Edeke erai naka apak adio?
6Karaida kimukurur akepolou kiton akuj,
akekou da adolokin odouon;
7Konye eoliori ikar kere kwape kakecin;
ebalasi ŋul luaanyunito ŋes ebe, ‘Ejai bo ai?’
8Elicari ŋesi kwape airujasit, komam etakani:
eebo, ireŋeanario cut kwape aitapoet naka akuar.
9Akoŋu nakeanyunit ŋes mam eanyuni bobo;
mam babo etakanuni aiboisike.
10Emoete ikedwe asianut naka lukican,
inyakanakinete akekanin abarake.
11Ileleba akekojo akuruŋanake,
konye eperenenei kaŋes kotoma apua.
12“Karaida kejijim aronis kaitukuke,
karaida kibwa kwap kaŋajepeke,
13karaida iŋadakini, komam ekoto aijal,
konye itasalikini aitukuke;
14
kwabo iumakinete inyamatake kakoikike,
eraunos aisorit naka asigirikoloŋa kotomake.
15
Abu kiliko abar, ido elekuni babo:
ebukuni Edeke kotoma akoikike.
16Imujumuji aisorit naka asigirikoloŋa;
eari aŋajep naka emusaga ŋes.
17
Mam ŋes eseseni icorin,
icileta lueleleete kesik ka akinyet.
18Inyakakini nuka akeitaaritoi, komam ilikonori;
mam iyalamikini kanuka ameda naka aimutunuke.
19Naarai abu koreite ka aijal lukican;
abu koŋatu etogo kagogoŋ, lomam adukit.
20
“Naarai mam abu kojenu aiyamakina kotomake,
mam itukui imodiobore kaŋul kalukisiyalamikinete ŋes.
21Mam abu kitasal imodiobore, konyama pit;
kanuka ŋun mam akerianutuke ebusi.
22Karaida kebarara iboroke konye erai yeneridakina;
ebunokini ŋes agogoŋ kere naka lueburunito.
23
Napedwara ageun aigigin,
ebukonokini Edeke ŋes adedeŋ naka akenyunyura,
isitepanakini kwape lunyamanake.
24
Ekerenenei ŋesi yenijiis yenika asuat,
ipelonori emal loka aisinit ŋes.
25
Eutuni alemun kakuanake;
eebo, elomuni amilisisike naemwekimweki kopiuke;
ejaas nuketasuro kamake.
26
Aponi kiŋadakinai amuton kere abarake;
icweikini ŋes akim namam isinepito ituŋa;
idopori ŋul luesalakinete owemake.
27
Epukori akuj numam adoliteke,
enyoikini da akwap ŋes.
28Enyouni ameda nakotogoke,
elelearete ikeboro kapaaran naka anyunyurake.
29
Ŋin ŋes akorakinet naka ituŋanan yenikaronon kama ejai Edeke,
airumet da naeseikinit Edeke ŋes.”