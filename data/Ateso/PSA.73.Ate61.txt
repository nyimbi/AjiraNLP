EITABO III
Esabuli loka Asap.
1Abeit ejok Edeke mama ejai Isirael,
Ido mama ejaas luesegas kotauon.
2Konye eoŋ, nepetai akakeje apaar;
Nepetai da eoŋ ajurusiar kotoma alositeka.
3Naarai etokokolit eoŋ luituroko,
Naanyunia akerianut naka ikaronok.
4Naarai emamei ariebo katwanarekec:
Konye icasit akecegogoŋ.
5Mam kes iticanitos bala icetuŋa;
Karaida aisiriebio kwape kalucetuŋa.
6
Kanuka ŋun esubit eitur bala erikot loenapakinitai omurisiŋakec;
Imukorit akaje kes bala anapito.
7Itulereras akecekonye kanuka atumes:
Ipu noi luejaatar adepar luipudas ikecetauon.
8
Isekelos, ido kotoma aronis ŋes ineratar nuka areit:
Ineras kitopoloro bonik.
9
Eluikinit akeceituk akuj;
Ido itorit akeceŋajep kakwap.
10Ŋes aboŋunioto iketuŋa nee:
Tape ikokoorete akipi nuileleba aikopo.
11
Kobalas ebe, “Ikwaikini Edeke ejenum ai?
Ejai da adiocoa neejai Loejai kuju kakuj?”
12Koany, ŋul kes ikaronok;
Kanuijamamata duc, iyatanakin abarakec.
13
Abeit etesega eoŋ ekatau taai;
Elot akakanin kotoma amamut aronis.
14Naarai keticani apaaran kere,
Ŋinitupuruc da kalecorio.
15Arai katemarite ebe, “Mere kener kwaŋin,”
Koany, ti kabilakebotet aturi naka idwekon.
16
Naaomoomaa epone lojenunet ŋin,
Abu kesirieb eoŋ noi;
17
Aitodol nealomaria eoŋ aibois nakalaunan naka Edeke,
Kaomoom esaŋekec lokokau.
18Abeit ibwaik ijo kes aiboisio nuerurut,
Icakak kes toma amudiario.
19Aluoros kesi asiles atipet!
Amudia kes cut etasuro.
20Kwape airujasit kekwenyu ituŋanan;
Kwaŋin, wu EJAKAIT, naikwenyunia ijo, imwaŋi ijo akeceput.
21Naarai abu kokadak ekatau,
Aponi kecumi oŋeretenyaka:
22Abu kasubite bala etiaŋ, loemamei aijen;
Karai eoŋ etiaŋ kakonyenekon.
23Konye ajaenena kajo duc:
Itiŋi ijo akakan nakoteten.
24
Kiŋarenikini ijo eoŋ kainerunetekon,
Kokau kaŋun kisukunyikini eoŋ kaibuses.
25
Iŋai bo ikan yenejai toma akui, nabarai ijo?
Emamei idiotuŋanan kakwap yenepuda eoŋ dimarai ijo.
26
Arumoros akakiriŋ ka ekatau:
Konye Edeke ŋes atiiba naka ekatau, ŋes ekawai ikar kere.
27Naarai, koany, ŋul luelwaka kamakon eoliorete cut:
Imudia ijo ŋul kere lukinyeis jo kolosete eporo.
28
Konye ejok eoŋ aapu kama ejai Edeke:
Etarau EJAKAIT Edeke akaŋopis,
Tetere alimonokini nukaswamisiokon kere.