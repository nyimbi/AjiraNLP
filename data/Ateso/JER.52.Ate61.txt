1
Kerai Sedekia loka ikar akaisaarei kalodiopet nakeraunor ekabaka; kirumak ikar itomon ka lodiopet ko Yerusalem. Ekiror loka totoke kerai Kamutal akoku naka Yeremia loka Libuna. 2Kiswama nueroko kakonyen nuka EJAKAIT, kwape ejaatar kere nueswamaenene Yekoiakim. 3
Kosodi kanen abeit kitodolikinoi anyunyura naka EJAKAIT koYerusalem ka Yuda, kireŋea kes kakonyeneke.
Kipaliik Sedekia ekabaka loko Babulon. 4
Kosodi kanen kokaru lokikanyet kaoŋon loka airumuke, kolap lokitomonet, kapaaran nakitomonet naka elap, kobu Nebukadaresar ekabaka loko Babulon, ŋes ka akejore kere asurokin Yerusalem, kidukuroto airigaun ŋes; kitutuoto itutio lujiis. 5Kwaŋin kirigaut ere aitodol okaru lokitomonet ka lodiopet loka ekabaka Sedekia. 6
Olap lokiwoŋonet, kapaaran nakikanyet kaoŋon kodedeŋar eteŋei kore, komamikis cut ituŋa luka akwap inyamat. 7
Kosodete kotiyasi arorwa kore, kokera ikajiok kere, kolomut kore kuare korot loka erute loejai kidiŋ arwatatin aarei, loidunyas kemanikor loka ekabaka, (Kiriamarito Ikaludean ere kere.) Kobeata korot loka Araba. 8Konye korukio ajore naka Ikaludean ekabaka, kodolokis Sedekia kapuutona nuka Yeriko; kisiarakin ajoreke kere aijal ŋes. 9
Kosodete kikamas ekabaka, koyaŋaasi neejai ekabaka loko Babulon, Ribula, kakwap naka Kamat; kotubok ŋes akiroke. 10
Koarak ekabaka loko Babulon odwe luka Sedekia akonyeneke; koar da ikapolok kere luka Yuda Ribula. 11
Kogorunun ŋesi Sedekia akonye; koen ekabaka loko Babulon ŋes kirikoi, koyaŋa Babulon, kibwaik toma aenis aitodol apaaran naketwania.
12
Kosodi kolap kalokikanyet, kapaaran nakitomonet naka elap, ŋes ekaru lokitomonet kakanykaoŋon loka ekabaka Nebukadaresar, ekabaka loko Babulon, abu Nebusaradan, ekapolon loka ikedarak, lokebwoienenei kakonyen nuka ekabaka loko Babulon, kobu Yerusalem. 13
Kicwe etogo loka EJAKAIT, ka etogo loka ekabaka; ka itogoi kere lukotoma Yerusalem, ŋolitogo kere loepol kicweikin kakim. 14Abu ajore kere naka Ikaludean luajaas ka lokapolon loka ikedarak, kotiyatiya arwatatin kere nuka Yerusalem ainamar. 15Kosodi kijoreo Nebusaradan ekapolon loka ikedarak lukican noi kotuŋa, ka aatoŋot naka ituŋa lukideuna kore, kaŋul da lualuŋakina ekabaka loko Babulon, ka aatoŋot naka ikeswamak. 16Konye kitasal Nebusaradan ekapolon loka ikedarak lukican noi kakwap araut iketemonokinok emusabibu ka ikakoriok da.
17
Kobilibilata Ikaludean ipirin luka aisinin lukejaas togo loka EJAKAIT, ka aicegeria, ka aŋolol naka aisinit nukejaas togo loka EJAKAIT, koyaŋaasi aisininikec kere Babulon. 18
Ido koyaŋaasi amoti ka iŋitia, ka aitudeŋeta, ka atanyia, ka akaalei, ka iboro kere luka aisinit lukijaanakiniata. 19Ka akolin da, ka atiboka nuigaete ekurwon, ka atanyia, ka amotii ka ipirin luka atalai, ka akaalei, ka atiboi da; nukeraas nuka esabu, esabu, ka nukeraas nuka epuesa epuesa, kwaŋin ayaŋaaria ekapolon loka ikedarak. 20Ipirin luarei, aŋolol adiopet, ka imoŋin itomon ka luarei luka aisinin lukejaas kwap kacegeria, lueswamakinit ekabaka Solomon etogo loka EJAKAIT: aisinin nuka iboro kaŋul kere mam kepedorete ainiŋio. 21
Ipirin da, aojau naka epir ediopet kerai ikubitin itomon ka lukanykauni; kolukunite aitemis naka ikubitin itomon ka luarei, aburesuke ibokor iwoŋon: eorori. 22Kejai akou naka aisinit kokujuke; aojau naka akou adiopet ikubitin ikany, kolukunito iboyan ka akamamagan akou, kere luka aisinit, ekoni epir lokiareit nepenen ka akamamagan. 23
Kosiepion kejaas akamamagan akaisakanykaoŋon ka nukanykape; akamamagan kere lukelukunito iboyan emwaasi akwatat.
24
Kosodi ekapolon loka ikedarak kikama Seraia esasedoti lopeti, ka Sepania esasedoti lokiareit, ka ikagolok luuni; 25Kikama kore ekapolokiton lokeyait ikajiok; ka ituŋa ikanykaarei kaŋul lukeanyununete akonyen nuka ekabaka, lukedumunio kore; ka ekewadikan loka ekapolon loka ajore, loaramununei ituŋa luka akwap; ka ituŋa akaisakanykape luka ituŋa luka akwap, lukedumunio kokidiŋ ore. 26Kikama Nebusaradan ekapolon loka ikedarak kes, koyau mama ejai ekabaka loko Babulon, Ribula. 27
Kodany ekabaka loka Babulon kes, koarak Ribula akwap naka Kamat. Kwaŋin kijoreoroi Yuda anyoun kakwapuke.
28
Lu kes ituŋa lukijoreori Nebukadaresar: kokaru lokikanyet kaarei Iyudayan ilukumin iuni ka akaisaarei ka luuni. 29
Kokaru lokitomonet kakanykauni loka Nebukadaresar, kijoreo ŋesi koYerusalem ituŋa akwat akanykauni ka akaisauni ka luaarei; 30kokaru loka akaisaarei ka luuni loka Nebukadaresar kijoreo Nebusaradan ekapolon loka ikedarak Iyudayan akwat akanykaarei ka akaisaoŋon ka lukany: ituŋa kere emwaasi ilukumin iwoŋon ka akwat akanykape.
31
Kosodi kanen kokaru loka akaisauni ka lukanykaarei loka aenio naka Yekoiakin ekabaka loka Yuda olap lokitomonet kaarei, kapaaran nakakaisaarei kanukany naka elap, kokaru lokeraunor Ebil-merodak ekabaka loko Babulon, abu ŋesi kitopoloo akou naka Yekoiakin ekabaka loka Yuda, kolem kaidaris; 32Kinera kaŋes nukasianut, kitopoloo eicoloŋoke aitelekarit iicoloŋo luka ikabakan lukejaas kaŋes Babulon. 33
Kilocok inapeneke luka aidaris, konyamenenei inyamat kakonyeneke, apaarasia kere nuka aijarake. 34Akorakineteke, abu ekabaka loko Babulon koinanak ŋes akorakinet ŋinipaaran, aitodol apaaran naka atwanareke, apaarasia kere nuka aijarake.