1Kosodi akaulo kikar iarei, kiruja Parao: ido koany, bala ebwoi kariri naka ecor. 2Ido koany, bala apotu kolomut kocor aituk akanykaarei nuejok nuetumito, kodakasi toma osege. 3Ido koany, aituk ace akanykaarei kotupakis kwa, kolomut kocor, irikorodas kosenyito; kobwaata kariri naka ecor kama ejaas aituk nuce. 4Aituk nuerikorodas nuasenyito konyama aituk akanykaarei nuajok nuatumito. Kokweny Parao. 5Kojotoor kiruja irwan nakiareit, ido koany, bala kosuroto kakimait adiopet aluŋuren nuka akima akanykaarei, iturananas kojokuka. 6Ido koany, aluŋuren akanykaarei nutinoi nuesirinyorit ekwam lokokide kotupakis kobwaŋut. 7Aluŋuren nutinoi kilikos aluŋuren akanykaarei nuturaŋ nukapolok. Kokweny Parao, ido koany, erai airujasit. 8
Kosodi kiwala akwap kiyaloŋoŋ eketau; kiyakia anyaraun imurwok kere luka Misiri, ka lukacoa kere: kolimok Parao airujasitike; konye komamu yenabu kopedo aitejenikin Parao apolouke.
9Kosodi ekawokon lokapolon alimokin Parao ebe, “Eitu lolo akaibucareta: 10
Abu Parao konyunyurik ikebulesin, koen kotogo loka ekapolon loka iserikalen: eoŋ ka ekepoon lokapolon da; 11
Kerujata airujasit kakuare adiopet, eoŋ ka ŋes; kipou kerujata ŋinituŋanan kwape ajaar apolou naka airujasitike; 12
Ido kojai nepepe kasio etelepat Eburaniat, ebulesit loka ekapolon loka iserikalen; kalimonokisi ŋes; kitejenik apolou naka airujasiakosi; kitejenik ŋinituŋanan kwape kejaar akeirujasit. 13
Kosodi kanen, kwape kitejenikinia ŋesi sio, kikonakis kwape kwaŋin; kenyakak eoŋ aswamuka, ka ŋol da kikajak.”
14
Kosodi Parao aijukar anyaraun Yosep, koyaut ŋes atipet kaidaris: kobaren, kilocok akenapito, koloma mama ejai Parao. 15
Kobala Parao Yosep atiar, “Erujat eoŋ airujasit, konye emamei yenepedori aitejenun apolouke: ido eira kilimitoi ebe naipupunio ijo airujasit ipedori aitejenun apolouke.” 16
Koboŋok Yosep Parao atiar, “Mere nukaŋ: Edeke ŋes einakini Parao abonokinio naka ainapakin.” 17Kotema Parao Yosep atiar, “Toma airujasitika, koany, bala abwoi eoŋ kariri naka ecor. 18Ido koany, bala apotu kolomut kocor aituk akanykaarei, nuetumito nukajokak; kodakasi toma osege. 19Ido koany, aituk akanykaarei ace kotupakis kwa kolomut kocor, nudokor nuerikorodas noi, nukasenyak, numam aanyunit apeŋo nukitetemet akeceronis kakwap nako Misiri kere. 20Aituk nukasenyak nurikoda konyamata aituk akanykaarei nukatumak nuageete; 21Aso kedaut ainyam, mam ipedori ajenun ebe kenyamito; naarai aroko edokororos kwape ajaatar sek. Kasodi akwenyun. 22Kaanyu kotoma airujaka, ido koany, bala kosuroto kakimait adiopet aluŋuren akanykaarei nuturaŋ nukajokak; 23Ido koany, bala aluŋuren akanykaarei nuawokito, nutinoi, nuesirinyorit ekwam lokokide, kotupakis kobwaŋut. 24
Apotu aluŋuren nutinoi kilikosi aluŋuren nuturaŋ akanykaarei, Kalimok imurwok; konye komamu yenepedori aitejenikin eoŋ apolouke.”
25
Kotema Yosep Parao atiar, “Airujasit naka Parao erai adiopet: nuelosi Edeke aisub, kes nualimoki ŋesi Parao. 26Aituk akanykaarei nukajokak kes ikar ikanykaarei, ka aluŋuren akanykaarei nuturaŋ kes ikar ikanykaarei; airujasit erai adiopet. 27
Aituk da akanykaarei nukasenyak nurikoda nuatupakinete, kes ikar ikanykaarei, ido aluŋuren akanykaarei nuesirinyorit ekwam lokokide; eraunos ŋun ikar ikanykaarei luka ebeli. 28Ŋin ŋes akirot naalimok eoŋ Parao; nuelosi Edeke aisub, etodiki ŋesi Parao. 29Koany, epote ikar ikanykaarei luka amio naepol noi anatar akwap kere nako Misiri. 30
Kokau kaŋul ejaunete ikar ikanykaarei luka ebeli; kisimurwokinete amio kere naka akwap nako Misiri; emudiari da ebeli akwap. 31Amio da mam ejenunio kakwap kanuka ebeli loetupakini; naarai ededeneari noi jokan. 32Aponi kirucakinai Parao airujasit, naarai itogogoŋit Edeke akirot, itodolikini da Edeke ŋun atipet. 33Aso do komou Parao etuŋanan loemisiana lokacoa, kodakak ayait akwap nako Misiri. 34Kiswama Parao kwaŋin, ido kibwaik ikaanyanarak kakwap, kiŋadak idiopet kokany yenika akwap nako Misiri kokar ikanykaarei luka amio. 35Kotukonokinai inyamat kere luka ikar kalu kaluejok lueponito, kinadai akima akan naka Pamo oreria lukapolok, kidarai. 36Inyamat ŋul da eraunete imono luka akwap kanuka ikar ikanykaarei luka ebeli, luejaunete akwap nako Misiri; kinye akwap atwanare ebeli.”
37Akirot ŋin ajokuna kakonye nuka Parao, kakonye da nuka ikekejaanakinako 38
Kotema Parao ikekejaanakinak atiar, “Kipedori adumun etuŋanan loeputos kalo, etuŋanan loejai emoyo loka Edeke?” 39Kotema Parao Yosep atiar, “Naarai kitodik Edeke jo ŋun kere, emamei loemisiana lokacoa da kwape kajo. 40
Iyai ijo ekatogo, ido kwape ejaar akonikirot kirimarete ikatuŋa kere; dimarai ajakanutuka bon ketelekaria jo kapolou.” 41
Kotema Parao Yosep atiar, “Koany, kadakak jo ayait akwap kere nako Misiri.” 42
Kolaca Parao ekegilut lokaanyunet kobokoritike, kitanapik obokorit loka Yosep, kitanap inapen luka abaputa naejok, kitanapik irikot yenika esabu omurisiŋike. 43Kitolot kagali kanakiareit naajai ŋesi. Kolimoroi kakonyeneke ebe, “Kokukokinos.” Kodakak ayait akwap kere nako Misiri. 44Kobala Parao Yosep ebe, “Eoŋ Parao, emamei bobo ituŋanan yenitonyouni akekan karaida akekeju kakwap kere nako Misiri, dimarai kisiik ijo.” 45Komaik Parao Yosep ekekiror Sapenat-panea; koinak Asenat akoku naka Poti-pera esasedoti loka On aimany. Kolot Yosep kirimo akwap kere nako Misiri.
46
Kerai Yosep loka ikar akaisauni naabwoia kakonyen nuka Parao ekabaka loka Misiri. Konyou Yosep kama ejai Parao, kolot anatar akwap kere nako Misiri. 47Kokar ikanykaarei luka amio, kobwaŋ akwap inyamat luipu noi. 48Kotukonokinenei inyamat kere luka ikar ikanykaarei luajaunete akwap nako Misiri, kiijadanakinenei inyamat oreria; inyamat luka amanan nuerimorito ŋolire, eŋadanakinenei ore ŋol. 49
Kinada Yosep akima nuipu noi kwape kasiŋe naka aŋolol, aitodol neenyeinia aimar; naarai mam emarunos.
50
Kouri Yosep idwe iarei, koroko ekaru loka ebeli kedoluno, luaurikin Asenat akoku naka Poti-pera esasedoti loka On. 51Komaik Yosep ekiyai ekekiror Manase
ebe, “Naarai kesumurwoki Edeke akaitaaritoi, ka ekal loka papaka kere.” 52Lokiareit da komaik ekekiror Epuraim
ebe, “Naarai ketupu Edeke eoŋ kakwap naka aiticanioka.”
53Kodaunos do ikar ikanykaarei luka amio luajaas akwap nako Misiri. 54
Kogeunos ikar ikanykaarei luka ebeli, kwape kebalar Yosep: kojaun ebeli akwapin kere, konye kojaas inyamat akwap kere nako Misiri. 55
Naariebia eteŋei akwap kere nako Misiri, komonyatar ituŋa Parao kanuka inyamat. Kotema Parao Imisirian kere atiar, “Kolosenenete neejai Yosep; nukitemanari ŋesi yes, kiswamanakinete kwaŋin.” 56
Koŋata ebeli akwapin kere; koŋaa Yosep imono kere kitwegelenenei Imisirian; kodedenear ebeli kakwap nako Misiri. 57
Lukakwapin kere koponenakinete Yosep koMisiri agwel akima; naarai kodedenear ebeli kakwapin kere.