1Koany, ikokoori EJAKAIT akwap, itwasapi, ebuburiari, Itisiarikini da luiboiete kotoma.
2
Ido ikote nen, kwape ejauniata ituŋa, ikoni nen esasedoti da; Kwape ejaunia ebulesit, ikoni nen ejakaitike da;
Kwape ejaunia akejaanakinan, ikoni nen ajakaitike da;
Kwape ejaunia ekagwelunan, ikoni nen ekagwelaran da; Kwape ejaunia ekayuunan, ikoni nen eyuuna da;
Kwape ejaunia ekejaikinan kanuka ameda, ikoni nen ekejaaran kanuka ameda da.
3Itisilio akwap lio, eŋatario da cut;
Naarai ener EJAKAIT akirot ŋin.
4Ibworos alup eoliorete da,
Ekalanyanar akwap eoliori da,
Ekalanyakaros lukapolok luka akwap.
5
Emunar da akwap kama ejaas luiboiete kotoma;
Naarai abilata ikisila, elocokis aicorakinet,
Abilata aitutuket namam edaun.
6
Kanuka ŋun apia ekenit akwap,
Egwaunitos luiboiete kotoma akirot:
Kanuka ŋun ameo akim luiboiete kotoma akwap,
Asalata ituŋa luikidioko.
7Ibworoi ebino lowinyiwiny,
Ekalanyanar emusabibu,
Idinyasi luelakara kotauon kere.
8Inonoor ailel naka isiman,
Ililiŋi ecelet loka ŋul kaluibwonas,
Edaun aiyalama naka adeudeu.
9Mam emasete ebino kikosiete;
Edwarikinete nuitemerete ŋul luemasete.
10Etiyakin ere loka ainyalinyal:
Egolol ŋolitogo kinyek ituŋanan alomar.
11Ejai aimony korotin kanuka ebino;
Itumutonorio ailel kere,
Ilicar akiena kere naka akwap.
12Esali asilio bon kore,
Inomonomoo ekek ka amudiar.
13Naarai ikoni nen kokidiŋ kakwap mama ejaas ituŋa,
Kwape ijaŋijaŋia eseituni,
Kwape nuelelenio nuka emusabibu kedaun aisak.
14Ikearete ŋul ikeceporotoi, ibwoŋas;
Iworooete ejaas aŋolol kanuka apolou naka EJAKAIT.
15
Aso kitopolosi yesi EJAKAIT kokide,
Ekiror loka EJAKAIT,
Edeke loka Isirael,
Kapujana nuka aŋolol.
16
Kipou kapuput ikososio luapote kosaŋeta luka akwap,
Aibuses mama ejaas ikadolitok
Konye kabala ebe, “Edokororiari,
Edokororiari, itukwi eonl
Eswamaca ikamodak nukamodomod;
Eebo, eswamata ikamodak nukamodomod cut.”
17
Akurian, ka aipany, ka atacit ejaas mamakon,
Ijo loiboie kakwap.
18
Kosodi kanen, ŋol loekeri ecelet loka akurian ibirokin aipany;
Ŋol da loelomuni kokidiŋ kaipany ipoki atacit;
Naarai enaaritai apedon nukokuju,
Iiaŋiiaŋas apeteta nuka akwap.
19
Ebilil akwap mweny,
Ebaunit akwap demedem,
Ijaŋijaŋa akwap noi.
20Igetanar akwap kwape ekameran,
Ijaŋijaŋa epuai kepuai kwape eidukuru;
Elanirikini ŋes aijerukanutuke,
Ibirori, mam bobo enyouni.
21
Kosodi kanen kapaaran kaŋin iticani EJAKAIT ajore naka lukapolok lukokuju,
Ikabakan da luka akwap kakwap.
22Etukonokinio kes, kwape etukonokinere ienan kaipany, Egolokinio kaidaris,
Akaulo naka apaarasia nuipu, iticanio.
23
Kosodi konyet elap aitirir, Kiruma akoloŋ ileic;
Naarai irumi EJAKAIT loka ajoresio komoru Sion, ka Yerusalem, Ejaun da aibuses kakonyen nuka imakioke.