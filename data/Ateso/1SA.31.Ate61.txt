1
Kitijioto Ipilisitian Isirael: kokerata ituŋa luka Isirael kakonyen nuka Ipilisitian, koarakinai moru Giliboa. 2
Kodapata noi Ipilisitian Saul ka odweke; koarata Ipilisitian Yonatan, ka Abinadab ka Maliki-sua, odwe luka Saul. 3
Kipikoroi Saul kojie, kodolokis ŋes ikagumak imalia; kobur noi kanuka ikagumak imalia. 4
Kosodi Saul atemar loadakit lujiisike atiar, “Kout ekonikileŋ, kicumia eoŋ; kinyeis lumam ekepep lu abunore aicum eoŋ, aitisil eoŋ,” Konye koŋer loadakit lujiisike; naarai akuriana noi. Kanuka ŋun kolem Saul ekekileŋ, kicumakinor. 5Keanyu loadakit lujiisike ebe atwana Saul, kicumakin ŋesi da kekekileŋ, kotwana nepepe kaŋes. 6
Kwaŋin kotwana Saul, ka odweke iuni, ka loadakit lujiisike, ka iketuŋa kere, kapaaran kaŋin kere nepepe. 7Keanyut ituŋa luka Isirael luajaas juwai naka aditot, ka ŋul luajaas juwai naka Yorodan ebe akerata ituŋa luka Isirael, atwana da Saul ka odweke, kojalata ireria, kokerata; kopotu Ipilisitian kiboikinos toma.
8Kosodi kanen tupuruc kepotu Ipilisitian aiŋat lukearitai, kodumut Saul ka odweke iuni etwakikinito moru Giliboa. 9
Kojepasi akekou, koŋatasi lujiisike, kijukasi akwap naka Ipilisitian naerimorit, ayaŋaar akiro togo loka aputosiakec nuegerer, kotuŋa da. 10
Kibwaikis lujiisike togo loka Asitarot: koenikis akekuan arwatat naka Bet-san. 11Kepuput lueboienenete koYabes-Gilead nukeŋ nuapotu Ipilisitian kiswamakis Saul. 12
Konyout ituŋa kere luatitiŋ, koloto akuare kere, kolemut akuan naka Saul ka awat nuka odweke karwatat naka Bet-san; kopotu Yabes, kicweata kes kanen. 13
Koyaŋaasi akojokec, konukakis kwap kepeduru koYabes, kikanyata eteŋei apaarasia akanykaarei.