1Kicorakis Musa ka imakio luka Isirael ituŋa ebe, “Koricito aicorakineta kere nukecorak yes lolo. 2
Kosodi kapaaran naidokiata Yorodan alosit akwap nakiinakinit jo EJAKAIT Ekonideke, isipokini ijo amor nuepolok, iladakini kes asiŋe; 3iwadikakini kes akiro kere nuka ekisil kalo, kidoka juwai; tetere ilomari akwap nakiinakinit jo EJAKAIT Ekonideke, akwap naeleleete akile ka esik, kwape kisumunio EJAKAIT Edeke loka lukapapaakon jo. 4
Kosodi naidokiata Yorodan, isipokinete amor ŋun, nukecorakini yes lolo, moru Ebal, iladakinete kes asiŋe. 5
Idukokini EJAKAIT Ekonideke etem nen, etem loka amor: sirikike kes kasuat. 6Iduki etem loka EJAKAIT Ekonideke kamor numam ikeitai: iinakini EJAKAIT Ekonideke ainakineta nuicweio kanen: 7Iinakini da asuban nuka ainapakin, inyamakini nen; ilakari ijo kakonyen nuka EJAKAIT Ekonideke. 8
Iwadikakini akiro kere nuka ikisila kalu amor ŋun kideleleete teniten.”
9Apotu Musa ka isasedotin Ilebin kotemasi Isirael kere atiar, “Kililiŋ, kopup, ijo Isirael; iraunos lolo yesi ituŋa luka EJAKAIT Ekusideke. 10Ŋes do irimaria eporoto loka EJAKAIT Ekonideke, aiswamaenen aicorakinetake ka ikisilake lukecorakini jo lolo,”
11Kicorak Musa ituŋa kapaaran ŋipeŋin, ebe, 12
“Lu kes ebwoete komoru Gerisim, ailipakin ituŋa arereŋ, kidokata Yorodan; Simeon ka Lebi, ka Yuda, ka Isakar, ka Yosep ka Benyamin: 13Lu kes ebwoete komoru Ebal kanuka ekenit; Reuben, ka Gad ka Aser, ka Sebulun, ka Dan ka Naputali. 14
Eboŋokinete Ilebin ituŋa kere luka Isirael keporoto kaloepol, ebe,
15
“ ‘Kikenoi etuŋanan loiswamauni aput naegerer arai nacaluna, naketal mama ejai EJAKAIT, aswam naka akanin nuka etuŋanan kaloepiiriana, asipokin kaiyeiyea.’ Eboŋokinete ituŋa kere ebe, ‘Amen.’
16
“ ‘Kikenoi yenemwaŋit papake arai totoke.’ Eboŋokinete ituŋa kere ebe, ‘Amen.’
17
“ ‘Kikenoi ŋol loisukunyikini eikor loka eidunyeteke.’ Eboŋokinete ituŋa kere ebe, ‘Amen.’
18
“ ‘Kikenoi ŋin yenitapaari emuduk korot.’ Eboŋokinete ituŋa kere ebe, ‘Amen.’
19
“ ‘Kikenoi ŋol loibelokini etube kaneejai imoit, ikoki, ka apuserut.’ Eoonokinete ituŋa kere ebe, ‘Amen.’
20
“ ‘Kikenoi ŋol loeperete kaberu naka papake; naarai apuko anapito nakaŋabet naka papake.’ Eboŋokinete ituŋa kere ebe, ‘Amen.’
21
“ ‘Kikenoi ŋol loeperete kitiaŋ kere.’ Eboŋokinete ituŋa kere ebe, ‘Amen.’
22
“ ‘Kikenoi ŋol loeperete kinacike, akoku naka papake, arai akoku naka totoke.’ Eboŋokinete ituŋa kere ebe, ‘Amen.’
23
“ ‘Kikenoi ŋol loeperete kaamuranike.’ Eboŋokinete ituŋa kere ebe, ‘Amen.’
24
“ ‘Kikenoi ŋooinomi eidunyeteke kaiyeiyea.’ Eboŋokinete ituŋa kere ebe, ‘Amen.’
25
“ ‘Kikenoi ŋol loeropio kanuka aiar ituŋanan yenimam akirot.’ Eboŋokinete ituŋa kere ebe, ‘Amen.’
26
“ ‘Kikenoi ŋin yenimam itogogoŋi aitodol ikisila ŋul aiswamaenen.’ Eboŋokinete ituŋa kere ebe, ‘Amen.’