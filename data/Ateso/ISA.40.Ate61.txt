1Ebala Ekusideke ebe,
Kitalakasi, kitalakasi ikatuŋa.
2Kinerata nukaitalakar Yerusalem, kiworokis ŋes ebe,
Adaun ejieke, esionii numam adolit;
Ainakin kakan naka EJAKAIT irwan aarei kanuka aronisioke kere.
3
Abu eporoto kiworoi ebe:
“Kitemokisi erot loka EJAKAIT kais,
Kitenasi erot loka Edekewok kamodiŋ.
4Itutuo rwaru niniditot, ikeio ŋolimoru ka ŋoliukot;
Itenario amagulul, iiyaiyakinio nuimugogolito.
5
Epukorio rwaru aibuses naka EJAKAIT,
Erataikinete ituŋasinei kere aanyun:
Naarai ener aituk naka EJAKAIT.”
6
Abu eporoto kotema atiar, “Kikalal.”
Kojau yene bala ebe, “Anyoika ekalalaa?”
Ituŋasinei kere eraas inya,
Akecejokis da eputos bala aturot naka ais:
7Erinyorete inya, isokokoi da aturot;
Naarai ekutakini ŋes euria loka EJAKAIT:
Abeit eraas ituŋa inya.
8Erinyorete inya, isokokoi da aturot;
Konye akirot naka Edekewok eperonori ikar kere.
9Wu jo loilimonokini Sion akiro nukajokak,
Kodoka kuju oroŋat loicelelei:
Wu jo loilimonokini Yerusalem akiro nukajokak, kikalal noi; Kikalal sirikiyoŋ;
Kolimok ireria luka Yuda ebe,
“Koanyutu Edekekus!”
10
Koany, ebuni EJAKAIT Edeke kwape ekagogoŋon,
Akekan da irumakinit ŋes;
Koany, ejai aimalaeteke kaŋes,
Ekeropit da ejai kakonyeneke.
11
Itadaki ekesipan kwape ekecokon,
Etukonokin idwe luka amerekekin akanike,
Ka aidak katorobuke,
Isiyapi da ŋun nuitanakete.
12Iŋai bo itemit akipi kotau kakanike,
Itemit akuj katutubet naka ekubit,
Egolorit apua naka akwap toma amot,
Iniŋit iroŋan kaitemisioit,
lukon da kaitiirianet?
13
Iŋai da itetenit emoyo loka EJAKAIT,
Arai ituutorit ŋes kwape ekapetan akiroke?
14Inerunit ŋesi kaŋai, iŋai da kituutorit ŋes,
Kisisianak ŋes erot loka etube,
Kisisianak ŋes aijen,
Kitodik ŋes erot loka ajenun?
15Koany, esubito atekerin bala aidonakinet naka akipi kamot, Imaritai kwape apua naidupukuk naejai toma aitemis:
Koany edakit apujan kwape ibore yenedit noi.
16Mam Lebanon ilosikino araun akito nukinoka,
Itianike da mam ilosikinos araun ainakinet naicweio.
17Esubito atekerin kere bala mam eraas ibore kakonyeneke; Imaritai kes kamakeŋ araut atai, ido aamameak.
18
Aso ituputoorete Edeke kwape kaŋai?
Arai aput anyoin itiirianiata ŋes?
19Aput naegerer, ekeswaman ŋes itacalari,
Ekatatan esabu ŋes iladai kesabu,
Etataanakini ŋes irikoi luka epuesa.
20
Ituŋanan yenikican yenimam epedori ainakin naikoni nen, Eseuni ekitoi lomam ipiri;
Emouni ekeswaman loepiriana asipokin aput namam ijaŋijaŋa.
21
Mam ca kijeŋunito? Mam ca kiirarito?
Mam kilimonokinitai kageunet?
Mam kimisiikis ageun kapeteta nuka akwap?
22
Ŋopeŋol loiboie kokuju kalukunet naka akwap,
Kosubito luiboiete kotoma bala ibeerei;
Loepesi akuj kwape aigalisit,
Eterari ŋes kwape ewema lokibois.
23
Itapalauni ŋesi ikapolok;
Itarauni ikatubok luka akwap aamameak.
24Eebc, mam ber kiraitai; eebo, mam ber eyeitai;
Eebo, mam ber aliasikec isiaranara kalup:
Kosodi akutakin kes, erinyorete,
Ekakaari etapipirio kes kwape ariaŋ.
25
Ebala Lokalaunan ebe, “Aso kituputoorete eoŋ kwape kaŋai, Kasodi ariakakin kaŋes?”
26
Kiteluosi akusikonye kuju, koanyutu,
Iŋai bo kesubi ŋun?
Loitolomuni ajorekec kimarite:
Emaanakini kes kere ikiroria;
Kanuka apolou naka apedorike,
Ido naarai egogoŋ ŋesi katitiŋ,
Mam adiopet eoliori.
27Kanukinyo ibalar ijo, wu Yakob,
Inera, wu Isirael, ebe,
“Ibwaitai ekarot kinye EJAKAIT aanyun,
Atubor atubokinioka kama ejai Ekadeke”?
28
Mam ca ijenunit? Mam ca iirarit?
EJAKAIT ŋes Edeke lomam edaun,
Lokasuban isaŋeta luka akwap.
Mam iilori, karaida aipas;
Mam epedorio amisiikin ajenunike.
29Einakini luiiloros ati tiŋ;
Iyatakini da agogoŋ ŋin yenemamei apedor.
30Karaida iiloros isap, epasete,
Ibiroros ikatumunak kanuka ailolony:
31
Konye ŋul luidareunete EJAKAIT iteteunete akecegogoŋ; Eterarete abebenoka kwape imorukaalen;
Ekerete, komam epasete;
Elosete kakeje, komam iiloros,