1
Lu kes ŋul luapotu kopotu mama ejai Daudi Sikilag, kapak nakeŋopitor kanuka Saul okoku loka Kis: koraas kotuŋa lukirigin, ikeŋara kinakake kojie. 2
Kokapitos akabwai, apedorete aitwasam akan nakoteten ka nakokediany da aporocanaria alica, ka agumanaria imalia da kakabwa; koraas luka iinacan luka Saul luka Benyamin. 3
Lokapolon ŋes Akieser, kosodi Yoas, odwe luka Semaa Egibeatit; ka Yesiel, ka Pelet, odwe luka Asumabet; ka Bereka, ka Yeku Enatotait; 4
ka Isimaia Egibeonit, etuŋanan lokirigi kotoma akaisauni, loapolokinit akaisauni; ka Yeremia, ka Yakasiel, ka Yokanan, ka Yosabad Egederatit; 5Elusai, ka Yerimot, ka Bealia, ka Semaria, ka Sepatia Ekarupit; 6Elukana, ka Isia, ka Asarel, ka Yoeser, ka Yasobeam, Ikorakin; 7ka Yoela, ka Sebadia, odwe luka Yerokam loka Gedor.
8
Luka Igadin apotu kogitakinos mama ejai Daudi aibois naebwaitai modiŋ, ituŋa lukirigin luetitiŋ, ituŋa luetuutooritai ejie, luapedorete aitwasam ebuku ka akwara; akonyenekec koputokinos kakonyen nuka iŋatunyo, ketiroko kesi kwape kamorio koroŋan. 9Eser lokapolon, Obadia lokiareit, Eliab lokiwuniet; 10Misimana lokiwoŋonet, Yeremia kokianyet; 11Atai lokikanyetekape, Eliel lokikanyetekaarei; 12Yokanan lokikanyetekauni, Elisaba lokikanyetekaoŋon; 13Yeremia lokitomonet, Makubanai lokitomonet kalodiop. 14Keraas ŋul lukodwe luka Gad ikapolok luka ajore; ŋol lokerai lodidi kakesi keriakas kakwatat, lokapolon da kelukumit. 15
Ŋul kes luapotu kodokas Yorodan kolap losodit, kedau ŋesi ailapanar aririke kere; kitekerata ŋul kere luka aditon, kiton kide, koto da.
16Kopotu lukodwe luka Benyamin ka Yuda mama ejai aibois naebwaitai mama ejai Daudi. 17
Koloma Daudi airiamakin kakes, Koboŋok kotema atiar, “Arai ca iponito yesi inapakina mama ajai aiŋarakin eoŋ, kimorikikin ekatau ka lukus; konye arai iponito abilakin eoŋ ebotet mama ejaas lukasurupoka, naarai emamei aronis kakaninika, kosesen Edeke loka lukapapaawok, kitoron.” 18
Kosodi emoyo abunokin Amasai lokerai lokapolon loka akaisauni, kotema atiar,
“Kirai isio lukon, Daudi,
owaikon, ijo okoku loka Yese.
Ainapakin, ainapakin kojai mama ŋal,
ainapakin da mama ejaas ikeŋarakinakakon!
Naarai kiŋarakinit Edekekon.”
Kosodi Daudi aisukunyuun kes, kitarau kes ikapolok luka erioŋet.
19
Luka Manase da apotu ice koluŋakinos mama ejai Daudi naabunio nepepe ka Ipilisitian asurokin Saul kojie, konye mam apotu kiŋarakis kes: naarai kinerut ijaka luka Ipilisitian, kotwarata ŋes, kobalasi ebe, “Epedori aluŋakin mama ejai ekapolonike Saul kosodi ayaun akaŋas akwesiwok.” 20Naalosio ŋesi Sikilag, koluŋakinos mamake luka Manase, Aduna, ka Yosabad, ka Yediael, ka Mikael, ka Yosabad, ka Eliku, ka Siletai, ikapolok luka ilukumin lukeraas luka Manase. 21
Kiŋarakis Daudi asurokin erioŋet loka ikaŋatak; naarai keraas kesi kere ituŋa lukirigin luetitiŋ, koraas ikapolok luka ajore. 22Naarai ŋinipaaran kopotu ituŋa mama ejai Daudi aiŋarakin ŋes, aitodol nakeraunor ajore naepol, kwape ajore naka Edeke.
23
Lu kes itiaisinei luka ikapolok luka ŋul kaluakapitos lujiis, luapotu kopotu mama ejai Daudi Keburon, aibelokin ajakanut naka Saul mamake, kwape ajaar akirot naka EJAKAIT. 24Idwe luka Yuda lukitiŋitos ibukui ka akwaras emwaasi ilukumin ikanykape ka akwat akanykauni, luakapitos lujiis. 25Lukodwe luka Simeon, ituŋa lukirigin luetitiŋ ejie, ilukumin ikanykaarei ka akwatat. 26Lukodwe luka Lebi ilukumin iwoŋon ka akwat akanykape. 27Yekoiada ŋes ekeŋarenikinon loka ekek loka Aaron, kojaas kaŋes ilukumin iuni ka akwat akanykaarei; 28
Sadok ekatumunan lokirigi loetitiŋ, ka lukotogo loka papake ikapolok akaisaarei ka luarei. 29Lukodwe luka Benyamin, iinacan luka Saul, ilukumin iuni: naarai aitodol apakio ŋun keraas luitelekarito aipues lukiketakina atupar etogo loka Saul. 30Lukodwe luka Epuraim ilukumin akaisaarei ka akwat akanykauni, ituŋa lukirigin luetitiŋ, ituŋa lukodwaratau kokekia luka lukapapaakec. 31Lukatutubet naka ateker naka Manase ilukumin itomon ka lukanykauni, luabilitai ikiroriakec, aponare aitaraun Daudi ekabaka. 32
Lukodwe luka Isakar, ituŋa luajenete apakio, ajenun nuibusakinit Isirael aswam: ikapolokokec emwaasi akwat aarei; kiswamata iinacanakec kere kwape ajaar aicorakinetekec. 33Luka Sebulun, luapedorete alomar kajore, luapedorete aiderakin ejie, lukejaas kiboro lukiponesio luipu lujiis, ilukumin akaisakany; luapedorete aiderakin ejie, luamameete itauon iarei. 34Luka Naputali ikapolok elukumit, nepepe kakes da lukejaas ibukui ka akwaras ilukumin akaisauni ka lukanykaarei. 35Luka Idanin luapedorete aiderakin ejie, ilukumin akaisaarei ka lukanykauni ka akwat akanykape. 36Luka Aser, luapedorete alomar kajore, luapedorete aiderakin ejie, ilukumin akaisaoŋon. 37Okekwa juwai Yorodan, luka Ireubenin, ka Igadin, ka atutubet naka ateker naka Manase, lukejaas kiboro lukiponesio luipu lujiis ilukumin akwatat ka ilukumin akaisaarei.
38Ŋul kere, ituŋa lukajiok, luapedorete aiderakin ejie, apotu kopotu Keburon ketau loetenara, aitaraun Daudi ekabaka loka Isirael kere: luka Isirael ice kere da kejaas ketau ediopet aitaraun Daudi ekabaka. 39Kejaas ŋina nepepe ka Daudi apaarasia auni, enyamete, emasete: naarai apotu iinacanakec kitemokis kanukec. 40Bobo da ŋul luedunyas kakes, kiton Isakar ka Sebulun ka Naputali, kibwokut inyamat kasigirian, kakaalai, konyubun, komoŋin, inyamat luka akiria, aluŋureta nuka itinin, aibuŋeta nueokito nuka imusabibun, ka ebino, ka akinyet, ka imoŋin, ka imerekekin, epu noi; naarai kejai aiyalama koIsirael.