Loka Ekapolokiton lueruos; aruo naka Sirikimudia. Esabuli loka Asap, Ekosio.
1Wu Edeke, kimalaenenei isio jo,
Kimalaenenei, naarai eapie ekonikiror:
Elimonorete ituŋa nuka aswamisiokon nukaumokin.
2Naadolokinia eoŋ apak naeseunitai,
Atubi kabeit.
3
Karaida kemudicar akwap, ka luiboiete kotomakeŋ kere:
Asipokinit eoŋ ipirinoke.
Sela.
4Abu kalimok luituroko ebe, “Sirikiswamata nuka abaŋaanut”:
Kalimok da ikaronok ebe, “Sirikikeut amumwar:
5Sirikikeut akusimumwar kuju noi;
Sirikinera kimurisiŋa lueninik.”
6Naarai mere ari nakokide, arai ari nakoto,
Mere da ari naka eŋalakimak ebunio aikeunun.
7
Konye Edeke ŋes ekatubon:
Ijesari ice kwap, ido ikeari ice kuju.
8
Naarai toma akan naka EJAKAIT ejai aikopo, ebino da ereŋ;
Ipu luinyalinyalitere, ebukununei ŋesi kotoma;
Abeit emasete ikaronok kere lukotoma akwap,
Ikokoorete asidak nakotoma.
9Konye alimori ikar kere,
Ayeenenei aiturit Edeke loka Yakob.
10Atubonori amumwar kere nuka ikaronok;
Konye amumwar nuka ikadolitok ikeunio kuju.