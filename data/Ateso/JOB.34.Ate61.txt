1Kosodi bobo koboŋok Eliku ebe,
2“Kopuputu akakiro, yes ituŋa lukacoa;
kitoikis aki neajai, yes luejai aijen.
3Naarai itemi akit akiro,
kwape iiriata aanyigol inyamat.
4Kaseutu oni nuedolito,
kajenutu oni bonik nuejok.
5
Naarai ener Yob atiar, ‘Arai eoŋ loadolit,
ido kadema Edeke akabeit;
6
karaida karai lokabeit kanyaritai ekeŋalan,
mam akamusuŋut itaŋaleun, karaida amamei eoŋ adiakar.’
7Iŋai bo etuŋanan loeputosi ka Yob,
loemasi amwaŋit kwape kakipi?
8loeupenenas kalukeswamak numam adolit,
loelosenenei kituŋa lukaronok.
9
Naarai ener atiar, ‘Mam ajokis ituŋanan
aisiyalamikin Edeke.’
10
“Aso kopupunoi, yes ituŋa luejai aijen:
madi Edeke, aswam nueroko;
madi Lokapedor kere, aswam numam edolito.
11
Naarai etacanakini ituŋanan akeswam,
itudumikini ŋinituŋanan kwape ejaatar ikerotin.
12Eebo, abeit, mam Edeke iswamai aronis,
karaida Lokapedor kere aibelokin etube.
13Iŋai cabo adakakinit ŋes ayait akwap?
Iŋai bo da kititiŋit ŋes akwapisinei kere?
14
Tikinyakaa eketau,
tiketukonoki ekemoyo ka eiyeŋanake,
15tikeolios kere luejaas awat,
eboŋorete bobo ituŋa toma alup.
16“Aso arai ijai kaijen, kopup nu:
kiira eporoto loka akakiro.
17
Eyait kereka yenelait adolit?
Ikoto atubokin aitelekar loedolit ka loegogoŋ?
18Ibus kereka alimokin ekabaka ebe, ‘Isiliana ijo’?
Arai bo isotia ebe, ‘Iroko yesi’?
19
Ido bo lomam etiakatiakai ikapolok,
karaida asesen lukabarak aitelekarit lukican,
Naarai eraas kere aswam naka akekanin?
20Etularos kidiŋebai;
ijaŋijaŋio ituŋa kotuboros,
elemario lukagogoŋ komamei akan.
21“Naarai esesenete akekonye irotin luka ituŋanan,
ido eanyuni alositoke kere.
22Emamei amuton, karaida etoribe loka atwanare,
neepedoriata lukeswamak numam adolit aiŋop.
23
Naarai mam ipuda ŋesi aiyatakin aomoom nuka ituŋanan,
tetere edoli akonyen nuka Edeke atubokinio.
24Ebilibili lukagogoŋ komam aiŋit,
ido edakakini ice aiboisiokec.
25Kanuka ŋun naarai ejeni akeceswamisio,
ebuburiari kes kuare, tetere emudiaros.
26Inomi kes kwape lukaronok,
kosesenete ice.
27Naarai kopaasi kinyeis atupar ŋes,
koŋeroto apodokin edio korotinike.
28
Kanuka ŋun koinakis aimony naka lukican adolokin ŋes,
kopup ŋesi aimony naka lureitono.
29Arai einakini ŋesi ainapakin,
iŋai bo epedori atubokin ŋes aitelekar?
Ido arai kibwa akekonyen, iŋai bo epedori aanyun ŋes?
Arai ateker, arai ituŋanan, kere eputos:
30
kinye etuŋanan lomam ejeni Edeke ayait,
kinyeis da ajaut luelokete ituŋa.
31“Naarai ejai kereka yenalimokinit Edeke atiar,
‘Kalecor, mam bobo adiaki;
32kisisianakinai numam aanyunit,
arai eswamat numamadolit, mam bobo eswamai’?
33Kitepeseni kereka ŋesi jo kwape ikotor, naarai iŋerit ŋun?
Naarai ibusakinit ijo aseun, konye mere eoŋ;
Aso kiner nuijeni.
34Ituŋa luejai aijen kalimokinete,
Eebo, ŋinituŋanan yenikacoa yenikapupi eoŋ ebala ebe,
35
‘Inera Yob komamei aijen,
akekiro da emameete acoa.’
36Arai tope kigimoritete Yob aitodol awasia,
naarai eboŋokini kwape ituŋa lukaronok.
37Naarai iyatanakini aijerukanut toma aronisike,
ibapibapi akekanin kokidiŋikosi,
ido iyatanakini akekiro aitepegia Edeke.”