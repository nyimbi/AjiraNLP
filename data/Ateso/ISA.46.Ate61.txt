1
Akukokin Bel, akukum Nebo;
Idokonokino aputosiakec otiaŋ, obaren da;
Iboro luidakitos yesi eraunos ibwokon,
Alaŋir kaneejaas itiaŋ luepasete.
2Akukumo, akukonokinos nepepe;
Mam apedorete ayuun alaŋiru,
Konye ijoreorio kes ikulepek.
3
“Kiirarai, ijo ekek loka Yakob,
Aatoŋot kere naka ekek loka Isirael,
Lukadakit ageun kakoik,
Lukarionit ageun kauriokus:
4
Kiton amoionukus Eoŋ ŋopeŋol,
Ido kiton abwaŋun akoruokus, eoŋ kadakit yes:
Asub, ido egaŋi;
Eebo, adaki, etajari da.
5“Aso kituputoorete eoŋ kaŋai, kitiirianete,
Kitusubito eoŋ inyo, kaputokinos?
6Luebukete esabu koriagi,
Luitemete epuesa kaitemis,
Eropete ekatatan-esabu, esubuni edeke;
Ekukonokinos, eebo, emaete da.
7
Erionete ŋes kokeper, edakete ŋes,
Esipokinete aiboisike, kobwoi kanen;
Mam enyouni kaiboisike;
Eebo, iwonei mutan ŋes, konye mam epedori aboŋokin,
Karaida ayuun kocanike.
8“Kiitutu ŋun, koeerededata;
Kisiitonokinos, yes ikadiakanarak.
9
Kiitutu akiro nusodit nukasonya:
Naarai arai eoŋ Edeke, emamei ece:
Arai eoŋ Edeke, emamei yenikiputor eoŋ:
10
Alimori awasia ameun kageunet,
Ido akiro nueriŋa iswama ameun apeŋo:
Ebe, ‘Icasit akainerun,
Ido etodolikini nuetojokit kere.’
11
Anvarauni ekweny loiraŋana kokide,
Etuŋanan loka ainerunika anyoun kakwap naelwana;
Eebo, ener, etodoli da;
Alosikinit, ido eswamai.
12
“Kiirarai, yes lueninik itauon,
Luilwaka kadolit:
13
Esukunyuni adoliteka, mam elwana,
Mam akaitajar itumori:
Ebwaikini eoŋ aitajario Sion,
Kanuka Isirael aibusesuka.”