1
“Naeyaŋaaria etuŋanan aberu aimany, kosodi arai mam edumunit aminunio kakonyeneke, naarai edumunit ŋesi akirot naka ileic kamake, iwadikakini ŋes ebalua loka aireŋear, kititiŋ ŋes, kosodi aireŋear ŋes kotogoke. 2Kenyou ŋin kotogoke, epedori alosit adukokin etuŋanan ece. 3Arai kela ŋes okilenike lokiareit, kosodi aiwadikakin ŋes ebalua loka aireŋear, kititiŋ ŋes, kosodi aireŋear kotogoke; arai da ketwana okilenike lokiareit loamanyit ŋes; 4
Okilenike losodit loereŋeari ŋes, mam emanyi ŋes bobo, naarai amunaun; naarai erai akirot ŋin naketal kakonyen nuka EJAKAIT: sirikitidiaka akwap nakiinakinit EJAKAIT Ekonideke airum.
5
“Naemanyia etuŋanan ateran, mam elomari kajore, karaida ainakinio adioswam kere; esalakini ore ekaru ediopet, aitalakar aberuke naamany.
6
“Mam ituŋanan eyai akaŋas arai atapen araun aititiŋet: naarai eyait aijar naka ituŋanan araun aititiŋet.
7
“Arai kikamun etuŋanan ekokoi idiokoinacanake luka idwe luka Isirael, kikonak ŋes bala ebulesit, arai agwelar ŋes; eario do ekokolan ŋol: ilemari kwaŋin aronis kamakon.
8
“Kocoito adeka naka atapon, koric kojokan aswam kere nukisisianakinete yes isasedotin Ilebin: kwape ecorakinia eoŋ kes, iricete yesi aswam kwaŋin. 9
Kiitutu nuabu EJAKAIT Ekusideke kiswamak Miriam korot ipote yesi koMisiri.
10
“Naiyuunia eidunyetekon idiobore, sirikiloma togoke aomare aititineteke. 11Ibwoi kokiŋa eyaŋauni etuŋanan loiyuunit ijo kiborekon aititiŋet kiŋa neijai ijo. 12Arai erai ŋesi lokican, mam iperio aititineteke: 13
Inyakakini ŋes aititiŋet keloma akoloŋ, tetere eperi anapitoke, kilipakin jo arereŋ: eraun adolit kamakon kakonyen nuka EJAKAIT Ekonideke.
14
“Sirikiroik ekejaanakinan loeropio loicana loilwaritoi, arai erai loka iinacanakon, arai loka imo luejaas akwapukon oreriakon: 15
Kapaaranike iinakini ŋes eropitike, eriŋa akoloŋ kelomara; naarai icana ŋesi, ipuda eketau: kinyek amonyia jo kama ejai EJAKAIT, koraun adiakaret kamakon.
16
“Mam lukapapa eario kanuka adiakaret naka idwe, karaida idwe aario kanuka adiakaret naka lukapapa: eario ŋinituŋanan kanuka adiakareteke.
17
“Sirikibelok etube loka imoit, karaida loka ikoki, karaida ayaŋaar inapen luka apuserut aitaraun aititiŋet: 18Konye kiituni ebe irai kolo ebulesit koMisiri, kolaku EJAKAIT Ekonideke jo kaŋina: kanuka ŋun kecorakinit jo aiswamaenen akirot ŋin.
19
“Naisakia emanikorikon, kimurwok eisuta komanikor, sirikiboŋo aomare: eraun loka imoit, ka ikoki, ka apuserut: tetere kisirereŋi jo EJAKAIT Ekonideke kaswamisio kere nuka akaninikon. 20Naideŋio araito nuka ekitoikon loka eseitun, sirikinyogok bobo aide atenunake: eraunos ŋun nuka imoit, ka ikoki, ka apuserut. 21Naitukonokinia imusabibun luka emanikorikon loka emusabibu, sirikinyogok bobo: eraunos ŋul luka imoit, ka ikoki, ka apuserut. 22Iituni ebe irai kolo ebulesit kakwap nako Misiri: kanuka ŋun ŋes kecorakinia jo aiswamaenen ŋun.