1
Kotema EJAKAIT Musa atiar, 2
“Kolimok Aaron ebe, Naisipokinia ijo atalai, atalai akanykaarei kes ecaete koiŋaren kepir loka atala.” 3Kiswama Aaron kwaŋin; kosipok atalai nen tetere ecaete koiŋaren kepir loka atala, kwape kicorakinia EJAKAIT Musa. 4
Eswamatai epir loka atala kwanata, esabu loerukuk; kwapuke kiton aturoke da korau aswam naerukuk: kwape ajaar aput naabu EJAKAIT kitodikinite Musa, kwaŋin kiswamau ŋesi epir loka atala.
5Kotema EJAKAIT Musa atiar, 6
“Kolem Ilebin kodwe luka Isirael, kitalau kes. 7
Ikonakini ijo neta aitalaun kes: ibwatakini kes akipi nuitesegaarete, kobarenoto da kes akuan kere, ido kilotata ikecenapen, kitalaunos bonik. 8
Kosodete ayaŋaar emoŋ lotobait, ka ainakineteke naka akiria, akiria nuidicic nuinyalakinitai akinyet, iyaŋaari ijo emoŋ lotobait ece araun ainakinet naka adiakaret. 9
Isukunyikini ijo Ilebin kiŋaren kewema loka airiamunun: itukonokini da ekodet kere loka idwe luka Isirael. 10
Isukunyikini Ilebin akonyen nuka EJAKAIT: idokonokinete idwe luka Isirael akecekanin oLebin: 11Ŋanari Aaron Ilebin kakonyen nuka EJAKAIT araut ainakinet naiianio, kanuka idwe luka Isirael, tetere eraunete luiswamaete aijaanakin EJAKAIT. 12
Idokonokinete Ilebin akecekanin akwes nuka imoŋin lutoba: iinakini ijo ediopet araun ainakinet naka adiakaret, ediopet da araun ainakinet naicweio mama ejai EJAKAIT, alucio Ilebin. 13Itobwoi Ilebin kakonyen nuka Aaron, kakonyen da nuka odweke, iinakini kes araut ainakinet naiianio mama ejai EJAKAIT.
14
Igituni kwaŋin Ilebin kodwe luka Isirael: eraunos do Ilebin lukaŋ 15
Ido akaulo kaŋun elomarete Ilebin toma aswam naka aijaanakin naka ewema loka airiamunun: italauni ijo kes, iinakini kes araut ainakinet naiianio. 16
Naarai einakina kesi cut mamakaŋ kodwe luka Isirael; ayanau kes mamakaŋ aibois naka ŋul kere luepukorete aliligeta, kes ikiyaik kere luka idwe luka Isirael. 17
Naarai ikiyaik kere luka idwe luka Isirael eraas lukaŋ, etuŋanan ka etiaŋ da: kapaaran naadanyia ikiyaik kere luka akwap nako Misiri abu ketalau kes kanukaŋ. 18Ayaŋa Ilebin aibois naka ikiyaik kere kotoma odwe luka Isirael. 19
Ido ainak Ilebin araut ainakinet mama ejai Aaron ka odweke kodwe luka Isirael, aijaanakin owema loka airiamunun kanuka idwe luka Isirael, alucio idwe luka Isirael: tetere mam atular ebunokini idwe luka Isirael, arai kikunyakis idwe luka Isirael die kaibois nakalaunan.”
20Apotu Musa ka Aaron ka ekodet kere loka idwe luka Isirael kiswamakis Ilebin kwaŋin: kwape ajaatar kere nuecorakinit EJAKAIT Musa kanuka Ilebin, apotu idwe luka Isirael kiswamakis kes kwaŋin. 21
Kitesegaros Ilebin karonisikec, kilota da ikecenapen; koinak Aaron kes araut ainakinet naijaŋio kakonyen nuka EJAKAIT: ido koluc Aaron kes aitalaun kes. 22
Akaulo kaŋun kolomasi Ilebin toma aswam naka aijaanakin naka ewema loka airiamunun kakonyen nuka Aaron, kakonyen da nuka odweke: kwape ecorakinitor EJAKAIT Musa nuka Ilebin, kiswamakis kes kwaŋin.
23Kotema EJAKAIT Musa atiar, 24
“Nu kes akiro nuka Ilebin: ageun kaluka ikar akaisaarei ka lukany ka luedeparito, kes elomarete akapakin aijaanakin kaswam naka ewema loka airiamunun: 25Ido kedolo ikar lukapoloukec akaisakany itasaŋete akapakina aswam, mam bobo ijaanakinete: 26
Konye iŋarakinete iinacanakec kotoma owema loka airiamunun, aidar nuititinitai, konye mam ijaanakinete. Iswamakini ijo Ilebin kwaŋin kanuka nuititinitai.”