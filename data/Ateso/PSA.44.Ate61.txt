Loka Ekapolokiton lueruos; Esabuli loka odwe luka Kora. Masikil.
1Kipou keirasi kakosiki, wu Edeke,
Apotu lukapapaakosi kolimonokis sio,
Aswamisinei nukiswamaenenei kapaarasiakec,
Kapaarasia nukolosek.
2
Ibu kireŋea atekerin kakonikan, kiraik kes:
Ibu kitican ituŋa, kisiarisiar kes.
3
Naarai mam erumete akwap kanuka ekilenikec,
Karaida akecekan mere ŋes etajari kes:
Dimarai akonikan nakoteten, ka aica naka akonyenekon,
Naarai ibu komina kes.
4
Irai ijo Ekakabaka, wu Edeke:
Kicorak aitajar kanuka Yakob.
5
Kiremori lukasurupokosi kanukon:
Kicakacakai ŋul lukinyoikinete sio kanuka ekonikiror.
6
Naarai mam amuno akakabwa,
Ekakileŋ da mere ŋes ketajari eoŋ.
7Konye ibu ijo kitajar sio kama kalukasurupokosi,
Ibu kisurum ŋul lukilaito sio ileic.
8
Toma Edeke kitureneneo aitiwar akwap;
Kimalaenenei ekonikiror ikar kere.
Sela.
9Konye natikwana kicaka ijo sio, kitisil;
Kwabo mam iupanaros kajoresiokosi.
10
Kinyaki sio kau kaneejaas lukasurupokosi;
Enaŋete ŋul lukilaito sio kanukec.
11
Ibu kituluo sio bala imerekekin lueseunitai ainyam;
Ibu kisiarak sio toma atekerin.
12
Igwelari ikonituŋa atai,
Komam idumunit ameda kotiaikec.
13Kituluo sio amorosit kama ejaas iidunyetakosi,
Lukisekelio ka lukisuanara kama ejaas ŋul lukirimorito.
14Kituluo iwaraga kotoma atekerin,
Ikimuŋumunes akwes kotuŋa.
15Ejai aitisilioka akonyeneka aitiwar akwap,
Adakar akakou.
16
Kanuka eporoto loka yenimoromoroi ka yeneinyanakini; Kanuka lokasurup ka lokenyaŋan da.
17
Kidolokis ŋun kere; konye mam sio kimurwokinit jo, Kwabo mam sio kinalat kotoma aitutuketekon.
18Mam ikositauon ebonorito kau,
Karaida akosikejen mam epaarito korotokon;
19
Karaida ibu kipieipic sio noi kaibois naka ikuwei,
Ibu kiteribo sio ketoribe loka atwanare.
20Arai kimurwokinit isio ekiror loka Edekekosi,
Arai kiiriorit akosikanin mama ejai edeke logela;
21
Mam kereka Edeke enicuni ŋun?
Naarai ejeni aiyeiyea nakotau.
22
Eebo, kanukon kiario aitiwar akwap;
Kimario bala imerekekin lutubutubo.
23Kokweny! Kanukinyo iiotoo, wu EJAKAIT?
Konyou! Sirikiicaka ikar kere.
24Kanukinyo ibwaia akonikonyen,
Kimurwok aiticanitoikosi ka aroikiniokosi?
25Naarai aluroosi ikositauon toma apua;
Eminaikinos akosikoikes alup.
26Konyou kiŋarakinai,
Kolakunai sio kanuka akonisianut-nakamin.