1
Kosodi kanen keŋetaki einer kaSaul, kimorikikinos etau loka Yonatan ketau loka Daudi, kominakin Yonatan ŋes bala etauke elopet. 2
Koyaŋa Saul ŋes apaaran ŋin, komam bobo isiikini ŋes alosit ore togo loka papake. 3Kosodete Yonatan ka Daudi aitutuk, naarai abu kominakin ŋes bala etauke elopet. 4Kolac Yonatan ekaso loanapit, koinak Daudi, ka ikenapen, ka ekekileŋ, ka akekabwa, ka arokobake. 5Kolosenenei Daudi neejukanari Saul ŋes kere, kikemerenenei: kodakak Saul ŋes ayait ituŋa lukajiok, kitojokata ituŋa kere, kitojokata ibulesin da luka Saul.
6
Kosodi kanen epote kesi, keboŋu Daudi kajar Epilisitiat, kolomut aŋor koreria kere luka Isirael, eyeete kikosiete, aisiriam ekabaka Saul, ejaas kisiman, ka ekare, ka lueruos. 7
Koyeete aŋor komeanakinos kaboliakec, kobalas ebe,
“Aar Saul ekelukumit
Ka Daudi da ikelukumin itomon.”
8
Konyunyurikin Saul noi, kitakadik akirot ŋin; kinera ebe, “Ainakis Daudi ilukumin itomon, eoŋ da kainakis ilukumit bon; inyo bo do esalit dimarai ajakanut?” 9
Kosesen Saul Daudi kakoŋu naerono amear kapaaran kaŋin ka aiyatanakin.
10
Kosodi kanen, tupuruc kobunok Saul kagogoŋ emoyo lokaronon loabuni kama ejai Edeke, kodwar ŋesi kokidiŋ togo: koram Daudi kakekan, kwape eswamaenena ŋinipaaran: ido kitiŋite Saul akwara kakanike. 11
Koremo Saul akwara; naarai abala ebe, “Aremi Daudi aiminaikin arwatat.” Kigaikin Daudi irwan aarei kakonyeneke.
12
Kokurianari Saul Daudi naarai ajai EJAKAIT kaŋes, anyou da kama ejai Saul. 13
Kanuka ŋun kisukunya Saul ŋes kamake, kodakak ŋes apolokin elukumit; kolomanari kolomununei da kakonyen nuka ituŋa. 14
Kikemerenenei Daudi koponesioke kere; kojaenena EJAKAIT kaŋes. 15Kosodi keanyu Saul ebe ikemerenen noi, koyoŋ ŋes. 16Konye Isirael kere ka Yuda kominas Daudi; naarai alomanari kolomununei da kakonyenekec.
17
Kobala Saul Daudi ebe, “Koany, kakorakini jo akokuka nakapolon Merab aimany: konye kotitiŋior ijo koji ijiisio luka EJAKAIT.” Naarai abala Saul ebe, “Kinyek akakan atiror ŋes, konye kotiro akan naka Ipilisitian ŋes.” 18
Kotema Daudi Saul atiar, “Iŋai eoŋ, lukaŋai da ikainacan, ka ekek loka papaka koIsirael, tape araun ekamuran loka ekabaka?” 19
Konye kedol apak natikekorakinere Daudi Merab akoku naka Saul, aponi kokorakinai Adiriel Emekolatit aimany.
20Kominakin Mikal akoku naka Saul Daudi: kolimokinai Saul, kitojok ŋes akirot ŋin. 21
Kobala Saul ebe, “Akorakini ŋes, tetere eraun eic kamakeŋ, tetere da esurokini akan naka Ipilisitian ŋes.” Ŋes do atemaria Saul Daudi atiar, “Iraun lolo ekamuranika irwan nakiareit.” 22Kicorak Saul ikebulesin kere ebe, “Kinerata kaDaudi kaiyeiyea, ebe, ‘Koany, kisiyalamikinit ekabaka jo, kiminas da ikekejaanakinak kere: aso do koraun ekamuran loka ekabaka.’ ” 23Kinerata ikejaanakinak luka Saul akiro ŋun kaki nuka Daudi, Kobala Daudi ebe, “Erai akirot naedit kamakus araun ekamuran loka ekabaka, naarai ecana eoŋ, mam arai loka aibuses naepol.” 24Kolimokis ibulesin luka Saul ŋes ebe, “Ener Daudi ŋun.” 25
Kotema Saul atiar, “Itemarete Daudi kwanata ebe, Mam ekabaka ekoto akiitakinio idiobore, dimarai amunyin akwatat nuka ekiliokane loka Ipilisitian, ainyaŋia lukasurupo luka ekabaka.” Koomite Saul Daudi aario kakan naka Ipilisitian. 26Kosodi kelimokis ikekejaanakinak Daudi akiro ŋun, kitojok noi Daudi araun ekamuran loka ekabaka, Eroko apaarasia ketuboro. 27
Konyou Daudi kolot, ŋes ka iketuŋa, koarata ituŋa akwat aarei luka Ipilisitian; koyau Daudi amunyinikec, koinakis ekabaka etiai kere, tetere eraun ekamuran loka ekabaka, Kokorak Saul ŋes Mikal akokuke aimany. 28Koany Saul, kojenu da ebe ejai EJAKAIT kaDaudi; kominakin Mikal akoku naka Saul ŋes. 29
Kiyatak Saul ayoŋit Daudi; koraenena Saul lokasurup loka Daudi tiritir.
30
Kosodete ikapolok luka Ipilisitian alomar aireb; kosodi kanen kwape alomanariata kesi aireb, kikemerenenei Daudi adepar ikejaanakinak luka Saul kere; kanuka ŋun koyoŋitete do noi ekekiror.