1Koyeikisi EJAKAIT ekosio lokitetet:
Koyeikisi EJAKAIT, yes akwapin kere.
2Koyeikisi EJAKAIT, kiturito ekekiror:
Kitodiasi akeitajar ŋinipaaran.
3Kolimosi akeibuses katekerin,
Aswamisioke nukaumokin kotuŋa kere.
4Naarai epol EJAKAIT, loibusakinit noi aiturio:
Loibusakinit ayoŋio adepar idekesio kere.
5
Naarai idekesio kere luka ituŋa eraas aputosia:
Konye EJAKAIT ŋes asubi akuj.
6Aibuses ka apolou ejaas akonyeneke:
Agogoŋ ka atemelel ejaas aiboisike nakalaunan.
7
Koinakis EJAKAIT, yes atekerin nuka ituŋa,
Koinakis EJAKAIT aibuses ka agogoŋ.
8Koinakis EJAKAIT aibuses naibusakinit ekekiror:
Koyautu ainakinet, kolomut alaroike.
9Komaata EJAKAIT konapito luelaete:
Komaran kakonyeneke akwap kere.
10
Kolimosi katekerin ebe, “Irumit EJAKAIT:
Icasit akwap da, komam epedori aijaŋijaŋa:
Etubokini ituŋa kabeit.”
11Kiyalamikin akuj, kolel akwap;
Kirurum aŋolol, ka ailelebake kere.
12Kolel ekitui, ka luejaas toma kere;
Kosodete do ikito kere luka amagoro ayoore kanuka aiyalama;
13
Kakonyen nuka EJAKAIT, naarai ebunit;
Naarai ebunit atubokin akwap:
Etubokini akwap kadolit, Ka ituŋa da kakebeit.