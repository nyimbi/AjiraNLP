1Koŋa ikekiakon, ijo Lebanon,
Tetere idopori akim iresiakon.
2Kodelo ijo eberos, naarai ebiror eres,
Naarai amudiaros ikito lukajokak.
Kodelosi, yes iluan luka Basan,
Naarai ajepar amagoro naegogoŋ.
3Eporoto loka adelor naka ikecokok!
Naarai eŋatara aibusesukec.
Eporoto loka iŋatunyo ludidik luegatas!
Naarai eŋatara eitur loka Yorodan.
4Abu EJAKAIT Ekadeke kiner kwanata ebe: “Korau ijo ekecokon loka esipan loebuni aario. 5
Luegwelete kes earete kes, kobalas ebe mam adiokirot naitelekarit kes; ŋul da luegwelarete kes ebalasi ebe, ‘Kituritete EJAKAIT, naarai abar eoŋ’: mam ikecokokokec itimete kes. 6Naarai ebala EJAKAIT ebe, Mam bobo etimi luiboiete kakwap. Konye, koany, ejaikini ituŋa ŋinituŋanan akan naka iidunyeteke, akan da naka ekabakake: edanyete lukakwap, mam eoŋ da ayuuni kes kakanikec.”
7
Araun do ekecokon loka esipan loebuni aario, kanuka ikagwelak amerekekin. Kalemu da ibelai iarei; abu kamaik ediopet ekekiror Asianut, kamaik da ece ekekiror Eidie. Ketadak da esipan. 8
Kolap ediopet kamudia ikecokok iuni. Naarai etapasito ekatau, kes da kalaitos eoŋ. 9
Kasodi eoŋ atemar atiar, “Mam teni araun ekecokonikus. Ŋin yenetwani, kotwana; ŋin yenemudiario, komudiarai; ŋul da luideunos konyamata ŋinidiopet akiriŋ naka yenice.” 10Ketiŋ ekabela Asianut, kabil, tetere abili akaitutuket naetutukit kituŋa kere. 11Kobilai kapaaran kaŋin: kwaŋin kojenut ikagwelak amerekekin lukerereete eoŋ ebe kerai akirot naka EJAKAIT. 12
Kabala kes ebe, “Arai kitojokito, koinakinai eoŋ ekaropit; arai mam, kinyeis.” Kitemoto do ekaropit atutubeta akaisauni nuka epuesa, 13Kabala EJAKAIT eoŋ ebe, “Kocakak ekajean” etiai lokapolon loapotu ketemokis eoŋ. Kalem atutubeta akaisauni ŋun nuka epuesa, kacakak ekajean, togo loka EJAKAIT. 14Kasodi eoŋ aibil ebelaka ece Eidie, tetere abili einacane kama ejai Yuda ka Isirael.
15
Kabala EJAKAIT eoŋ ebe, “Kolemu bobo iboro luka ekecokon loebaŋaana. 16Naarai koany, adakuni ekecokon kakwap, lomam epod lueoliorito, karaida amoot luesiarakina, karaida aider luebilil; mam da itadaki luicasito, konye enyami ŋesi akiriŋ naka luetumitos, ecilicilei imagegerekec.
17
Itukwi ekecokon lotai loejali esipan!
Kojaun ekileŋ akanike, akoŋuke da nakoteten!
Koono de akekan,
Komudukanar cut akekoŋu nakoteten!”