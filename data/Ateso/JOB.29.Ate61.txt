1Kiyatak Yob akewarag, kotema atiar,
2“Okwe arai kajai kwape kajaar toma olapio luatuboros,
kwape kajaar toma apaarasia nukedarenenea Edeke;
3
Nakecaanakinia aketala akouka,
aicake ŋes ketotorenenei amuton;
4
kwape kajaar kapaarasia nuka akurunanaka,
naajaananar aiyeiyea naka Edeke toma owemaka;
5Naarokor Lokapedor kere kija keoŋ,
Koriŋa ikadwe da kerimorito.
6
Nakilosenenere akailameta kakile,
atiiba da nakabukonokinia eoŋ icorin luka akinyet!
7Nakalomununia kalosenenei orute loka ere,
naketemonokinio ekaicoloŋ asisiarin.
8Kaanyunete itelepai koŋopete,
konyoununete imakio aibwo;
9kinyaanakinete ikapolok einer,
kipikanakinete akecekanin aitukekec;
10
kisililiŋai iporotoi luka isotia,
kiminaikinos aŋajepakec aŋiiritokec.
11Naarai nakapupununio akit kasodi aimal eoŋ,
akoŋu da nakaanyununia koraunun akajenanika:
12
naarai ayuununei yenikican yenemonyi,
ikoki da, yenimam yeniŋarakini.
13Kadoik arereŋ naka ŋin kayenaapiarit aolior,
ketoyo akalakara etau loka apuserut.
14
Abu kanap adolit, karapaa;
kosubite ekatube bala anapito ka ibore yenitorokino akou.
15
Karaunun akonye mama ejai yenimuduk,
ido karaunun akejen mama ejai yenicodo.
16
Karaunun papakec kaluilwaritos,
kaŋicenenei akiro nuka ŋol kalomam ajeni.
17Abilenenei abokony naka lomam edolit,
keriuni imejauna alemun kokelake.
18
Kasodi atemar ebe, ‘Atwanikini akaika,
ido eyatanakini akapaarasia kwape kasiŋe.
19
Alianas akalias akipi,
ejaenenas akopyo toma atenunaka aitiwalar akwap.
20
Itet akaibuses kaneajai,
itet da akakabwa kakanika.’
21Kapuponokinete ituŋa kedareunete,
kililiŋanakinete ainerunika.
22Akaulo kakiroka mam bobo kes apotu kinerata,
edoikini kes ekainer.
23Kedarenenete kwape idarere akiru,
Eooŋanarete akeceituke kwape eooŋanariata kanuka akiru naka aiporo.
24Abu kamuionor naajuruŋunitotor kesi;
mam apotu kituluroto alakara naka akonyeneka.
25Abu kaseanakini ekecerot, keboonokini eoŋ kwape lokapolon,
keboienenei kwape ekabaka kajore,
kwape loitalakari luibworosi.”