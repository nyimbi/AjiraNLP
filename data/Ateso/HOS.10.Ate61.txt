1Erai Isirael emusabibu loigananai,
Loijaikini akeraito:
Kwape epuatar araitoke, eyatanak ŋesi
kwape kwaŋin itemwanake:
Kwape ajokuunia akwapuke, etojokia kwape kwaŋin ipirinoke.
2Iŋalas ikecetauon; Kwana kitelekasi akiro:
Ebili ŋesi itemwanakec, Emudiari ipirinokec.
3Abeit ebalasi ebe, “Emamei oni ekabaka:
Naarai mam kiyoŋit EJAKAIT;
Ekabaka da, anyoika nuepedori ŋesi aiswamakin oni?”
4Inerasi akiro nuutai,
Iyapoete nuka aiŋal itutukete aitutuketa:
Tape elomuni etube kwape eduan lokaisorit
Kaloboi nuka emanikor.
5
Emaranete luiboiete koSamaria
Kanuka itaok yenika Bet-aben:
Naarai ibworos iketuŋa ŋes,
Edelorete ikesasedotin kanuke,
Naarai anyou aibusesuke kamakeŋ.
6
Edakario da mama ejai Asuria
Araun ainakinet naka ekabaka Yareb:
Irumete Epuraim ileic,
Ileicikini da Isirael ainerunike.
7Samaria da, egelario ekabakake,
Kwape akuletait naka akito kakipi.
8
Emudiario da aiboisio nuiceleleete nuka Aben,
Aronis naka Isirael:
Elomuni ekukwai ka esukukurut kotemwanakec;
Ebalasi kesi iroŋan ebe, Koraparai sio;
Ka iukon da ebe, Kibirunos mamakosi.
9
Wu Isirael, idiaka ijo ageun kapaarasia nuka Gibea:
Apotu kobwaata kaŋina;
Kinyek ejie adolokin idwe luka numam adolit koGibea.
10
Naakotor, alecori kes;
Etukokinos ituŋa asurokin kes,
Naelecorere kanuka adiaketakec aarei.
11Erai Epuraim ataok naetuutoorio,
Naemina aicom;
Abu kaleleŋite emurisiŋike loitemelel:
Konye kwana ebwaikini Epuraim ajookot;
Ekoriei Yuda, etwai Yakob.
12
Koyeikinos adolit,
Kosakata araito nuka amin;
Kilobos alup nuiyeŋito,
Naarai adol apak amoot EJAKAIT,
Aitodol naebunio ŋesi aisitepikini yes adolit.
13
Ipotu kokorioto aronis,
Isakata numam adolit;
Inyamata araito nuka aiŋalanut;
Naarai ipotu komunokinos ekusirot,
Ka aipues da naka ikiriginikus.
14
Aso enyouni ecelet kotuŋakon,
Eŋatario ireriakon kere luegogoŋ,
Kwape keŋataria Saluman Bet-arabel kapaaran naka ejie:
Ipicipicitai nukatoto ka idwekec.
15Wu ekek loka Isirael, kikwaikinio yes kwaŋin,
Kanuka aronisikon naepol noi:
Egelario cut ekabaka loka Isirael ecila kide.