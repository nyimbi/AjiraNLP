1Abwokon naka Ninebe, Eitabo loka aitapoet naka Nakum Elikosit.
2Erai EJAKAIT Edeke lokekolo, inyaŋi da;
Inyaŋi EJAKAIT, ileleba anyunyura;
Inyaŋi EJAKAIT kama ka lukediŋeteke,
Elilikini lukasurupoke.
3
Iyapi EJAKAIT anyunyurikin, eiliili da akepedor,
Lomam itojoki luegwaunito akiro.
Ejai EJAKAIT ekerot otapipirio, kokwamin da,
Idouon kes adae nuka akejeke.
4
Iretakini ŋesi aŋolol, itooni,
Itooni da icorin kere:
Enonokiar Basan, ka Karumel,
Enonokiar da aturot naka Lebanon.
5
Emaranete iroŋan kakonyeneke,
Ecalaros iukon;
Ebuburiar akwap kakonyeneke,
Eebo, akwapin, ka luiboiete kotoma kere.
6Iŋai bo epedori abwoikin aisiopoke?
Iŋai da epedori atitiŋikin adedeŋ naka anyunyurake?
Ebukunio anyunyurake kwape akim,
Etiyatiyai ŋesi imor.
7
Ejok EJAKAIT, abwas kapaaran naka ican;
Ejeni ŋesi ŋul luemunosi ŋes.
8
Konye itanaŋi cut aiboisike kakalele naelapara,
Erukoria lukasurupoke kiton amuton.
9Anyoika nuitetemonorete kaomisio aluikin EJAKAIT?
Itanaŋi ŋesi cut:
Mam irucakini bobo aitican.
10Naarai karaida esubito bala ikukwa luikodikodito,
Epalala kesi da kanumatanakec,
Idoporio kes cut kwape ariaŋ naeonit de.
11Aiomu idiopet kamakon yenitetemor aronis aluikin EJAKAIT,
Yenineruni nukaronok.
12Inera EJAKAIT kwanata ebe:
“Karaida egogoŋ kes cut, ipu da, Ejepio kes, eoliorete.
Karaida abu kareite jo,
Mam bobo karei jo.
13Kwana abili ajookotoke kamakon,
Aaŋololedi irikoikon.”
14Abu EJAKAIT kicorak nukon ebe:
“Mam bobo eyeio ekonikiror;
Kotogo loka idekesiokon
Ajepi aput naegerer, ka aput da naecalara.
Etemokini atesikon;
Naarai isiliana ijo.”
15
Koany, akejen nuka aŋololol kaloeyauni akiro nukajokak,
Loelimonokini ainapakin koroŋan!
Kidar ipucinokon, ijo Yuda,
Kitodol aiyaposiokon:
Naarai mam ikaronon itori bobo tomakon;
Egelario cut.