1“Kiworo cani; ejai yenikibonokini jo?
Iŋai ka lukalaunak loibelokin jo?
2Naarai eari anyunyura etuŋanan lobaŋ,
ekokote da eari lomam acoa.
3Abu kaany lobaŋ eremori alias;
konye kelamak katipet aiboisike.
4Kolwanik idweke ainapakin,
koridakinai korute
komamei yeneyuuni kes.
5Enyami yenikeriebi eteŋei nuedwenyete,
elemununei da kokukwa,
ilikonori da yenikakure iborokec.
6Naarai mam elomunete numam adolit kotoma apua,
karaida ican abwaŋun kalup;
7konye etuŋanan eurikinitai ican,
kwape edetarotor atwenyitweny kuju.
8
“Konye eoŋ, ti akoto amoot Edeke,
ido ti akoto aititiŋ Edeke akakiro:
9loiswamai nuepolok numam emounos;
nukaumokin numam imarunos:
10loisitepi akiru akwap,
loijukari akipi omanikoria:
11kosodi adakakin ŋul luejaas kwap;
edakuni ŋul luibworos toma ainapakin.
12Itapalauni ainerun naka luepiriaka,
tetere mam epedorete akecekanin aswam nuepeleunete.
13
Isipoki lukacoa kapirianutukec:
isurukanyari aitanaŋ ainerun naka lukelepa.
14Iriamete kamuton paaran,
erarapitos kidiŋ paaran bala kuare.
15Konye itajari kokileŋ loka aitukekec,
itajari yenipuda kakan naka lokagogoŋon.
16Kwaŋin ejai lokican kamunonut,
ebutarete numam adolit.
17
“Koany, elakar ituŋanan yenitoroni Edeke;
aso sirikimen alecor naka Lokapedor kere.
18
Naarai isiriebi, ido imadi;
imusuŋi, ido akaninike kes itaŋaleunete.
19
Kiyuununei ŋesi jo katiokisio akanykape;
eebo, kakanykaarei mam kitirori jo aronis.
20Kilakununei kobeli komam itwani;
kojie da kapedor naka ekileŋ.
21
Kibwaio jo kama ejai edaset loka aŋajep;
mam da ikurianari amudiario naebunio.
22Ikienar amudiario ka ebeli;
mam da ikurianari itiaŋ luka akwap.
23
Naarai itutukete aitutuket kamor nukomanikor;
inapakinos itiaŋ luka ais kajo.
24Ijenuni kwape inapakinor ekoniwema;
ido imanimani ekonisipan komam itwaniari ibore.
25Ijenuni da ebe akoniwur elalaari,
itataikon da kwape anya nuka akwap.
26Idolokini ailitikon kobusite ikar luipu,
kwape elomunia eisuta loka akima kokaruke.
27Koany ŋun, kipou kanicutu, ikote nen:
kepup, kojen ijo kosodi kojaun ejok.”