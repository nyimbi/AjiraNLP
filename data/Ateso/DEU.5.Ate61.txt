1Konyarau Musa Isirael kere, kotema kes atiar, “Ijo ba Isirael, kiira ikisila ka itubesia lualimokini akiikus lolo, tetere isisiaete kes, kosodete airic aiswamaenen. 2
Abu EJAKAIT Ewokodeke kitutukik oni koKoreb. 3
Mam EJAKAIT abu kitutukik lukapapaawok aitutuket ŋin, konye oni, oni lukija ne kere lukijari lolo. 4
Abu EJAKAIT kiner kayes kiteos komoru kokidiŋ kakim. 5
(Abwoi eoŋ kokidiŋ EJAKAIT ka yes kapak kaŋin, aitodikin yes akirot naka EJAKAIT: naarai ikuriaka yesi akim, mam ipotu kodokasi moru,) ebe,
6
“ ‘Arai eoŋ EJAKAIT Ekonideke, loketolomuni jo kakwap nako Misiri, kotogo loka ebulesene.
7
“ ‘Sirijaenena kicedekesio nabarai EOŊ.
8
“ ‘Sirikisub adioput naegerer, karaida asima naka ibore kere yenejai kuju toma akuj, karaida yenejai kwap toma alup, karaida yenejai toma akipi nuejaas kwap kalup: 9
Sirikikukonokin kes, karaida aijaanakin kes: naarai eoŋ EJAKAIT Ekonideke arai Edeke lokekolo, edopet kodwe numam adolit nuka lukapapaakec, kiton atur nakiwuniet ka nakiwoŋonet naka ŋul kalukalaito eoŋ; 10
Ido etimi ilukumin luka ituŋa lukaminas eoŋ koricito akaicorakineta.
11
“ ‘Sirilimit atai ekiror loka EJAKAIT Ekonideke; naarai mam EJAKAIT isikai aitetelekar akirot, ŋin yenelimit atai ekekiror.
12
“ ‘Koricite apaaran nakasabato, aitalaun ŋes, kwape kicorakinia jo EJAKAIT Ekonideke. 13
Kitaaritoi apaarasia akanykape, kiswama akoniswamisio kere; 14
Konye do apaaran nakikanyetekaarei ŋes asabato naka EJAKAIT Ekonideke: apaaran ŋin sirikiswama adioswam kere, ijo, ka okokukon, ka akokukon, ka ekonikejaanakinan, ka akonikejaanakinan, ka ekonimoŋ, ka akonisigiria, ka ikonibaren kere, ka imoit yenejai orekon; tetere ekonikejaanakinan ka akonikejaanakinan iyeŋete kwape kajo. 15Kiitu ijo ebe irai kolo ijo ebulesit kakwap nako Misiri, kitolom EJAKAIT Ekonideke jo kakan nakagogoŋ, ka akan naerioro: kanuka ŋun kicorakinit EJAKAIT Ekonideke jo airic apaaran nakasabato.
16
“ ‘Koyoŋitenenei papakon ka totokon, kwape kicorakinia jo EJAKAIT Ekonideke: tetere akonipaarasia iyatakinos, tetere da ijaun ejok kakwap nakiinakini EJAKAIT Ekonideke.
17
“ ‘Siriarenenei.
18
“ ‘Karaida adotenen.
19
“ ‘Karaida akokoenen.
20
“ ‘Karaida asabanakin ikoniidunyet.
21
“ ‘Karaida aiŋobelenen aberu naka eidunyetekon; karaida eimiel etogo loka eidunyetekon, alupoke, arai ekekejaanakinan, arai akekejaanakinan, ekemoŋ arai akesigiria, arai ibore kere yenerai yenika eidunyetekon.’
22
“Abu EJAKAIT kolimok ekodetekus kere akiro ŋun keporoto loepol komoru kokidiŋ kakim, kodou, ka amuton naajesi cucucuc: mam abu kiyatak ace da. Abu kiwadik kes amor aarei, kainak eoŋ; 23Kosodi naipupunioto yesi eporoto kokidiŋ kamuton, konoki akim komoru, ipotu kikunyut neajai eoŋ, ikapolok kere luka atekerinikus, ka imakiokus; 24Kotemasi yesi atiar, ‘Koany, kitodik EJAKAIT Ewokodeke oni akeibuses ka akepolou, kipupu da ekeporoto kokidiŋ kakim: kijenu lolo ebe ineras Edeke kituŋanan, ido ejari. 25Kanukinyo do kitwakia isio? Naarai kinyamaari sio akim na naepol: kitwaki arai kiipupu bobo eporoto loka EJAKAIT Ewokodeke. 26
Naarai iŋai yenejai akuan, yenikepupunit eporoto loka Edeke lokajaran inera kokidiŋ kakim, kwape kipupunio oni, kosodi aijar? 27
Kikunyak ijo, kopup kere nuetemari EJAKAIT Ewokodeke: kosodi ijo alimokin sio kere nukilimonokini EJAKAIT Ewokodeke; kipupuni isio, kiswamai da.’
28“Abu EJAKAIT kopup eporoto loka akirokus, nakilimokiniata eoŋ; katema EJAKAIT eoŋ atiar, ‘Apup eporoto loka akiro nuka ituŋa kalu, nukilimokis jo: alimut ejok ŋun kere nuenerata. 29
Bala ti kojaenena etau loikoni nen kotomakec, kayoŋito eoŋ, koricito akaicorakineta tiritir, tetere ejaunos ejok ka ikecedwe ikar kere! 30Kolot kolimok kes ebe, “Koboŋosi yesi owemanakus.” 31
Konye ijo, kobwo kane, kalimokini jo aicorakineta kere, ka ikisila, ka itubesia, luisisianakini ijo kes, tetere iswamaenenete kes kakwap naainakini kes airum.’ 32
Kanuka ŋun iricete aswam kwape kicorakinia yes EJAKAIT Ekusideke: mam ipaarete akan nakoteten karaida nakokediany. 33
Ilosenenete koroietin kere lukorak yes EJAKAIT Ekusideke, tetere ijarete, ijaunos ejok, iyatakinos da akusipaarasia kakwap nairumete.