1
Kosodi kanen, kepupu ekabaka Kesekia, kocil inapeneke, konap epuko, koloma togo loka EJAKAIT. 2Kijuka Eliakim, loapolokinit ekal, ka Sebuna ekewadikan, ka imakio luka isasedotin, konapitos ipukoi, mama ejai Isaia enabi okoku loka Amos. 3Kotemasi ŋes atiar, “Inera Kesekia kwanata ebe, Apaaran na erai apaaran naka ican, naka aitoronio, ka naka amoromoroo: naarai adol idwe aurio, emamei da agogoŋ nakaidoun. 4
Motoko iirari EJAKAIT Ekonideke akiro kere nuka Rabasake, loejukuni ekabaka loka Asuria ejakaitike amoromor Edeke lokajaran, ka aitoron akiro nuapupu EJAKAIT Ekonideke: aso kitonyou ailipikon kanuka aatoŋot naedeun.”
5Kopotu do ikejaanakinak luka ekabaka Kesekia neejai Isaia. 6
Kotema Isaia kes atiar, “Kolimokis ejakaitikus kwanata ebe, ‘Inera EJAKAIT kwanata ebe, Sirikiyoŋ akiro nuipup, nukamoromorooto eoŋ ikejaanakinak luka ekabaka loka Asuria. 7
Koany, ebwaikin emoyo tomake, epupuni ŋesi eemut, eboŋori bukec; ebirokini eoŋ da ŋes kekileŋ akwapuke.’ ”
8
Koboŋo do Rabasake, kodum ekabaka loka Asuria ejiosi ka Libuna: naarai abu kopupunite ebe aboŋo ŋesi koLakis. 9
Kepupu inerai nuka Tiraka ekabaka loko Etiopia ebe, “Koany, alomu aitiji jo”: kiyakik bobo ŋesi Kesekia ikiyakia ebe, 10
“Itemarete Kesekia ekabaka loka Yuda kwanata ebe, ‘Kinyek Edekekon loimuno aiŋal jo ebe, Mam Yerusalem ijaikinio akan naka ekabaka loka Asuria. 11Koany, ipupunit ijo nueswamakis ikabakan luka Asuria akwapin kere, amudianarete kes cut: do konyet ijo kiyuunio? 12
Apotu kereka idekesio luka atekerin koyuununete kes, nuamudianarete lukapapaaka, Gosan, ka Karan, ka Resep, ka idwe luka Eden luajaas Telasar? 13
Ai bo ejai ekabaka loka Kamat, ka ekabaka loka Arupad, ka ekabaka loka ere loka Separabaim, loka Kena, ka Iba da?’ ”
14
Kijau Kesekia ebalua kakan naka ikiyakia, kosiom; kolot Kesekia togo loka EJAKAIT, kopesia kakonyen nuka EJAKAIT. 15
Kilip Kesekia kakonyen nuka EJAKAIT, kobala ebe, “Wu EJAKAIT, Edeke loka Isirael, loiboie kokerubin, ijo ŋes Edeke, ijo bon, loka ajakanuto kere nuka akwap; ijo kolo isubi akuj ka akwap. 16
Kitoik akonikit, wu EJAKAIT, kiira; kokweny, wu EJAKAIT, koany; kopup akiro nuka Senakerib, nuejuku ŋesi amoromoroo Edeke lokajaran. 17Abeit, wu EJAKAIT, apotu ikabakan luka Asuria komudiasi atekerin ka akecekwapin. 18
Apotu kocakasi idekesiokec akim: naarai mam keraas idekesio, konye aswam naka akanin nuka ituŋa, ikito ka amor; ŋes kemudiarere ŋes. 19
Aso do, wu EJAKAIT Ekosideke, keŋaiŋait, kitajarai sio kakanike, tetere ejenunete ajakanuto kere nuka akwap ebe ijo ŋes EJAKAIT Edeke, ijo bon ba.”
20
Kosodi Isaia okoku loka Amos aijukakin Kesekia ebe, “Inera kwanata EJAKAIT, Edeke loka Isirael ebe, Naarai ilip eoŋ asurokin Senakerib ekabaka loka Asuria, eira, 21
Na ŋes akirot naener EJAKAIT mama ejai ŋesi ebe:
“Kimwaŋit akoku nabekot naka Sion jo,
ekienar jo kisekelei;
emuŋumuŋ akoku naka Yerusalem akouke neijai.
22
“Iŋai imoromor ijo kisekel?
Iŋai loitopolooritor ijo ekoniporoto,
ka aiteluor akonikonyen kuju?
Isurok Lokalaunan loka Isirael.
23
Imoromor EJAKAIT kokiyakiakon,
kinera atiar, ‘Kaipues naka agalinika
Adokari oswion luka iroŋan,
atutubeta nukotoma nuka Lebanon.
Ajepi iresiake lueojak,
ka iberosinike luejokuka;
Alomari da aiboisike naiwasie,
amagoro naka emanikorike loideŋeriat.
24Abok, amat akipi nukimo,
etooni da kakakeju
icorin kere luko Misiri.’
25
Mam ibu kopup kwape eswamaa kolo,
Kasub agear apeŋo?
Kwana da etodolit,
Korai ijo loimudiari ireria lukebwaitai
araun aapoŋor nukamejei.
26
Kanuka ŋun lueboiete kotoma
keraas luedit agogoŋ,
koburut kitirirata;
kosubito bala inya luka ais, kwape kikui,
kwape kinya luejaas kuju togo,
kwape kakima nueokito eriŋa epolooro.
27
“Konye ajeni akoniiboie,
ka alomarikon, ka alomunikon,
aikerepoonutukon kaneajai.
28
Kanuka aikerepoonutukon kaneajai,
ido naarai adolu emokodekon akika,
ŋes ebwaikinia ekagolu okumesikon,
ka arukanaka da aitukukon,
kenyakati jo orot loilomunia.
29
“Na ŋes eraun aanyunet neijai: okaru lo inyamete yenebwaŋuni bon, okaru lokiareit yenitocuni kaji; okaru lokiwuniet koyeata, kodwenya, kiraata imanikoria luka emusabibu, konyama araitoke. 30Edupi aatoŋot naideuni naabu koku kokek loka Yuda alias kwap, kota araito kokuju. 31
Naarai elomari aatoŋot koYerusalem, luekuete da komoru Sion: itodolikini ŋun adunyanut naka EJAKAIT,
32“Kanuka ŋun inera kwanata EJAKAIT nuka ekabaka loka Asuria ebe, Mam edoluni ore lo, karaida agumakin emal, karaida adolokin kebuku, karaida aitutu etut asurokinia ŋes. 33Ebala EJAKAIT ebe, Orot lokelomunia, ŋopeŋol eboŋoria, ido mam edoluni ore lo. 34
Naarai egaŋi eoŋ ere lo aitajar, kanukaŋ, ido kanukaŋ ekakejaanakinan Daudi.”
35
Kosodi kanen, akuare ŋin; koloma emalaika loka EJAKAIT oidukurun luka Iyasurian, kodany ilukumin akwatat ka akaisakanykauni ka lukany: kenyout ituŋa tupuruc sek, koany, koraas kere ikatwak. 36
Kosodi Senakerib ekabaka loka Asuria anyoun, kolot, koboŋo, kiboikin Ninebe. 37
Kosodi kanen, emai ŋesi kotogo loka Nisurok ekedeke, koarata Aduram-melek ka Sareser ŋes kekileŋ: kokereasi akwap naka Ararat. Kirum Esar-kadon okokuke aiboisike.