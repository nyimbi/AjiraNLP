1
Kijesun, kiboikin apua, ijo akoku nabekot naka Babulon;
Kiboikin kwap komamei eicoloŋ loka ajakanut,
Ijo akoku naka Ikaludean:.
Naarai mam bobo kinyaritai naenonok naijamamai.
2
Kolem akanasia, kiric alos;
Kolaca egoekon lokimukos,
Kolaca da inapen, kisideleleo akeje,
Kotubor kocorin.
3
Epukorio amujalalakon,
Eebo, etakanete ileicikon:
Enyaŋi eoŋ, komam etimi idictunanan.
4Ekalakunaniwok, EJAKAIT loka ajoresio ŋes ekekiror, Lokalaunan loka Isirael.
5
Kiboie kililiŋi, koloma amuton,
Ijo akoku naka Ikaludean:
Naarai mam bobo kinyaritai Ajakait naka ajakanuto.
6
Abu kanyunyurik ikatuŋa,
Ketisil akairumet,
Kejaik kes akanikon:
Mam ibu kitim kes:
Kisibwok imakio ajookotokus kalaniru naepol.
7
Ibu kotema atiar, “Araun ajakait ikar kere”;
Kanuka ŋun mam ibwaikinit akiro ŋun otaukon,
Karaida akiitun awasiakec.
8
Aso do kiira nu, ijo naimina ailel,
Naiboie kaijakak,
Nainera kotaukon ebe,
“Ajai eoŋ, ido emamei ece dimarai eoŋ;
Mam eboikini kwape apuserut,
Karaida aijen atwaniar idwe.”
9
Konye kidoikinete akiro ŋun aarei katipet kadiopepaaran,
Atwaniar idwe, ka eipuserune:
Kidoikinete jo kaitemisikec naedoliorit,
Karaida kipuakata aipiedetakon,
Kidilas da noi icudetakon.
10
Naarai imunokina nukaronokokon:
Ibu kotema atiar, “Emamei yenikaanyuni”;
Akonicoa ka akoniijen, kes kitapaarete:
Kitema kotaukon atiar,
“Ajai eoŋ, emamei ece da dimarai eoŋ.”
11
Kanuka ŋun kibunokini aronis:
Namam ipedori ailuc:
Kidoikin ameŋeranut, namam ipedori airebokin:
Kituriaikini jo asiles namam ijeni.
12Aso do kobwo kicudetakon, kaipiedetakon nuipu noi, Nukitaaritor ageun keiditeukon;
Motoko ipedori akerianar,
Motoko ipedori aitukurian.
13Kipas ijo kanuka aipues naka ainerunikon;
Kobwaata bo ŋul luketiakete akuj,
Ikerereok aacer, ikadwarak akiro nuka ŋolilap,
Kitajarata jo kakiro nukibunokinete.
14
Koany, eraunos kwape ariaŋ; icwei kes akim;
Mam eyuunos kapedor naka alian:
Mam eraun atotol nukipiera,
Karaida akim nakiririkina mamake.
15
Ikote nen akiro nukitaaritor kamakon:
Irimete luapotu kogwelanas kajo ageun keiditeukon,
Ŋolituŋanan owaike;
Emameun yenikitajari jo.