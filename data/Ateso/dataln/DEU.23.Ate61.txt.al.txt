1  “Etuŋanan loimusuŋitai itouke, arai loetuboritai ekiliokaneke, mam elomari atukot naka EJAKAIT. 

2  “Ikoku yeneurunete ipajan mam elomari atukot naka EJAKAIT; kiton atur nakitomonet mam lukeŋ elomarete atukot naka EJAKAIT. 

3   “Mam Emorait ka Emoabit elomarete atukot naka EJAKAIT; kiton atur nakitomonet mam lueraas lukec elomarete atukot naka EJAKAIT ikar kere: 

4   Naarai mam apotu kijaikis yes inyamat ka akipi korot, nailomuniata koMisiri; ido naarai apotu koropata Balaam okoku loka Beor anyoun koPetor loka Mesopotamia, aiken jo. 

5   Konye mam EJAKAIT Ekonideke abu kopup Balaam; konye abu EJAKAIT Ekonideke kijulak ekenit araun arereŋ kamakon, naarai abu EJAKAIT Ekonideke komina jo. 

6   Sirikimo ainapakinikec karaida akerianutukec apaarasiakon kere ikar kere. 

7   “Sirikila Edomait; naarai erai onacekon: sirikila Emisiriat; naarai ibu korai emoit kakwapuke. 

8  Elomarete idwekec luka atur kanakiwuniet atukot naka EJAKAIT. 

9  “Nailomaria koidukurun aitiji lukasurupokon, igitari ijo koboro kere lueroko. 

10   “Arai kejaun etuŋanan mamakus lomam elai kanuka airujasit naka akuare, elomari ŋol ŋina kiidukurun, mam elomuni oidukurun: 

11  Konye ejaun, kewar akwap, iloŋi ŋesi kakip: kosodi keloma akoloŋ, elomuni oidukurun. 

12  “Ijaenena da kaibois kiŋa kiidukurun nailomanari aikiŋan: 

13  Ijaenena kabasaŋ oborokon lujiis; kosodi naijorio ijo kokitui, iboki ber kabasaŋakon, kosodi aibelokin anukakin ŋun nuelomunete kotomakon: 

14   Naarai eupasi EJAKAIT Ekonideke kiidukurunukon, ayuun jo, aijaikin jo lukasurupokon; kanuka ŋun ŋes eraunotor iidukurunukon lukalaunak: tetere mam ŋes eanyuni numam elaete kotomakon, kosodi anyoun kamakon. 

15   “Sirikinyaka neejai papake ebulesit loesiit kaneejai papake abunore mamakon: 

16   Iboienenei kajo, kamakon, kaibois naeseuni kotoma ediopet koreriakon, loekot ŋesi noi: sirikiroik ŋes. 

17   “Sirikejaun naadote kotoma adwe nuka Isirael, karaida luitepete ikiliok kotoma odwe luka Isirael. 

18  Sirikiyaŋau eropit loka naadote, karaida eropit loka ekiŋok, togo loka EJAKAIT Ekonideke kanuka adioyaposit kere: naarai ŋul kere eraas luketal mama ejai EJAKAIT Ekonideke. 

19   “Sirikiyuu onacekon kanuka adumunia ameda; ameda naka apesan, ameda naka inyamat, ameda naka ŋinibore yeniyuunia kanuka ameda: 

20   Ipedori ayuun emoit kanuka ameda: konye sirikiyuu onacekon kanuka adumunia ameda: tetere kisirereŋi jo EJAKAIT Ekonideke kakirokon kere nuiswamai, kotoma akwap nailosi airum. 

21   “Naiyapoikinio ijo EJAKAIT Ekonideke aiyaposit, sirikitilor aitodol: naarai abeit iburai EJAKAIT Ekonideke jo ŋin; eraun da adiakaret mamakon. 

22  Konye arai kiŋer aiyapo, mam eraun aronis kamakon. 

23   Idari aiswamaenen ŋin naelomuni kaitukukon; kwape ejaatar nuiyapok EJAKAIT Ekonideke, ainakinet nakakote, naisumunit kaitukukon. 

24   “Nailomaria amana naka emusabibu naka eidunyetekon, ipedori ainyam araitoke kwape ikotor; konye sirikibwaik adioda oborekon. 

25  Nailomaria akima nuka eidunyetekon, ipedori aigitunun akima kakanikon; konye sirikisak kecilikiki akima nuka eidunyetekon.

