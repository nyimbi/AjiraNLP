1   Kosodi kanen kemojoŋ Samuel, kodakak odweke atubokin Isirael. 

2  Ekiror loka ekiyaike ŋes Yoel; ka ekiror loka lokiareit Abiya: keraas ikatubok koBeer-seba. 

3   Mam odweke apotu kotupasi ikeponesio, konye apotu kopaasi adumun apesan, apotu kijaut ainakineta nuitumudakete akonye, kitirioto etube. 

4  Kosodete imakio kere luka Isirael atukokin, kopotu Rama neajai Samuel. 

5   Kolimokis ŋes atiar, “Koany, imoion ijo, odwekon da mam etupito ikoniponesio: aso koseikinai sio ekabaka atubonokin sio kwape katekerin kere.” 

6   Konye kitakadik akirot Samuel, naalimunioto ebe, “Koseikinai sio ekabaka atubonokin sio.” Kilip Samuel mama ejai EJAKAIT. 

7   Kotema EJAKAIT Samuel atiar, “Kopupok eporoto loka ituŋa kakiro kere nukilimokinete: naarai mam kiŋerito jo, konye kaŋeroto eoŋ, kenyek araut ekabakakec. 

8  Kwape ejaatar aswamisio kere nueswamata ageun kapaaran naetolomunia kes koMisiri aitodol lolo, kwape kajaliata eoŋ, ejaanakiniata icedekesio, kikonakis jo kwaŋin. 

9  Aso do kopupok ekeceporoto: konye itejenikini kes kaitebeikin, itodikini da epone loka ekabaka loeyai kes.” 

10  Kolimok Samuel ituŋa luelipitos ŋes ekabaka akiro kere nuka EJAKAIT. 

11   Kotema atiar, “Ikoni neta ekabaka lokiyai yes: eyaŋaari odwekus, eseuni kes kanuka agalinike, araun ikebwanenok ibalasinike; ekerete da koiŋaren kagalinike: 

12  Eseuni kes araun ikapolok luka ilukumin, ka ikapolok luka akaisakany; eseuni ice akor akelup, ka aisak ikenyamat, aiswamaun da iboroke lujiis, ka iboro luka agalinike. 

13  Eyaŋaari adwekus araun nuinyalete nueur maa, araun da akepook, araun akapeok imugatin. 

14   Eyaŋaari da imanikoriakus, ka amanatakus nuka emusabibu, ka amanatakus nuka iseitunin, nuitelekarit ajokis kakesi, einakini kes ikekejaanakinak. 

15  Eyaŋaari idiopet kotomon yenika ikinyomokus, yenika amanatakus da nuka emusabibu, einakini ijakake ka ikekejaanakinak. 

16  Eyaŋaari ibulesinikus, ka abulesinikus, ka ikatumunakakus luejok noi, ka asigiriakus, aitwasam akeswam. 

17  Eyaŋaari idiopet kotomon yenika isipaninikus: yesi da iraunos ikebulesin. 

18   Imonyete yesi kapaaran kaŋin kanuka ekabakakus loiseunete yesi; mam EJAKAIT kiboŋokini yes kapaaran kaŋin.” 

19   Konye koŋero ituŋa apupokin eporoto loka Samuel; kotemasi atiar, “Mam; konye kikoto ekabaka lokiyai sio; 

20  Tetere kiputokin katekerin kere; tetere da ekosikabaka kitubokini sio, kiŋarenenokini da, ejie ijiisiokosi.” 

21  Kopup Samuel akiro kere nuka ituŋa, kitatam kes kaki nuka EJAKAIT. 

22   Kotema EJAKAIT Samuel atiar, “Kopupok ekeceporoto, koseik kes ekabaka.” Kotema Samuel ituŋa luka Isirael atiar, “Aso kolototo, ŋinituŋanan oreke.”

