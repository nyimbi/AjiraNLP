1   “Katema EJAKAIT kapak kaŋin ebe, ‘Kikeu amor aarei nueputos kanusodit, kodok moru neajai eoŋ, kikeu da asaduku naka akito.’ 

2  “Ewadikakini amor ŋun akiro nuajaas amor nusodit nuibu kobwaŋ, ibwaikini ijo kes asaduku. 

3   Abu keswamau asaduku naka akito nuka ekasia kakeu da amor aarei nueputos kanusodit, kadoka moru, ketiŋite amor ŋun aarei kakanika. 

4   Abu kiwadika amor kwape ajaatar aiwadikaeta nusodit, aicorakineta atomon, nuabu EJAKAIT kolimok yes komoru kokidiŋ kakim kapaaran naka atukokin: kainak EJAKAIT eoŋ kes. 

5   Abu kebelokin, kejesun komoru, kebwaik da amor toma asaduku naabu kekeu; ejaas nepenen, kwape abu EJAKAIT kecorakinia eoŋ. 

6   “(Konyout idwe luka Isirael koBeerot Beneyaakan koloto Mosera: kotwana Aaron kanen, kidaikinai da nen; kijaanak Eleasar okokuke kotoma osasedotene aiboisike. 

7  Konyout kanen kolototo Gudugoda; konyout koGudugoda kiton Yotobata, akwap naka aguurun nuka akipi. 

8   Kogita EJAKAIT ateker naka Lebi kapak kaŋin, adakenen asaduku naka aitutuket naka EJAKAIT, abwoenen kakonyen nuka EJAKAIT aijaanakin ŋes, aisirereŋ kokirorike, kiton lolo. 

9   Kanuka ŋun emamei Lebi akorakinet karaida airumet koinacanake; EJAKAIT ŋes airumeteke, kwape abalar EJAKAIT Ekonideke ŋes.) 

10   “Abu kasalak moru kwape kapak kaya nasodit, apaarasia akaisaoŋon ka akuaresia akaisaoŋon; kapupok EJAKAIT eoŋ kapak kaŋin da; mam EJAKAIT abu komudia jo. 

11  Katema EJAKAIT eoŋ atiar, ‘Konyou, kiŋarenik ituŋa alosit; elomarete airum akwap naabu keyapoik lukapapaakec ainakin kes.’ 

12   “Aso do, Isirael, inyo bo kiburai jo EJAKAIT Ekonideke, nabarai ayoŋit EJAKAIT Ekonideke, alosenen korotinike kere, ka amina ŋes, ka aijaanakin EJAKAIT Ekonideke kekonitau kere ka akoniijar kere. 

13  Airic aicorakineta nuka EJAKAIT, ka ikisilake, lukecorak yes lolo, tetere idumuni ajokis? 

14   Koany, akuj, ka akuj naka akuj, akwap, ka luejaas toma kere eraas luka EJAKAIT Ekonideke. 

15  Konye itojokit EJAKAIT amina lukapapaakon, abu koseu akeceur naatupakini, ŋes yesi, kotoma otuŋa kere, kwape ejaar lolo. 

16   Kokepata do amunyin nuka itauonokus, siri bobo kitininikata imurisiŋakus. 

17   Naarai EJAKAIT Ekusideke, erai Edeke loka idekesio, EJAKAIT da loka ijaka, Edeke lokos, lokapedor, loketasuro, lomam etiakit ituŋa, karaida acamun agwelio. 

18   Etubokini ikokiok ka apuserun, emina imoit, ainakin ŋes inyamat ka anapito. 

19  Kominasi do yesi da imoit, naarai iraas kolo yesi da imo kakwap nako Misiri. 

20   Koyoŋitenenei EJAKAIT Ekonideke, kijaanakinenei ŋes, kimorikikinos kaŋes, kiyapoenenei kokirorike. 

21   Erai ŋesi aituritikon, ŋesi da Edekekon, lokiswamak jo akiro ŋun nuepolok nuketasuro, nuaanyutu akonikonye. 

22   Apotu lukapapaakon koloto Misiri ituŋa akaisakanykaarei; konye kwana kitupuu EJAKAIT jo kwape aacer nuka akuj kanuka aipues.

