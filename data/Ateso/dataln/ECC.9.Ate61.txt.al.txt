1   Naarai abu kebwaik ŋun kere toma otauka, airot ŋun kere; kwape ejaatar ikadolitok, ka lukacoa, ka aswamisiokec toma akan naka Edeke; arai amin arai alaio, mam etuŋanan ejeni; ejaas kere kakonyenekec. 

2   Eriakas akiro kere nuedoikinete kere: ejai adiopekirot neejaas ikadolitok ka ikaronok; neejaas luejok ka lueroko, ka luelaete ka lumam elaete da; neejai ŋol Ioeinakini asubanit, ka lomam einakini asubanit; kwape ejaar loejok, ikoni nen ekadiakanaran da; ka ŋol loiyapoi, bala loeyoŋit aiyaposit. 

3  Erai ŋin aronis naejai toma nuiswamao kere kokwap kakoloŋ, ebe, edoikini adiopekirot kere: eebo, bobo da, ileleba aronis toma otauon luka odwe luka ituŋa, ikerep da ejaas otauonokec eriŋa ejarete, ido kokau kaŋun elosete okatwak. 

4  Naarai ejai amun ŋol loimorikikina kalukajarak kere: naarai ejok ekiŋok loejari itia eŋatuny loetwanit. 

5   Naarai ejenete lukajarak ebe etwakete: konye mam ikatwak ejenete ibore, mam bobo edumunete eropit; naarai imurwokinio aiitunetekec. 

6  Aolio kwana aminakec ka elaitikec ka ekokotekec da; mam bobo ejaas kakorakinet apaarasia kere kakiro kere nueswamao kokwap kakoloŋ. 

7   Ape do, konyamenenei ikoninyamat kaiyalama, komasenenei ebinokon ketau loelakara; naarai adau Edeke acamun aswamisiokon. 

8  Kokwaŋuut inapenekon apaarasia kere; siriemamuunun akinyet kakoukon. 

9   Kiboienenei kaiyalama kaberu naimina apaarasia kere nuka aijarakon naatai, nakiinakinit ŋesi jo kokwap kakoloŋ, apaarasiakon kere nuutai: naarai ŋin ŋes akorakinetekon kaijar, kakoniitaaritoi naitaaritor kokwap kakoloŋ. 

10  Ŋin kere yenedumuni akonikan aswam, kiswamaenenei kakonigogon; naarai emamei aswam, karaida ainerun, karaida aijen, karaida acoa, kokatwak, kama ilosi. 

11   Abu kabon, kaany kokwap kakoloŋ ebe, abolobol mam erai naka luetiroko, karaida ejie loka ikagogoŋok, karaida inyamat luka lukacoa, karaida abar naka ituŋa lukaijen, karaida asianut naka ituŋa luepiriaka; konye edoikini kes kere apak ka arereŋ. 

12   Naarai mam etuŋanan ejeni akepak; kwape lukecor luikamunio koboi loerono, kwape da akweny nuipokete karuja, kwape kwaŋin da ipokiata ituŋa kapak nakaronis, naenesaria kes atipet. 

13  Ido abu kaany acoa kokwap kakoloŋ naikoni ne, esubit bala epol kamakaŋ: 

14   Kojai ere loedit, ikidioko da ituŋa luajaas toma; kobu ekabaka lokapolon aitiji, kirigau, koduk itutio luepolok: 

15  kojai do etuŋanan lokican lokacoa ore ŋol, abu ŋol koyu ere kanuka acoake; konye komamei yeneitunit etuŋanan ŋol lokican. 

16   Kasodi kabala ebe, Ejok acoa itia agogoŋ: konye emenitai acoa naka etuŋanan lokican, komam akiroke epupunio. 

17   Akiro nuinerasi lukacoa kaiyamakina epupunio aitelekarit ecelet loka ŋol kaloeyait ibaŋiok. 

18   Ejok acoa itia lujiis: konye ekadiakanaran ediopet emudiari nuejok nuipu.

