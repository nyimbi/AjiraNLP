1   Kosodi kanen kapaarasia kaŋun, kotukonokis Ipilisitian akecejoresio kanuka ejie, aitiji Isirael. Kotema Akis Daudi atiar, “Kojen ijo cut ebe kilosi ijo keoŋ ajore, ijo ka ikonituŋa.” 

2   Kotema Daudi Akis atiar, “Kanuka ŋun ijenuni nuiswamai ekonikejaanakinan.” Kotema Akis Daudi atiar, “Kanuka ŋun kadakakini araun ekedaran akouka apaarasia kere.” 

3   Abu Samuel kotwanite, abu da Isirael kere kibworo ŋes, kidaikinai ŋes Rama, orekeŋ, Abu Saul kireŋearite luejaas ajokin, ka ikacudak kakwap. 

4   Kotukonokinos Ipilisitian kopotu kidukuroto Sunem: kotukok Saul Isirael kere, kidukuroto Giliboa. 

5   Keanyu Saul ajore naka Ipilisitian abu kokurianar, komaran eketau noi. 

6   Kosodi nakiŋisia Saul EJAKAIT, mam EJAKAIT abu koboŋok ŋes, karaida kotoma airujasia, karaida koUrim, karaida konabin. 

7  Kosodi Saul atemar ikebulesin atiar, “Komoikinai aberu naejai ajokit, tetere alosi mamake aiŋitun.” Kotemasi ikekejaanakinak ŋes atiar, “Koany, ejai aberu En-dor naejai ajokit.” 

8   Kitegelikin Saul, konap icenapen, kolot, ŋes ka ituŋa iarei, kopotu neejai aberu kuare: kotema atiar, “Keŋaiŋait, kodwarakinai kajokit, kitodokik eoŋ kere yenikalimokini.” 

9  Kotema aberu ŋes atiar, “Koany, ijeni nueswama Saul, kwape ereŋearia luejaas ajokin ka ikacudak kakwap: kanukinyo ilokia ijo akaijar, aiar eoŋ?” 

10  Kiyapoik Saul ŋes kolimit EJAKAIT ebe, “Kwape ejaria EJAKAIT, mam adiokiticanet kidoikin jo kanuka akirot kana,” 

11  Kosodi aberu atemar atiar, “Iŋai bo etodokuni mamakon?” Kotema atiar, “Kitodokikinai Samuel.” 

12   Keanyu aberu Samuel, kodelo keporoto loepol: kotema aberu Saul atiar, “Kanukinyo kimodia ijo eoŋ? Kwabo irai ijo Saul.” 

13   Kotema ekabaka ŋes atiar, “Sirikikurianar: naarai inyo iseseni ijo?” Kotema aberu Saul atiar, “Aseseni edeke edokuni kokwap.” 

14   Kotema ŋes atiar, “Ejesi ŋesi ai?” Kotema atiar, “Edokuni emojoŋ; erapiara kekaso.” Kojen Saul ebe arai Samuel, kokukum, kisuded. 

15   Kotema Samuel Saul atiar, “Kanukinyo kiloŋiloŋia aitodokun?” Koboŋok Saul ebe, “Ajai ocan luipu noi; naarai ketijiete Ipilisitian, anyou da Edeke kamakaŋ, mam bobo kaboŋonokini, karaida konabin, karaida kotoma airujasia: kanuka ŋun ŋes kanyaraunia jo, tetere kitejenuni nueswamai.” 

16  Kotema Samuel atiar, “Aso kanukinyo kiŋisia eoŋ, naarai anyou EJAKAIT kamakon, erai da lokasurupikon? 

17   Eswama EJAKAIT kanuke, kwape abu kineria kamakaŋ: acila EJAKAIT ajakanut kakanikon, ainaki eidunyetekon Daudi. 

18   Naarai mam ibu korima eporoto loka EJAKAIT, mam ibu kitodol anyunyurake naededeŋ kama ejai Amalek, kanuka ŋun ŋes kiswamakinia EJAKAIT jo akirot na lolo. 

19  Bobo da ijaikini EJAKAIT Isirael ka jo da akan naka Ipilisitian: moi ijaunos ijo ka odwekon nepepe keoŋ: ijaikini EJAKAIT ajore naka Isirael akan naka Ipilisitian.” 

20   Kosodi Saul alatakin kwap, kokurianar noi kanuka akiro nuka Samuel: komameun ŋes agogoŋ; naarai mam anyamit adiotap apaaran kere, ka akuare kere. 

21   Kobu aberu neejai Saul, koany ebe eyaloŋoŋoi noi, kotema ŋes atiar, “Koany, apupoki akonibulesit eporotokon, adacarit akaijar, apupok akonikiro nuibu kolimok eoŋ. 

22  Aso, keŋaiŋait, kopupok ijo da eporoto loka abulesitikon, kainu jo adiotap; konyam, tetere igogoŋior, nailosio korotokon.” 

23   Konye koŋer, kotema atiar, “Mam anyami.” Konye kitiŋaikis ŋes ikekejaanakinak ka aberu; kopupok ŋesi ekeceporoto, Konyou kokwap kiboikin oitada. 

24   Ajai aberu itaok yenatumit togo; kiwonya, koar ŋes; kolem akiria, koŋo kope imugatin lumam itubuunitoi: 

25  Koinu ŋesi Saul ka ikekejaanakinak; konyamata. Kosodete anyoun, kolototo akuare ŋin.

