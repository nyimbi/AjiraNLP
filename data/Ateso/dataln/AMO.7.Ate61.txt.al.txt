1  Abu Ejakait EDEKE ketodik kwanata: ido koany, kosub ŋesi emaase kageunet naka alomun naka alibun nakokau; ido koany arai alibun nakokau kedau ekabaka aiŋer anyake. 

2  Kosodi kanen kedau emaase ainyam anya nuka akwap, kasodi eoŋ atemar atiar, “Wu Ejakait EDEKE, keŋaiŋait, kisioni! Ikwaikini do ai Yakob ebwoi? Naarai edit ŋesi!” 

3   Kiitu EJAKAIT kaŋun; Kobala EJAKAIT ebe, “Mam ejauni.” 

4  Abu Ejakait EDEKE ketodik kwanata: ido koany, kiworo Ejakait EDEKE etube loka akim; kidopoo ataro naepol, kouta aiŋiny akwap. 

5  Kasodi eoŋ atemar atiar, “Wu Ejakait EDEKE, keŋaiŋait, kinyek! Ikwaikini do ai Yakob ebwoi? Naarai edit ŋesi!” 

6   Kiitu EJAKAIT kaŋun; Kobala Ejakait EDEKE ebe, “Mam ŋin da ejauni.” 

7  Abu ŋesi ketodik kwanata: ido koany, ebwoi EJAKAIT eiduny karwatat naadukio kebiriji, itiŋit ebiriji kakanike. 

8   Katema EJAKAIT eoŋ atiar, “Amos, iany inyo?” Kabala ebe, “Ebiriji.” Kosodi EJAKAIT atemar atiar, “Koany, ebwaikini ebiriji kidiŋ kikatuŋa Isirael; Mam bobo enaeenenei kes. 

9   Itisilio aiboisio nuiceleleete nuka Isaak, Iswapete aiboisio nukalaunak nuka Isirael; Anyoikini da ekek loka Yeroboam kekileŋ.” 

10   Kosodi Amasia esasedoti loka Bet-el aiyakiar mama ejai Yeroboam ekabaka loka Isirael ebe, “Inerunit Amos asurokin jo kokidiŋ kekek loka Isirael: mam akwap epedori atitiŋikin akekiro kere. 

11  Naarai ebala Amos kwanata ebe, ‘Etwani Yeroboam kekileŋ, Abeit da ijoreorio Isirael Anyoun kakwapuke.’ ” 

12  Bobo da kotema Amasia Amos atiar, “Ijo ekadwaran, kolot, kokerea akwap naka Yuda, konyam atap kaŋina, kodwara da kaŋina. 

13   Konye sirikidwara bobo koBet-el; naarai ŋes aibois nakalaunan naka ekabaka, erai da etogo loka ekabakane.” 

14   Kosodi Amos aboŋokin Amasia ebe, “Mam arai enabi, karaida okoku loka enabi; konye arai ekecokon, ido eketemonokinon ikito luka esukumor. 

15  Abu EJAKAIT kalem kameet esipan, katema EJAKAIT atiar, ‘Kolot, kodwarak ikatuŋa Isirael.’ 

16   “Aso do, kiira akirot naka EJAKAIT. Ibala ijo ebe, ‘Sirikidwar aluikin Isirael, Sirikilimonok aluikin ekek loka Isaak.’ 

17   Kanuka ŋun ebala EJAKAIT kwanata ebe: Eraun akoniberu naadote kotoma ore, Ibiroros idwekon lusap ka lupesur kekileŋ, Ekorio alupokon kaitemis; Ijo da itwanikini akwap namam elai, Abeit da ijoreorio Isirael anyoun kakwapuke.”

