1  Akiro nuka Ekalimonokinan, okoku loka Daudi, ekabaka kotoma Yerusalem. 

2   Inera Ekalimonokinan ebe, Aamameak nuka aamameak; aamameak nuka aamameak, kere eraas aamameak. 

3   Anyoin ameda naedumuni etuŋanan kaitaaritoike kere naetaaritor kokwap kakoloŋ? 

4   Elosi atur, ebuni da atur ace; Konye iboienenei akwap ikar kere. 

5   Elomuni akoloŋ, elomari da akoloŋ, Iwonyari alosit aiboisike neelomunia. 

6   Elosi ekwam ari naka eŋalakimak, Kosodi aibelokin agolitomei; Ibelonokini ducuduc kalositoke, Eboŋori bobo toma airimorike. 

7   Eleleete icorin kere toma aŋolol, Konye mam aŋolol ilelebun; Aibois naelosenenete icorin, Nepenen da elosenenete bobo. 

8   Ileleba iboro kere aipas; Mam epedori etuŋanan alimun: Mam akoŋu imonikin asesen, Akit da mam eupi akiirar. 

9   Nukejaas apeŋo kes nuejaunos rwaru; Nukiswamao apeŋo kes nuiswamao rwaru; Emamei ibore yenikitetet kokwap kakoloŋ. 

10  Ejai tope ibore yenebalas ituŋa ebe, “Koany, itet yen”? Kejau kolo ŋo kokaru lukigeikinete oni. 

11  Emamei aiitunet naka ikar lukolo ŋo: Mam ejaun da aiitunet naka ikar luekotosi aponare, Kotoma kaŋul kaluetupanakinete. 

12  Eoŋ Ekalimonokinan abu karai ekabaka loka Isirael kotoma Yerusalem. 

13   Abu kebwaik ekatau amoot ka aŋicun kacoa kere nuiswamas kokwap kakuj; ŋes aitaaritoi naepol naabu Edeke kijaik odwe luka ituŋa aitaaritor. 

14  Abu kaany aswamisio kere nuiswamas kokwap kakoloŋ; ido koany, kere eraas aamameak ka ainyam ekwam. 

15   Yenimagul mam epedori aitetenio: Yenemamei da mam epedorio aimar. 

16   Abu keneru kotauka, katema atiar, “Koany, adum acoa naepol adepar kere lukageikinete eoŋ ko Yerusalem: eebo, adumu ekatau acoa naepol noi ka aijen.” 

17   Abu kebwaik ekatau aijen acoa, aijen da ikerep, ka abaŋaanut: abu kajenu ebe eraas ŋun da ainyam ekwam. 

18   Naarai toma acoa naepol ŋes ejai akadakin naepol: Ŋol da loiyatakini aijen iyatakini ican.

