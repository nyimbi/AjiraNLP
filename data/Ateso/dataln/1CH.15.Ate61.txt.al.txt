1   Koduk Daudi itogoi ore loka Daudi; kitemok aibois kanuka asaduku naka Edeke, kibubuk ewema kanuke. 

2   Kosodi Daudi atemar atiar, “Mam luibusakinit adakar asaduku naka Edeke dimarai Ilebin: naarai kes abu EJAKAIT koseu adakanar asaduku naka Edeke, ka aijaanakin ŋes ikar kere.” 

3   Kotukok Daudi Isirael kere Yerusalem, aitodokun asaduku naka EJAKAIT toma aibois naabu ŋesi kitemokinite. 

4  Kotukok Daudi odwe luka Aaron, ka Ilebin: 

5   Lukodwe luka Kokat; Uriel lokapolon, ka ikeinacan akwatat ka akaisaarei: 

6  Lukodwe luka Merari; Asaia lokapolon, ka ikeinacan akwat aarei ka akaisaarei; 

7  Lukodwe luka Geresom: Yoel lokapolon, ka ikeinacan akwatat ka akaisauni: 

8   Lukodwe luka Elisapan; Semaia lokapolon, ka ikeinacan akwat aarei: 

9   Lukodwe luka Keburon; Eliel lokapolon, ka ikeinacan akaisakanykauni: 

10  Lukodwe luka Usiel; Aminadab lokapoion, ka ikeinacan akwatat ka itomon ka luarei. 

11  Konyarau Daudi Sadok ka Abiatar isasedotin, ka Ilebin, kes Uriel, ka Asaia, ka Yoel, ka Semaia, ka Eliel, ka Aminadab. 

12   Kotema kes atiar, “Iraas yesi ikapolok luka ikekia luka lukapapaa luka Ilebin: kitalaunos bonik, yes ka iinacanakus, tetere ipedorete aitodokun asaduku naka EJAKAIT, Edeke loka Isirael, toma aibois naabu eoŋ ketemokinite ŋes. 

13   Naarai mam ipotu kisiautu adakar ŋes, ŋes kecilia EJAKAIT Ewokodeke kamawok, naarai mam kipou kamootos ŋes kwape ajaar aicorakinet.” 

14  Kitalaunos do isasedotin ka Ilebin bonik aitodokun asaduku naka EJAKAIT, Edeke loka Isirael. 

15   Kodakasi do idwe luka Ilebin asaduku naka Edeke kokeperinikec kadaketake, kwape kicorakinitor Musa kwape ajaar akirot naka EJAKAIT. 

16   Kolimok Daudi ikapolok luka Ilebin aseun iinacanakec ikayook, kojaas kalueruos, isabulin, ka adeudeun, ka ikacwi, koramata, koborianata kaiyalama. 

17   Koseut Ilebin Keman okoku loka Yoel; ka lokiinacanake, Asap okoku loka Berekaia; ka lokodwe luka Merari iinacanakec, Etan okoku loka Kusaia; 

18  ka ikeceinacan luka atukot nakiareit, Sekaria, ka Ben, ka Yaasiel, ka Semiramot, ka Yekiel, ka Uni, ka Eliab, ka Benaia, ka Maaseia, ka Matitia, ka Elipeleku, ka Mikeneia, ka Obed-edom, ka Yeiel, ikagolok luka ekek. 

19  Aponi koseunai ikayook, Keman, ka Asap, ka Etan, kikacwi luka aisinin aituru; 

20  ka Sekaria, ka Asiel, ka Semiramot, ka Yekiel, ka Uni, ka Eliab, ka Maaseia, ka Benaia, kisabulin koporoto loka Alamot; 

21  ka Matitia, ka Elipeleku, ka Mikeneia, ka Obed-edom, ka Yeiel, ka Asasia, aiŋarenikin kadeudeun koporoto loka Iseminit. 

22  Kopolokinit Kenania, ekapolon loka Ilebin ekosio: kituutoor ŋesi ekosio, naarai kepiriana. 

23  Berekia ka Elukana kes ikagolok luka asaduku. 

24   Apotu Sebania ka Yosapat, ka Netanel, ka Amasai, ka Sekaria, ka Benaia, ka Elieser, isasedotin, kokusete arupepen koiŋaren kasaduku naka Edeke; Obed-edom ka Yekia kes ikagolok luka asaduku. 

25   Abu Daudi kolot, ka imakio luka Isirael, ka ikapolok luka ilukumin, aitodokun asaduku naka aitutuket naka EJAKAIT alemun kotogo loka Obededom kaiyalama: 

26   Kosodi kanen, kiŋarak Edeke Ilebin luadakete asaduku naka aitutuket naka EJAKAIT, apotu koinakis imoŋin lutoba ikanykaarei ka imerekekin ikanykaarei araun asuban. 

27  Kenapit Daudi ekaso loka ebaputa loejok, ka Ilebin kere luadakito asaduku, ka ikayook, ka Kenania ekapolon loka ekosio kikayook: konapit Daudi epod loka ebaputa. 

28   Kwaŋin kitodoku Isirael kere asaduku naka aitutuket naka EJAKAIT keibwoŋ, ka eporoto loka apeen, ka arupepen, ka ikacwi, koramata da isabulin ka adeudeun. 

29   Kosodi kanen, nakedolio asaduku naka aitutuket naka EJAKAIT ore loka Daudi, koŋolia Mikal akoku naka Saul kadirisa, koany ekabaka Daudi esomanari ikosie; komwaŋ ŋes kotauke.

