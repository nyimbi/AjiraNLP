1   “Kopup, ijo Isirael: idokari ijo Yorodan lolo, alomar airum atekerin nuepolok nuegogoŋ da adepar jo, ireria luepolok luebwaitai kiton akuj. 

2   Ituŋa luepolok lueojak da, odwe luka Anakim, luijeni ijo, luipupu ijo ebakai ebe, ‘Iŋai epedori abwoikin odwe luka Anak?’ 

3   Kojen do lolo ebe, EJAKAIT Ekonideke ŋes lokiŋarenikinit jo bala akim naenyami; emudiari ŋesi kes, itukukumi kes kakonyenekon: ireŋeari ijo kes kwaŋin, imudiari kes atipet, kwape kilimokinia EJAKAIT jo. 

4   “Sirikiner ijo kotaukon, kedau EJAKAIT aireŋear kes kakonyenekon ebe, ‘Kanuka adoliteka, ŋes kayaunia EJAKAIT eoŋ airum akwap na’: kwabo ereŋea EJAKAIT atekerin nu kakonyenekon kanuka aronisikec. 

5   Mere kanuka adolitekon, karaida kanuka aitenara naka etaukon, ilomaria ijo airum akecekwap: konye kanuka aronis naka atekerin kaŋun ŋes ireŋeara EJAKAIT Ekonideke kes kakonyenekon, tetere iticasi akirot naabu EJAKAIT kiyapoik lukapapaakon, Aburaam, ka Isaak, ka Yakob. 

6  “Kojen do ebe mam EJAKAIT Ekonideke kiinakinit jo airum akwap na naejok kanuka adolitekon; naarai iraas yesi ituŋa lueninik imurisiŋa. 

7   Kiitu, sirikiimurwok, kwape ibu kitunyunyurikinia EJAKAIT Ekonideke kamodiŋ: ageun kapaaran nailomunia kakwap nako Misiri aitodol naidolunioto aibois na, ipaliikinito EJAKAIT. 

8   KoKoreb da, ipotu kitunyunyurikis EJAKAIT, abu EJAKAIT konyunyurik yes, tikimudiarit da. 

9   Naadokaritor eoŋ moru aijaun amor, kes amor nuka aitutuket naetutukikinit EJAKAIT yes, kasodi aiboi komoru apaarasia akaisaoŋon ka akuaresia akaisaoŋon; mam abu kanyam atap, karaida aimat akipi. 

10  Kejaik EJAKAIT eoŋ amor ŋun aarei nuewadikatai kebokorit loka Edeke; ewadikatai kes kwape ejaatar akiro kere nuabu EJAKAIT kolimok yes komoru kokidiŋ kakim kapaaran naka atukokin. 

11  Kosodi kedaunos apaarasia akaisaoŋon ka akuaresia akaisaoŋon, kainak EJAKAIT eoŋ amor ŋun aarei, kes amor nuka aitutuket. 

12   Katema EJAKAIT eoŋ atiar, ‘Konyou, kijesar atipet; naarai amunaunos ikonituŋa luitolomuni koMisiri; apaasi atipet korot loabu kecorak kes; asubut aput naacaluna.’ 

13   “Katema bobo EJAKAIT eoŋ atiar, ‘Aany ituŋa lu, ido koany, eraas ituŋa lueninik imurisiŋa: 

14   Aso do kinyeinai, kamudia kes, kamwata ekecekiror kokwap kakuj: ketuluori jo ateker naegogoŋ naepol da adepar kes.’ 

15  Kasodi kebelokin kejesun komoru, konoki emoru akim: kojaas da amor ŋun aarei nuka aitutuket akaninika aarei. 

16  Abu kasesen, ido koany, ipotu kodiakasi kama ejai EJAKAIT Ekusideke; ipotu kiswamaut itaok yenicaluna: ipotu kopaasi atipet korot lokicorakinit EJAKAIT yes. 

17   Abu ketiŋ amor ŋun aarei, kacaka kes kakaninika, kabwaŋ kes kakonyenekus. 

18   Abu kebiror kwap kakonyen nuka EJAKAIT, kwape kapak kaya, apaarasia akaisaoŋon ka akuaresia akaisaoŋon; mam abu kanyam atap karaida aimat akipi; kanuka adiakaretakus kere nuipotu kodiakasi, kanuka aswam nueroko kakonyen nuka EJAKAIT aitunyunyurikinia ŋes. 

19   Naarai akuriana anyunyura ka akadakin naapol, nakinyunyurikinitor EJAKAIT amudiar yes, Konye abu EJAKAIT kapupok eoŋ kapak kaŋin da. 

20  Abu EJAKAIT konyunyurik noi Aaron tiemudiarit ŋes: abu eoŋ kelipak Aaron da apak ŋipeŋin. 

21   Abu kalem adiakaretekus, itaok yenipotu kosubut, kecwe ŋes kakim, kepudapud ŋes, kedupudupo, aitodol neasubia bala apua: kewelak apuake aguurut naijesuna komoru. 

22   “KoTabera, ka Masa, ka Kiburot-kataaba da ipotu kitunyunyurikis EJAKAIT. 

23   Ido nakijukaria EJAKAIT yes koKades-barunea ebe, ‘Koloto, kirumata akwap nakainak yes’; ipotu kipaliikis aicorakinet naka EJAKAIT Ekusideke, koŋeroto aiyuun ŋes karaida apupun ekeporoto. 

24   Ipalionokis EJAKAIT ageun kapaaran nakajenunia yes. 

25  “Kebiror do kwap kakonyen nuka EJAKAIT apaarasia akaisaoŋon ka akuaresia akaisaoŋon nuabu kebiror; naarai abu EJAKAIT kobala ebe ekoto amudiar yes. 

26   Abu kelip EJAKAIT ebe, ‘Wu EJAKAIT Edeke, sirikimudia ikonituŋa ka airumetekon, nailaku kapoloukon, naitolom koMisiri kakan nakagogoŋ. 

27  Kiitu ikonibulesin, Aburaam, ka Isaak, ka Yakob; sirikite aninik naka ituŋa kalu, karaida aronisikec, karaida adiakaretekec: 

28   Kinyek akwap nakitolomunia ijo sio atemar ebe, “Naarai mam EJAKAIT abu kopedo aitolomar kes akwap naabu kisumun kes, ido naarai alait kes, ŋes etolomaria kes aarakin amodiŋ.” 

29   Kwabo eraas ikonituŋa, airumetekon da, naitolomuni ijo kapedorikon naepol ka akanikon naerioro.’

