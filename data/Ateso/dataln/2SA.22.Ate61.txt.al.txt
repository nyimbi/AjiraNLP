1   Kolimok Daudi EJAKAIT akiro nuka ekosio kalo kapaaran naayuunia EJAKAIT ŋes kakan naka lukasurupoke kere, kakan da naka Saul. 

2   Kotema atiar, “EJAKAIT ŋes atiibaka, ka akabwas, ekayuunanika, lokaŋ obe; 

3   Edeke loka atiibaka, amunokina ŋes; Ebukuka, amumwarat naka akaitajario, Akaŋopis naicelelei, neakereanari; Eketaiaranika, ijo kitajari eoŋ kotoma akale. 

4  Eworoi eoŋ EJAKAIT, loibusakinit aiturio; Ketajareneneo kwaŋin kama kalukasurupoka. 

5  “Karapiasi eoŋ akailan nuka atwanare, Ketukuriana eoŋ akalele nuka numam ayoŋit Edeke. 

6  Kerimorito aunoi nuka Okatwak: Kepoka iica luka atwanare. 

7   “Keworo EJAKAIT kotoma ocanika, Eebo, keworo mama ejai Edekeka: Abu kiira ekaporoto koyekaluke, Kodolok aimonyoka akiike. 

8   “Kosodi kijaŋijaŋa akwap, komarani, Kilokilokos da apeteta nuka akui, Kiianiianas, naarai anyunyura ŋesi. 

9   Kisusumau apuru kokumesike, Kidonyo akim nakelomuni kaitukuke: Kisinep atotol. 

10   Kitukukum akuj, kodok; Kojai amuton naejesi ŋaŋ kwap kakejeke. 

11   Kibwanen ekerubi, koporo: Eebo, aponi koanyunai kabebenoka nuka ekwam. 

12  Kituluo amuton iweman luiswaparito ŋes, Atukon nuka akipi, idouon luitolimakinito luka akui. 

13  Kanuka amwekimwek naka akonyeneke, Kineput atotol nuka akim. 

14   Kiretu da EJAKAIT kotoma akuj, Kolimo ŋol loejai kuju kakuj ekeporoto. 

15   Koguma ikekoioi, kisiarisiara; Aimiliaunet, kisiyaloŋoŋ kes. 

16  Kotakanutu da alelesia nuka aŋolol, Kideleleut apeteta nuka akwapin, Kanuka airetakin naka EJAKAIT, Kanuka akutun naka eiyeŋane loka ekumesike. 

17  “Abu kijuk kokuju, kayaŋa; Kegalala kakipi nuipu. 

18  Abu kayu kama kalokasurupoka lokagogoŋ, Kama kakesi da lukalaito; Naarai ketelekarito eoŋ kagogoŋ. 

19  Kabunokis kapaaran naka epolaka; Konye EJAKAIT ŋes ketogogoŋi. 

20   Ido abu ketoloma aibois naelal; Abu kayu eoŋ naarai kesiyalamikinit. 

21  “Karop EJAKAIT eoŋ kwape kejaar akadolit; Katacak kwape ejaar alaunite naka akaninika. 

22  Naarai abu karic irotin luka EJAKAIT, Ido mam abu kejerukana kama ejai Ekadeke. 

23   Naarai ajaas itubesiake kere kakonyeneka, Mam abu kanyou da kaneejaas ikisilake. 

24   Abu karai loadolit kamake, Abu kedara kenyek aswam numam adolit. 

25  Ŋes katacakinia EJAKAIT kwape ejaar akadolit, Kwape ejaar alauniteka kakonyeneke. 

26   “Mama ejai yeniketimon itodianakini aitim: Mama ejai yenikadoliton da itodianakini adolit; 

27   Mama ejai yenesegara itodianakini aseg; Ido mama ejai yenetumaana itodianakini airebokinet. 

28   Naarai itajari ituŋa luemwaŋitai; Konye esesenete akonikonye lueomiara, tetere itisili kes. 

29  Naarai irai ijo atalaka, wu EJAKAIT: Itacauni EJAKAIT akamuton. 

30  Naarai kanukon arukitor ajore; Ido kanuka aiŋarakinio naka Edekeka elami abwas. 

31   Konye Edeke, edolit ekerot; Egimor akirot naka EJAKAIT; Ŋol ŋes ebuku loka ŋul kere luemunos ŋes. 

32   “Naarai iŋai bo Edeke dimarai EJAKAIT? Iŋai bo da atiiba dimarai Edekewok? 

33   Edeke ŋes akabwas naegogoŋ: Iŋarenikini ŋesi ikadoliton. 

34   Ituluori akekeje kwape nuka amiam: Ido kebwaikini eoŋ aiboisioka nukokuju. 

35  Isisianakini akakanin ejie; Tetere ikesete akakanin akabwa naka aikomon. 

36  Kiinak eoŋ da ebuku loka akoniitajar: Ketopoloo eoŋ aiyapeperakon. 

37  Kitalalik eoŋ neetorit, Mam ejurusiaros akatitiban. 

38  Ebwapit lukasurupoka, amudia kes; Mam abu kabon aitodol neamudiarotor. 

39  Adau kes, eeumueum kes komam epedorete anyoun: Eebo, kibirokinos kwap akejeka. 

40  Naarai ibu kitanapik eoŋ agogoŋ najiis; Itukukum ŋul lukanyoikinete. 

41  Isibonik lukasurupoka ikecepuran neajai eoŋ, Tetere amudiari lukalaito. 

42   Apotu kosesenata, konye komameun yenitajari: Mama ejai EJAKAIT, konye mam abu Koboŋok. 

43  Kasodi kepudapud kes bala apua nuka akwap, Kecakacak kes bala erit loka irotin, kesiarak kes. 

44   “Ibu da koyu eoŋ kotoma aŋolopa naka ikatuŋa; Kituluo ekeŋarenon loka atekerin: Kejaanakinete eoŋ ituŋa lumam lem ajeni. 

45  Kanonokikinete imo: Atipet kepuput nukaŋ karimarete. 

46   Eoliorete imo, Elomunete emaranete kaiboisiokec nuŋopis. 

47   “Ejari EJAKAIT: kituritete atiibaka; Kitopolooritete Edeke loka atiiba naka akaitajario. 

48   Ŋes Edeke lokenyanakini, Ketapatanikini eoŋ ituŋa. 

49  Kaiyanari eoŋ kama ejaas lukasurupoka; Eebo, kidaka eoŋ kuju kaŋul kalukanyoikinete: Kiyu eoŋ kama ejai ituŋanan yenikakaje. 

50   “Ŋes kemalaenena jo kotoma atekerin, wu EJAKAIT, Ayeenenei aiturit ekonikiror. 

51  Einakini ekabakake aitajar naepol; Itodianakini da nuka asianut-nakamin lokinyonyoikitonoke akinyet, Daudi ka akeur ikar kere.”

