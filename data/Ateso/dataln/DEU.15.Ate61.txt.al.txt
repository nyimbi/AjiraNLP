1   “Kosaŋe loka ŋulukar ikanykaarei ejaun aosikin. 

2  Lo ŋes epone loka aosikin: eosikini ŋinikeburan ibore yenikeyuunia ŋesi ekeidunyet; mam cut iburai ŋin kaneejai eidunyeteke ka onaceke; naarai alimor aosikin naka EJAKAIT. 

3   Ipedori aibura yenikacekwap: konye ŋiniborekon yenejai neejai onacekon, iwosikini. 

4   Konye emameun lokican kamakus; (naarai kisirereŋi cut EJAKAIT kakwap nakiinakinit jo EJAKAIT Ekonideke airum;) 

5  Arai kipup ijo kojokan eporoto loka EJAKAIT Ekonideke, aidar aitodol aicorakinet na kere nakecorakini jo lolo. 

6   Naarai kisirereŋi jo EJAKAIT Ekonideke, kwape abu kisumunio jo: iyuununei atekerin nuipu, konye ijo mam iyuun kamakec; iyai atekerin nuipu, konye mam kes kiyaete jo. 

7   “Arai ejai yenikican kajo, ediopet koinacanakon, koreriakon kere kakwapukon nakiinakinit jo EJAKAIT Ekonideke, sirikitininik ekonitau, karaida abunakin akonikan kaneejai onacekon lokican: 

8   Konye abeit ijaikini ŋes yenejai akanikon, abeit iinakini ŋes luitodolete eipudake koboro luilipit ŋesi. 

9   Kocoite sirikejaun aomisioit naerono otaukon, ebe, ‘Aapu ekaru lokikanyetekaarei, ekaru loka aosikin’; kosodi aite onacekon loicana kakoŋu naerono, komam iinakini idiobore; kosodi ŋesi amonyia jo kaneejai EJAKAIT, koraun adiakaret kamakon. 

10   Abeit koinanakinene ŋes, sirekadanakini ekonitau naiinakinia ŋes: naarai kanuka ŋun kisirereŋi jo EJAKAIT Ekonideke kaswamisiokon kere nuiswamaenenei. 

11   Naarai mam lukican edaunos kakwap: kanuka ŋun kecorakini jo ebe, Abeit ijaikini yenejai akanikon, onacekon, ka yenikon yenilwaritoi, ka yenikicanikon, kakwapukon. 

12   “Arai kiitwegel ijo onacekon, Eburaniat arai Aburaniat, kosodi aijaanakin jo ikar ikanykape; iwosikini ŋes anyoun kamakon kokaru lokikanyetekaarei. 

13  Naiwosikinia ŋes anyoun kamakon, sirikiwosik ŋes alosit komam ibore; 

14   Ikorakini ŋes luipu luka esipanikon, ka luka epejalikon, ka luka acuesikon naka ebino: iinakini ŋes kwape kisirereŋitor EJAKAIT Ekonideke jo. 

15  Kiitununei ebe irai kolo ebulesit kakwap nako Misiri, kosodi EJAKAIT Ekonideke alakun jo: kanuka ŋun kecorakini jo akirot ŋin lolo. 

16   Kosodi arai kiitema ŋesi jo atiar, ‘Mam anyouni kaneijai ijo’; naarai emina ŋesi ijo ka ekonikal, naarai ejai ejok kajo; 

17  Ŋes konyet iyaŋaaria emutu apedokinio akekit okirigi, eraun do ekonibulesit ikar kere. Iswamakini da akonibulesit kwaŋin. 

18   Mam kitionikini ijo naiwosikinia ŋes anyoun kamakon; naarai abu kijaanak jo ikar ikanykape itia neeti kiropia ekewoteon irwan aarei: kisirereŋi jo EJAKAIT Ekonideke kanuiswamai kere. 

19   “Italauni ikiyaik kere lukiliok lueuriete isipaninikon luka aituk ka amerekekin mama ejai EJAKAIT Ekonideke; siritwasamaenenei ikiyaikikon lumoŋin adioswam, karaida aitub ajul nuka ikiyaik luka esipanikon loka amerekekin. 

20   Inyamanakini ŋes akonyen nuka EJAKAIT Ekonideke ŋolikaru kaibois naeseuni EJAKAIT, ijo ka ekonikal. 

21   Arai eŋwalit ŋesi adioŋwal kere, arai icoda, arai emudukana, aŋwal kere naerono, sirikiinak araun asubanit mama ejai EJAKAIT Ekonideke. 

22   Inyamakini ŋes orekon: enyamete lumam elaete ka luelaete da, kwape amori ka amiam. 

23   Konye sirinyamenenei aokotoke; ibukonori kwap bala akipi.

