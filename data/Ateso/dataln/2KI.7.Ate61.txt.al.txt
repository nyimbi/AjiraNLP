1   Kotema Elisa atiar, “Kopupokisi akirot naka EJAKAIT: inera EJAKAIT kwanata ebe, Moi kwape tinenikwana egwelario aitemis naka akiria nuidicic esekel, * ka aitemisio aarei nuka esairi esekel, korute loka Samaria.” 

2   Kosodi ekapolon loagoŋanakin ekabaka akanike aboŋokin etuŋanan loka Edeke ebe, “Koany, arai kiswama EJAKAIT apedon toma akuj, tikepedoo akirot ŋin ajaut?” Kotema atiar, “Koany, ianyuni kakonikonye konye mam inyami.” 

3   Kojaas ituŋa iwoŋon lukatapon neelomarere korute: kotemanaros atiar, “Kanukinyo kiboio oni kane aitodol nekitwakia? 

4   Arai kiitema atiar, Kalomasi ore, ejai ebeli ore, kitwakikini nen: arai kiiboikini nepene kitwaki. Aso do kaloto, kaluŋakinos ajore naka Isurian: arai kiitajarata oni, kijari; arai kijarata, kitwaki do.” 

5  Konyout nape imuki alosit oidukurun luka Isurian: kedoloto ariri naka iidukurun luka Isurian, koany, kemamei ediotuŋanan. 

6   Naarai abu EJAKAIT kisiira ajore naka Isurian aruo naka agalin, ka aruo naka ibalasin, aruo naka ajore naepol: kotemanaros atiar, “Koany, ebooleikis ekabaka loka Isirael ikabakan luka Ikitin ka ikabakan luka Imisirian aitiji oni,” 

7   Kanuka ŋun konyout kokerata nape imuki, kinyeikis iwemanakec, ka ibalasinikec, ka asigirianakec, kwape ajaatar Iidukurun, kokerata kanuka akeceijar. 

8  Kedoloto lukatapon ŋul ariri naka iidukurun, kolomasi owema ediopet, konyama komata, kolemut epuesa ka esabu ka inapen, koloto kibwaata; koboŋut, kolomasi owema ece, kolemut kanen da, koloto kibwaata. 

9   Kosodete atemanar atiar, “Mam kiswamai nuejok: lolo ŋes apaaran naka akiro nuejok, oni da kililiŋi: arai kiidara kiwala akwap, kidolokini oni aiticanio: aso do kopotu, kaloto kalimokis lukokal loka ekabaka.” 

10  Kopotu kiworoto ekagolon loka ere: kolimonokis kes ebe, “Kidolo isio oidukurun luka Isurian, ido koany, amamei etuŋanan, karaida eporoto loka ituŋanan, konye ibalasin eenen, ka asigirian eenen, ka iweman da kwape kwaŋin.” 

11  Konyarau ikagolok; kolimokis lukokal loka ekabaka lukotoma. 

12  Konyou ekabaka kuare, kotema ikekejaanakinak atiar, “Kekwenyari yes nukiswamakis Isurian oni. Ejenete kesi ebe kiriebi oni eteŋei; kanuka ŋun ŋes alomariata koidukurun aiŋop ais, kobalas ebe, ‘Kelomut kore, kaŋatasi ejarete, kilomari do ore.’ ” 

13  Koboŋok ediopet kokejaanakinakake kotema atiar, “Keŋaiŋait, koyaŋaasi icetuŋa ibalasin ikany luedeunos, luesalito ore, (koany, esubito kesi bala ekodet kere loka Isirael loedeun kaŋes; koany, esubito bala ekodet kere loka Isirael loamudiar:) kejukasi, kaanyutu.” 

14  Kosodete koyaŋaasi agalin aarei kibalasin; kijuka ekabaka atupar ajore naka Isurian, kobala ebe, “Koloto, koanyut.” 

15  Kibwapakis kes aitodol Yorodan: ido koany, eleleba erot inapen ka iboro, luacakanarete Isurian iwonyete, Koboŋut ikiyakia, kolimokis ekabaka. 

16   Kolomut ituŋa, koŋata iidukurun luka Isurian. Kogwelanarai do aitemis naka akiria nuidicic esekel, ka aitemisio aarei nuka esairi esekel, kwape ajaar akirot naka EJAKAIT, 

17   Kodakak ekabaka ekapolon loagoŋa kin* (esekel ŋes apesa) ekabaka akanike apolokin erute: kicakacakata ituŋa ŋes korute, kotwana kwape abalar etuŋanan loka Edeke, loenera kelot ekabaka mama ejai. 

18   Kosodi kanen, kwape abalar etuŋanan loka Edeke ekabaka ebe, “Aitemisio aarei nuka esairi esekel, ka aitemis naka akiria nuidicic esekel, ejaun kwaŋin korute loka Samaria moi kwape tinenikwana.” 

19  Abu ekapolon ŋol Koboŋok etuŋanan loka Edeke kotema atiar, “Koany, arai kiswama EJAKAIT apedon toma akuj, tikepedoo akirot ŋin ajaut?” Kobala ebe, “Koany, ianyuni kakonikonye, konye mam inyami.” 

20   Kodolok ŋes kwaŋin; naarai kicakacakata ituŋa ŋes korute, kotwana.

