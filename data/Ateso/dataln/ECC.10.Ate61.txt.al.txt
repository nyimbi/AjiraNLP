1  Icuc luetwakito itobosete tulutul akinyet naka ekenyalan aures naejok: Kwape kwaŋin elaŋir abaŋaanut naedit aitelekarit acoa ka aibuses. 

2   Etau loka etuŋanan lokacoa ejai kakanike nakoteten; Konye etau loka ebaŋ ejai kakanike nakokediany. 

3   Eebo, arai elosi ebaŋ korot, kodaun aijeneke, Elimokini ŋinituŋanan ebe erai ebaŋ. 

4   Arai kinyoikini jo emoyo loka ekayaiton asurokin, sirinyoununei kaiboisikon; Naarai anonokikin isiyamikini aronisio nuepolok. 

5  Ejai aronis naabu kaany kokwap kakoloŋ, kosubit bala adiakar naebuni kama ejai ekayaiton. 

6  Isiboikinio abaŋaanut aiboisio nuepolok, iboiete da ikabarak aiboisio nukokwap. 

7   Abu kaany ibulesin ibwanenito ibalasin, ka ikapolok elosete kakeje bala ibulesin kakwap. 

8   Loeboki aipany ibirokini neni ŋol da loebeli abwas, ekonyi emun ŋes. 

9  Ŋol loeuki amor ilunyulunyete ŋes; Ŋol da loibesi akito edumuni akaŋas. 

10  Arai keŋinior asuat, komam ituŋanan ipeni, Aso ibusakinit aiyatakin agogoŋ: Konye iŋarakini acoa aiteten. 

11   Arai ekonyi emun koriŋa elemelema, Emamei ajokis ekalemeleman. 

12  Esiaka akiro nuka aituk naka lokacoa; Konye ilikori aituk naka ebaŋ elopet. 

13  Ageunet naka akiro nuka aitukuke ŋes abaŋaanut: Esaŋe da loka akiroke kes ikerep lukameneranut. 

14   Iyatanakini ebaŋ akiro, Konye mam ituŋanan ejeni nuejaunos; Iŋai bo epedori alimokin nuejaunos atupanakin ŋes? 

15  Aitaaritoi naka ibaŋiok egogori ŋolidiopet kakesi, Naarai mam ejeni neitori elosi ore. 

16   Itukwi, ijo akwap, naeraar ekabakakon ikoku, Enyamete da ikapolokokon tupuruc! 

17   llakara, ijo akwap, naeraar ekabakakon okoku loka lukapolok, Enyamete da ikapolokokon kapak naedolit, Adumunia agogoŋ, kwabo mere ameranakin! 

18  Edoi eswi kanuka aijalijalanut; Ido eisi etogo kanuka apalisonut naka akanin. 

19  Ipounio inyamat kanuka akiena, Ebino da italakari aijar; Apesan da eboŋokinete ŋinikirot. 

20   Sirikenenenei ekabaka, karaida toma aomisiokon; Sirikenenenei ekabaran kagolakon naiperenenei: Naarai eyaŋaari ikweny yenika apak eporotokon, Ŋin da yenejaas abebenoka itatami akirot.

