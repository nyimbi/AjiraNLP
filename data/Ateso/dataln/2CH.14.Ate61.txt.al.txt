1   Kojotoor do Abiya kalukapapaake, aponi kidaikinai ore loka Daudi, kirum Asa okokuke aiboisike: kapaarasiake kiyamakin akwap ikar itomon. 

2  Kiswama Asa nuejok ka nuedolito kakonyen nuka EJAKAIT Ekedeke: 

3   naarai kolema ŋesi itemwan lumo, ka aiboisio nuiceleleete, kobilibil ipirin, kojepejep Aserim: 

4  kicorak Yuda amoot EJAKAIT, Edeke loka lukapapaakec, ka aricenen ikisila ka aicorakineta. 

5  Kolema da koreria kere luka Yuda aiboisio nuiceleleete ka aputosia nuka akoloŋ: kiyamakina ajakanut kakonyeneke. 

6  Koduk ireria luebwaitai koYuda: naarai eyamakina akwap, amamei ejie kokar kaŋul; naarai abu EJAKAIT kisiyeŋu ŋes. 

7  Naarai kotema ŋesi Yuda atiar, “Kadukoto ireria lu, kerigaut karwatatin, ka itogoi lueojak, ikirigin ka atiketa; eriŋa akwap ejai kakonyenewok, naarai kimoot oni EJAKAIT Ewokodeke; kimoot ŋes, abu ŋesi da kisiyeŋu oni kaŋoliwai.” Kosodete kodukoto, kokeriakaros. 

8  Kejaas Asa kajore nakedakit ibukui ka akwaras, ilukumin akwat auni koYuda; koBenyamin da, lukedakitos ibukui ka aiket akabwai, ilukumin akwat aarei ka ilukumin akaisakanykauni: ŋul kere keraas ituŋa lukirigin luetitiŋ. 

9   Kolom Sera Etiopiat asurokin kes ejaas kajore naka ilukumin elukumit, ka agalin akwat auni; kobu ŋesi Maresa. 

10  Koloma do Asa airiamakin, kiderakinos ejie kaditot naka Sepata koMaresa. 

11   Komonyak Asa EJAKAIT Ekedeke, kotema atiar, “EJAKAIT, emamei lokiŋarakini kilema ijo, kidiŋ ka lokagogoŋ ka loemamei agogoŋ; kiŋarakinai sio, wu EJAKAIT Ekosideke; naarai kigoŋakina jo, kokirorikon ŋes kilomunia asurokin ekodet lo loepol. Wu EJAKAIT, irai ijo Ekosideke; kinyek etuŋanan aipikor jo.” 

12   Kodany do EJAKAIT Itiopian kakonyen nuka Asa, kakonyen nuka Yuda da; kokerata Itiopian. 

13   Korukitor Asa ka ituŋa lukejaas kaŋes kiton Gerar: kibiroros luipu noi luka Itiopian komam epedorete aitaiara bonik; naarai amudiaros kakonyen nuka EJAKAIT, kakonyen nuka ajoreke da; koyaŋaasi luŋatuna luipu noi. 

14   Kodanyata lukoreria kere luirimorito Gerar; naarai kobunoki kes etasuro loka EJAKAIT: koŋata ireria kere; naarai kejaas luŋatuna luipu tomakec. 

15  Kipota da iweman luka ibaren, koŋatut amerekekin nuipu noi ka akaalai, koboŋosi Yerusalem.

