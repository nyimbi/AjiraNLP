1   Kosodi Daudi atemar atiar, “Lo ŋes etogo loka EJAKAIT Edeke, lo ŋes etem loka ainakineta nuicweio loka Isirael.” 

2   Kicorak Daudi atukonokin imo lukejaas akwap naka Isirael; kibwaik ikadukok aike amor aiduk etogo loka Edeke. 

3   Kitemok Daudi asua nuipu noi nuka isumalin luka ikirigin luka irutei, ka luimorikikinete; ka aisinin nuipu noi numam iniŋos; 

4   ka iresia lumam imarunos; naarai apotu Isidonin ka luka Turo koyaut iresia luipu noi mama ejai Daudi. 

5   Kotema Daudi atiar, “Edit Solomon okokuka, enonok, kibusakinit etogo loekotoi adukokin EJAKAIT korai loitopolooritai, loka eemut, ka loka aibuses anatar akwapin kere: kanuka ŋun etemokini eoŋ iboroke.” Kitemok Daudi luipu noi eroko ketwana. 

6  Kosodi anyaraun Solomon okokuke, kicorak ŋes adukokin EJAKAIT, Edeke loka Isirael, etogo. 

7   Kotema Daudi Solomon okokuke atiar, “Kejai otaukan adukokin ekiror loka EJAKAIT Ekadeke etogo. 

8   Konye kobu akirot naka EJAKAIT mamakaŋ ebe, ‘Ibuko ijo aokot nuipu, ijii noi: mam jo idukokini ekakiror etogo, naarai ibuko ijo aokot nuipu kakwap kakonyeneka: 

9   Koany, kiwurikinio jo esapat, loeraun etuŋanan loka ainapakin: esinapikini eoŋ ŋes kama kalukasurupoke kere luirimorito: naarai emaikinio ekekiror Solomon, ainakini eoŋ Isirael ainapakin ka aiyamakin kapaarasiake. 

10   Edukokini ŋesi ekakiror etogo; eraun ŋesi okokuka, eoŋ da araun papake; eticasi eicoloŋ loka ajakanutuke koIsirael ikar kere.’ 

11   Aso, ikakoku, kojai EJAKAIT kajo; kokerianar, koduk etogo loka EJAKAIT Ekonideke, kwape alimokinia ŋesi nukon. 

12   Konye ca koinak EJAKAIT jo acoa ka ajenun, kicorak jo nuka Isirael; tetere iricit ekisil loka EJAKAIT Ekonideke. 

13   Kwaŋin ikerianar, arai ikokit aitodol ikisila ka itubesia luecorakinit EJAKAIT Musa nuka Isirael: kicat, kotitiŋior; sirikikurianar, kwabo sirikiyaloŋoŋ. 

14  Kwana, koany, kaitaaritoika abu ketemok etogo loka EJAKAIT atalatan alukumin akwatat nuka esabu, ka atalatan alukumin alukumit nuka epuesa; aisinin ka asua numam iniŋos; naarai ipu noi: abu ketemok da akito ka amor; iyatakini ijo da. 

15  Bobo da ejaas ikeswamak kajo luipu noi, ikajepak ka ikeswamak amor ka akito, ka ituŋa kere luepiriaka kopone kere loka aswam; 

16  luka esabu, ka epuesa, ka aisinin, ka asua, mam imarunos; konyou, kiswama, kojai EJAKAIT kajo.” 

17  Kicorak da Daudi ikapolok kere luka Isirael aiŋarakin Solomon okokuke, ebe, 

18   “Mam kereka EJAKAIT Ekusideke ejai kayes? mam ŋes kisinapik yes kaŋoliwai? Naarai abu kijaik lueboiete kakwap akanika; kenonokiar akwap kakonyen nuka EJAKAIT, kakonyen nuka iketuŋa da. 

19   Kwana kibwaikis itauonokus ka aijarakus amoot EJAKAIT Ekusideke; konyoutu do, kodukoto yesi aibois nakalaunan naka EJAKAIT Edeke, aitolomar asaduku naka aitutuket naka EJAKAIT, ka iboro lukalaunak luka Edeke, togo loekotoi adukokin ekiror loka EJAKAIT.”

