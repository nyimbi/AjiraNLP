1   Ekiror loejok itelekarit akinyet naka akais nuipu; Apaaran da nakatwanare itelekarit apaaran nakaurio. 

2   Ejok alosit togo loka aibworo Itia alosit togo loka epucit: Naarai nen ŋes esaŋe loka ituŋa kere; Ibwaikini lokajaran ŋun otauke. 

3   Aiturur itelekarit akiena: Naarai akadakinit naka akonye ŋes ejokuunia etau. 

4  Etau loka lukacoa ejai togo loka aibworo: Konye etau loka ibaŋiok ejai togo loka ikososio. 

5  Ejok akiirar aitoronio naka lokacoa Itia akiirar ekosio loka ibaŋiok. 

6  Kwape edeedeatar ikukwa kokwap kamot, Ikoni nen akiena naka ibaŋiok: Ŋun da aamameak. 

7   Abeit amwaŋit itaraun lokacoa ebaŋ; Ainakinet da emunauni aijen. 

8   Esaŋe loka akirot itelekarit ageuneteke kajokis: Loejai emoyo Ioinirikinit itelekarit loejai emoyo loeomiara. 

9   Sirikisunyak anyunyurikin komoyokon: Naarai iboie anyunyura katorob naka ibaŋiok. 

10  Sirikiner ebe, “Akirot anyoin itelekaritotor apaarasia nukolosek nuka kwana?” Naarai mam iŋisi ŋun kacoa. 

11  Ejok acoa nepepe kairumet: Eebo, ejok aitelekarit neejaas ŋul lueanyunete akoloŋ. 

12  Naarai igalikinit acoa kwape igalikinitor epuesa da: Konye ajokis naka aijen ŋes na ebe idari acoa aijar naka ŋul kaluejaas kaŋes. 

13   Koomoom aswam naka Edeke: Naarai iŋai epedori aiteten ŋun nuasubunit ŋesi imagululos? 

14  Kolakara kapaaran naka aikemer, koomoom da kapaaran naka ican: asubunit Edeke adiopet kwape kanace, tetere mam etuŋanan enicuni nuetupanakinete ŋes. 

15   Abu kaany nu kere kapaarasia nuka aijaraka naatai: ejai etuŋanan lokadoliton loeoliori kadoliteke, ejai da etuŋanan lokaronon loiyatakini aibut toma aronisike. 

16   Sirikilitokin kadolitekon: karaida alitokin kacoa: kanukinyo tikimudiaror bon? 

17   Sirikilitokin karonis, karaida araut ebaŋ: kanukinyo tikitwania eriŋa edoluno apakikon? 

18  Ejok koric ŋun; eebo kakwa da mam ijalakini kakanikon: naarai loeyoŋit Edeke ebeluni kakes kere. 

19  Erai acoa agogoŋ neejai lokacoa aitelekarit ikayaitok itomon luejaas toma ore. 

20   Abeit emamei etuŋanan ekadoliton kakwap loiswamai nuejok, komam ediakari. 

21  Sirikibwaik etau akiro kere nuinerai; kinye akiirar ebulesitikon kikeni: 

22  naarai irwan ipu ejeni ekonitau da ebe ikeni ijo da luce kwape kwaŋin. 

23  Ŋun kere abu ketem kacoa; kener atiar, “Araun lokacoan; konye kalwanik. 

24   Nuejaas da, elwaka, ido idulok noi; iŋai bo epedori aŋicun? 

25  Abu kebelokin, ketininik ekatau ajenun, ka aŋicun, ka amoot acoa ka apolou naka akiro, ajenun da ebe aronis ŋes abaŋasnut, ka abaŋaanut da kes ikerep. 

26  Abu kadum da akirot naitelekarit atwanare kadwaris, ŋes aberu naerai etauke iica ka iboyan, akekanin da bala irikoi: ekui ŋolloisiyalamikinit Edeke kamakeŋ; konye ikamuni ŋesi ekadiakanaran. 

27  Koany, ebala Ekalimonokinan ebe, Abu kadum na, kwape etiiriania akirot kakirot adumunia apolou: 

28  naerina emoot ekatau, konye mam adumunit: abu kadum ediopetuŋanan kotoma olukumit; konye mam abu kadum aberu kotoma kaŋul kere. 

29   Koany, abu kadum na bon ebe, kosub Edeke ituŋa itenara; konye apotu kesi komoata lupwakununa luipu.”

