1   Kodau Solomon ikar itomon ka luuni eduki eketogo, kodau eketogo kere. 

2  Naarai koduk etogo loka ikito luka Lebanon; aojauke ikubitin akwatat, alalauke ikubitin akaisakany, amukururuke ikubitin akaisauni, kotoma okokoron iwoŋon luka ipirin luka eres, ka abaoi nuka eres kopirin. 

3  Koraparai kakito nuka eres kokuju agolai akaisaoŋon ka nukany, nuajaas kuju kipirin: ŋolikokoro atomon ka nukany. 

4  Ajaas apedon okokoron iuni, ido kidokonokino apedon kokokoron iuni. 

5  Aojau ka alalau naka ikekia ariakanara, naka apedon da ariakanara: ido kidokonokino apedon kokokoron iuni. 

6  Kiswamau agola neelomarere kipirin; aojauke ikubitin akaisakany, alalauke ikubitin akaisauni; neelomarere da koiŋareneke; ipirin ka adoketa koiŋareneke. 

7   Kiswamau agola naka eicoloŋ neetubio, agola natubes: koraparitete keres anyoun kokwap kiton arwatatin da. 

8   Etogoke loaperenenei, alaro ace kiŋaren kagola neelomarere, aponi kiswamai koputosi kaŋin, Kiswamau da etogo loka akoku naka Parao, (naamanyit Solomon) koputosi kagola kaŋin. 

9  Ŋul kere keraas nuka amor nuka akais nuipu, amor nuekee, kwape ajaar aitemis, kotuboi kisumenon, toma kokiŋa da, anyoun kapetetait, kiton oswi, kwaŋin kiŋa da kiton alaro nakapolon. 

10  Kerai apetetait naka amor nuka akais nuipu, amor nuepolok, amor nuka ikubitin itomon, ka amor nuka ikubitin ikanykauni. 

11  Kejaas amor nuka akais nuipu kuju da, amor nuekee, kwape ajaar aitemis, ka akito nuka eres. 

12   Alaro da naerimorit kejaas ikokoron iuni luka amor nuekee, ka ekokoro loka abaoi nuka eres; koputos kalaro nakotoma naka etogo loka EJAKAIT, ka agola neelomarere togo. 

13   Kijuka ekabaka Solomon aomare Kiram koTuro. 

14   Kerai ŋesi okoku loka aberu napuserut naka ateker naka Naputali, kerai papake etuŋanan loka Turo, ekeswaman aisinit; eleleba ŋes acoa ka aijen ka apirianut, aswam aswamisinei kere nuka aisinit. Kobu ŋesi mama ejai ekabaka Solomon, kiswama akeswam kere. 

15   Naarai abu kotatau ipirin iarei luka aisinit, ŋolipir aojauke ikubitin itomon ka lukanykauni: kolukunite aitemis naka ikubitin itomon ka luarei ŋolidiopet. 

16  Kiswamau akwes aarei nuka aisinit naecalara, asipokin kuju opirin: amukurur naka akou adiopet ikubitin ikany, aojao da naka akou ace ikubitin ikany. 

17  Ajaas iboyan luka aswam nailokonyitai, ka irikoi luka aswam naeojitai luka akwes nukejaas kuju opirin, eboi loka akou adiopet, ka eboi loka akou nace. 

18  Kiswamau kwaŋin akamamagan: kokokoron iarei airimor eboi ediopet arapiar akou nakejai kuju opir; kiswamak akou ace da kwaŋin. 

19  Araas akwes nuajaas kuju opirin luajaas agola neelomarere nuka aswam bala nakapecel, ikubitin iwoŋon. 

20   Ajaas akwes da kuju opirin, kidunyasi kakoik naedunyas kiboyan: emwaasi akamamagan akwat aarei, kokokoron airimor ŋinikou. 

21   Kosipok ipirin agola neelomarere oyekalu: kosipok epir lokoteten, komaik ekekiror Yakin: kosipok epir lokokediany, komaik ekekiror Boas. 

22  Kejai aswam nakapecel kuju opirin; kodau kwaŋin aswam naka ipirin. 

23   Kiswamau aŋolol naecalara ikubitin itomon anyoun koreret kiton oreret, kolukuna, aojaoke ikubitin ikany; kolukunite aitemis naka ikubitin akaisauni. 

24   Kojaas ituol luerimorito ŋes kwap kereret alukun, ikubitin itomon, kirimorite aŋolol: kojaas ituol okokoron iarei kocala kere nepepe kotataete. 

25   Kidokokino omoŋin itomon ka luarei, kosesenete iuni ari naka agolitomei, kosesenete iuni ari nakoto, kosesenete iuni ari naka eŋalakimak, kosesenete iuni ari nakokide: kidokokino aŋolol kujukec, kojaas iwosikec toma. 

26   Aburesuke alalau naka akan: erereteke kiswamai bala ereret loka atido, bala aturot naka apecel: abu kigau akaalakanya alukumin aarei. 

27  Kiswamau aicegeria atomon nuka aisinit; aojau naka aiceger adiopet ikubitin iwoŋon, alalauke ikubitin iwoŋon, amukururuke ikubitin iuni. 

28  Ikote aicegeria neta: kojaas abaoi; kojaas abaoi kidiŋ kanuiriikino: 

29   Kojaas iŋatunyo, ka Imoŋin, ka ikerubin abaoi nuajaas kidiŋ kanuiriikino; kojai aigaŋetait kuju kanuiriikino: kwap kiŋatunyo ka imoŋin kojaas lueojitai luejekosi. 

30  Kojai ŋiniiceger akokoron aoŋon nuka aisinit, ka nuisibelonokinete nuka aisinit: kojaas aigaŋeta nuka akalaya kagoriake aoŋon: kocalara aigaŋeta, kojaas lueojitai kosiep loka ŋiniigaŋet. 

31  Aitukuke toma aboko kerai ekubit adiopet kuju: kolukuna aitukuke kwape aswam naka aikit, ekubit ediopet ka atutubet: kojaas agirai aitukuke, abaoikec keraas nueriakas nuitenara komam elukuna. 

32  Kojaas akokoron aoŋon kwap kabaoi: kojaas nuisibelonokinete akokoron aiceger: amukurur naka akokoro ekubit ka atutubet naka ekubit. 

33  Aswam naka akokoron korai bala aswam naka akokoro naka agali: nuisibelonokinetakec, ka ipirinokec, ka airimetakec, akidiŋotokec da, kere kecalara. 

34  Kojaas aigaŋeta aoŋon agoria aoŋon nuka ŋiniiceger: keraas aigaŋeta nuka aiceger alopet. 

35  Ajai aieunet kuju kaiceger amukururuke atutubet naka ekubit: akaninike ka abaoike kuju kaiceger koraas nuka adiopeswam. 

36  Kigir ŋesi ikerubin, ka iŋatunyo, ka idukudukun, neepadalalas akaninike ka abaoike, kwape ajaar apakikec, ka lueojitai airimor. 

37  Kiswamau aicegeria atomon nuikote nen: kojaas kes kere otatae ediopet, ka aitemis adiopet, ka aput adiopet. 

38   Kiswamau akalaya atomon nuka aisinit: kigauni akalaya adiopet atakwai akaisaoŋon: ninikalaya ikubitin iwoŋon: akalaya adiopet kotoma aiceger adiopet kiton aicegeria atomon. 

39  Kosipok aicegeria, akany owai lokoteten loka etogo, ka akany owai lokokediany loka etogo: kosipok aŋolol owai lokokide loka etogo asesen eŋalakimak. 

40  Kiswamau Kiram akalaya, ka iŋitia, ka atanyia. Kwaŋin kodau Kiram aswam kere naeswamakini ekabaka Solomon kotogo loka EJAKAIT: 

41  Ipirin iarei, ka atiboi aarei nuka akwes nuajaas kuju opirin; ka iboyan iarei arapia atiboi nuka akwes nuajaas kuju opirin; 

42  Ka akamamagan akwat aoŋon nuka iboyan iarei; ikokoron iarei luka akamamagan kaŋoliboi, arapia atiboi aarei nuka akwes nuajaas kuju opirin: 

43  Ka aicegeria atomon, ka akalaya atomon nuka aicegeria; 

44  Aŋolol adiopet, ka imoŋin itomon ka luarei kwap kaŋolol. 

45   Ka amoti, ka iŋitia, ka atanyia: iboro ŋul kere, lueswamakini Kiram ekabaka Solomon kotogo loka EJAKAIT, araas nuka aisinit naepwatat. 

46   Kocala ekabaka kes kApuuton naka Yorodan, kolupe loejai kidiŋ Sukot ka Saretan. 

47   Kinyek Solomon ainiŋ iboro kere, naarai epu kes adepar: mam apedorit adumun alaŋiru naka aisinit. 

48   Kiswamau Solomon iboro kere luajaas togo loka EJAKAIT: etem loka esabu, ka emesa loajaas imugatin luka aitodikin, loka esabu; 

49  Ka ipirin lukatalai luka esabu loelai, ikany owai lokoteten, ka ikany owai lokokediany, koiŋaren neinerenenere akirot; atur da, ka atalai, ka arideta, nuka esabu; 

50  Ka akolin, ka aitudeŋeta, ka atanyia, ka akaalei, ka atubake nuigaete ekurwon, nuka esabu loelai; ka ipatai luka ikirigin luka etogo lokotoma, aibois nakalaunan noi, ka ikirigin luka etogo, ŋes eyekalu, kere luka esabu. 

51  Kodaun kwaŋin aswam kere naeswamai ekabaka Solomon kotogo loka EJAKAIT, Koyau Solomon iboro luabu Daudi papake kotiaku, epuesa, ka esabu, ka iboro, kibwaik kes aiŋadisia nuka etogo loka EJAKAIT.

