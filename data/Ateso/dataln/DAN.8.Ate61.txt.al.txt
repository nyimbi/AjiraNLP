1  Okaru lokiwuniet loka airumit naka ekabaka Belesasar ketaanyikin eoŋ Daniel aitapoet, atupakin ŋin naesiauni aitaanyikin eoŋ. 

2   Abu kaany kaitapoet; kikoni neta, naanyunia kajai Susan, etogo lokapolou loejai obuku Elam; ido abu kaany kaitapoet, bala ajai ariri kecor Ulai. 

3  Kasodi aiteluor akakonye, kasesen, ido koany, kobwo emerekek kariri naka ecor, loejaas amumwara aarei: koojak da amumwara ŋun aarei; konye kodeparite adiopet nace, ido kobwaŋu naedeparit kokau. 

4   Abu kaany emerekek eremonori ari nakoto, ka agolitomei, ka eŋalakimak da; emameete itiaŋ luepedorete aibwo kakonyeneke, emamei da yenepedori ayuun kakanike; konye kiswama kwape akotor, kitopolooro bon. 

5  Napaomoomoi eoŋ, koany, kobu ekoroi ebuni koto, koŋata akwap kere, komam etirorit akwap: kojai ekoroi amumwarat naedelelei kidiŋ akonyeke. 

6  Kobu ŋesi mama ejai emerekek loajaas amumwara aarei, loabu kaany ebwoi kariri kecor, komotakin ŋes kadedeŋ naka apedorike. 

7  Kaany ŋes ikunyakinit emerekek, konyunyurik ŋes noi, konaŋ emerekek, kopaka amumwarake aarei; amamei da emerekek apedor aibwo kakonyeneke: konye kibirok kwap, kipudapud; amamei da yenepedori ayuun emerekek kakanike. 

8   Kitopoloor ekoroi bon noi noi: kosodi kegogoŋor, kopakar amumwarat nakapolon; kolomut amumwara aoŋon nuedeleleete aiboisike kotereikina ikwamin luoŋon luka akuj. 

9   Kolom amumwarat naedit kotoma adiopet kakesi, naabu kopoloor noi kari naka eŋalakimak, ka nakokide, ka ari da naka akwap nakaibuses. 

10   Kopoloor, kiton ajore naka akuj; kocakak ace kajore naka aacer kwap, kipudapud. 

11   Eebo, kitopolooro bon, kiton neejai ekapolon loka ajore; kolemakama ejai ŋesi ainakinet naicweio natir, kotiyaikinai aiboisike nakalaunan. 

12  Kijaikinai da ŋes ajore nepepe kainakinet naicweio natir kanuka aibucaret; kocakak abeit kwap, kiswamai nuipuda kokerianar. 

13   Kasodi eoŋ aipup ekalaunan inera; kotema ekalaunan ece ŋol loenera ebe, “Itodoli bo ai ejauni aitapoet naka ainakinet naicweio natir, aibucaret da naitisili, aijaikin aibois nakalaunan ka ajore da aipudapudao kakeje?” 

14  Katema ŋesi eoŋ atiar, “Kiton atiboŋa ka atupuruco alukumin aarei ka akwat auni; ŋes konyet itesegaarere aibois nakalaunan.” 

15  Kosodi kanen, kadau eoŋ, ŋes eoŋ Daniel, aanyun aitapoet, abu kakoto ajenun ŋes; ido koany, kobwo kakonyeneka yenesubit bala etuŋanan. 

16   Abu kapup eporoto loka etuŋanan kokidiŋ Ulai, loeworoi, kobala ebe, “Gaburiel, kitejenik etuŋanan lo aitapoet.” 

17   Kikuny ŋesi die mama abwoia eoŋ; kebu ŋesi, abu kakurianar, kebiror ebuburia: konye katema ŋesi eoŋ atiar, “Kojenu, ijo okoku loka etuŋanan; naarai erai aitapoet naka apak nakosaŋe.” 

18  Kosodi naenerar ŋesi keoŋ, abu kajotoor ajo nuipu ebuburia: konye katiro, ketobwo. 

19  Kotema atiar, “Koany, ketejenikini jo nuejaunete kapak nakokau naka anyunyura: naarai erai naka apak naeseunitai nakosaŋe. 

20  Emerekek loibu koany loajaas kamumwara aarei kes ikabakan luka Media ka Peresia. 

21  Ekoroi da losanyir ŋes ekabaka loka Yonan: amumwarat da nakapolon naejai kidiŋ kakonyeneke ŋes ekabaka losodit. 

22  Ŋin da naabila, kobwaata aoŋon kaiboisike, enyounete ajakanuto aoŋon kotoma ateker, konye mam ejaunos kapedorike. 

23   Ido kapak nakokau naka ajakanutukec, naitodolioto ikebucarak aronisikec, enyouni ekabaka loededeŋ akekonyen, loejenuni asogolin. 

24   Epol noi akepedor, konye mere toma apedorike elopet; emudiari ŋesi ketasuro, ekerianari kiswamai nuipuda; emudiari ŋesi ikadedeŋak ka ituŋa luka lukalaunak. 

25   Ido kanuka apirianutuke itekeriani aimod kakanike; itopolooro bon kotauke, eturiaikin amudiar luipu: ebwoikini da asurokin ekapolon loka ikapolok; konye ebilio komam akan. 

26   Ido aitapoet naka atiboŋa ka atupuruco naalimokinio erai nakabeit: konye kimunon ijo aitapoet; naarai erai naka apaarasia nuipu nuepote.” 

27   Abu eoŋ, Daniel keilor, kadekakin acepaarasia; kasodi konyet anyoun, keswama aswamisio nuka ekabaka: kaumok aitapoet komam abu kajenu ŋes.

