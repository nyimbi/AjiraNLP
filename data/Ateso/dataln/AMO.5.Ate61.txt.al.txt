1   Ijo ekek loka Isirael, kiira akirot na, Naenera eoŋ akuudian jo. 

2  “Ebiror abekot naka Isirael; Mam enyouni bobo: Alatakin alupoke; Emamei yenitonyouni.” 

3  Naarai ebala EJAKAIT Edeke kwanata ebe: “Ere loalomunia elukumit, Ideunos akwatat, Ŋol da loalomunia akwatat, Ideunos itomon, Lukokek loka Isirael.” 

4   Naarai ebala EJAKAIT ekek loka Isirael kwanata ebe: “Komoata eoŋ, ijarete; 

5   Konye sirikimoata Bet-el, Karaida alomar Giligal, Sirikitoroto Beer-seba: Naarai abeit elosi Giligal aijoreorio, Epalun Bet-el.” 

6  Komoata EJAKAIT, ijarete; Kinyek anokun kwape akim kokek loka Yosep, Idopori komameun yenitudeŋi kobet-el. 

7  Yes luibelokinete etube araun adwaris, Luicakakinete adolit kwap! 

8   Komoata ŋes lokesubi aacer Piliades ka Orion, Loibelokini etolim loka atwanare araun atupuruc, Loitumutonori apaaran kakuare; Loenyarauni akipi nuka aŋolol, Ebukokini kes toma akwap; EJAKAIT ŋes ekekiror. 

9  Eŋesari ŋesi lukagogoŋok katular, Tetere ebunokini amudiar ere loegogoŋ. 

10   Elaete ŋin yenitoroni korute, Esacete ŋin yeninera nuitenara. 

11   Aso do naarai ipudapudaete lokican, Itelemete ŋes akima, Ipotu kodukoto itogoi luka amor nuegerer, Konye mam iboiete kotoma; Ipotu kiraata amanat nuejok nuka emusabibu, Konye mam imasete ebinokec. 

12   Naarai ajeni kwape ipuatar aibucanaretakus, Kwape da eiliiliotor aronisiokus; Yes luiroikinete ikadolitok, Luitelemenenete ainakineta, Luiremosi luilwaritos awai korute. 

13  Kanuka ŋun ililiŋi locobe kapak kaŋin; Naarai erai apak naerono. 

14   Komoata ajokis, konye mere aronis, Tetere ijarete: Tetere ejaenena EJAKAIT, Edeke loka ajoresio kayes, Kwape kibalatar. 

15   Kolaata aronis, kominas ajokis, Kiticat etube korute: Motoko kosianak EJAKAIT, Edeke loka ajoresio, Aatoŋot naka Yosep, 

16   Kanuka ŋun ebala EJAKAIT, Edeke loka ajoresie, EJAKAIT, kwanata ebe: “Ejaun aimony toma asisiarin kere nuelalak; Ebalasi kotoma orotin kere ebe, ‘Wu okwe! Wu okwe!’ Enyaraunete ekakorion aibworo, Ka ŋul da luepiriaka akuudian, aimony.” 

17   Ebala EJAKAIT ebe, “Ejaun teni aimony amanat kere nuka emusabibu: Naarai etori eoŋ kidiŋikus.” 

18   Itukwi yes luimielas apaaran naka EJAKAIT! Kanukinyo ikototor apaaran naka EJAKAIT? Erai kereka amuton, kwabo mere aica. 

19  Bala ekeri etuŋanan kama keŋatuny, Kiriamas kedubu; Arai elomari togo kogoŋakin akan arwatat, Kokonyi ŋes emun. 

20  Mam kereka apaaran naka EJAKAIT eraun amuton, Kwabo mere aica? Amuton naejesi cucucuc, Naemamei amwekimwek kotoma? 

21   “Alait, ameni ipucinokus, Kwabo mam esiyalamikinit atukonokinetakus nukaiyamakina. 

22  Eebo, karaida iinakinete eoŋ ainakinetakus nuicweio ka ainakineta nuka akiria, Mam acamuni kes: Mam da etei ainakinetakus nuka ainapakin Nuka itiaŋikus luetarioko. 

23  Kolema ca ijo eporoto loka ikososineikon; Naarai aŋeri apupun aruo naka adeudeunokon. 

24  Konye kolelei etube kwape akipi, Ka adolit da kwape aguurut naelelei ikar kere. 

25   “Ijo ekek loka Isirael, ipotu kereka koinut eoŋ asuban ka ainakineta kamodiŋ ikar akaisaoŋon? 

26  Eebo, ipotu kodakata Sikut ekabakakus ka Kaiwan aputosiakus, aacerit naka edekekus, loipotu kiswamaut.” 

27  Ebala EJAKAIT, loerai ekekiror Edeke loka ajoresio ebe, “Kanuka ŋun, ainakini yes aijoreoreo juwai Damasiko.”

