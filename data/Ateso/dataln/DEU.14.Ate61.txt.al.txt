1   “Iraas yesi idwe luka EJAKAIT Ekusideke: sirikigera akusiwat, karaida abaren ereet kanuka lukatwak. 

2   Naarai iraas yesi ituŋa lukalaunak kaneejai EJAKAIT Ekusideke, kiseu EJAKAIT yes araut ituŋake obe, kotuŋa kere luejaas akwap. 

3   “Sirinyamenenei ibore kere yeniketal. 

4   Lu kes itiaŋ luinyamete: emoŋ, ka amerekek, ka akinei. 

5  Amiam, ka amori, ka emalet, ka akinei naka ais, ka eloba, ka ekal, ka ecilil. 

6  Ka ŋinitiaŋ kere yenetiakak emagegeret, ka yenimwaasi atutubeta aarei nuka emagegeret, yeninyogonokini anyak ikenyamat, kotiaŋ, inyamete ŋin. 

7  Konye mam inyamete lu kotiaŋ luinyogonokinete anyak ikecenyamat, arai kaŋul luimwaasi atutubeta aarei nuka emagegeret: akaala, ka ipoo, ka enyuru, naarai inyogonokinete anyak ikecenyamat, konye mam imagegerekec etiakak, eraas lumam elaete kamakus. 

8  Ka epege, naarai etiakak emagegereteke konye mam inyogonokini anyak ikenyamat, erai lomam elai kamakus: sirikinyama akecekiriŋ, sirikitirosi da akecewat nukatwak. 

9  “Inyamete lu koboro kere luejaas akipi: inyamete ŋin yenejaas isigigirio ka aabel: 

10  Sirikinyama ŋin yenemameete isigigirio ka aabel; erai yenimam elai kamakus. 

11  “Inyamete akweny kere nuelaete. 

12   Konye lu kes lumam inyamete: emorukaalet, ka ekokom, ka ogaria; 

13  Ekulukulu, ka egole, ka etoori koponeke; 

14  Ka ŋolikuruk koponeke; 

15  Ka ekuulu, ka etoori loka akuare, ka eroagol, ka ecur koponeke. 

16  Ekoloroc, ka etukuri loepol, ka etukuri loesubit bala ejaas amumwara; 

17  Erere, ka atarukot, ka etotoet; 

18  Etolut, ka egoro koponeke, ka aoŋor, ka emenia. 

19  Iboro kere lueliatos luejaas abebenoka eraas lumam elaete kamakus: mam enyamenenoo. 

20  Ipedorete ainyam akweny kere nuelaete. 

21   “Sirinyamenenete ibore yenetwani bon kanuke: ipedori ainakin emoit loejai orekon, konyam; arai ipedori aitwegel lokacekwap: naarai iraas yesi ituŋa lukalaunak mama ejai EJAKAIT Ekusideke. “Siripoenenei ikalol kakile nuka totoke. 

22   “Kodunyite alemanar idiopet kotomon yenika amiokon kere, naelomuni komanikor ŋolikaru. 

23   Inyamakini akonyen nuka EJAKAIT Ekusideke, kaibois naeseuni ŋesi aisiboikin ekekiror, idiopet kotomon yenika akimakon, ka ebinokon, ka akinyetekon, ka ikiyaik luka isipaninikon luka aituk ka amerekekin; tetere isisiauni ayoŋit EJAKAIT Ekonideke apaarasia kere. 

24   Arai elwana alosit kaneijai ijo, tape mam ipedori aibwok, naarai elwana aibois kamakon, naeseuni EJAKAIT Ekonideke aisiboikin ekekiror, nakisirereŋio EJAKAIT Ekonideke jo: 

25  Ŋes konyet igwelaria ŋes apesan, kosodi ajen apesan, kitiŋ kakonikan, alosit aibois naeseuni EJAKAIT Ekonideke: 

26  Igweli kapesan kaŋun yenipuda ekonitau, imoŋin, arai amerekekin, arai ebino, arai nuitemerete, arai yenekot ekonitau: inyamakini nen akonyen nuka EJAKAIT Ekonideke iyalamikin, ijo ka ekonikal: 

27   Mam ijali Elebit loejai orekon; naarai emamei ŋes akorakinet karaida airumet kajo. 

28   “Kosaŋe loka ŋulukar iuni, iyaŋaununei lukitomonet kere luka amiokon kokaru kaŋol, iŋadakini kes orekon: 

29   Elebit da, naarai emamei akorakinet karaida airumet kajo, ka emoit, ka ikoki, ka apuserut, luejaas orekon, epote ainyam kimonikinos; tetere kisirereŋi jo EJAKAIT Ekonideke kaswamisiokon kere nuiswamai.

