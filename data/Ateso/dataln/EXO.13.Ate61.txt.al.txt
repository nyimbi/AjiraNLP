1  Kotema EJAKAIT Musa atiar, 

2   “Kitalaikinai eoŋ ikiyaik kere luepukorete aliligeta kodwe luka Isirael, yenika ituŋanan ka yenika itiaŋ: erai yenikaŋ.” 

3   Kotema Musa ituŋa atiar, “Kiitununete apaaran na, nailomuniata koMisiri, kotogo loka ebulesene; naarai abu EJAKAIT kitolom yes kagogoŋ naka akan kaibois kaŋin: sirikinyama imugatin luitubuunitoi. 

4   Kapaaran kana inyounete kolap loka Abib. 

5  Kosodi nakitodolio EJAKAIT jo akwap naka Ekanaanit, ka Ekitit, ka Emorait, ka Ekibit, ka Eyebusit, naeyapoikinit lukapapaakus ainakin jo, akwap naeleleete akile ka esik, idarenenei aijaanakin na kolap kalo. 

6   Konyamenenei imugatin lumam itubuunitoi apaarasia akanykaarei, apaaran nakikanyetekaarei da ŋes apaaran naka epucit loka EJAKAIT. 

7  Konyamenenei imugatin lumam itubuunitoi adaun apaarasia nukanykaarei; komam etakanete kamakon imugatin luitubuunitoi, karaida yenikitubuunet atakan kamakon, koikorunokon kere. 

8   Ilimonokini okokukon kapaaran kaŋin, ebe, ‘Erai kanuka ŋun nuabu EJAKAIT keswamak naanyounio koMisiri.’ 

9   Eluor aanyunet kakanikon, aisiitunet da kokidiŋ kakonyekon, tetere ejaun ekisil loka EJAKAIT aitukukon: naarai abu EJAKAIT kitolom jo koMisiri kakan nakagogoŋ, 

10  ŋes ibusakinitor aricenen ekisil ŋol kapakike ŋolikaru. 

11   “Kosodi nakitodolio EJAKAIT jo akwap naka Ekanaanit, kwape kolo eyapoikinia jo ka lukapapaakon, kiinakini da. 

12   Igitakini EJAKAIT ŋin yenepukori aliliget, ka yenikiyai yenijaatar yenelomuni kotiaŋ; eraunos lukiliok luka EJAKAIT. 

13   Ido imerekek ilakununia ŋinikiyal yenika asigiria; arai mam ipuda alakun, ibili do emurisiŋike: ilakununei ikiyaik kere luka ituŋa kodwekon. 

14   Kosodi nakiŋisia okokukon jo kapaarasia nuepote ebe, ‘Inyo bo yen?’ ilimokini ŋes ebe, ‘Abu EJAKAIT kitolom oni koMisiri, kotogo loka ebulesene kagogoŋ naka akan. 

15  Kosodi naaneritor Parao aisiikin sio anyoun, abu EJAKAIT koar ikiyaik kere luka akwap nako Misiri, ikiyaik luka ituŋa, ka ikiyaik luka itiaŋ: kanuka ŋun ŋes ainakinia eoŋ EJAKAIT kere yenepukori aliliget, lueraas ikiliok; konye alakuni ikiyaik kere luka odweka.’ 

16   Eraun aanyunet kakanikon, ka nakoreet kokidiŋ kakonyekon: naarai abu EJAKAIT kitolom oni koMisiri kagogoŋ naka akan.” 

17   Kosodi kedau Parao aisiikin ituŋa alosit, mam Edeke abu kitotor kes orot loka akwap naka Ipilisitian, karaida keapie; naarai abala Edeke ebe, “Diat ekuriakaros ituŋa arai keanyut ejie, kosodete aboŋor Misiri.” 

18   Konye abu Edeke kitotor ituŋa erot loka amodiŋ ariri naka Aŋolol Nakareŋan: konyout idwe luka Isirael kakwap nako Misiri ekapito lujiis. 

19   Koyanaaria Musa akojo nuka Yosep: naarai abu Yosep kisiyapoikinite cut idwe luka Isirael ebe, “Abeit kianyanari Edeke yes; iyanaariata akakojo anyoun kane.” 

20   Kosodete konyout koSukot, kidukuroto Etam, ariri naka amodiŋ. 

21   Kiŋarenik EJAKAIT kes kepir loka edou paaran ainarenikinit korot: ido kepir loka akim kuare, acaikinit kes; tetere elosete paaran ka kuare. 

22   Epir loka edou paaran, ka epir loka akim kuare, kojaenena kakonyen nuka ituŋa.

