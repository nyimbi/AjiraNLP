1   Na ŋes arereŋ naabu Musa etuŋanan loka Edeke kilipak Isirael eriŋa ŋes ketwana. 

2   Kotema atiar, “Abu EJAKAIT kobu koSinai, Kocaik kes koSeir; Koca komoru Paran, Kolom kolukumin itomon luka ikalaunak: Kakekan nakoteten ajai ekisil loka akim mamakec. 

3   Eebo, emin ituŋa; Ejaas ikalaunakake kere akonikan: Apotu kiboikinos akejekon; Ijaikinio ŋinituŋanan akonikiro. 

4   Abu Musa kicorak oni ekisil, Airumet naka ekodet loka Yakob. 

5   Arai ŋesi ekabaka koYesurun, Naatukonokinere ikapolok luka ituŋa, Atekerin kere nuka Isirael. 

6  “Kojar Reuben, komam etwani; Konye kikidiokoto iketuŋa.” 

7   Na ŋes arereŋ naka Yuda: kotema atiar, “EJAKAIT, kopup eporoto loka Yuda, Kitoloma ŋes neejaas iketuŋa: Abu koji kakekanin kanukeŋ; Iŋarakini ijo ŋes aitiji lukasurupoke.” 

8   Naka Lebi da kotema atiar, “Tumimikon ka Urimikon ejaas ka etuŋananikon loka Edeke, Loibu kigimo koMasa, Loibu kitepeg kakipi nuka Meriba; 

9   Loabala nuka papake ka nuka totoke ebe, ‘Mam aanyunit ŋes’: Mam ŋes abu kolimo ikeinacan, Karaida ajenun ikedwe: Naarai aricito akonikirot, Kidarete aitutuketekon. 

10   Isisianakinete Yakob itubesiakon, Ka Isirael da ekisilikon: Ibwaikinete lukisupurununo akonyenekon, Ka ainakinet kere naicweio kotemukon. 

11   EJAKAIT, kisirereŋ iboroke, Kocam aswam naka akaninike: Kicum aipelor aŋabes nuka ŋul kaluenyoikinete ŋes, Nuka ŋul da luelaito ŋes, Tetere mam bobo enyounete.” 

12  Naka Benyamin kotema atiar, “Iboikin yeniminat yenika EJAKAIT kainapakin eiduny kaŋes; Imukorit ŋes apaaran kere, Iboienenei da kokidiŋ kikeperinike.” 

13   Naka Yosep kotema atiar, “Kisirereŋ EJAKAIT akekwap; Koboro luketiai loepol luka akui, kakopyo, Kaidules naidipidipakina kwap. 

14  Koboro luketiai loepol luka araito nuka akoloŋ, Koboro luketiai loepol luka apol naka ilapio. 

15   Koboro luepolok luka iroŋan lukolo sek, Koboro luketiai loepol luka iukon lumam enaŋete. 

16   Koboro luketiai loepol luka alup ka ailelebakec, Kacamunio naka ŋol kaloiboie kokitwi; Kobu arereŋ akou naka Yosep, Kosiaduk loka ŋol kaloatiakario koinacanake. 

17   Ekiyai loka emonoke, erai apolou nakeŋ; Amumwarake eraas amumwara nuka ekosobwan: Kes eremoria ŋesi ituŋa, kes kere, kiton osaŋe loka akwap: Eraas kesi ilukumin itomon luka Epuraim, Eraas da ilukumin luka Manase.” 

18  Naka Sebulun kotema atiar, “Sebulun, kolakar kotoma alomarikon; Isakar da kotoma owemaikon. 

19   Enyararete ituŋa oroŋat; Einakinete kaŋina asuban nuka adolit: Naarai ijujuete luidilas kaŋolol, Ka luketiai loepol luibwaitai kasiŋe.” 

20   Naka Gad kotema atiar, “Isirereŋitoi ŋol loitalalai Gad: Iboie bala aŋatuny, Epoopoi kakan, eebo esiaduk loka akou. 

21   Abu kokorakin atutubet nasodit kanukeŋ, Naarai eŋadakinitai ewai loka lokesilan Kobu nepepe kalukapolok luka ituŋa, Kitodol abeit naka EJAKAIT, Ka itubesia koIsirael.” 

22   Naka Dan kotema atiar, “Erai Dan ikoku yenika eŋatuny, Yenesomun koBasan.” 

23   Naka Naputali kotema atiar, “Wu Naputali, loimono asianut, Loileleba arereŋ naka EJAKAIT: Irumi ijo ari nakoto ka eŋalakimak.” 

24   Naka Aser kotema atiar, “Isirereŋitoi Aser kidwe; Kocamunai koinacanake, Kidomak ŋesi akekeju akinyet. 

25  Eraunos agolitokon asuat ka aisinit; Kwape kapaarasiakon, kwape kwaŋin ejaunor agogoŋukon.” 

26   “Emamei yeneputos ka Edeke, wu Yesurun, Loibwaneni akuj aiŋarakin jo, Kajokisike kakuj. 

27   Edeke lomam enaŋi ŋes amecisikon, Kigagat kakanin numam enaŋete: Ereŋea lukasurupo kakonyenekon, Kobala ebe, ‘Komudia.’ 

28   Iboie Isirael kainapakin, Atan naka Yakob ejai bon, Kakwap naka akima ka ebino; Eebo etepi akekuj akopyo. 

29   Kisirereŋitoi jo, wu Isirael: Iŋai loeputos kajo, ituŋa luitajarit EJAKAIT, Ebuku loka aiŋarakiniokon, Ŋol ŋes ekileŋ loka ajokisikon! Kinonokikinete jo lukasurupokon; Icakacakai ijo aiboisiokec nuiceleleete.”

