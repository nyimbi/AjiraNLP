1  “Kasodete aibelokin kabeata Basan: kolom Og ekabaka loka Basan asurokin oni, ŋes ka iketuŋa kere, ejie koEderei. 

2   Katema EJAKAIT eoŋ atiar, ‘Sirikikurianar ŋes; naarai ejaik ŋes ka ituŋake kere, ka akwapuke akanikon; iswamakini ŋes kwape ibu kiswamakinia Sikon ekabaka loka Imorain, lueboiete koKesibon.’ 

3  Kwaŋin kijaik EJAKAIT Ewokodeke Og da, ekabaka loka Basan ka ituŋake kere akaniwok: kadanyata ŋes aitodol naamameunor yenedeikina ŋes. 

4   Kipou kerumata ireriake kere kapak kaŋin; amamei erekec lomam oni kipou kerumata; ireria akaisakanykape, akwap kere naka Arugob, ajakanut naka Og koBasan. 

5  Ireria ŋul kere araas luabwaitai karwatatin ka irutei ka agolito nuaojak; kogelara ireria lumam abwaitai karwatatin luepu noi. 

6   Kipou kamudiasi kes cut, kwape kiswamakinia Sikon ekabaka loka Kesibon, kamudiasi cut ŋolire loeboioto ituŋa kotoma, ka aŋor ka ludidik. 

7  Konye kipou kaŋatutu ibaren kere ka luŋatan lukiŋatuni koreria. 

8  Kerumata akwap kapak kaŋin kakan naka ikabakan iarei luka Imorain luajaas okekwa loka Yorodan, anyoun kaditot naka Arunon kiton moru Kerumon; 

9   (Kerumon loenyarito Isidonin Sirion, enyarito da Imorain ŋes Senir:) 

10   Ireria kere luka apuuton, ka Gilead kere, ka Basan kere, kiton Saleka ka Ederei ireria luka ajakanut naka Og koBasan. 

11   (Naarai Og ekabaka loka Basan, ŋes bon asalit kotoma kaluedeuna luka Irepaim; koany, eitadake kerai eitada loka asuat; mere ejai Raba neejaas idwe luka Amon? Aojauke kerai ikubitin Ikanykaoŋon ka alalauke ikubitin iwoŋon, kwape ejaar ekubit loka etuŋanan.) 

12   “Kipou kerumata akwap ŋin kapak kaya: anyoun koAroer, naejai ariri naka aditot naka Arunon, ka atutubet naka akwap nakiukon naka Gilead, ka ireriake, abu eoŋ kainak Ireubenin ka Igadin: 

13   Ka Gilead naedeuna ka Basan kere, ajakanut naka Og abu eoŋ kainak atutubet naka ateker naka Manase; akwap kere naka Arugob, ŋes Basan kere. (Emaikinitai ŋipeŋin akwap naka Irepaim. 

14   Abu Yair okoku loka Manase koyaŋa akwap kere naka Arugob, kiton oikor loka Igesurin ka Imaacatin; abu komaik kes, ŋes Basan, ekekiror elopet, Kabot-yair, kiton lolo.) 

15   Abu kainak Makir Gilead. 

16   Abu kainak Ireubenin ka Igadin anyoun koGilead kiton aditot naka Arunon, akidiŋot naka aditot ka eikoruke; kiton ocor Yabok, loerai eikor loka idwe luka Amon; 

17   Araba da, ka Yorodan ka eikoruke, anyoun koCineret kiton aŋolol naka Araba, Aŋolol naka Abalaŋ, naejai kwap neijululuoro Pisiga kari nakokide. 

18   “Abu kecorak yes kapak kaŋin ebe, ‘Kiinak EJAKAIT Ekusideke yes airum akwap na: ituboros ikapakina ejie kakonyen nuka ikusiinacan idwe luka Isirael, ituŋa kere luetitiŋ. 

19  Konye esalete akusiŋor, ka ludidikikus, ka ibarenekus oreriakus lukainak yes, (ajeni ebe ipu yes ibaren); 

20   Aitodol naisiyeŋunia EJAKAIT ikusiinacan, kwape yes, aitodol nairumiata akwap naeinakinit EJAKAIT Ekusideke kes kokekwa loka Yorodan: ŋes konyet iboŋunioto yesi ŋinituŋanan alupoke nukainak yes.’ 

21  Abu kecorak Yosua kapak kaŋin ebe, ‘Aanyut akonikonye kere nueswamaki EJAKAIT Ekonideke ikabakan ŋul luarei: iswamakini kwaŋin EJAKAIT ajakanuto kere nuitori ijo mamakec. 

22   Mam ikuriakaros kes: naarai EJAKAIT Ekusideke, ŋes kijiikinit yes.’ 

23   “Abu keŋaiŋa EJAKAIT kapak kaŋin ebe, 

24   ‘Wu EJAKAIT Edeke, igeu aitodikin ekonibulesit akonipolou ka akonikan nakagogoŋ: naarai iŋai edeke loejai toma akuj arai toma akwap, loepedori aswam kwape ejaatar akoniswamisio, ido kwape ejaatar akoniswamisio nukapedor? 

25   Keŋaiŋait, kisiikinai katubor aanyun akwap naejok naejai okekwa loka Yorodan, eroŋat ŋol loejok, ka Lebanon.’ 

26  Konye abu EJAKAIT kanyunyurik eoŋ kanukus, mam abu kapup eoŋ: katema EJAKAIT eoŋ atiar, ‘Kililiŋ; sirikiner bobo keoŋ akirot ŋin. 

27  Kodoka ijo aidi naka Pisiga, kiteluo akonikonye to, ka agolitomei, ka eŋalakimak, ka kide, koany kakonyekon: naarai mam idokari Yorodan lo. 

28   Konye kodakak Yosua, kitogogoŋ ŋes, kiticat: naarai iŋarenikini ŋesi ituŋa lu, isurumi kes akwap naianyuni ijo.’ 

29   Kwaŋin keboikinos aditot naiteos kaBet-peor.

