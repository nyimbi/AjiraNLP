1   Kiner Saul kaYonatan okokuke, ka ikekejaanakinak kere ebe tikearata kesi Daudi. 

2   Konye Yonatan okoku loka Saul amina noi Daudi. Kolimok Yonatan Daudi ebe, “Ekot Saul papaka aiar jo: aso do keŋaiŋait, kocoikin tupuruc, koŋop kaibois nakaiyeiyea: 

3  Alomari eoŋ abwoi da kapapaka komanikor loijai, eneruni nukon kapapaka; arai kajen akirot, kalimokini jo.” 

4   Kiner Yonatan nuejok nuka Daudi mama ejai Saul papake, kotema ŋes atiar, “Kinyek ekabaka adiakar kama ejai ekejaanakinanike Daudi; naarai mam ŋes ediakarit kamakon, akeswamisio da kamakon araas nukajokak noi: 

5   Naarai abu kijaik akeijar akanike, kocam Epilisitiat, kiswama EJAKAIT aipikor naepol kanuka Isirael kere; ibu ijo da koany, kiyalamikin: kanukinyo do idiakaria ijo kama ejaas aokot numam akirot, aiar Daudi komam akirot?” 

6  Kopup Saul eporoto logka Yonatan: kiyapo Saul ebe, “Kwape ejaria EJAKAIT, mam ŋes eario.” 

7  Konyarau Yonatan Daudi, kitejen ŋes akiro ŋun kere. Koyaŋau Yonatan Daudi mama ejai Saul, kojaenena do akonyeneke kwape lem sek. 

8  Kojaun bobo ejie: koloma Daudi kitiji Ipilisitian, koara kes noi; kokerata kakonyeneke. 

9   Kobunok Saul emoyo loerono loabuni kama ejai EJAKAIT, iboie ŋesi kotogoke kakekwara kakanike; koram Daudi adeudeu kakekan. 

10   Kokoto Saul airem Daudi aiminaikin arwatat kakekwara: konye kigaikin ŋesi konyou kakonyen nuka Saul, korem do akwarake arwatat: koker Daudi koku akuare ŋin. 

11   Kijuka Saul ikiyakia togo loka Daudi aidar ŋes, tetere earete tupuruc: kotema Mikal aberu naka Daudi ŋes atiar, “Arai mam jo itajari akoniijar akuare na kiario moi jo.” 

12   Kosodi Mikal aijululuun Daudi kadirisa: kolot, koker, koku. 

13   Kolem Mikal aput naka edeke, kiperik oitada, kibwaik egoe loka ajul nuka akinei akwesike, kimuko kigoen. 

14  Nakijukaria Saul ikiyakia aikamun Daudi, kobala ebe, “Edek.” 

15  Kijuka Saul ikiyakia aanyun Daudi ebe, “Koinunai ŋes koitada, tetere aari ŋes.” 

16  Nakelomut ikiyakia, koany, ajai aput naka edeke oitada, ka egoe loka ajul nuka akinei akwesike. 

17   Kotema Saul Mikal atiar, “Kanukinyo kimodia ijo eoŋ kwaŋin, aisiikin lokasurupika alosit, tape ekui?” Koboŋok Mikal Saul atiar, “Abu katema eoŋ atiar, ‘Koosikinai kalot; kanu kainyo tikaaria eoŋ ijo?’ ” 

18   Koker Daudi, koku, kobu mama ejai Samuel Rama kolimok ŋes kere nuabu Saul kiswamak ŋes. Koloto ŋesi ka Samuel aiboi Naiot. 

19  Kolimokinai Saul ebe, “Koany, ejai Daudi Naiot toma Rama.” 

20   Kijuka Saul ikiyakia aikamun Daudi: nakeanyut kesi erioŋet loka inabin edwarete, ebwoi Samuel korai ekapolonikec, kodoik emoyo loka Edeke ikiyakia luka Saul, kodwarata kesi da. 

21  Kelimokin Saul ŋun, abu kijuka icekiyakia, kodwarata ŋul da, Kijuka Saul ikiyakia bobo irwan nakiwuniet, kodwarata kesi da. 

22  Kosodi ŋesi da alosit Rama, kodol atan naepol naejai Seku: kiŋit ebe, “Ai bo ejaas Samuel ka Daudi?” Kotema ediopet atiar, “Koany, ajaas Naiot toma Rama.” 

23   Kobei Naiot toma Rama: kodoik ŋes da emoyo loka Edeke, kiyatak alosit, kodwar, kiton neadolio Naiot toma Rama. 

24   Kolaca ŋesi da ikegoen, kodwar ŋesi da kakonyen nuka Samuel, koper apaaran ŋin kere ka akuare ŋin kere imujalal. Ŋes atemariata ebe, “Ejai Saul da onabin?”

