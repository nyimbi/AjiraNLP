1   Kotemasi odwe luka inabin Elisa atiar, “Koany, edidiŋ aibois nekiboio isio kakonyenekon. 

2  Kiŋaiŋait, kaloto Yorodan, kojepu ŋolituŋanan atekat, kadukioto ŋina aibois nekiboio.” Koboŋok ŋesi ebe, “Koloto yesi.” 

3  Kotema ediopet atiar, “Keŋaiŋait, kiyu, kouparos kikonikejaanakinak.” Koboŋok ebe, “Kiupari.” 

4  Kosodi aupar kakes. Kedoloto Yorodan, kojepa akito. 

5  Konye napejepi ediopet atekat, kidotun aep kodo akipi: komony kotema atiar, “Wu okwe, ekajakait! Naarai erai ailipuna.” 

6   Kotema etuŋanan loka Edeke atiar, “Ai bo adoo?” Kitodik ŋes aibois. Kojepu akitoi, kocakak nen, kisilepu asuat. 

7  Kotema atiar, “Kolem,” Korio akekan, kolem. 

8  Kosodi kojioto ekabaka loka Suria ka Isirael; kinerut kikekejaanakinak atiar, “Abore kamutan ŋes ejaikin ekaswam.” 

9   Kiyakik etuŋanan loka Edeke ekabaka loka Isirael kinera atiar, “Kocoite kinyek aitor abore kamutan naarai itorete Isurian ŋina.” 

10  Kijuka ekabaka loka Isirael toma aibois ŋin naalimokini etuŋanan loka Edeke ikwenyari; koku kaŋina, mere irwan atipet karaida aarei. 

11  Kosodi kiyaloŋoŋ noi ekabaka loka Suria kotauke kanuka akirot kaŋin; konyarau ikekejaanakinak kotema kes atiar, “Mam kitejenunete eoŋ ediopet kaoni loejai kanuka ekabaka loka Isirael?” 

12  Kotema ediopet kokejaanakinakake atiar, “Mam ekajakait, wu ekabaka; konye Elisa enabi loejai koIsirael ŋes elimonokini ekabaka loka Isirael akiro nuinera ijo kagolakon.” 

13   Kotema atiar, “Koloto koanyutu neejai, kejuka koomai.” Kolimokinai ebe, “Koany, ejai Dotan.” 

14  Kosodi kijuka ibalasin ka agalin, ka ajore naepol: kopotu kuare kirigaut ere. 

15   Kosodi ekejaanakinan loka etuŋanan loka Edeke nakenyou tupuruc, koloma, koany, ajore ka ibalasin ka agalin irigaunito ere. Kotema ekekejaanakinan ŋes atiar, “Itukwi, ekajakait! Kekwaikis ai?” 

16   Koboŋok ebe: “Sirikikurianar: naarai ipu ŋul lueja kaoni adepar luejaas kakes.” 

17   Kilip Elisa kobala ebe, “Wu EJAKAIT, keŋaiŋait, kitwekeny akekonye tetere eanyuni.” Kosodi kitwekeny EJAKAIT akonye nuka etelepat; koany; ido koany, ileleba eroŋat ibalasin ka agalin nuka akim irimorito Elisa. 

18   Kikokororos kesi neejai ŋesi, kilip Elisa EJAKAIT, kotema atiar, “Keŋaiŋait kitumudak akonye nuka ituŋa kalu.” Kitumudak akonyekec kwape ajaar akirot naka Elisa. 

19  Kotema Elisa kes atiar, “Mere lo ŋes erot, ido mere lo ŋes ere: kotupunai, ketodoli eoŋ yes mama ejai etuŋanan loimoete.” Koyaŋa kes Samaria. 

20  Kosodi kanen, kedoloto Samaria, kotema Elisa atiar, “EJAKAIT, kitwekeny akonye nuka ituŋa kalu, koanyut.” Kitwekeny EJAKAIT akonyekec, koanyutu; ido koany, kejaas toma Samaria. 

21   Keanyu kes, kotema ekabaka loka Isirael Elisa atiar, “Ipapa, adanyi kes? Adanyi kes?” 

22   Koboŋok ebe, “Mam idanyi kes: ikoto kereka aidany ŋul luiŋatu kekonikileŋ ka akabwakon? Kibwaik atap ka akipi akonyenekec, konyama komata, koboŋosi mama ejai ejakaitikec.” 

23   Kipoik kes inyamat luipu: kedautu ainyam ka aimat, kotwara kes, koloto mama ejai ejakaitikec, Mam bobo apotu irioŋeta luka Suria kopotu akwap naka Isirael. 

24  Kosodi kanen, kokau kaŋun, kotukonok Ben-kadad ekabaka loka Suria ajoreke kere, kodoka, kirigau Samaria. 

25   Kojai ebeli loededeŋ toma Samaria: ido koany, kirigaut, aitodol neagwelariata akou naka asigiria atutubeta akaisakanykauni nuka epuesa, ka atutubet nakiwoŋonet naka aoret naka ajele atutubeta akany nuka epuesa, 

26  Nakitoritor ekabaka loka Isirael arwatat, komonyak aberu ŋes, kotema atiar, “Kiŋarakinai, ejakaitika, wu ekabaka.” 

27  Kotema atiar, “Arai mam EJAKAIT kiŋarakini jo, alemuni eoŋ kai lukeŋarakinia jo? Opejal arai bo acuet ebino?” 

28   Kotema ekabaka ŋes atiar, “Anyoika bo?” Koboŋok ebe, “Abu aberu na katema eoŋ atiar, ‘Kopala ikokukon, kanyama ŋes lolo, kinyami yenika da moi.’ 

29   Kipou kepooto ikokuka, kanyama: kasodi eoŋ atemar ŋes kapaaran nakiareit ebe, ‘Kopala ikokukon, kanyama.’ Konye ebwa ŋesi ikokuke.” 

30   Kosodi kanen, kepupu ekabaka akiro nuka aberu, kocil inapeneke; ido etorit ŋesi arwatat; kosesenete ituŋa, ido koany, kenapit epuko kakuanake. 

31   Kosodi ŋesi atemar atiar, “Keswamak Edeke eoŋ kwaŋin, ka adepar da, arai esalakini akou naka Elisa okoku loka Sapat mama ejai ŋesi lolo.” 

32   Konye kiboie Elisa kotogoke, kiboiete imakio da kaŋes; kiyakia ekabaka etuŋanan anyoun kamakeŋ: konye eroko edolo ekiyakia mama ejai, kotema ŋesi imakio atiar, “Ianyutu yesi okoku lo loka ekaaran kwape eyakuunia ajepar akouka? Aso do, naebunio ekiyakia, kogolokisi ekek, kotikokis: mam kituikitui naka akeje nuka ejakaitike ejai kauke?” 

33   Eroko inera kakes, koany, kodol ekiyakia mama ejai: kotema atiar, “Koany, aronis na erai naka EJAKAIT; kanukinyo bo edaritor EJAKAIT?”

