1   Kotema EJAKAIT Musa atiar, “Koloma mama ejai Parao: naarai etininik eketau, ka itauon da luka ikekejaanakinak, tetere etoduni aanyunetaka nu kamakec: 

2   Tetere ilimokini aki nuka okokukon, ka ikoku yenika ikokukon, akiro nueswamak eoŋ Misiri, ka aanyunetaka nueswama kamakec; tetere ijenunete ebe Eoŋ EJAKAIT.” 

3   Kolomasi Musa ka Aaron mama ejai Parao, kotemasi ŋes atiar, “Inera EJAKAIT, Edeke loka Iburanian, kwanata ebe, ‘Itodoli ijo ai iŋerit anonokiar kakonyeneka? kisiik ikatuŋa alosit, tetere kejaanakinete eoŋ. 

4   Konye arai kiŋer aisiikin ikatuŋa alosit, koany, ayauni moi emaase oikorunokon: 

5   Erapiari akwap kere, komam yenepedori aanyun alup: enyamari luedeuna kotoma kaŋul kaluamudiario, lukideikinit jo akako, enyamari da ŋolikitoikon kere loepoloi korony. 

6   Ilelebunos itogoikon, ka itogoi luka ikonikejaanakinak, ka itogoi luka Imisirian kere; namam lukapapakon karaida lukapapaakon aanyunito, ageun kapaaran naajaatar akwap aitodollolo.’ ” Kibelokin koloma kaneajai Parao. 

7   Kotemasi ikejaanakinak luka Parao ŋes atiar, “itodoli etuŋanan lo ai erai eic kamawok? kisiik ituŋa alosit, tetere ijaanakinete EJAKAIT Ekecedeke; eroko kereka ijo ejenuna ebe amudiar Misiri?” 

8  Koyaunai bobo Musa ka Aaron mama ejai Parao. Kotema kes atiar, “Koloto, kijaanakis EJAKAIT Ekusideke: konye lukaŋai luelosete?” 

9   Kotema Musa atiar, “Kilosi kaludidikikosi ka imakiokosi, ka idwekosi lusap ka lupesur, ka isipaninikosi luka amerekekin ka luka aituk kilosi isio; naarai kibusakinit aipoikin EJAKAIT epucit.” 

10  Kotema kes atiar, “Kojaun EJAKAIT kayes, kwape kesiikinia yes alosit, ka idwekus: kocoito; naarai ejai aronis akonyenekus. 

11  Mere kwaŋin: koloto do yesi luiraasi ikiliok, kijaanakis EJAKAIT: naarai ŋun kes nuimielasi.” Kireŋearai kes kakonyen nuka Parao. 

12   Kotema EJAKAIT Musa atiar, “Korio akonikan akwap nako Misiri kanuka emaase, tetere ebuni akwap nako Misiri, anyamar ŋolikiot loka akwap, kes kere luabu akaka kideu.” 

13  Korio Musa ekebela akwap nako Misiri, kitukut EJAKAIT ekwam lokokide toma akwap apaaran ŋin kere, ka akuare kere; kiwala akwap koyau ekwam lokokide emaase. 

14   Koŋata emaase akwap kere nako Misiri elosi, kodoo oikoruno kere luko Misiri; apolo noi emaase; mam apeŋo ejauna emaase loetia nen, karaida akauloke mam ejaun loetia nen. 

15   Naarai abu korapia akwap kere, komusimusior akwap; kikoco ŋolikiot loka akwap ka araito kere naka ikito naedeunit akaka: komam itasali idiokiot kere, yenika ekitoi, arai yenika ikui lukorony, anatar akwap kere nako Misiri. 

16   Konyara Parao Musa ka Aaron atipet; kotema atiar, “Adiaka kama ejai EJAKAIT Ekusideke, kamakus da. 

17   Aso do keŋaiŋait, kisionioi akadiaket irwan na bon, kilipata EJAKAIT Ekusideke, tetere elemari atwanare na bon kamakaŋ.” 

18   Koloma kaneajai Parao, kilip EJAKAIT. 

19   Kitukut EJAKAIT ekwam loegogoŋ noi lokoto, loabu kokuta emaase, kirenek Aŋolol Nakareŋan: mam abu kosal karaida ediopet koikorun kere luko Misiri. 

20   Konye kitogogoŋ EJAKAIT etau loka Parao, mam abu kisiik idwe luka Isirael alosit. 

21   Kotema EJAKAIT Musa atiar, “Korio akonikan akuj, tetere ejaun amuton akwap nako Misiri, amuton naepedorio ararap.” 

22   Korio Musa akekan akuj; kojaun amuton naejesi cucucuc akwap kere nako Misiri apaarasia auni; 

23   Mam apotu koanyununos, karaida ituŋanan anyoun kaiboisike adaun apaarasia auni: konye ajai aica aiboisio kere nueboiononoto idwe luka Isirael. 

24   Konyarau Parao Musa, kotema atiar, “Koloto yesi, kijaanakis EJAKAIT: konye kitasalata ikusisipanin luka amerekekin ka luka aituk: koloto ka ikusidwe da.” 

25  Kotema Musa atiar, “Ibusakinit ijo ainakin isio asuban ka ainakineta nuicweio, tetere kiinakini EJAKAIT Ekosideke asuban. 

26  Kiupari kaikosibaren da; mam kitasali ediomagegeret; naarai kiyaŋaari kes aijaanakinia EJAKAIT Ekosideke; ido mam kijeni luibusakinitor aijaanakinia EJAKAIT aitodol nakidolio ŋina.” 

27   Konye kitogogoŋ EJAKAIT etau loka Parao, mam abu kisiik kes alosit. 

28  Kotema Parao ŋes atiar, “Irwa kaneajai, kocoite, sirikiany bobo akonyeneka; naarai apaaran naianyunia akakonyen itwani.” 

29   Kotema Musa atiar, “Iner ijo ejok; mam bobo aanyuni akonikonyen.”

