1   “Eoŋ da, kokaru losodit loka Dario Emedit, abu kabwo aiticat ka aitogogoŋ ŋes. 

2  Kwana da ketodikini jo abeit. Koany, ebwoete ikabakan iuni bobo koPeresia; lokiwoŋonet da itelekari noi kes kere kabar; ido kegogoŋor kanuka abarake, isidiki kere ejie kajakanut naka Yonan. 

3   Ebwoi da ekabaka lokagogoŋon, loirumi kayait naepol, iswamai ŋesi kwape ekotor. 

4   Ido naebwoia ŋesi, ebila akejakanut, etiakatiakaun mama ejaas ikwamin luoŋon luka akuj; konye mam ekorakinio aurike karaida kwape ejaar airumiteke naerumit; naarai erutorio akejakanut, mama ejaas ice luegelara. 

5  “Egogoŋ ekabaka loka ari naka eŋalakimak, konye ediopet kokapolokoke egogoŋ adepar ŋes; airumiteke da eraun airumit naepol. 

6  Ketuboros ikar imorikikinos nepepe; ebuni akoku naka ekabaka loka ari naka eŋalakimak mama ejai ekabaka loka ari naka agolitomei aitutuk: konye mam ŋin icasi kapedor naka akekan; mam ŋol da ebwoi karaida aurike; konye ijaikinio ŋin, ka ŋul lukeyaunete, ka ŋol lokeurie, ka ŋol da loabu kitogogoŋ ŋes kapakio kaŋun. 

7  “Konye ebwoi atenut naelomuni kaliasike aiboisike, edolokini ŋesi ajore, elomari ore loegogoŋ loka ekabaka loka ari naka agolitomei, esurokini kes, ipikori da. 

8  Eŋatari da idekesiokec, ka aputosiakec nuecalara, ka iborokec luejok luka epuesa ka luka esabu, ayaŋaar Misiri; ido edauni icekaru komam esurokini ekabaka loka ari naka agolitomei. 

9  Elomari ŋesi ajakanut naka ekabaka loka ari naka eŋalakimak, konye eboŋori akwapuke. 

10   “Ejiosi odweke, etukonokinete ajore naepol naka irioŋeta lukapolok iyatanakini ŋes abunore, elelei, etubori; kosodi aboŋun ejie kiton aiboisike naegogoŋ. 

11  Enyunyurikini ekabaka loka ari naka eŋalakimak, elomuni ejie kaŋes, ŋes ekabaka loka ari naka agolitomei; itonyouni ajore naepol, ijaikinio da ajore akanike. 

12   Naeyaŋaaria ajore, kiturokin eketau: ibirokini ilukumin luipu, konye mam ipikori. 

13  Eboŋuni ekabaka loka agolitomei, itonyouni ajore naepol aitelekarit nasodit; ido ketuboros ikar iyatanakini abunore kajore naepol ka iboro da luipu. 

14  “Kapaarasia kaŋun ebwoikinete luipu asurokin ekabaka loka ari naka eŋalakimak: ido itonyounos idwe luka luemeŋeraka kotuŋakon aiticat aitapoet; konye ibiroros. 

15   Kosodi do ekabaka loka agolitomei abunore, eduki etut, irumiar ere loebwaitai: mam ebwoete irioŋeta luka eŋalakimak, karaida iketuŋa luaseunitai, mam da ejaun agogoŋ aibwo. 

16   Konye ŋol loebuni asurokin ŋes iswamai kwape ekotor, mam idio da yenebwoikini ŋes: ebwoi ŋesi kakwap nakaibuses, ejauni amudiar akanike. 

17   Itemokini akonyeneke abunore kagogoŋ kere naka ajakanutuke, eyaŋauni lukabeit nepepe kaŋes; iswamai ŋun; ikorakini ŋes akoku naka aŋor amudiar ŋes; konye mam ebwoi, karaida aisigalikin ŋes. 

18  Akaulo kaŋun ibeloori akekonyen mama ejaas apujana, irumiari nuipu: konye itasani ekapolon amorosit nakeyauni ŋol; eebo, inyakakini ŋes amorositike. 

19   Kosodi konyet aibeloor akekonyen mama ejaas ireria luegogoŋ luka akwapuke elopet: konye iguikini, kibiror, komam bobo etakanuni. 

20  “Kosodi do enyouni ediopet aiboisike itotori eketeleman esolo kotoma aibuses naka ajakanut: konye kapaarasia nuikidioko emudiario, konye mere kanyunyura, karaida kojie. 

21   Enyouni ekes loemwaŋitai aiboisike, lomam sek einakinitai aibuses naka ajakanut: konye ebuni ŋesi kapak nakainapakin, eyaŋaari ajakanut kanuka akiro nukaijodijod. 

22   Elelearete ajoresio kwape kakalele kakonyeneke, ebilas; eebo, ekapolon loka aitutuket da. 

23  Kedautu aitutuk iswamai kaliokonut; naarai edokari, eraun lokagogoŋ, kojaas kituŋa luikidioko. 

24  Kapak nakainapakin elomari aiboisio nuitelekarito amio nukobuku; iswamai numam lukapapake iswamatos, karaida lukapapaake; ekorakini kes lumejauna, ka luŋatuna, ka iboro da: eebo, ebilakini iboteike asurokin ireria luegogoŋ, adaun apak. 

25  Ido isidiki akepedor ka aketitiŋ asurokin ekabaka loka ari naka eŋalakimak kajore naepol: itijie da ekabaka loka ari naka eŋalakimak ŋes ejie kajore naepol noi naededeŋ: konye mam ebwoi, naarai ebilakinete ŋes ibotei. 

26   Eebo, ŋul luenyamete ikenyamat, kes ca emudiarete ŋes, elelei ajoreke: ibiroros luipu edanyio. 

27   Ido ikabakan ŋul luarei, ibwaikinete itauonokec ameŋeranut, esabanakinete enyamete nepepe: konye mam ekeriakaros; naarai ejaun esaŋe kapak naeseunitai. 

28  Ŋes konyet eboŋoria akwapuke kiboro luipu; konye esurokini eketau aitutuket nakalaunan: iswamai nuekoto, kobonori do akwapuke. 

29  “Eboŋori do kapak naeseunitai, elomari ari naka eŋalakimak; konye mam ejaun kapak kaŋin kwape sek ajaar nasodit. 

30   Naarai epote ameerin nuka Kitim asurokin ŋes; ŋes konyet iburakinia, eboŋori, enyunyurikini aitutuket nakalaunan, iswamai nuekoto; eboŋori do ibwaikini etau ŋul luejalete aitutuket nakalaunan. 

31   Ebwoete irioŋeta kowaike, itisilianete aibois nakalaunan, ŋes ere loegogoŋ, elemarete asubanit natir, esipokinete etal loisimejeikini. 

32   Itapaari ŋesi kaijodijod ŋul lueswamaete nueroko asurokin aitutuket: konye do icasito ituŋa luejenete Ekecedeke, iswamaete nukatitiŋ. 

33   Lukacoa da lukotoma otuŋa ituutoorete luipu: konye ibirokinos okileŋ, ka akim, ka aijoreorio, ka aŋatario, apaarasia nuipu. 

34  Kosodi naibirorotor, iŋarakinio kaiŋarakin naedit: konye imorikikinos luipu mamakec kakiro nukaijodijod. 

35  Ibiroros da ice kakesi lukacoa, aililiaun kes, aitesegaar, aitalaun kes aitodol apak nakawasia: naarai eroko ejai apak naeseunitai. 

36   “Iswamai ekabaka kwape ekotor; iturokin, itopoloor bon aitelekar ecedeke kere, inera da nukaumokin aluikin Edeke loka idekesio: ekerianari da aitodol naitodolikinio anyunyura; naarai nuepeleikinitai iswamao. 

37   Mam da epodokini idekesio luka lukapapaake, karaida loimielas aŋor, karaida apod edeke kere: naarai etopoloor aitelekar kere. 

38  Konye kaiboisike itubusikini edeke loka ireria luegogoŋ: itubusikini edeke lomam kolo ajenete lukapapaake kesabu, ka epuesa, ka amor nuka akais nuipu, ka iboro luketiai loepol. 

39  Ikwaikini da ireria luegogoŋ aitelekarit kiŋarakinite edeke lomoit; ŋul da luecamunete ŋes iyatakini aibuses: einakini kes airum luipu, ekori akwap kanuka etiai. 

40  “Kapak da nakosaŋe eremori ŋes ekabaka loka ari naka eŋalakimak: ebuni ekabaka loka ari naka agolitomei asurokin ŋes kwape etapipirio, kagalin, ka ikebwanenok, ka ameerin nuipu; elomari ŋesi akwapin, elelei, etubori. 

41  Elomari da akwap nakaibuses, ibirokini luipu: konye itajario nu kakanike, Edom, ka Moab, ka lukapolok luka idwe luka Amon. 

42  Eriori da akekan akwapin: akwap da nako Misiri mam ekui. 

43  Konye edumuni apedor kama ejaas aiŋadisio nuka esabu ka nuka epuesa, ka iboro da kere luka akais nuipu luko Misiri: etupakinete ŋes Ilibian ka Itiopian. 

44  Konye isiyaloŋoŋoete ŋes iyemuto luepote kokide, kari da naka agolitomei: elomari kanyunyura naededeŋ amudiar, ka aidany da cut luipu. 

45   Ido iraikini iweman lukotogoke lokapolou kidiŋ kaŋolol ka eroŋat lokaibuses lokalaunan; konye edolokini osaŋeke, komam yeniŋarakini ŋes.

