1   Kitijioto Ipilisitian Isirael: kokerata ituŋa luka Isirael kakonyen nuka Ipilisitian, koarakinai moru Giliboa. 

2  Kodapata noi Ipilisitian Saul ka odweke; koarata Ipilisitian Yonatan, ka Abinadab ka Maliki-sua, odwe luka Saul. 

3  Kipikoroi Saul kojie, kodolokis ŋes ikagumak imalia; kobur noi kanuka ikagumak imalia. 

4   Kosodi Saul atemar loadakit lujiisike atiar, “Kout ekonikileŋ, kicumia eoŋ; kinyeis lumam ekepep lu abunore aicum eoŋ, aitisil eoŋ,” Konye koŋer loadakit lujiisike; naarai akuriana noi. Kanuka ŋun kolem Saul ekekileŋ, kicumakinor. 

5  Keanyu loadakit lujiisike ebe atwana Saul, kicumakin ŋesi da kekekileŋ, kotwana. 

6  Kwaŋin kotwana Saul, ka odweke iuni; kotwakata lukotogoke kere nepepe. 

7  Keanyutu ituŋa luka Isirael kere lukejaas aditot ebe ekerete kesi, atwana da Saul ka odweke, kojalata ireriakec, kokerata; kopotu Ipilisitian kiboikinos toma. 

8  Kosodi kanen tupuruc, kepotu Ipilisitian aiŋat luaaritai, kodumut Saul ka odweke etwakikinito moru Giliboa. 

9  Kolacasi ikegoen, koyaŋaasi akouke, ka lujiisike, kijukasi akwap naka Ipilisitian naerimorit, ayaŋaar akiro mama ejaas aputosiakec, ka ituŋa da. 

10   Kibwaikis lujiisike togo loka idekesiokec, koenikis akekou togo loka Dagon. 

11  Kepuput luka Yabes-Gilead kere nuapotu Ipilisitian kiswamakis Saul kere. 

12  Konyout ituŋa kere luetitiŋ, kolemut akuan naka Saul ka awat nuka odweke, koyaut kes Yabes, konukakis akojokec kwap kepeduru koYabes, kikanyata eteŋei apaarasia akanykaarei. 

13   Kwaŋin kotwana Saul kanuka adiakarike naabu kodiak ka ma ejai EKAKAIT, kanuka akirot naka EJAKAIT, namam abu koric; bobo da naarai abu ŋesi kiner kadio nakejai ajokit, aiŋitun. 

14   Kwabo mam abu kiŋit EJAKAIT: kanuka ŋun abu koar ŋes, kibelok ajakanut mama ejai Daudi okoku loka Yese.

