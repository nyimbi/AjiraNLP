1  Kobala Daudi kotauke ebe, “Atwanikini moikace eoŋ akan naka Saul: emamei ibore yenejok kamaka dimarai eoŋ alosit akwap naka Ipilisitian; kapaluni do Saul eoŋ, mam bobo kamoi eoŋ oikorun kere luka Isirael: kwaŋin akui do eoŋ kakanike.” 

2   Konyou Daudi, kotubor, ŋes ka ituŋa akwat akanykape luajaas kaŋes, mama ejai Akis okoku loka Maok, ekabaka loka Gat. 

3  Kiboienenei Daudi koGat nepepe ka Akis, ŋes ka iketuŋa, ŋolituŋanan kekekal, Daudi da kakeŋor aarei, Akinoam Ayesereelit, ka Abigail Akaramelit, aberu kolo naka Nabal. 

4  Kolimokinai Saul ebe aker Daudi Gat: mam bobo abu komo ŋes. 

5  Kotema Daudi Akis atiar, “Arai adumunit asianut kakonyenekon, kainakis kes eoŋ aibois kore ediopet korony, tetere eboikin ŋina: naarai kanukinyo iboioto ekonibulesit kajo kore loka ekabaka?” 

6   Kosodi Akis ainakin ŋes Sikilag kapaaran kaŋin: ŋes do araunor Sikilag loka ikabakan luka Yuda aitodol lolo. 

7  Emwaasi apaarasia nuabu Daudi kiboio kakwap naka Ipilisitian ekaru ediopet ka ilapio iwoŋon. 

8   Kolosenenete Daudi ka iketuŋa kosuronokis Igesurin, ka Igirisin, ka Imalekain: naarai atekerin ŋun eboienenete apeŋo kakwap kiton Sur, kiton akwap nako Misiri. 

9  Kodany Daudi ituŋa, mam abu kitajar etuŋanan arai aberu, koŋata amerekekin ka imoŋin, asigiria ka akaalai, ka igoen; koboŋo, kobu neejai Akis. 

10   Kotema Akis atiar, “Ai bo lolo ipotu kosurokis?” Kotema Daudi atiar, “Eŋalakimak naka Yuda,” ka “Eŋalakimak naka Iyerameelin,” ka “Eŋalakimak naka Ikenin.” 

11  Mam Daudi abu kitajar etuŋanan karaida aberu, ayaŋaun kes Gat, kobala ebe, “Kinyeis einer ebe, ‘Eswama Daudi kwanata.’ ” Ido eswamaenenei ŋesi kwaŋin apak kere naeboienonoo kakwap naka Ipilisitian. 

12  Kiyu Akis Daudi, kobala ebe, “Ainaki iketuŋa Isirael aila ŋes cut; kanuka ŋun eraun ekakejaanakinan ikar kere.”

