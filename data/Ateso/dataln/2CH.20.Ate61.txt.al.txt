1  Kosodi kanen, akaulo kaŋun, kopotu idwe luka Moab, ka idwe luka Amon, ka ice koMonain kakes asurokin Yekosapat. 

2   Kosodi kopotu ice lualimokinete Yekosapat ebe, “Ebunit ekodet loepol asurokin jo anyoun kokekwa koSuria; ido koany, ejaas Kasason-tamar (ŋes ŋol Engedi).” 

3   Kokuriana Yekosapat, kodunyak amoot EJAKAIT; kolimo ailuŋ anatar Yuda kere. 

4   Kotukonokin Yuda kere, amoot aiŋarakinio kaneejai EJAKAIT: kopotu koreria kere luka Yuda amoot EJAKAIT. 

5  Kobwo Yekosapat katukot naka Yuda ka Yerusalem, togo loka EJAKAIT kiŋaren kalaro nakitetet; 

6   kotema atiar, “Wu EJAKAIT, Edeke loka lukapapaakosi, mere ijo Edeke toma akuj? Mere ijo ekayaiton ajakanuto kere nuka atekerin? Kakonikan ejai agogoŋ ka apedor, ŋes emamear loepedori aitikokin jo. 

7   Mam kereka jo, wu Ekosideke, irenearit lueboiete kakwap kana kakonyen nuka ikonituŋa Isirael, koinak aur naka Aburaam opaperokon ikar kere? 

8  Apotu kiboikinos kanen, kodukokis jo kanen aibois nakalaunan kanuka ekonikiror, kobalas ebe, 

9   ‘Arai kiidoik sio aronis, ekileŋ, etube, arai atular, arai ebeli, kibwoi koiŋaren ketogo kalo, kakonyenekon, (naarai ejai ekonikiror togo lo,) kimonyia isio jo kocanikosi, iirari itajari da.’ 

10   Aso do koany, idwe luka Amon ka Moab ka lukomoru Seir, lumam jo icamunit Isirael alomar akwapukec nakeponiata kesi kakwap nako Misiri, konye apotu kesi kinaca, mam apotu komudiasi kes; 

11   koany, kwape kitaciata kesi sio aponare aireŋear sio kairumetekon, naibu ijo koinak sio airum. 

12   Wu Ekosideke, mam kereka jo itubokini kes? Naarai emamei sio agogoŋ asurokin ekodet lo loepolloabu asurokin sio; mam kijeni da nukiswamai; konye esesenete akosikonye jo.” 

13  Kobwo Yuda kere kakonyen nuka EJAKAIT, nepepe kaludidikikec, ka aŋorokec, ka idwekec. 

14   Kosodi kodoik emoyo loka EJAKAIT Yakasiel okoku loka Sekaria, okoku loka Benaia, okoku loka Yeiel, okoku loka Matania, Elebit, lokodwe luka Asap, kokidiŋ katukot. 

15   Kotema ŋesi atiar, “Kiirasi yesi, Yuda kere, ka yes luiboiete koYerusalem, ka jo Yekosapat ekabaka: inera EJAKAIT kwanata mama ijaas ebe, ‘Sirikikuriakaros, karaida aiyaloŋoŋ kanuka ekodet kala loepol; naarai ejie mam erai lokus, konye loka Edeke. 

16  Koloto yesi moi asurokin kes: koany, epote kadokaret naka Sis; idumakinete kes osaŋe loka aditot, koiŋaren kamodiŋ naka Yeruel. 

17   Mam yes ipudasi ejie kojie lo; kiderakinos, kobwaata kopalarito, koanyut aitajar naka EJAKAIT naejai kayes, wu Yuda ka Yerusalem’: sirikikuriakaros karaida aiyaloŋoŋ; koloto moi asurokin kes; naarai ejai EJAKAIT kayes.” 

18   Kokukum Yekosapat kitulur akekou kwap: kibiror Yuda kere ka luiboiete koYerusalem kakonyen nuka EJAKAIT, komaata EJAKAIT. 

19  Kobwaata Ilebin, lukodwe luka Ikokatin, ka lukodwe luka Ikorakin, kituritos EJAKAIT, Edeke loka Isirael, keporoto loepol noi. 

20   Konyoutu tupuruc sek, kolomasi amodiŋ naka Tekoa; napelomarete kobwo Yekosapat kotema atiar, “Kiirarai, jo Yuda, ka yes luiboiete koYerusalem; kiyuutu EJAKAIT Ekusideke, kwaŋin kiticasio; kiyuutu inabinoke, kwaŋin kisirereŋio.” 

21   Kedau ŋesi ainerun kaituŋa, koseu lueyeikinete EJAKAIT, luituritos ajokis naka alaunit, nakelosioto kiŋarenikinito ajore, kobalasi ebe, “Kimalata EJAKAIT; Naarai ejaenena akeitim ikar kere.” 

22   Kegeutu kesi ayoore ka aiturit, kibwaik EJAKAIT ikaperunok asurokin idwe luka Amon, ka Moab ka moru Seir, luaponito asurokin Yuda; kodanyai. 

23  Naarai konyoikis idwe luka Amon ka Moab aluikin luiboiete moru Seir, aiar ka amudiar kes cut: kedautu kesi aiar luiboiete koSeir, kigaŋanakinos ŋulutuŋa aiar yeni ee. 

24   Kedol Yuda aiteis naka amodiŋ, kosesenete ekodet; ido koany, keraas lukatwak luebirokina kwap, kemameete da luakuito. 

25  Kebu Yekosapat ka iketuŋa aiŋat kes, kodumut ibaren luipu noi, ka iboro, ka inapen, ka iboro luka akais nuipu, luapotu kolacut kanukec, adepar luapedorete ayaŋaar: kodaut apaarasia auni eŋasete, naarai epu noi. 

26  Kapaaran nakiwoŋonet kotukonokinos aditot naka Beraka; naarai kanen kituritos EJAKAIT: Ŋes kemaikiniata ekiror loka aibois ŋin Aditot naka Beraka, kiton lolo. 

27   Kosodete aboŋor, ŋolituŋanan loka Yuda ka Yerusalem, kiŋarenikinite Yekosapat kes, aboŋor Yerusalem kaiyalama; naarai abu EJAKAIT kisiyalamik kes kama kalukasurupokec. 

28  Kopotu Yerusalem ejaas kisabulin ka adeudeun ka arupepen mama ejai etogo loka EJAKAIT. 

29   Kojau etasuro loka Edeke atekerin kere nuka akwapin, kepuput kesi ebe asurok EJAKAIT lukasurupo luka Isirael. 

30   Kiyamakin do ayaetait naka Yekosapat; naarai kisiyeŋ Ekedeke ŋes kowaitin kere. 

31   Kirum Yekosapat Yuda: kerai loka ikar akaisauni ka lukany egeuni airum; kirumak ikar akaisaarei ka lukany koYerusalem; ekiror loka totoke kerai Asuba akoku naka Siliki. 

32  Kolosenenei korot loka Asa papake, mam abu kopaa, kiswamaenenei nuejok kakonyen nuka EJAKAIT. 

33   Konye mam aponi kolemarai aiboisio nuiceleleete; kwabo eriŋa ber ituŋa ibwaikina itauonokec mama ejai Edeke loka lukapapaakec. 

34   Aswamisio ace kere nuka Yekosapat, nusodit ka nukawasia, koany, iwadikatai kakiro nuka Yeku okoku loka Kenani, nuikopakinitai oitabo loka ikabakan luka Isirael. 

35  Akaulo kaŋun kimorikikinos Yekosapat ekabaka loka Yuda ka Akasia ekabaka loka Isirael; abu ŋol kiswama nueroko noi. 

36   Kimorikikinos kaŋes aiswamaun ameerin nuelosenenete Tarusis; apotu kiswamaut ameerin koEsion-geber. 

37   Kosodi Elieser okoku loka Dodabaku loka Maresa adwarakin Yekosapat ebe, “Naarai ibu kimorikikinos ka Akasia, emudiari EJAKAIT akoniswamisio.” Aponi kobilibilai ameerin, tape mam apedorete alosit Tarusis.

