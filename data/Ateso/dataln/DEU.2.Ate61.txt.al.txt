1   “Kasodete aibelokin kaloto modiŋ korot loebei Aŋolol Nakareŋan, kwape kabalar EJAKAIT eoŋ: kerimosi emoru Seir apaarasia nuipu. 

2  Katema EJAKAIT eoŋ atiar, 

3  ‘Irimosi eroŋat lo apaarasia nuipu: kibelokinos ari naka agolitomei. 

4   Kicorak ijo ituŋa ebe, Itorete oikor loka ikusiinacan idwe luka Esau, luiboiete koSeir; kikuriakaros kesi yes: aso ca kocoito noi: 

5   Sirikiŋolopata kakes; naarai mam kainakini yes akecekwap, mam karaida nepeicakakini etau loka akeju bon, naarai ainak Esau moru Seir airum. 

6  Igwelete inyamat lunyaman kapesan kamakec; igwelete da akipi numatan kapesan kamakec. 

7  Naarai kisirereŋit EJAKAIT Ekonideke jo kaswam kere naka akanikon; abu ŋesi kojenu alositekon kamodiŋ kana nakos: ajaenena EJAKAIT Ekonideke kajo ikar lu akaisaoŋon; amamei ibore yenibu kipuda.’ 

8   Kwaŋin katuboros kaneejaas iinacanawok idwe luka Esau, luiboiete koSeir, anyoun korot loka Araba, anyoun koElat, ka Esion-geber. “Kebelokinos ketoro orot loka amodiŋ naka Moab. 

9   Katema EJAKAIT eoŋ atiar, ‘Sirikitunyunyurik Moab, karaida aitoŋolop kes kojie: naarai mam kainakini yes airum akekwap; naarai ainak idwe luka Lot airum Ar.’ 

10   (Apotu Iemim kiboioto kanen sek, ituŋa luapolok, kipu, koojak bala Inakaim: 

11  Amaikinitai ŋul Irepaim, kwape Inakaim; konye enyarito Imoabin kes Iemim. 

12   Eboioto Ikorin da koSeir sek, konye kirumata idwe luka Esau aiboisikec; komudiasi kes kakonyenekec, kiboikinos aiboisikec; kwape eswamakinia Isirael akwap naka airumeteke, naainakini EJAKAIT kes.) 

13  ‘Aso konyoutu do, kodokata aguurut Sered.’ Kipou kadokata aguurut Sered. 

14   Apaarasia nukinyounio oni koKades-barunea, aitodol nakidokia aguurut Sered, emwaasi ikar akaisauni ka lukanykauni; aitodol naadaunor atur kere naka ituŋa lukajiok koidukurun, kwape eyapoikinitor EJAKAIT kes. 

15   Bobo da aluikinit akan naka EJAKAIT kes, amudiar kes koidukurun, aitodol naadaunotor. 

16  “Kosodi kanen ketwaka ituŋa kere lukajiok, kodaunos da kotuŋa. 

17  Katema EJAKAIT eoŋ atiar, 

18  ‘Itori ijo lolo Ar, oikor loka Moab: 

19   Naikunyakinia neejaas idwe luka Amon, sirikitunyunyurik kes, karaida aitoŋolop: naarai mam kainakini jo airum akwap naka idwe luka Amon: naarai ainak idwe luka Lot airum ŋes.’ 

20  (Ŋin da emaikinitai akwap naka Irepaim: eboioto Irepaim kanen sek; konye enyarito Imorain kes Isamsumim; 

21  Ituŋa luapolok, kipu, koojak bala Inakaim; konye abu EJAKAIT komudia kes kakonyenekec: kirumata kesi, kiboikinos aiboisikec: 

22   Kwape abu ŋesi kiswamakinia idwe luka Esau, luiboiete koSeir, naamudiaria Ikorin kakonyenekec; kirumata kesi, kiboikinos aiboisikec kiton lolo: 

23   Iabim da lueboiete koreria kiton Gasa, apotu Ikaputorim lualomunete koKaputor komudiasi kes, kiboikinos aiboisikec.) 

24   ‘Konyoutu, koloto, kitoroto aditot naka Arunon; koany, ainak Sikon Emorait, ekabaka loka Kesibon ka akwapuke akanikon: kogeutu airum ŋes, koŋolopata kitijioto ŋes. 

25   Ageun lolo ebwaikini etasurokon ka ailiilikon otuŋa luejaas kwap kakuj kere, luepupunete akirokon, kosodete amaran ka ariebakin kanukon.’ 

26   “Abu kejuka ikiyakia anyoun kamodiŋ naka Kedemot mama ejai Sikon ekabaka loka Kesibon kakiro nuka ainapakin, ebe, 

27   ‘Kisiikinai ketor akwapukon: aderi erot lokapolon, mam apaari akan nakoteten karaida nakokediany. 

28   Kitwegeli ijo eoŋ inyamat lunyaman kapesan; ka akipi da numatan kapesan: kisiikinai ketor aitor kakeje; 

29   Kwape apotu idwe luka Esau luiboiete koSeir ka Imoabin luiboiete koAr keswamakiniata; aitodol naadokia Yorodan alomar akwap nakiinakinit EJAKAIT Ekosideke sio.’ 

30   Konye mam Sikon ekabaka loka Kesibon abu kisiik oni aitor akwapuke: naarai abu EJAKAIT Ekonideke kitogogoŋ ekemoyo, kitininik eketau, tetere ijaikini ŋes akanikon, kwape ejaar lolo. 

31  Katema EJAKAIT eoŋ atiar, ‘Koany, ageu aijaikin jo Sikon ka akekwap: kogeu airum, tetere irumi akekwap.’ 

32  Kosodi Sikon alomun asurokin oni, ŋes ka iketuŋa kere, ejie koYakas. 

33   Kijaik EJAKAIT Ewokodeke ŋes mamawok; kadanyata ŋes ka odweke, ka ituŋake kere. 

34   Kerumata ireriake kere kapak kaŋin, kamudiasi cut ŋolire loeboioto ituŋa kotoma, ka aŋor ka ludidik; mam kipou kedeutu idio kakesi: 

35  Dimarai kipou kaŋatutu ibaren, ka luŋatan lukiŋatuni koreria lukipou kerumata. 

36   Anyoun koAroer, loejai ariri naka aditot naka Arunon, kore da loejai aditot, kiton Gilead, amamei ere lokiwojakinit oni: abu EJAKAIT Ewokodeke kijaik kere mamawok: 

37   Dimarai akwap naka idwe luka Amon ŋes mam yes ikunyakinete; ariri kere naka ecor Yabok, ka ireria luka akwap nakiukon, ka neabu EJAKAIT Ewokodeke kitikok oni.

