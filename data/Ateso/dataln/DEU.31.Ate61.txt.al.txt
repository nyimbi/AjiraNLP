1  Kolot Musa kolimok Isirael kere akiro ŋun. 

2   Kotema kes atiar, “Arai eoŋ loka ikar akwatat ka akaisaarei lolo: mam bobo apedori alomar karaida alomun: katema da EJAKAIT eoŋ atiar, ‘Sirikidoka Yorodan lo.’ 

3   Kiŋarenikini EJAKAIT Ekonideke jo adokar; emudiari ŋesi atekerin nu kakonyenekon, irumi ijo kes: Yosua da, kiŋarenikini ŋesi yes adokar, kwape atemaria EJAKAIT. 

4   Iswamakini EJAKAIT kes kwape abu kiswamakinia Sikon ka Og, ikabakan luka Imorain, ka akwapukec; luabu ŋesi komudia. 

5   Kijaikini EJAKAIT yes kes, iswamakinete kes kwape ejaatar aicorakineta kere nukecorak yes. 

6   Kicat, kotitiŋior, sirikikurianar, karaida aiyaloŋoŋ kanukec: naarai EJAKAIT Ekonideke, ŋes elosi kajo, mam kitukurwori jo, karaida aijal.” 

7   Abu Musa konyarau Yosua, kotema ŋes kakonyen nuka Isirael kere atiar, “Kicat, kotitiŋior: naarai ilomari ijo kituŋa lu akwap naiyapoikinit EJAKAIT ainakin lukapapaakec; isurumi ijo kes akwap. 

8   EJAKAIT da, ŋes lokiŋarenikinit jo; ejaenena kajo, mam kitukurwori jo, karaida aijal: sirikikurianar karaida aiyaloŋoŋ.” 

9   Kiwadik Musa ikisila ŋul, kijaik isasedotin odwe luka Lebi, luadakenenete asaduku naka aitutuket naka EJAKAIT, kijaik da imakio luka Isirael. 

10   Kicorak Musa kes ebe, “Kosaŋe loka ŋulukar ikanykaarei, kapak naeseikinitai naka ekaru loka aosikin kopucit loka iswamin. 

11   Naitodiaror Isirael kere kakonyen nuka EJAKAIT Ekonideke kaibois naeseuni ŋesi, isiomakini ijo Isirael kere ikisila lu akikec. 

12   Kotukonok ituŋa, ikiliok ka aŋor ka ludidik, ka imoit yenejai orekon, tetere epupunete, isisiaunete da, ayoŋit EJAKAIT Ekusideke, airic aiswamaenen akiro kere nuka ikisila kalu; 

13   Tetere ikecedwe da lumam ejenunito epupunete, isisiaunete da ayoŋit EJAKAIT Ekusideke, apaarasia kere nuijariata kakwap naidokarete Yorodan airum.” 

14   Kotema EJAKAIT Musa atiar, “Koany, adolut apaarasiakon nukibusakinitor atwanare: konyarau Yosua, kobwaata kowema loka airiamunun, tetere ecorakini ŋes.” Koloto Musa ka Yosua, kobwaata kowema loka airiamunun. 

15   Kotakan EJAKAIT kotoma Owema kopir loka edou: kobwo epir loka edou kokek loka Ewema. 

16   Kotema EJAKAIT Musa atiar, “Koany, ijotoori ijo ka lukapapaakon; enyounete ituŋa lu, alosit eporo neejaas idekesio lumo luka akwap naelosete kesi ajaun mamakec, kajalete eoŋ, ebilete da aitutuketeka naetutuk kakes. 

17   Kosodi akanyunyura ainepun asurokin kes kapaaran kaŋin, ajali eoŋ kes, ebwai da ekareet kamakec, emudiario kes, ebunokinete kes nueroko nuipu ka ican da luipu; etemarete do kapaaran kaŋin ebe, ‘Mere kibunokis oni aronisio nu kanu naarai emamei Edekewok kamawok?’ 

18  Abeit ebwai ekareet kapaaran kaŋin kanuka aronisio kere nuiswamaete, naarai atupasi idekesio ice. 

19  Aso do kiwadikata ekosio lo, kisisianak ijo idwe luka Isirael: kibwaik aitukekec, tetere eraun ekosio lo ekajenanika kama ejaas idwe luka Isirael. 

20   Naarai naetolomaria eoŋ kes akwap naabu keyapoik lukapapaakec, naeleleete akile ka esik: kosodete ainyam kimonikinos, kotumata; kosodete kesi atupar idekesio ice aijaanakin kes, kamwaŋata eoŋ, kobilata da akaitutuket. 

21   Kosodi kanen, naebunokiniata kes aronisio nuipu ka ican luipu, itejenuni ekosio lo kes kwape ekajenan; naarai mam imurwokini aituke nuka aurikec: naarai ajeni aitetemonorikec nakotau naejai kwape kwana, eroko eoŋ kitolomara kes akwap naeyapoikinit.” 

22  Kwaŋin kiwadik Musa ekosio lo apaaran ŋipeŋin, kisisianak idwe luka Isirael. 

23   Kicorak ŋesi Yosua okoku loka Nun ebe, “Kicat, kotitiŋior: naarai itolomari ijo idwe luka Isirael akwap naabu keyapoik kes: ajaenena eoŋ kajo.” 

24  Kosodi kanen keŋetaki Musa aiwadik akiro nuka ikisila kalu oitabo, aitodol neadaunotor. 

25  Kicorak Musa Ilebin, luadakenenete asaduku naka aitutuket naka EJAKAIT ebe, 

26   “Koyaŋaasi eitabo lo loka ikisila, kibwaikis osiep loka asaduku naka aitutuket naka EJAKAIT Ekusideke, tetere ejaun nen araun ekajenanikus. 

27   Naarai ajeni epalikon ka aninik naka emurisiŋikon: koany, aroko eoŋ ajari kayes lolo ipalionokis EJAKAIT; ido konyet katwana eoŋ iyatanakinete biai? 

28   Kotukokisi imakio kere luka atekerinikus, ka ijakakus, tetere alimokini akiro nu akikec, kanyarau da akuj ka akwap araun akajenakakec. 

29   Naarai ajeni ebe katwana eoŋ imunaunos yesi cut, ipaarete ainyein erot lokecorak yes; kidoikini yes aronis kapaarasia nuepote; naarai iswamaete nueroko kakonyen nuka EJAKAIT aitunyunyurikin ŋes kaswamisio nuka akaninikus.” 

30  Kolimok Musa ekodet kere loka Isirael akiro kere nuka ekosio kalo aitodol naaŋetakinotor.

