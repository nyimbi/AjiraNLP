1   Kotukonokis Ipilisitian ajorekec ejie, kotukokinos Soko, naka Yuda, kidukuroto kidiŋ Soko ka Aseka, toma Epes-damim. 

2  Kotukokinos Saul ka ituŋa luka Isirael, kidukuroto apuuton naka Ela, kiderakinos ejie ka Ipilisitian. 

3  Kobwaata Ipilisitian komoru epuai, kobwaata luka Isirael da komoru kepuai: kojai aditot kidiŋikec. 

4   Kolom ekadedeŋan koswamin luka Ipilisitian, ekekiror Goliat, loka Gas, aojauke ikubitin ikanykape ka atutubet naka ekubit. 

5  Konapite aboko naka aisinit kakouke, konapite da ekooti loka aisinit; alaŋir naka ekooti isekelin ilukumin ikany luka aisinit. 

6  Konapite da kakeje aisinit, ka eliru loka aisinit kopur. 

7   Koputos amorok naka akwarake bala akitoi naesonyere; ka akwarake da alopet alaŋir kitemi isekelin akwat akanykape luka asuat: kiŋarenenokini ŋol lokitiŋenenei ekebuku. 

8   Kobwo kiworo mama ejai ajore naka Isirael, kobala ebe, “Kanukinyo ilomuniata aiderakin? Mere eoŋ Epilisitiat, yes da ibulesin luka Saul? Koseutu ekes kanukus, kikokoroun neajai. 

9   Arai kepedo ejie keoŋ, kaar, aso kiluor isio ikusibulesin; konye keteleka eoŋ ŋes, kaar, aso iluoros yesi ibulesinikosi, kijaanakinete sio.” 

10   Kiner Epilisitiat ebe, “Emua lolo ajore naka Isirael; ae ekes, kajioto.” 

11  Kiira Saul ka luka Isirael kere akiro ŋun nuka Epilisitiat, kiyaloŋoŋoto, kokuriakaros noi. 

12   Kerai Daudi okoku loka Epurasit ŋol loka Bet-lekem-Yuda, lokerai ekekiror Yese; kejaas odweke ikanykauni: komojoŋite da etuŋanan ŋol kapaarasia nuka Saul, kokokosanite kotuŋa. 

13   Ketuparito odwe luka Yese lukapolok iuni Saul ojie: ikiroria da luka odweke luuni lukelositos ojie kes luta, ekiyai ŋes Eliab, loketupi da ŋes Abinadab, ka lokiwuniet ŋes Sama. 

14  Daudi ŋes eŋoorit: ketuparito lukapolok iuni Saul. 

15  Ido koboŋonori Daudi kama ejai Saul acok amerekekin nuka papake Bet-lekem. 

16  Kikunyununei Epilisitiat tupuruc ka eboŋ, kitodianar apaarasia akaisaoŋon. 

17  Kolimok Yese okokuke Daudi ebe, “Koina bo ikoniinacan epa loka imomwa luikawooritai, ka imugatin lu itomon, kisunya ayaŋaar oidukurun mama ejaas ikoniinacan: 

18   Koina ekapolon loka elukumitikec ikamoŋon itomon lucokito luka akile, koany kwape ejaatar ikoniinacan, kijau aititiŋetekec.” 

19  Ido Saul, ka kes, ka ituŋa kere luka Isirael, kojaas aditot naka Ela, ejiosi ka Ipilisitian. 

20  Konyou Daudi tupuruc sek, kinyeinia ekejokon amerekekin, kitiŋ iboro, kolot kwape kicorakinia Yese; kodol aibois naka agalin, napedakun ajore ejie, kokutas ikodeta ejie. 

21  Kiderakinos Isirael ka Ipilisitian, kotereikinos ajore ka ajore. 

22  Kinyek Daudi ikeboro kakan naka ekedaran iboro, kodiŋirir mama ejai ajore, kolot kiyoga ikeinacan. 

23   Napiyalaete kakes, koany, kodakun etikadedeŋan je, Epilisitiat loka Gas, ekekiror Goliat, konyou kokokoron luka Ipilisitian, kinera kwape kejaatar akiro kwa: kiira Daudi. 

24  Kosodete ituŋa kere luka Isirael, keanyut ekesa je, kokerata kokuriakaros noi. 

25   Kobalas ituŋa luka Isirael ebe, “Ianyut etuŋanan ŋol loadoku? Abeit adorit Isirael ŋes adokunia: aso arai kear ituŋanan ŋes, itabari ekabaka kabar naepol, einakini da akokuke, ido ituluori ekek loka papake loka aijamam kotoma Isirael.” 

26   Kosodi kinera Daudi kituŋa luedunyatar ebwoete atiar, “Ikonakinio ai ituŋanan yeneari Epilisitiat lo, kolema amorosit kotoma Isirael? Naarai ŋes iŋai Epilisitiat lo lomam ekepitai, adorit ajore naka Edeke lokajaran?” 

27  Koboŋokis ituŋa kobalas ebe, “Ikonakinio nen ituŋanan yeneari ŋes.” 

28   Kiira Eliab onaceke lokapolon kwape enerar kituŋa; kinep anyunyura naka Eliab aluikin Daudi, kobala ebe, “Kanukinyo ibunio ijo da? Ido iŋai inyeinia amerekekin kwa adis kais? Ajeni akoniwoŋonut, ka epali lokotaukon, naarai ibunit aanyun ejie.” 

29   Kobala Daudi ebe, “Ekonak bo eoŋ ai kwana? Mam akirot?” 

30  Kinyek ŋes kibelokin mama ejai ece, kinera akiro kwape kakwa; koboŋokis bobo ŋes ituŋa kwape keboŋonokinioto nusodit. 

31  Kiirar akiro nukinera Daudi, kitejenunai Saul; konyaraarai ŋes. 

32   Kotema Daudi Saul atiar, “Kinyek etau loka ituŋanan ajuruŋuŋ kanukeŋ; elosi ekonibulesit ejie kEpilisitiat ŋol.” 

33   Kotema Saul Daudi atiar, “Mam ipedori airiamakin kEpilisitiat ŋol ejie kaŋes; naarai irai ijo isapat, konye ŋol ekajiot ameun keitelepaneke.” 

34  Kotema Daudi Saul atiar, “Ecokienenei ekonibulesit amerekekin nuka papake; nakebunenenoo eŋatuny, arai edubu, koyaŋa imerekek yenikosipan. 

35  Kalomanari, katupari, kenomi kademuni kaitukuke; keebwokokin, ketiŋi kopenekike, kenom, kaari. 

36  Abu ekonibulesit kinom eŋatuny ka edubu kere: ikonakini nen Epilisitiat ŋol lomam ekepep bala ediopet kakesi, naarai edorit ajore naka Edeke lokajaran.” 

37   Kotema Daudi atiar, “EJAKAIT loabu ketajar kabelekeka nuka eŋatuny, ka abelekeka nuka edubu, ketajari da kakan naka Epilisitiat kaŋol.” Kotema Saul Daudi atiar, “Kolot, ejauni Edeke kajo.” 

38  Kitanap Saul Daudi inapeneke, kidokok aboko naka aisinit akouke, kitanap ekooti loka aisinit. 

39  Koenik Daudi ekekileŋ anapitoke; kitetemo alosit; naarai mam anaikinit, Kotema Daudi Saul atiar, “Mam apedori alosit kalu; naarai mam lem anaikinit.” Kolaca Daudi kes. 

40  Kitiŋ ekebela kakanike, koseu alica akany nuerurut kosamai, kibwaik oriagike lokicokis lokejaatar, toma ocoeke; kojai da akeporocet akanike; kikunyak Epilisitiat. 

41  Kobunok Epilisitiat koapik Daudi; kiŋarenikinit etuŋanan loetiŋenenei ekebuku. 

42   Keŋoleŋol Epilisitiat, koany Daudi, komen; naarai kerai isapat, ikareŋan, ido itemel. 

43   Kotema Epilisitiat Daudi atiar, “Arai kereka eoŋ ekiŋok, ibuni neajai kibelai?” Kilam Epilisitiat Daudi kama ejaas idekesioke. 

44   Kotema Epilisitiat Daudi atiar, “Bia neajai, kakorak akonikuan akweny nuka apak, ka itiaŋ luka ais.” 

45   Kotema Daudi Epilisitiat atiar, “Ibuni ijo neajai kekileŋ, ka eliru, ka akwara; konye eoŋ abunit mama ijai kokiror loka EJAKAIT loka ajoresio, Edeke loka ajoresio nuka Isirael nuidorit. 

46   Kikorakini lolo EJAKAIT akanika; kenomi jo, ajepari da akonikou; ido akorakini lolo akweny nuka apak, ka itiaŋ luka amagoro, atesin nuka ajore naka Ipilisitian; kojenut akwapin kere ebe ejai Edeke toma Isirael: 

47   Kojen teni atukot na kere ebe mam EJAKAIT itajari kekileŋ ka akwara; naarai ejie erai loka EJAKAIT, ŋes da kikorakini yes akanikosi.” 

48  Kosodi kanen, kenyou Epilisitiat, kobu kikunyak airiamakin kaDaudi, kisunya Daudi, kodiŋirir neejai ajore airiamakin kEpilisitiat. 

49  Kirupa Daudi akan oriagike, kolem alicait, kiiliil, koporocik, kocam Epilisitiat oreeteke; koloma alicait oreeteke, kibiror ebuburia. 

50   Kipiko Daudi kwaŋin Epilisitiat kaporocet ka alicait, kocam Epilisitiat, koar; konye komamei ekileŋ kakan naka Daudi. 

51   Kosodi konemesiar Daudi, kicak Epilisitiat, kitiŋ ekekileŋ, kout kakuraruke, koar, kojep akekou. Keanyut Ipilisitian ebe atwana ekadedeŋanikec, kokerata. 

52   Konyout ituŋa luka Isirael ka luka Yuda, ibwoŋas, korukoriata Ipilisitian aitodol neidolio Gat, korutei luka Ekuron. Kibironokinos Ipilisitian lukimusuŋitai orot loebei Saarim, kiton Gat, ka Ekuron. 

53  Koboŋut idwe luka Isirael karukitor Ipilisitian, koŋatata iidukurunukec. 

54  Kolem Daudi akou naka Epilisitiat koyau Yerusalem; konye kiŋadak lujiisike owemake. 

55   Keanyu Saul Daudi elosi asurokin Epilisitiat, kotema Abiner ekapolon loka ajore atiar, “Abiner, okoku lokaŋai esapat ŋol?” Kobala Abiner ebe, “Kwape ejaria ekonitau, wu ekabaka, mam ajeni.” 

56  Kotema ekabaka atiar, “Kiŋit iŋai bo papa loka esapat kaŋol.” 

57  Napeboŋuni Daudi kajar Epilisitiat, koyaŋa Abiner ŋes, koyaŋa mama ejai Saul kitiŋite akou naka Epilisitiat. 

58   Kotema Saul ŋes atiar, “Iŋai bo papakon, ijo esapat?” Koboŋok Daudi atiar, “Arai eoŋ okoku loka ebulesitikon Yese Ebetelekemit.”

