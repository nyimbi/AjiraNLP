1   Ejai ŋinibore ekaruke, ŋinikirot da naejai kwap kakuj ejai apakike. 

2   Apak naka aurio, apak da naka atwanare; Apak naka aira, apak da naka airut ŋul lukiraio; 

3   Apak naka aiar, apak da naka aitaŋaleun; Apak naka aiket, apak da naka aiduk: 

4   Apak naka aimony akiyo, apak da naka akiena; Apak naka aibworo, apak da naka ekosio; 

5  Apak naka acakanar amor, apak da naka atukonokin amor; Apak naka aitun, apak da naka ainyein aitun; 

6  Apak naka amoot, apak da naka aitoolior; Apak naka aidar, apak da naka acakar; 

7   Apak naka aicil, apak da naka aidony; Apak naka aililiŋ, apak da naka einer; 

8   Apak naka aminanar, apak da naka alaikin; Apak naka aitiji, apak da naka ainapakin. 

9   Anyoin ameda naedumuni etuŋanan loiswamai kaŋun kere nuetaaritor? 

10   Abu kaany aitaaritoi kere naabu Edeke kijaik odwe luka ituŋa aitaaritor. 

11   Abu ŋesi kosub ŋinibore aibecokino kapakike: ido kibwaik akwapisinei otauonokec, konye kopone lomam epedoriata ituŋa aiŋic aswam naeswamai Edeke anyoun kageunet aitodol awasia. 

12  Ajeni ebe emamei ibore yenitelekarit ajokis kama ejaas ituŋa, alemar ailel ka aswam ajokis apaarasia kere nueiariata. 

13   Ido ŋolituŋanan ainyam ka aimat ka adumun ajokis kaitaaritoike kere, ŋes ainakinet naka Edeke. 

14   Ajeni eoŋ ebe ŋinibore kere yeniswamai Edeke ejaenena ikar kere: emamei ibore kere yenepedori aiyatakinio, karaida ainonoorio: ido eswama Edeke ŋun, tetere eyoŋete ituŋa ŋes. 

15   Nuejaas kwana kejaas apeŋo; ŋun da nuekotosi ajakut apotu kojaas sek: emoot Edeke bobo nukolo ketuboros. 

16   Bobo da kaany kokwap kakoloŋ, aibois naka etube kojau aronis nen; aibois da naka adolit, kojau aronis nen. 

17   Abu katema kotauka ebe, Etubokini Edeke ikadolitok ka ikaronok; naarai itemokinit apak naka ŋinikirot ka ŋiniswam. 

18  Abu katema kotauka ebe, Akiro nuka odwe luka ituŋa igimori Edeke kes tetere eanyunete ebe esubito bala Itiaŋ. 

19   Naarai nuedoikinete odwe luka ituŋa edoikinete otiaŋ da; edoikini kes adiopekirot: kwape etwania ediopet etwani ece kwaŋin; eebo, kere ejaas keiyeŋane ediopet; mam ituŋanan itelekarit itiaŋ; naarai kere eraas aamameak. 

20   Elosete kere aibois adiopet; elomunete kere kapua, eboŋorete bobo kere apua. 

21  Iŋai bo ejeni emoyo loka ituŋanan arai elosi kuju, emoyo da loka itiaŋ arai elosi kwap toma alup? 

22   Ŋes kaanyunia ebe emamei ibore yenitelekarit ajokis kilema ituŋanan alelakinit aswamuke; naarai ŋin ŋes akekorakinet: naarai iŋai epedori ainyakun ŋes aanyun nuetupanakinete ŋes?

