1
Kotema EJAKAIT Musa atiar, “Kikeu amor aarei nueputos kwape kanusodit: ewadikakini eoŋ amor akiro nuajaas toma amor nusodit, nuibu kobwaŋ. 2Kitemokin moi kodoku tupuruc moru Sinai, kitodun mama ajai kaidi naka emoru. 3Ido sirikedoku ituŋanan nepepe kajo, siriketakanu da idiotuŋanan komoru kere; karaida isipanin luka amerekekin ka aituk kinyeis adak kiŋaren kemoru kaŋol.” 4Kikeu ŋesi amor aarei nuaputos kwape kanusodit; konyou Musa tupuruc sek, kodoka moru Sinai, kwape ecorakinitor EJAKAIT, koyaŋa kakanike amor aarei. 5Kijesun EJAKAIT kodou, kobwo kanen nepepe kaŋes, kolimo ekiror loka EJAKAIT.
6
Kitor EJAKAIT kakonyeneke, kolimo ebe, “EJAKAIT, EJAKAIT, Edeke loileleba aitim loesiana, loiyapi anyunyurikin, loepol aitim ka abeit: 7
Loiŋadat aitim mama ejaas ilukumin, loisioniei numam adolit ka aibucareta ka aronis; lomam itojokit luegwaunito akiro; loidopei numam adolit nuka lukapapa kodwekec, kodwe da luka idwekec, kiton atur nakiwuniet ka nakiwoŋonet.” 8Kisunya Musa, kitulur akou kwap, koma. 9
Kobala ebe, “Arai kwana adumunit asianut kakonyenekon, wu EJAKAIT, keŋaiŋait, kolosenenei EJAKAIT kokidiŋikosi; naarai eraas ituŋa lueninik imurisiŋa; kitimoi sio numam adolitekosi ka aronisikosi, koyaŋaarai araun airumetekon.” 10
Kotema atiar, “Koany, etutuki: kakonyen nuka ituŋakon kere eswamai nukaumokin, numam lem iswamatai kakwap kere, karaida kateker adio: eanyunete ituŋa kere luijai ijo mamakec aswam naka EJAKAIT, naarai esogim akirot nakeswamakini.
11
“Koric ijo nukecorak lolo: koany, ereŋeari koinarenikon Emorait, ka Ekanaanit, ka Ekitit, ka Eperisit, ka Ekibit, ka Eyebusit da. 12
Kocoite, kinyek aitutuk kaluiboiete kakwap nailosete, kinyek araun atacit kamakus: 13
Konye ibilete itemwanakec, imunyumunyete da ipirinokec, ijepejepete Aseraikec: 14
Naarai mam imaete ecedeke kere: naarai EJAKAIT, loerai ekekiror Ekolo, erai Edeke lokekolo: 15
Kinyek aitutuk kaluiboiete kakwap, kolosete eporo mama ejaas idekesiokec, koinakinete idekesiokec asuban, kinyek idiopet anyarar jo, inyami da asubanitike; 16
Kinyek amanyakin odwekon adwekec, adwekec alosit eporo mama ejaas idekesiokec, einakinete odwekon alosit adoteu mama ejaas idekesiokec.
17
“Sirikiswamau idekesio lucaluna.
18
“Kidarenenei epucit loka imugatin lumam itubuunitoi. Inyamenenei imugatin lumam itubuunitoi apaarasia akanykaarei, kwape kecorakinia jo, kapak naeseunitai kolap Abib; naarai olap Abib ŋes ilomunia kakwap nako Misiri. 19
Yenepukori aliliget kere erai yenikaŋ; ka ibarenekon kere lueraas ikiliok, ikiyaik luka imoŋin ka imerekekin. 20
Ka ikiyaik luka asigirian ilakuni kimerekek: arai mam ilakuni ŋes, ibili ekemurisiŋ, Ilakuni ikiyaik kere luka odwekon. Komamei da idio yenetakanuni kakonyeneka komamei ibore.
21
“Iswamaenenei apaarasia akanykape, konye kapaaran nakikanyetekaarei iyeŋuni: Iyeŋuni kapak naka akor ka apak naka aisak da. 22
Iricenenei da epucit loka asabaton, ŋes loka araito nuegeete nuka akima, ka epucit loka atukonokin odula kosaŋe loka ekaru. 23Etakanunete ikiliokokon kere irwan auni ŋolikaru kakonyen nuka EJAKAIT Edeke, Edeke loka Isirael. 24
Naarai ereŋeari atekerin kakonyenekon, etalalai da iikorunokon: mam idiotuŋanan ipudakin akwapukon, nailosio atakanun kakonyen nuka EJAKAIT Ekonideke irwan auni ŋolikaru. 25
Mam iinakini aokot nuka asubanitika kimugatin luitubuunitoi; karaida aideun asubanit naka epucit loka aleleŋio aitodol tupuruc. 26
Iyauni nugeet nuka araito nuegeete kalupokon togo loka EJAKAIT Ekonideke. Mam ipoi ikalol kakile nuka totoke.” 27
Kotema EJAKAIT Musa atiar, “Kiwadik ijo akiro ŋun: naarai kwape ejaatar akiro ŋun etutuk kajo ka Isirael.” 28
Kojai ŋesi ŋina ka EJAKAIT apaarasia akaisaoŋon paaran ka kuare da; mam anyami atap karaida aimat akipi. Kiwadik ŋesi amor akiro nuka aitutuket, aicorakineta atomon.
29
“Kosodi kanen, nakijesunor Musa komoru Sinai, itiŋit Musa amor aarei nuka aitejenunet, nakijesunor ŋesi komoru, mam Musa ajeni ebe emilia amuny naka ereeteke kanuka einerike kaŋes. 30Keanyut Aaron ka idwe luka Isirael kere Musa, koany, emilia amuny naka ereeteke; kokuriakaros aikunyakin ŋes. 31Kiworo Musa kes; koboŋut Aaron ka ijaka kere luka ekodet neajai ŋesi; kiner Musa kakes. 32
Kokau kikunyut idwe luka Isirael kere; kicorak kes ŋun kere nuabu EJAKAIT kinera kaŋes komoru Sinai. 33
Kedau Musa einer kakes, kiswapa ekereet. 34Konye nakelomanaria Musa akonyen nuka EJAKAIT einer kaŋes, kolacanari aiswapet, aitodol nakelomununia; kolom, kolimok idwe luka Isirael kere nukicorakinio; 35Koanyut idwe luka Isirael ereet loka Musa, ebe emilia amuny naka ereet loka Musa: kiswapa Musa bobo ereeteke, aitodol naalomaria einer kaŋes.”