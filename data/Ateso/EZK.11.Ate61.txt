1
Bobo da kadaku Emoyo, kayau orute lokokide loka etogo loka Ejakait, loaseseni kide, Ido koany, okirigi loka erute ajaas ituŋa akaisaarei kalukany; kaany kokidiŋikec Yaasania okoku loka Asur, ka Pelatia okoku loka Benaia, ikapolok luka ituŋa. 2Katema eoŋ atiar, “Okoku loka etuŋanan, lu kes ituŋa luepwakete numam adolit, lueinakinete ainerun naerono kore kalo. 3
Luebalas ebe, ‘Eroko apak edolo aiduk itogoi: ere lo ŋes amot, oni da kirai akiriŋ.’ 4Aso kodwarak kes, kodwar, ijo okoku loka etuŋanan.”
5
Kadoik emoyo loka EJAKAIT, katema eoŋ atiar, “Kiner ebe, Inera EJAKAIT kwanata ebe: Ibu kiner kwanata ijo ekek loka Isirael; naarai ajeni akiro nuelomarete otauonokus. 6Itupuata iaranakus kore kalo, ilelebata da irotinike iaran. 7
Aso do inera EJAKAIT EDEKE kwanata ebe: Iaranakus luiperionokinito kidiŋike, kes akiriŋ, ere lo da amot: konye kilemario yes anyoun kotomakeŋ. 8
Iyoŋito ekileŋ; konye ebala Ejakait EDEKE ebe, Kainunete ekileŋ. 9
Kalemari yes kokidiŋike, kejaikini yes akanin nuka imo, etodolikini da itubesia kamakus. 10
Kibirori ekileŋ; katubokini yes koikor loka Isirael; ijenunete da ebe arai eoŋ EJAKAIT. 11
Mam ere lo eraun akusimot, ido mam iraunete akiriŋ kotomake; katubokini yes koikor loka Isirael; 12
Ijenunete da ebe arai eoŋ EJAKAIT: naarai mam ipotu kolosenenoto kokisilaka, ido mam itodolito ikatubesia, konye iswamata kwape ejaatar itubesia luka atekerin nukirimorito.”
13
Kosodi kanen, napadwari, kotwana Pelatia okoku loka Benaia. Kasodi kebiror ebuburia, keworo keporoto loepol kabala ebe, “Wu okwe, Ejakait EDEKE! Itanaŋi teni ijo cut aatoŋot naka Isirael?”
14Kobu akirot naka EJAKAIT mama ajai ebe: 15“Okoku loka etuŋanan, iinacanakon, eeba, iinacanakon, ituŋa luka atekerikon, ka ekek kere loka Isirael, kes ŋul luapotu luiboiete koYerusalem kolimokis ebe, ‘Kikunyasi kaneejai EJAKAIT; kiinakinitai sio akwap na araun airumet.’ 16
Aso do kiner ebe, ‘Inera kwanata Ejakait EDEKE ebe: Karaida kalema kes kama elwana kotoma atekerin, karaida keweliwel kes kotoma akwapin, konye araun aibois nakalaunan kamakec nediokasilon kotoma akwapin nuadoloto.’ 17
Aso do kiner ebe, ‘Inera kwanata Ejakait EDEKE ebe: Kedepidepi yes katekerin, katukokini yes kakwapin nuisiarakina, kainakin akwap naka Isirael.’ 18
Naeponiata kaŋina, elemarete kanen iboro kere luasacit ka Italesia kere. 19
Ainakini kes etau ediopet, ebwaikini emoyo lokitetet kotomakec; alemuni etau lokamoru kawatekec, ainakini da etau loka akiriŋ: 20
tetere elosenenete kokisilaka, koricenenete itubesiaka aiswamaenen: eraunos ikatuŋa, eoŋ da araun Ekecedeke. 21
Ebala Ejakait EDEKE ebe, Konye ŋul luelosenenete ikecetauon atupit itauon luka iborokec luasacit, ka italesiakec, etebei akeceswamisio akwesikec kikulepek.”
22
Kosodete kitonyout ikerubin abebenokakec, kojaas akokoron kosiepionokec; kojai da aibuses naka Edeke loka Isirael kokujukec. 23
Kodoka aibuses naka EJAKAIT anyoun kokidiŋ ore, kobwo koroŋat loejai ari nakokide naka ere. 24
Kadaku Emoyo eoŋ, kayau Kaludea kaitapoet naka Emoyo loka Edeke, mama ejaas ŋul lukijoreoritono. Kosodi konyou aitapoet kamakaŋ. 25
Kasodi kalimok ŋul lukijoreoritono akiro kere nuabu EJAKAIT ketodik.