1Naenyakunia ikatuŋa kaijoreorio,
Naakotor aitaŋaleun Isirael,
Ŋes etakanunia numam adolit nuka Epuraim,
Ka aronis da naka Samaria;
Naarai emodete:
Elomuni ekokolan kotoma,
Eŋasi ekodet loka ikaŋatak kokiŋa.
2
Mam eomoomoete kotauonokec ebe eituni eoŋ aronisikec kere;
Kwana do irigaunete kes akeceswamisio,
Ejaas kakonyeneka.
3
Isiyalamikinete ekabaka karonisikec,
Ka ikapolok da kaisabakec.
4Eraas kere idotea:
Eraas bala ekiala loinoki ekepoon;
Inyeini do aiyatakin akim,
Ageun kainyoŋ akiria aitodol naebuunioto.
5Kapaaran naka ekabakawok kodekakinos ikapolok kadwaris naka ajon;
Korio akekan nepepe kikesekelok.
6Naarai etemokis ikecetauon kwape ekiala, eperunete;
Ejotoi anyunyurakec akuare kia;
Tupuruc enoki kwape akim naesarani.
7
Emwaka kes kere kwape ekiala,
Idoporete ikatubokokec;
Ebiroros ikabakanakec kere:
Emameun kotomakec yenikewonet eoŋ.
8
Enyalakin Epuraim toma atekerin;
Epuraim ŋes emugati lomam ibelokinitai.
9Anyamata imo akegogoŋ, komam ejeni;
Eebo, abwaŋut akoruo kamake, komam ŋes ejeni.
10Itejenuni aiturokin naka Isirael kakonyeneke:
Kwabo mam apotu koboŋut mama ejai EJAKAIT Ekecedeke,
Karaida amoot ŋes kanuka ŋun kere.
11Esubit Epuraim bala ajele naebaŋaana,
Naemamei aijen:
Iwoneete Misiri, elosete Asuria.
12
Naelosioto, alokikini kes ekaboi;
Alatakini kes kwap kwape akweny nuka apak:
13Alecori kes, kwape epupunio ekodetekec.
Itukwi kesi! Naarai apaasi kamakaŋ;
Komudiarai, naarai ebucasi kamakaŋ!
Karaida akoto alakun kes,
Konye apotu kasabanakis.
14
Mam apotu kamonyakis eoŋ ketaukec,
Konye ibwololoete kaperitokec:
Egeras kanuka akima ka ebino,
Kepaliikis ŋol.
15Karaida abu eoŋ ketuutoorite, ketogogonite da akecekanin,
Konye itetemonorete ameŋeranut aluikin eoŋ.
16
Eboŋunete, konye mere mama ejai ŋol loejai kuju;
Esubito bala akabwa nakaimod:
Ibiroros ikapolokokec kekileŋ,
Kanuka adedeŋ naka aŋajepekec:
Ŋin ŋes aisekeliokec kakwap nako Misiri