1Kosodi kobu akirot naka EJAKAIT mama ajai, kobala ebe, 2
“Kolot, kiworo kaki nuka Yerusalem kiner atiar, Ebala EJAKAIT kwanata ebe,
Eitunit asianut naka eiditeukon, Aminakon naka ateran;
Kwape kiitupitotor eoŋ kotoma amodiŋ,
Toma akwap namam eyeikinio ikinyom.
3
Kerai Isirael lokalaunan mama ejai EJAKAIT,
Araito nugeet nuka aidwenyike:
Kere luanyamenenete kes itelekarito akiro; Ebala EJAKAIT ebe,
Ebunokini kes aronis.”
4Kopuputu yesi akirot naka EJAKAIT, ijo ekek loka Yakob, ka ajena kere nuka ekek loka Isirael. 5
Ebala EJAKAIT kwanata ebe,
“Anyoika numam adolit nuapotu lukapapaakus kodumut kotamakan,
Tape ebwataros neelwana kamakaŋ,
Kotupito aamameak, koraunos lukaamameak?
6Mam apotu kobalas ebe, ‘Ali bo EJAKAIT
Lokitolomuni oni kakwap nako Misiri;
Lokiŋarenikini oni kotoma ais,
Akwap naka amodiŋo ka apanya,
Akwap naka akure ka etoribe loka atwanare,
Akwap neamamei yenitori, namam iboikin ituŋanan?’
7Ketolom yes akwap napusuk,
Anyamenen araitoke, ka ajokisike:
Konye nailomuniata itisiloto akwapuka,
Kitaraut airumeteka naketal.
8
Mam isasedotin apotu kobalas ebe, ‘Ali bo EJAKAIT?’
Ŋul luitiŋitos ikisila mam apotu kajenut eoŋ:
Kodiakasi da ikayaitok kamakaŋ,
Kodwarete inabin kolimitos Baal,
Kotupitos da akiro numam ameda.
9
“Kanuka ŋun ebala EJAKAIT ebe,
Ŋes kipurio kayes,
Ido apurokini idwe luka ikusidwe.
10Naarai kotuboros yesi kapujana nuka Kitim, koanyut;
Kijukasi Kedar, kokukuranaros aomoom;
Koanyut arai ajai lem akirot naikoni nen.
11
Ejai tope ateker naelocoki idekesioke,
Lumam eraas idekesio?
Konye elocokis ikatuŋa aibusesukec
Kanuka yenimam ameda.
12Ebala EJAKAIT ebe, Koumok ŋun, ijo akui,
Kokurianar noi noi, kosilior lio.
13
Naarai eswamata ikatuŋa nukaronok aarei;
Kajalata eoŋ ekicoi loka akipi nukajarak.
14“Erai kereka Isirael ebulesit?
Erai kereka ŋesi ebulesit loeurikinio ore?
Kanukinyo araunor imejat?
15Agatakis ŋes iŋarunyo ludidik, ikunas noi;
Amunaasi akwapuke;
Ecwei ireriake, emamei yeniboie kotoma.
16Abelata idwe luka Nop ka Tapanes esiadukukon.
17Mam kereka jo isudunyikinit ŋun,
Naarai ibu kojal EJAKAIT Ekonideke,
Nakiŋarenikinitor korot?
18
Kwana da ikwaikini ai korot loelosi Misiri,
Aimat akipi nuka Sikor?
Ido da ikwaikini ai korot loelosi Asuria;
Aimat akipi nuka Ecor?
19
Ebala EJAKAIT, EJAKAIT loka ajoresio ebe,
Aronisikon ŋes kilecori,
Aboŋonorikon kau ŋes kiretakini jo:
Aso do kojen koany da ebe erai akirot naerono ido naedwar,
Ijo aijal EJAKAIT Ekonideke,
Emamei da ayoŋit eoŋ tomakon.
20“Naarai koloŋo abilibil ajookotokon, aŋedeŋed aenetakon;
Kosodi atemar atiar, ‘Mam kejaanakini,’
Ibu kirapanakin kaŋoliukot loemukurur,
Ido kwap kaŋolikitoi loepesit, kwape naadote.
21
Kwabo abu kolo kera jo emusabibu lokajokan,
Ekinyomit loetenit cut:
Kikwaikini ai iraun kamaka ekiot loemunauna
Loka emusabibu lokais?
22
Naarai ebala EJAKAIT Edeke ebe,
Karaida iloŋi kesoda,
Itwasamai asabunyun nuipu,
Konye emasikinito numam adolitekon kakonyeneka.
23
Ikwaikini ai jo inera ebe, ‘Mam eoŋ emunauna,
Mam atupenenei Ibaalin?’
Koany ekonirot kaditot, kojen nuiswamat:
Isubit bala akaala naiiriai korotinike;
24Atuko naenaikinit amodiŋ,
Naesupi ekwam kotoma oimielike;
Toma apakike iŋai bo epedori aisibelokin ŋes?
Ŋul kere luemootos ŋes mam itapasitos;
Edumunete ŋes kolapake.
25Kimik akonikeje kinyeis ajaut komameete amuk,
Kinyek elogorotokon da aonore akure:
Konye ibu kiner ebe, ‘Emamei amun:
Mam; naarai abu kamin imo, atupakini kes.’
26“Kwape irumiata ileic ekokolan naedumunere,
Kwape kwaŋin irumiata ileic ekek loka Isirael;
Kes, ikecekabakan, ka ikapolokokec,
Ka isasedotinikec, ka inabinokec da;
27
Luelimokinete apunure ebe, ‘Irai ijo papaka’;
Amoru da ebe, ‘Ijo kiwuriei eoŋ’:
Naarai ebelokis ipuranakec mamakaŋ,
Kwabo mere akonyenekec:
Konye kapak naka icanikec ebalas ebe, ‘Konyou, kitajarai!’
28
Konye alu bo idekesio lukisubuni?
Konyoutu bo kesi,
Arai epedorete aitajar jo kapak naka icanikon:
Naarai kwape imwatatar ireriakon,
Imwaasi kwaŋin ikonidekesio, ijo Yuda.
29Ebala EJAKAIT ebe,
Kanukinyo kirurumakinitotor eoŋ?
Ipotu kere kodiakasi kamakaŋ.
30
Adany ikusidwe taai;
Mam edumunito alecorio:
Ajwenya ekusikileŋ ikusinabin,
Kwape eŋatuny loemudiari.
31Ijo atur, koanyutu yesi akirot naka EJAKAIT.
Abu kereka karau ais kama ejai Isirael?
Karau akwap naka amuton naijesi ŋaŋ?
Kanukinyo ineratar ikatuŋa ebe, ‘Kijakakai;
Mam bobo kibuni mamakon’?
32
Epedori kereka apese aimurwokin lukisiroke,
Arai ateran inapeneke?
Konye ikatuŋa kemurwokis eoŋ
Apaarasia numam imarunos.
33“Itemonokini ca ma ijo ekonirot amoot ipailon!
Tape isisianakin aŋor nueroko ikonirotin.
34
Ido edumuna kenapenekon aokot nuka aijar naka lukican luemameete akirot:
Mam idumunito epakapakaete,
Konye kaŋun kere
35
Ibu kiner ebe, ‘Emamei eoŋ akirot;
Abeit ebelokin akenyunyura kamakaŋ.’
Koany, katubokini jo akiro,
Naarai inera ebe, ‘Mam eoŋ adiakit.’
36
Kanukinyo irimio ijo noi kwaŋin ailocoloc ekonirot?
Misiri da kisurumi jo ileic,
Kwape kisurumia Asuria jo ileic.
37
Inyouni kamakeŋ da ibwokit akaninikon kakou:
Naarai aŋer EJAKAIT luimunokina,
Mam ikerianari kamakec.”