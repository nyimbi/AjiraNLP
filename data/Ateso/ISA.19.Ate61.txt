1
Abwokon naka Misiri.
Koany, ibwanenit EJAKAIT edou loetirono,
Kodoluni Misiri;
Emaranete aputosia nuka Misiri kakonyeneke,
Eburuni etau loka Misiri kokidiŋike.
2
Esidiki eoŋ Imisirian asurokin Imisirian:
Ejiikinos da ŋinituŋanan konaceke,
Ejiikinos da ŋinituŋanan kekeidunyet;
Ejiikini ere kere,
Ajakanut da kajakanut.
3Ikokoorio emoyo loka Misiri kokidiŋike,
Etapaluni eoŋ ainerunikec:
Emoete neejaas aputosia, ido mama ejaas imurwok,
Ka ŋul luejaas ajokina, ka ikacudak da.
4Ebala EJAKAIT, EJAKAIT loka ajoresio ebe,
Ejaikini eoŋ Imisirian akan naka ejakait loibworit,
Koyaite kes ekabaka loededeŋ.
5
Eonikinete akip kaŋolol,
Idiumumaar ecor eoni de.
6
Ewurunete icorin tulutul;
Idianaros icileta luka Misiri eokete da;
Erinyorete isegei ka aladoi.
7Eonikini erony loidunyas ka Nile,
Ariri naka Nile,
Eokete da kere lueyeiyo kariri naka Nile,
Ireŋearitai, emamuunete cut.
8Ekuudianete da ikekamak,
Ibworos rwaru gul kere luecakanakinete igolun Nile,
Ekalanyakaros ŋul luepesete iboyan kakipi.
9Ido bobo da irumete ileic ŋul luitwasamaete abirai nuikisitai,
Ka ŋul da luewojiete egoe loekwaŋ.
10Ebilibilunos ipirinoke,
Ekadakinete ŋul kere luiswamaete eropit.
11Abagaakata cut ikapolok luka Soan;
Ainerun naka ikenerunak lukacoa luka Parao araun bala naka
itiag:
Ikwaikinete ai itemarete Parao atiar,
“Arai eoŋ okoku loka lokacoa,
Okoku loka ikabakan lukarioga”?
12
Alu bo teni ikonituŋa lukacoa?
Kolimokis cani kesi jo kwana;
Kojenutu kesi nuelosikinit EJAKAIT loka ajoresio koMisiri.
13
Aluoros ikapolok luka Soan ibaŋiok,
Emoditai ikapolok luka Nop;
Apotu ŋul lueraas amoru nuka agoria nuka atekerinike
Kitapaasi Misiri.
14Enyalaki EJAKAIT emoyo loka aijerukanut tomake:
Esigetaasi Misiri kaŋiniswam kere,
Kwape igetakinor lokameran alekanake.
15Emameuni da Misiri adioswam kere naepedori akou, arai ekori,
Atenut naka amusogot, karaida aladot aswam.
16
Kapaaran kaya esubi Misiri kwape kaŋor: emarani ekurianari kanuka aiiaŋijaŋ naka akan naka EJAKAIT loka ajoresio, naijagijagakini ŋes. 17Eluor akwap naka Yuda naketasuro koMisiri, ekurianari ŋinituŋanan yenepupuni nukeg, kanuka alosikinit naka EJAKAIT loka ajoresio, naelosikinit ŋesi asurokin.
18Kapaaran kaya ejaunos ireria ikany kakwap nako Misiri luineras aŋajep naka Kanaan, luiyapoikinete EJAKAIT loka ajoresio; komaikinai ediopet ebe Ere loka amudiario.
19
Kapaaran kaya ejaun etem loka EJAKAIT kidig kakwap nako Misiri, ido epiri loka EJAKAIT koikoruke. 20
Eraun ŋesi aanyunet, ido ekajenan mama ejai EJAKAIT loka ajoresio kakwap nako Misiri: naarai emonyakinete EJAKAIT kanuka ikamwagak, iyakikini ŋesi eketajaran, ekegalikinon, eyuuni kes. 21
Ejenunio EJAKAIT koMisiri, ejenunete Imisirian EJAKAIT kapaaran kaya; eebo, emaete ŋes kainakin asuban ka ainakineta, iyapoikinete da EJAKAIT aiyaposit, ido itodolete. 22Inomi EJAKAIT Misiri, kinomite ka aitaŋaleun da; ebogunete mama ejai EJAKAIT, iirari ŋesi ainainakec, itaŋaleuni kes.
23
Kapaaran kaya ejaun erot lokapolon anyoun koMisiri kiton Asuria, elomari Eyasuriat Misiri, Emisiriat da elomari Asuria; emaete Imisirian nepepe ka Iyasurian.
24Kapaaran kaya iuniikini Isirael Misiri ka Asuria, eraunete arereg kokidig kakwap: 25
naarai abu EJAKAIT kisirereg kes, kobala ebe, “Isireregitoi Misiri ikatuŋa, ka Asuria aswam naka akakanin, ka Isirael da airumeteka.”