1
Kitiŋata Nadab ka Abiku, odwe luka Aaron, ŋinituŋanan akeisupurunet, kibwaikis akim toma, kibwaikis da lukisupurununo, kijaikis akim naegela kakonyen nuka EJAKAIT, namam ŋes ecorakinit ke. 2
Kolom akim kakonyen nuka EJAKAIT, kicweik kes, kotwakikis akonyen nuka EJAKAIT. 3
Kosodi Musa atemar Aaron atiar, “Na ŋes ŋin naabala EJAKAIT ebe, ‘Ketalaununoo eoŋ kotoma kaŋul kalukekunyakinete eoŋ, ketopoloonorio kakonyen nuka ituŋa kere.’ ” Kililiŋ Aaron.
4
Konyarau Musa Misael ka Elisapan, odwe luka Usiel papa lodidi loka Aaron, kotema kes atiar, “Kikunyutu, kodakasi iinacanakus kaneejai aibois nakalaunan, koyaŋaasi kiŋa kiidukurun.” 5Kosodete kesi aikunyun, kodakasi kes kokootinikec, koyaŋaasi kiŋa kiidukurun; kwape abalar Musa. 6
Kotema Musa Aaron, ka Eleasar, ka Itamar, odweke atiar, “Sirikilakasi itima luka akwesikus, karaida aicil ikusinapen; kinyeis atwakare, kinyek ŋesi anyunyurikin ekodet kere: konye iinacanakus, ekek kere loka Isirael, kibworoto aicwe naecweiki EJAKAIT. 7
Mam ilomarete kiŋa kekek loka ewema loka airiamunun, kinyeis atwakare: naarai akinyet nakinyonyoanakina naka EJAKAIT ejai kamakus.” Kiswamata kesi kwape ejaar akirot naka Musa.
8Kotema EJAKAIT Aaron atiar, 9
“Sirikimat ebino karaida nuitemerete, ijo ka odwekon da, nailomanariata owema loka airiamunun, kinyeis atwakare: eraun ekisil ikar kere anatar aturiokus: 10
Tetere itiakete yenikalaunan ka yenika ituŋa kere; itiakete da yenimam elai ka yenelai; 11
Tetere isisianakinete idwe luka Isirael ikisila kere lualimonokinit EJAKAIT kes kama ka Musa.”
12
Kotema Musa Aaron, ka Eleasar, ka Itamar, odweke luasalitos ebe, “Koyaŋaasi ainakinet naka akiria naedeun naka ainakineta nuka EJAKAIT nueinakinere kakim, konyamakis ariri naka etem komamei yenikitubuunet: naarai erai nakalaunan noi: 13Inyamakinete aibois nakalaunan, naarai erai ewaikon, ka ewai loka odwekon, kotoma ainakineta nuka EJAKAIT nueinakinere kakim; naarai kecorakinitai eoŋ kwaŋin. 14
Inyamakinete atorob naijaŋio ka amurwo naedakakinitai aibois naelai; ijo, ka odwekon, ka adwekon nepepe kajo; naarai kiinakin araun ewaikon, ka ewai loka odwekon, kotoma asuban nuka ainakineta nuka ainapakin nuka idwe luka Isirael. 15Eyaunete amurwo naedakakinitai ka atorob naijaŋio nepepe kainakineta nueinakinere kakim nuka asiepai, ajiaŋ ŋes araun ainakinet naiianio kakonyen nuka EJAKAIT: eraun nakon, ka naka odwekon da, araun ewaikon ikar kere; kwape kicorakinia EJAKAIT.”
16
Komo Musa noi ekoroi loka ainakinet naka adiakaret, ido koany, kicwei: konyunyurik ŋesi Eleasar ka Itamar, odwe luka Aaron luasalitos, ebe, 17
“Kanukinyo mam ipotu konyamakiniata ainakinet naka adiakaret aibois nakalaunan, naarai erai nakalaunan noi, abu ŋesi koinak ŋes aibwokia numam adolit nuka ekodet, aitulucio kes kakonyen nuka EJAKAIT? 18
Koany, mam aokotoke ayaŋaunitai toma aibois nakalaunan: tikinyamakis cut aibois nakalaunan, kwape kecorakinia.” 19
Kotema Aaron Musa atiar, “Koany, ainakis lolo ainakinetekec naka adiakaret ka ainakinetekec naicweio kakonyen nuka EJAKAIT; kadoikis eoŋ akiro nuetia nen: arai kanyam lolo ainakinet naka adiakaret, ti kereka ketojoki kakonyen nuka EJAKAIT?” 20Kepupu Musa ŋun, kitojok kakonyeneke.