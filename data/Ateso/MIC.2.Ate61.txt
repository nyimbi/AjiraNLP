1
Itukwi ŋul luinerunete numam edolito,
Luiswamaete aronis kaperitokec!
Kiwala akwap, itetemonorete,
Naarai ejai toma apedor naka akanikec.
2Iŋobeleete alup, koŋasete;
Itogoi da, kodemete;
Emwaŋete etuŋanan ka eketogo,
Ido etuŋanan ka akeirumet.
3
Ŋes inerar EJAKAIT kwanata atiar:
Koany, enerak aronis okek lo,
Namam ilemarete komurisiŋakus,
Karaida alosit iŋonasi;
Naarai na ŋes apak naerono.
4Kapaaran kaŋin kiwaragio,
Ekuudianete akuudian nakican, Ebe, “Kiŋasi cut;
Esiec akorakinet naka ikatuŋa; Kademaa ca!
Akoraki lukepali akosilup.”
5
Ŋes mam ijaunia kayenecakari auno koroet
Katukot naka EJAKAIT.
6“Siridwarete,” kwaŋin edwariata.
“Mam ibus aidwar nuikote nen;
Mam amorosito kidolokinete oni.”
7Ijo ekek loka Yakob,
Ibus kereka einer ŋun?
Eŋoŋar ca ma emoyo loka EJAKAIT?
Nu tope kes akeswamisio?
Mam akakiro iswamakinete ajokis ŋol loelosi itenara?
8Konye idakunos yes asurokin ikatuŋa
kwape lukasurup:
Idemete asuukai konapen luka ŋul kaluitorete inapakina
Kwape ituŋa lumam ekotosi ejie.
9Ireŋeanarete aŋor nuka ikatuŋa kotogoikec luisiyalamikinitos;
Ilemarete akaibuses ikar kere kodwekec ludidik.
10
Konyoutu, koloto:
Naarai mere ne aiyeŋunetekus:
Kanuka amodokok naemudiari,
Ido ka amudiario naasogim.
11Arai esabi etuŋanan loelosi kokwam loka aiŋal,
Ebe, “Kadwarakini jo nuka ajon ka luitemerete”;
Ŋopeŋol eraun ekadwaran loka ituŋa kalu!
12
Mam aswaki atukonokin lukon kere, ijo Yakob:
Mam aswaki atukokin aatoŋot naka Isirael:
Ebwaikin nepepe kwape amerekekin nuka Bosura;
Kwape esipan loejai kidiŋ oronyikec,
Iumaumato noi kanuka aipues naka ituŋa.
13Adoka ekabelan kakonyenekec;
Atikoros, atuboros adolior orute,
Alomut kanen.
Atubor ekabakakec kakonyenekec,
Eŋareniki EJAKAIT kes.