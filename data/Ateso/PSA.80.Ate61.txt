Loka Ekapolokiton lueruos; aruo naka Apecelun. Aitejenikinet naka Asap, Esabuli.
1
Wu ekecokon loka Isirael, kopupok,
Ijo loiŋarenikinit Yosep bala esipan loka amerekekin;
Ijo loiboie kama kikerubin, kocaik.
2Kisidik akonigogoŋ kakonyen nuka Epuraim ka Benyamin ka Manase,
Kobu aitajar sio.
3
Kinyakarai sio bobo, wu Edeke;
Kitacau akonikonyen, sio da kitajario.
4Wu EJAKAIT Edeke loka ajoresio,
Itodoli ai inyunyurikinit ailip naka ikonituŋa?
5Itanyam ijo kes atap naka akiyo,
Itamat kes akiyo nuipu noi.
6Kitarau sio eŋuŋet kama ejaas iidunyetakosi:
Lukasurupokosi ekienanakinos bonik.
7Kinyakarai sio bobo, wu Edeke loka ajoresio;
Kitacau akonikonyen, sio da kitajario.
8
Ibu kitolom emusabibu anyoun kakwap nako Misiri:
Ibu kireŋea atekerin, kiraik ŋes.
9Ibu kirienya akwap kakonyeneke,
Koremo akejeke kwap noi, kiriam akwap kere.
10Abu etolimike korapia iroŋan,
Aketenuna koputos kiresia luka Edeke.
11
Kigananata aketenun kiton aŋolol,
Akelibuneta da kodolo Ocor.
12
Kanukinyo ibilia ijo akebwas,
Tape luitorete orot kere edeŋete?
13Iboiboi eputir akitoike,
Itiaŋ da lukadedeŋak lukais enyamete ŋes.
14
Wu Edeke loka ajoresio, kiŋaiŋait jo, kibelokin bobo:
Koŋolia kwap ijai kuju, kosesen,
Koanyana emusabibu lo.
15
Atorom naabu akonikan nakoteten kiraik,
Ka atenu naibu ijo kitogogoŋ kanukon.
16Icweio kakim, ajepar cut:
Etwakete kisiŋir luka akonyenekon.
17
Kojaun akanikon neejai etuŋanan loka akanikon nakoteten,
Neejai okoku loka etuŋanan loibu ijo kitogogoŋ kanukon.
18Kwaŋin mam sio kiboŋori kama ijai ijo:
Kitajarunai sio, sio da kiwonei ekonikiror.
19
Kinyakarai sio bobo, wu EJAKAIT Edeke loka ajoresio;
Kitacau akonikonyen, sio da kitajario.