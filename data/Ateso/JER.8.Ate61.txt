1Ebala EJAKAIT ebe: “Kapak kaŋin itolomunete akojo nuka ikabakan luka Yuda, ka akojo nuka ikapolokoke, ka akojo nuka isasedotin, ka akojo nuka inabin, ka akojo da nuka luiboiete ko Yerusalem, kailinakec: 2
eloikinete kes kakonyen nuka akoloŋ, ka elap, ka ajore kere naka akuj, nuaminas kesi, nukijaanakinete, nuatupenenete, nuamootos, nuamaete da: mam etukonokinio, karaida aidaio; eraunos kesi kwape aoret kalup. 3
Ebala EJAKAIT loka ajoresio ebe, Eseunio atwanare itia aijar kotoma aatoŋot kere naedeun naka ekek kalo lokaronon, luedeunos kaiboisio kere nukereŋearit kes.
4“Bobo da ilimokini kes ebe, Ebala EJAKAIT kwanata ebe,
Ibiroros kereka ituŋa, komam enyounete bobo?
Eboŋori tope ituŋanan komam eboŋuni?
5
Aso kanukinyo aboŋoriata ituŋa lu luka Yerusalem kau kaicebokinit aboŋonor kau?
Iketakinito aiŋal, aŋeroto aboŋun.
6
Abu kapupok, keira da, konye mam eneras nuibecokino:
Emamei yenitoronikin akeronis kinera ebe, ‘Ekwaik ai?’
Ibelokini ŋinituŋanan aboloboloke,
Kwape ebalasit loitokaar ojie.
7
Eebo ejeni atolut kotoma akuj apakioke nuseuna;
Eŋicete eluke ka iporoidoliat ka ewalu da apak naka aponarekec;
Konye ikatuŋa mam ejenete ekisil loka EJAKAIT.
8
“Ikwaikinete ai ineras ebe, ‘Kirai lukacoa,
Ejai du ekisil loka EJAKAIT kaoni’?
Konye koany, akwara nakaiŋal naka ikewadikak etarau lokaiŋal.
9Erumata lukacoa ileic, eburunito, ikamunitai:
Koany, aŋeroto akirot naka EJAKAIT;
Acoa anyoin ejai mamakec?
10
Kanuka ŋun ainakini aŋorokec mama ejaas ice,
Imanikoriakec mama ejaas ŋul lukirumetc kes:
Naarai ageun ka loedit kakesi kiton lokapolon kakesi,
Eraŋani ŋinituŋanan aimedaun,
Ido ageun konabi kiton osasedoti
Emodi ŋinituŋanan.
11
Etaŋaleut amusuŋut naka akoku naka ikatuŋa kaitapapanit,
Kobalas ebe, ‘Ainapakin, Ainapakin,’
Kereka emamei ainapakin.
12
Eruma kereka kes ileic naadauniata aswam naketal?
Be! Mam cut erumito ileic,
Ido mam apedorete aitirir:
Kanuka ŋun ebiroros nepepe kaŋul luebiroros:
Ebala EJAKAIT ebe,
Kapak naeticania kes, elataros.
13
Ebala EJAKAIT ebe,
Naakotor aideŋ kes:
Emameete imusabibun komusabibu,
Karaida itinin kotini,
Erinyorito da akui;
Ido nuainakinit kes atuboros kamakec.”
14
Kanukinyo kiboio oni kapalarito?
Kotukonokinos, kalomasi oreria luebwaitai,
Keliliŋata kaŋina:
Naarai kisililiŋ EJAKAIT Edekewok oni,
Koinak oni akipi nuka epiu aimat,
Naarai kipou kadiakasi kama ejai EJAKAIT.
15
Kipou kamunos ainapakin, konye mam ajokis naebunit;
Kamunos apak naka aŋaleun, konye koany aburun!
16“Epupunio aiŋoror naka ibalasinike koDan;
Eporoto loka aruo naka ikagogoŋokoke
Einakini akwap kere amaran;
Naarai apotu konyamata akwap ka luejaas tomake kere;
Ere, ka ŋul da luiboiete kotoma.
17Naarai koany, ebala EJAKAIT ebe,
Ejukuni imunwo, asigirikoloŋa kotomakus,
Lumam elemelemeo, kitodotodoete yes.”
18Wu okwe karai kapedor aitalakar bon kenyek aiturur!
Epirisiar etauka kotomaka.
19Koany, eporoto loka aimony naka akoku naka ikatuŋa,
Kakwap naelwana noi:
“Emamei kereka EJAKAIT koSion?
Emamei ekabakake kotomake?”
“Kanukinyo ketunyunyurikiniata kaputosiakec nuegerer,
Ka aamameak da numo?”
20“Atubor aidweny, adaun ejet,
Mam oni kitajaruna.”
21
Kemusun eoŋ kamusuŋut naka akoku naka ikatuŋa:
Eoŋ da ebworo; Kekam aitirir.
22
Emamei kereka emina koGilead?
Emamei emurwon kaŋina?
Aso kanukinyo mam eŋaleunio aijar naka akoku naka ikatuŋa?