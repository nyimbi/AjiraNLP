Loka Ekapolokiton lueruos; aruo naka Apecelun, Esabuli loka Daudi.
1Wu Edeke, kitajarai:
Naarai alomasi akip kiton otauka.
2Kepok erit loidul, nemam ipedoria abwoia:
Adolok atar, nekelikoria akalele.
3Kapas akaimony; aono ekaporoto:
Eriokuut akakonye naedaritor Ekadeke.
4
Ipu ŋul lukalaito atai edeparito itim luka akouka:
Ŋul luekotos aicutar eoŋ,
Lukasurupoka kanuka aiŋal, eraas ikagogoŋok:
Kasodi kenyakak lumam aŋatarit.
5Wu Edeke, ijeni akabaŋaanut;
Mam akadiakanareta imunonitai kamakon.
6Kinyeis ŋul lukidareunito jo aileicikin kanukaŋ,
Wu EJAKAIT Edeke loka ajoresio:
Kinyeis ŋul lukimoete jo aitisilio kanukaŋ,
Wu Edeke loka Isirael.
7Naarai apotu kamoromoroto eoŋ kanukon;
Kodakar akakou.
8
Araun emoit koinacanaka,
Eloŋwait kodwe luka totoka.
9
Naarai kaari ekokote loka ekonitogo;
Kebirokinos amorosito nuka ŋul kalukimoromoroete jo.
10Naamonyia, ido kaleco ekatau keteŋei, ŋun kes kamoromoroere.
11
Naanapia epuko,
Karau egaraca kama ejaas.
12
Kinerasi ŋul lueboiete korutei nukaŋ;
Arai eoŋ ekosio loka ikamerak.
13
Konye kanukaŋ, akailip ejai neijai ijo,
wu EJAKAIT, kapak nakacamunio:
Wu Edeke, kotoma aitimikon naepol,
Koboŋokinoi kotoma abeit naka akoniitajar.
14Koyuunai kotoma orit, kenyek alumor:
Kayuun kama ejaas lukalaito, kataro da.
15Kinyek akalele arapar eoŋ,
Karaida ataro ailikor eoŋ;
Kinyek aipany abunakin eoŋ.
16Koboŋokinoi, wu EJAKAIT;
naarai ejok akonisianut-nakamin:
Kwape ejaar aipues naka aitimesiakon, koŋolearai.
17Sirikitoŋopik ekonibulesit akonikonyen;
Naarai kaburunit; kisunya aboŋokin eoŋ.
18Koduduŋ ekatau, koyuu:
Kolakunai kama kalukasurupoka.
19
Ijeni ijo akamorosit, ikaleic, akaitisilio da:
Ejaas lukasurupoka kere akonyenekon.
20Ecum amorosit ekatau; kagor noi:
Amo luketimete, konye emamei idio da;
Ka luketalakarete, konye mam abu kadum.
21
Apotu kainakis da epiu araun inyamataka;
Nakajakitor akur ketamata yenikadwaran.
22
Korau ekecemesa eic kakonyenekec;
Ido naijamamaata korau akuluma.
23Komudukakata akecekonye, kinyeis aanyun;
Kisitelitel aŋabesikec tiritir.
24Kobukok kes akoninyunyura,
Kodolok kes adedeŋ naka akonikadakin.
25
Kosilior etogokec;
Kinyek da ituŋanan kere ajaut owemanakec.
26
Naarai ereito ŋol loinomo ijo;
Emocatar ican kaŋul kaluimusuŋit ijo.
27
Kiyatanak numam adolit mama ejaas numam adolitekec:
Kinyeis alomar adolitekon.
28
Komwatarai kes koitabo loka aijar,
Kinyeis aiwadikao nepepe kikadolitok.
29Konye ecana eoŋ ido etururue:
Kekeu akoniitajara kuju, wu Edeke.
30Eturi eoŋ ekiror loka Edeke kekosio,
Etopoloori ŋes kaimal.
31Isiyalamikinete ŋul EJAKAIT aitelekarit emoŋ,
Arai emoŋ lotobait loeja amumwar ka imageger.
32Aanyutu luitasonos ŋun, ido eyalamikinos:
Yes luimoenenete Edeke, kojarata ikusitauon.
33Naarai epupununei EJAKAIT luilwaritos,
Mam emwaŋit ienanake.
34Akuj ka akwap kituroto ŋes,
Aŋololin ka iboro kere luirimete kotoma.
35
Naarai eyuuni EJAKAIT Sion,
Eduki da ireria luka Yuda;
Kes da iboienenete kanen, kirumito da.
36Aur da naka ikekejaanakinak irumi ŋes,
Kes da lueminas ekekiror iboienenete kotoma,