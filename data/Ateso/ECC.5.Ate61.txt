1
Kocoite akonikeje nailomanaria togo loka Edeke: naarai ejok aikunyakin akiirar itia ainanakin asuban nuka ibaŋiok: naarai mam ejenete ebe iswamaete aronis. 2
Sirikilebileb kaitukukon, karaida ekonitau aisunyit einer akirot kere kakonyen nuka Edeke; naarai ejai Edeke toma akuj, ijo da toma akwap; aso kikidiokoto akonikiro.
3Naarai ebuni airujasit kaipues naka aswamisio; eporoto loka ebaŋ da ebuni kaipues naka akiro.
4
Naiyapoo ijo aiyaposit mama ejai Edeke sirikitilor aitodol; naarai mam isiyalamikini ibaŋiok: kitodolonokini ŋun nuiyapoi. 5
Ejok timam kiyapo itia aiyapo kosodi akurwokin aitodolikin. 6
Sirikijalak aitukukon aidupor akonikuan; sirikiner kakonyen nuka emalaika ebe kerai aibucaret: kanukinyo tienyunyurikinia Edeke ekoniporoto, amudiar da aswamisio nuka akaninikon?
7
Naarai toma aipues naka airujasia ka aamameak ejaas da akiro nuipu: konye jo koyoŋenenei Edeke.
8
Karaida ianyuni lukican emwaŋitai, ido etube ka abeit da edemario kagogoŋ kotoma obuku, sirikiwumok akirotnin: naarai loitelekarit apolou eseseni lokapolou, ejaas da lukapolou aitelekarit kes. 9Bobo da amio naka akwap erai naka kere: ekabaka da ijaanakinio komanikor.
10Ŋol Ioikila epuesa mam imonikin epuesa; ŋol da loikila luipu mam imonikini eiyas: ŋun da eraas aamameak.
11Arai kiyatakinos iboro, ŋul da luenyamete kes iyatakinos: ameda anyoin edumuni elopet dimarai asesen kes kakekonyen?
12Ejijim ajo nuka lokeswaman, arai enyami luikidioko arai luipu; konye aimonut naka ekabaran mam isiikini ŋes ajo.
13
Ejai aronis naepol naabu kaany kokwap kakoloŋ ŋes nata, abar nainadakinit elopet eyaŋauni aronis: 14etwaniari abar ŋin kanuka arereŋ naerono; arai da keuri ikoku, komamei ibore kakanike. 15
Kwape kelomunia kakoik naka totoke, eboŋori emujalal kwape kelomunia, kwabo mam eyaŋaari ibore kanuka aitaaritoike yenepedori ayaŋaar kakanike. 16
Na da ŋes aronis naepol, kwape kelomunia elosi cut kwape kwaŋin: edumuni ameda anyoin etaaritor kanuka ekwam? 17
Enyamenenei kamuton apaarasiake kere, ido eburuni noi, edekanakin enyunyuranakini da.
18Koany, nuabu kaany ebe ejok ibusak da kes nu, etuŋanan ainyam ka aimat, ka aisiyalamikin aitaaritoike kere, naetaaritor kokwap kakoloŋ, apaarasia kere nuka aijarake nakijaikin Edeke: naarai ŋin ŋes akekorakinet. 19Ido ŋinituŋanan kere yenijaikinit Edeke abar ka iboro, ido ijaikinit apedor ainyam ka alemunun da akekorakinet, ka aisiyalamikin aitaaritoike; ŋin ŋes ainakinet naka Edeke. 20
Naarai mam iituni noi apaarasia nuka aijarake; naarai eboŋokini Edeke toma alakara naka etauke