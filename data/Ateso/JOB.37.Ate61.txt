1“Ido itamarani ŋin ekatau,
Edouni etau kaiboisike.
2Kopuputu airuruma naka ekeporoto,
ka agiro naelomuni kaitukuke.
3Ijukuni kwap kakuj kere,
eimiliake da osaŋeta luka akwapin.
4Kokauke egirokini eporoto;
iretuni keporoto loka apolouke:
ido mam itikokini eimiliake naepupunere ekeporoto.
5Iretuni Edeke kekeporoto kaumokin,
iswamai nuepolok, numam kipedori amisiikin.
6Naarai ebala ŋesi akaka ebe, ‘Kodoo akwap’;
bobo da elimilim loka akiru
kes ilimilimia luka akiruke naepol.
7
Ipiikini aanyunet akan naka ŋinituŋanan,
tetere ejenete ituŋa kere luasubi gesi.
8Kosodete itiaŋ koloto toma aŋopisiakec,
iboikinos toma abuaikec.
9Toma agola naka eŋalakimak ŋes neebunio ekwam:
aaterot da ebuni kagolitomei.
10Eiyeŋane loka Edeke ŋes eyauni akipi nueruruwakito,
eridakina apesiara naka akipi.
11Eebo, ilelebi edou loitolimakinit akipi,
epesiari edou loka eimiliake.
12Ido ijulujulio kanuka akirotoke,
tetere iswamaete kere nuicorakini,
kakwapin kere neiboioto ituŋa.
13Arai kanuka aikwenyar, arai kanuka akwapuke,
arai kanuka aitim, ŋes eyaunia.
14“Kiira na, wu Yob;
kopala, koomoom aswamisio nukaumokin nuka Edeke.
15Ijeni kereka ijo epone loicorakinia Edeke kes?
ka aitacaikini aica naka edouke?
16
Ijeni kereka ijo aitirian naka idouon?
Aswamisio nukaumokin nuka ŋol kaloedolit kaijen?
17Ikonakinete ca ai ikoninapen emwakuunete,
naililiŋia akwap kanuka ekwam loka eŋalakimak?
18
Ipedori tope ijo apesikin akuj nepepe kaŋes,
naegogoŋ kwape aroet naecaluna?
19Kisisianakinai sio nukinera kaŋes,
naarai mam kipedori aisuduny akirokosi kanuka amuton.
20Elimokinio kereka ŋes arai akoto einer?
Arai tiekoto etuŋanan ailikorio?
21“Mam ituŋa epedorete asesen aica naemwekimweki kokuju kiton kwana:
ketubor ekwam ipiororoi akuj.
22Enyouni amwekimwek naesubit bala esabu kagolitomei,
enapit Edeke apolou naeŋosib.
23
Lokapedor kere, mam kipedori aŋicun ŋes;
Lokapolon ŋes kotoma apedor:
elope etube ka adolit naepol mam ŋes ereuni.
24
Kanuka ŋun eyoŋito ituŋa ŋes;
mam ŋes eseseni ŋul lueomitos bonik araut lukacoa.”