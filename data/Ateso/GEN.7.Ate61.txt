1
Kotema EJAKAIT Noa atiar, “Koloma ijo ka ekalekon kere toma ataker, naarai adau aanyun jo idolit kakonyeneka katur kana. 2
Ka ŋolitiaŋ loelai ilemari ijo ikanykaarei ka ikanykaarei, ikiliokit ka ikeberu; ka itiaŋ lumam elaete iareiarei, ikiliokit ka ikeberu; 3ka lueporitos luka apak, ikanykaarei ka ikanykaarei, yenikiliokit ka yeniberu: tetere ejari aurikec kotoma akwap kere. 4
Naarai akaulo kapaarasia akanykaarei, etetepi eoŋ akiru kakwap apaarasia akaisaoŋon apaaran ka akuare; ido amwatari kotoma akwap ŋinibore kere yenejari yenabu kasub.” 5
Kiswama Noa kere kwape kicorakinia ŋes EJAKAIT.
6Kedaunit Noa ikar akwat akanykape nakejaunor akalele naka akipi toma akwap. 7
Koloma Noa, ka odweke, ka akeberu, ka aŋor nuka odweke nepepe kaŋes toma ataker, kanuka akipi nuka akalele. 8Ka itiaŋ luelaete, ka itiaŋ lumam elaete, ka lueporitos, ka ŋinibore kere yeneliat kokwap. 9Kolomasi iareiarei neejai Noa toma ataker, yenikiliokit ka yeniberu, kwape kicorakinia Edeke Noa. 10Kosodi ketuboros apaarasia akanykaarei, kojaas akipi nuka akalele toma akwap.
11
Kokaru lokakwat akanykape loka aijar naka Noa, toma olap lokiareit, kapaaran nakitomonet kakanykaarei naka elap, kapaaran kaŋin kocilunos akonyen nuka ataroi nukapolok, koŋaaros apedon nuka akuj. 12Kotep akiru akwap apaarasia akaisaoŋon paaran ka kuare. 13Kapaaran kaŋin kolomasi Noa, ka Sem, ka Kam ka Yapet, odwe luka Noa, ka aberu naka Noa, ka aŋor auni nuka odweke nepepe kakes, toma ataker; 14kes, ka ŋolitiaŋ koponeke, ka ibaren kere kotoma oponekec, ka ŋinibore kere yeneliat kokwap toma oponeke, ka ŋinibore yeneporitoi toma oponeke, ka ŋinikweny yenikejaas abebenoka. 15Kolomasi neejai Noa toma ataker, ŋinikuan kere naajai eiyeŋane loka aijar iareiarei. 16
Lualomarete da, kolomasi yenikiliokit ka yeniberu yenika ŋinikuan kere, kwape kicorakinia ŋes Edeke: kogolok EJAKAIT ŋes toma.
17Kojai akalele toma akwap apaarasia akaisaoŋon, kiyatakinos akip, kileput ataker, kikalelo kokuju akwap. 18
Kipikosi akip, kiyatakinos noi kakwap, kijelelitoi ataker kokuju akipi. 19
Kiyatakinos akip noi airap akwap, iroŋan da luaojak kere luajaas kwap kakuj kere, koraparos. 20Kiyatakinos akip ikubitin itomon ka lukany kuju; koraparos iroŋan. 21
Kotwana akuan kere nakelosi kotoma akwap, lueporitos, ka ibaren, ka itiaŋ, ka ŋinibore kere yeneliat kokwap, ka ŋinituŋanan; 22
kotwakata kere lukejaas eiyeŋane loka etau loka aijar toma okumesikec, kere lukejaas toma akwap nakeonit. 23
Komwatarai ŋinibore kere yenajari yenajai toma akwap, ituŋanan, ka ibaren, ka ibore yeneliat, ka lueporitos kokuju, komwatarai kakwap; kosalak Noa bon, ka kes lukejaas nepepe kaŋes toma ataker. 24
Kirumata akip akwap adaun apaarasia akwatat ka akaisakany.