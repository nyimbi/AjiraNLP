1Kerai Manase loka ikar itomon ka luarei egeuni airum; kirumak ikar akaisakany ka lukany ko Yerusalem: ekiror loka totoke kerai Kepisi-ba. 2
Kiswama nueroko kakonyen nuka EJAKAIT, kwape ajaatar italesia luka ikapirin, luereŋei EJAKAIT kakonyen nuka idwe luka Isirael. 3
Naarai koduk bobo aiboisio nuiceleleete nuamudiarit papake Kesekia; kodukok Baal itemwan, kiswama Asera, kwape eswamaa Akab ekabaka loka Isirael, koma ajore kere naka akuj, kijaanak kes. 4
Koduk itemwan togo loka EJAKAIT, loenera EJAKAIT ebe, “Yerusalem ŋes ebwaikini ekakitor.” 5Kodukok ajore kere naka akuj itemwan alaroi aarei nuka etogo loka EJAKAIT. 6
Kitotor okokuke akim, kiswama nukaidwar, ka nuka ecudet, kolosenenei mama ejaas lukajokin ka imurwok: kiswama nueroko nuipu kakonyen nuka EJAKAIT aitunyunyurikin ŋes. 7
Kosipok aput naegerer naka Asera naasubit togo loalimokinit EJAKAIT Daudi ka Solomon okokuke atiar, “Togo lo, ka Yerusalem, loaseunit katekerin kere nuka Isirael, ebwaikini ekakiror ikar kere: 8Mam esirimi bobo akeje nuka Isirael anyoun kakwap naainakinit lukapapaakec; arai ecoito aiswamaenen kwape ejaatar kere nuecorakinit kes, kwape ejaatar da ikisila kere luecorakinit Musa ekakejaanakinan kes.” 9
Konye mam apotu kiirasi; kijodou Manase kes aswam nueroko aitelekar nuejodoununete atekerin nuamudiar! EJAKAIT kakonyen nuka idwe luka Isirael.
10Kinera EJAKAIT okejaanakinakake inabin ebe, 11
“Naarai eswama Manase ekabaka loka Yuda italesia lu, eswama da nueroko aitelekarit kere nueswamaete Imorain luageikinete ŋes, etidiak da Yuda kaputosiake: 12
Ŋes inerar kwanata EJAKAIT, Edeke loka Isirael ebe, Koany, ayauni Yerusalem ka Yuda aronis naetia netinen, kosodi yenepupuni kere, kodelosi akeki. 13
Kosodi ejeleleuni auno naka Samaria koYerusalem, ka ebiriji loka etogo loka Akab: amwatari Yerusalem kwape emwataria ituŋanan asanit, emwasi kobuburikini, 14
Acakari aatoŋot naka airumeteka, kejaik kes akan naka lukasurupokec; eraunos imejan ka iŋatuna mama ejaas lukasurupokec kere; 15Naarai eswamata nueroko kakonyeneka, ketunyunyurikis, ageun kapaaran naalomuniata lukapapaakec koMisiri, kiton lolo.”
16
Bobo da abu Manase kobuko noi noi aokot nuamameete aronis, aitodol neelelebunor Yerusalem epuai kepuai; kogelara akeronis naetidiakia Yuda, eswamai nueroko kakonyen nuka EJAKAIT.
17
Aswamisio ace nuka Manase, ka nuabu kiswama kere, ka aidiakake naadiaki, mam kereka iwadikatai oitabo loka aisiitonokin nuka ikabakan luka Yuda? 18
Kojotoor Manase kalukapapaake, aponi kidaikinai omanikor loka etogoke, omanikor loka Usa: kirum Amon okokuke aiboisike.
19
Kerai Amon loka ikar akaisaarei ka luarei egeuni airum; kitumak ikar iarei koYerusalem: ekiror loka totoke kerai Mesulemet akoku naka Karus loka Yotaba, 20Kiswama nueroko kakonyen nuka EJAKAIT, kwape eswamaa Manase papake. 21Kolosenenei korot kere loalosenenoo papake, kijaanak aputosia nuejaanakinenei papake, komaa kes: 22
Kojai EJAKAIT, Edeke loka lukapapaake, mam alosenenei korot loka EJAKAIT. 23
Kinerut ikejaanakinak luka Amon asurokin ŋes, koarakis ekabaka togokeŋ. 24Konye apotu ituŋa luka akwap koarata ŋul kere luenerunete asurokin ekabaka Amon; kodakakis ituŋa luka akwap Yosia okokuke araun ekabaka aiboisike. 25Aswamisio ace nuka Amon nuabu kiswama, mam kereka iwadikatai oitabo loka aisiitonokin nuka ikabakan luka Yuda? 26
Aponi kidaikinai atesike omanikor loka Usa: kirum Yosia okokuke aiboisike.