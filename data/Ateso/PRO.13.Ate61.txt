1
Epupi ikoku yenikacoa aicorio naka papake:
Konye yenemwaŋana mam epupuni aitoronio.
2Enyami etuŋanan nuejok kanuka araito nuka aitukuke:
Konye etau loka kaluebilete ebotet enyamenenei epali.
3
Yenidari akeŋajep itogogoŋi aijarake:
Konye loitooŋari noi akeituk edumuni amudiario.
4Iŋobelei etau loka kaloeloŋwana, komam edumuni ibore:
Konye imonikin etau loka kaloekukurana.
5
Elait etuŋanan loedolit aiŋal:
Konye etuŋanan lokaronon esiliana, ido irumete ileic.
6
Igalikini adolit loetenit korot:
Konye isibirori aronis ekadiakanaran.
7Ejai loitabarikin, kwabo komamei ibore:
Ejai loicanakin, kwabo kojaas kabar naepol.
8Elakuni abarake aijar naka etuŋanan:
Konye mam lokican epupuni aitukurianio kere.
9Iyalama aica naka luedolito:
Konye itudeŋio atala naka ikaronok.
10Eyauni aiwoŋonut epeget bon:
Konye ejaun acoa kaŋul kaluinerunete ejok.
11
Iŋoŋario abar naedumunio kanuka aamameak:
Konye iyatakinio loetukonokini kakukuranut.
12Amuno naiyapi itudusaununei etau:
Konye naebunio yeniŋobeleo eraun ekitoi loka aijar.
13
Eyauni ŋol loemenit akirot amudiario:
Konye einakinio loeyoŋit aicorakinet eropit.
14
Erai ekisil loka lokacoa atan naka aijar,
Anyoun koica luka atwanare.
15Eyauni ajenun ejok aminunio:
Konye ikurajaj erot loka kaluebilete ebotet.
16
Iswamaenenei ŋolituŋanan lopirioit kaijen:
Konye ebaŋ isiarakini abaŋaanut.
17Ibirokin ekijukitono lokaronon aronis:
Konye erai ekiyakia lomunot aŋaleu.
18
Ejaunete ican ka ileic ŋol loeŋeri aicorio:
Konye itubusikinio loibwaikinit etau toma aitoronio.
19Ejijimikini etau aiŋobel naetodolikin:
Konye anyoun karonis erai naketal kama ejaas ibaŋiok.
20Koupenenas kalukacoa, icouni ijo da:
Konye eswalar aupakec loka ibaŋiok.
21
Ekerikinit aronis ikadiakanarak:
Konye etacakinio ikadolitok ajokis.
22
Inyeinia etuŋanan loejok idwe luka idweke airumet;
Iŋadakinio ikadolitok abar naka ikadiakanarak.
23
Ejaas inyamat luipu toma mana naka lokican:
Konye ejai loemudiario kanuka aitub namam abeit.
24
Loitikokini aparisike, elai okokuke:
Konye loemina okokuke ekukurikina aiteten ŋes.
25Enyami ekadoliton kimonikin eketau:
Konye ijoganitoi akoik naka ekadiakanaran.