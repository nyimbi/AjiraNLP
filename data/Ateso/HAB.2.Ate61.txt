1
Abwoi do eoŋ kaitelieisika, Adokari togo loeoj,
Eteluori aanyun nuinera keoŋ,
Ka nuaboŋokini nuka aŋuurianaka.
2
Kaboŋok EJAKAIT eoŋ ebe:
“Kiwadika aitapoet, kidelelei kamor,
Tetere ekeri do yenesiomi.
3
Naarai eriŋa aitapoet ejai kanuka apak naeseikinitai,
Ewonyari mama ejai esaŋe, mam iŋalai.
Karaida kitumor, kidareu ŋes;
Naarai abeit ebuni, mam iyapi.
4
Koany edakara aijarake,
Mam itenara kotomake:
Konye ebusi ikadoliton kanuka aiyuunike.
5
Eebo, ateni, ebino ŋes ekagwelanaran loemodi,
Etuŋanan loiwoŋoono, lomam esalenenei ore;
Loitalalaari eimielike bala Okatwak,
Esubit bala atwanare, mam epedorio aimonikin,
Konye etukonokini atekerin kere mamakeŋ,
Etunakini ituŋa kere mamakeŋ.
6Mam lu kere itatamete awarag aluikin ŋes, agarac naikienatari ŋes, ebalasi ebe,
“Itukwi ŋol loiyatakini lumere luke!
Itodoli ai?
Loigugunatoi kaititiŋeta!”
7Mam kereka kes enyounete katipet lukikonyete jo,
Ekwenyunete lukitunyunyurikinete jo?
Iraun do ijo loŋatunakec.
8Naarai iŋat ijo atekerin nuipu,
Kiŋasete jo luedeunos kere luka ituŋa;
Kanuka aokot nuka ituŋa, ka akaje naeswamakinio akwap,
Naeswamakinio ere ka luiboiete kotoma kere.
9Itukwi ŋin yenedumakini etogoke ameda naerono,
Tetere esipokini akaike neicelelei,
Tetere itajario kakan naka aronis!
10Ineru nukileic abunokin etogokon,
Naarai igela ijo atekerin nuipu;
Idiaka kama ejai aijarakon.
11Naarai emonyi amoru kotoma arwatat,
Abao da kotoma akito eboŋokini ŋes.
12Itukwi ŋin yeneduki ere kaokot,
Kiticat ere kanumam adolit!
13
Koany, mere naka EJAKAIT loka ajoresio
Ituŋa aitaaritoi kanuka akim,
Ka atekerin da agogoritoi kanuka aamameak?
14
Naarai ilelebun akwap aijen aibuses naka EJAKAIT,
Kwape erapitotor akip aŋolol.
15Itukwi ŋin yenitamasi iidunyereke,
Kosodi ainyalakin aisoritike,
Kitemer ŋes da tetere eseseni amujalalakec!
16Ileleba ijo ileic itia aibuses.
Komat ijo da, koraun bala yenimam ekepep.
Kibelokin aikopo naka akan nakoteten naka EJAKAIT mamakon,
Ejaunos ileic luimodokokas mama ejai aibusesukon.
17
Naarai kirapi jo akale nakiswamakin Lebanon,
Kitukurian jo amudiar naka itiaŋ;
Kanuka aokot nuka ituŋa, ka akaje nakiswamakin akwap,
Ka ere, ka luiboiete da kotoma kere.
18Anyoin ameda kidumakini aput naegerer,
Naegeria ekasubanike ŋes;
Aput naecalara, ka ekesisianakinan aimod?
Naarai emunokina ekasubanike akeswam,
Naesubunia aputosia nuebaŋaaka.
19Itukwi ŋin yenetemari akito ebe, Kokweny;
Amoru da naabaŋ ebe, Konyou!
Isisianakini tope ŋin?
Koany, iladaaritai kesabu ka epuesa,
Emamei cut eiyeŋane kotomake.
20Konye ejai EJAKAIT kotoma oyekaluke lokalaunan:
Kililiŋ akwap kere kakonyeneke.