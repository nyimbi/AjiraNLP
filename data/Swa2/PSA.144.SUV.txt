Sala kwa Ukombozi wa Kitaifa na Usalama
Ya Daudi.
1
Na ahimidiwe BWANA, mwamba wangu,
Anifundishaye mikono yangu vita,
Vidole vyangu kupigana.
2Mhisani wangu na boma langu,
Ngome yangu na mwokozi wangu,
Ngao yangu niliyemkimbilia,
Huwatiisha watu wangu chini yangu.
3
Ee BWANA, mtu ni kitu gani hata umjue?
Na binadamu hata umwangalie?
4Binadamu amefanana na ubatili,
Siku zake ni kama kivuli kipitacho.
5
BWANA, uziinamishe mbingu zako, ushuke,
Uiguse milima nayo itatoka moshi.
6Utupe umeme, uwatawanye,
Uipige mishale yako, uwafadhaishe.
7
Uinyoshe mikono yako toka juu, uniponye,
Unitoe katika maji mengi, katika mkono wa wageni.
8Vinywa vyao vyasema visivyofaa,
Na mkono wao wa kuume ni mkono wa uongo.
9
Ee Mungu, nitakuimbia wimbo mpya,
Kwa kinanda chenye nyuzi kumi nitakuimbia.
10Awapaye wafalme wokovu,
Amwokoa Daudi, mtumishi wake, na upanga wa uovu.
11Uniponye, unitoe,
Katika mkono wa wageni.
Vinywa vyao vyasema visivyofaa,
Na mkono wao wa kuume ni mkono wa uongo.
12Wana wetu na wawe kama miche
Waliokua ujanani.
Binti zetu kama nguzo za pembeni
Zilizonakishwa kwa kupamba hekalu.
13Ghala zetu na zijae
Zenye akiba za jinsi zote.
Kondoo zetu na wazae
Elfu na makumi elfu mashambani mwetu.
14
Ngâ€™ombe zetu na wachukue mizigo,
Kusiwe na kushambuliwa.
Wala kusiwe na kuhamishwa,
Wala malalamiko katika njia zetu.
15
Heri watu wenye hali hiyo,
Heri watu wenye BWANA kuwa Mungu wao.