1Ore pooki ng'ae onyor enkitamioto e utaroto, naa kenyor eng'eno, kake ore ilo oiba enkisikong'ata naa olmodai.
2Ore oltung'ani supat netum omom to Laitoriani, kake ore oltung'ani oipiru intorrok naa kedung'okini enkiguana.
3Meitasheyie oltung'ani intorrok, kake ore intona eilo supat nemeigutieki aekata.
4Ore enkitok supat naa enkopiyia enkitoo to lpayian lenye; kake ore ina nayau enkurruna netiu anaa eng'uan too loik lenyena.
5Ore indamunot oo supati naa esipata, ore inkikoot oo ltorrok naa enkirrikino.
6Ore irorei leilo torrono neirrag eanyu osarge, kake ore enkutuk eilo supat nelaku iltung'ana.
7Ore iltorrok naa kenang'ari nemeitokini aata, kake ore enkaji o supat naa keitashe.
8Eisisi oltung'ani anaa enatiu endamunoto enye sidai, kake ore ilo opaashaa endamunoto naa kemenuni.
9Eikash oltung'ani oitashe te mborron neasaki kewan esiai, alang ilo orup kewan nemeeta endaa nanya.
10Ore oltung'ani supat negolie enkishui enkiteng enye, kake ore olng'ur lo ltorrono naa entoloi.
11Ore ilo otur enkop enye naa ketum endaa sapuk kake ore ilo osuj imbaa e pesho nemeeta endamunoto.
12Ore oltalet ogol loo ltorrok naa kelotu amuta, kake ore intona oo supati neitashe aauno.
13Ore oltung'ani torrono nejing orreshet too ntorrok enkutuk enye, kake keilany ilo supat entorroni.
14Ore too lng'anayio loo rorei lenyena, neitaraposhi oltung'ani too supati, ore esiaai oo nkaik oltung'ani nerrinyokino ninye.
15Ore enkoitoi olmodai nelioo aa sidai too nkonyek enyena makewan, kake ore oltung'ani ng'en nening enkikoo.
16Ore engoro o lmodai neibala asioki, kake ore oltung'ani ng'en nemeshilaa emoroto.
17Ore ilo oiro esipata neishoru enduaata nasipa, kake ore olchakeni olejisho, nelimu elejare.
18Etii obo laa ore irorei oitasieku netiu anaa enang'unoto olalem. Kake ore olng'ejep lo lng'en neyau enkishiunoto.
19Ore enkutuk nairo isipat nebik intarasi, kake ore olng'ejep le lejare naa ole nkiti kata.
20Etii elejare atua iltauja le lelo ooipiru intorrok, kake ore lelo ooun isupati neeta enchipai.
21Medoiki entorroni isupati kake ebore iltorrok enyamali.
22Ore inkutukie naalejisho naa olminong to Laitoriani. Kake ore lelo oisiligayu naa ninche enchipai enye.
23Ore oltung'ani ng'en, neisudoo eng'eno enye, kake ore ilmoda neibalie emodai enye.
24Ore enkaina eilo onyok eyooki aitoreisho, ore oltashalai naa kepiki aaisikong'aki esiaai nagol.
25Ore enkiroishi eyieunoto oltau lo ltung'ani naa kepetaa ninye, kake ore ororei sidai neitiship ninye.
26Ore oltung'ani supat, neibelekenya aing'uaa intorrok, kake ore inkoitoi oo ltorrok nerik ninche aitapong'oo.
27Ore oltung'ani oshal nemeibung toki naing'oru, kake ore oltung'ani onyok aing'oru, ninye otum imasaa naagol enkinyiang'a.
28Ore atua enkoitoi oo sipat ninye etii enkishui, kake ore enkoitoi enkiminata nelo keeya.