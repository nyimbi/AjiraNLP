Teofilo eigerokoki ena buku
1Ore te nkaraki natii lkumok ootonyuaakita aaiger imbaa naatupukutuo ti atua iyiook, 2neigero anaa enainosakaki iyiook lelo apa ootoduaa te nkiterunoto too nkonyek enye, oora ninche laisiaayiak ooinosu ele rorei le Nkai. 3Nadol sii nanu, Oloyanyiti Teofilo, ajo keishiaakino, natisipua mbaa pooki te rishata naado, naaigeroki mbaa naaitobirakino aitisipaki, 4pee itum atayiolo esipata e kuna baa nikinosakaki.
Etolimuoki einoto e Yohana Olaibatisani
5 Etii apa te nkata o laiguanani Herode, le Yudea, olapolosani oji Sakaria, lo lkekun le Abija; ore enkitok enye naa ene ntalipa e Aaron, neji enkarna enye Elisabet. 6Naa supati ninche pokira are ti alo Enkai, nesuj inkitanapat o nkitoriat pooki o Laitoriani, meitong'or. 7Nemeeta enkerai, amu koolupi Elisabet, naa moruak pokira are.
8Neaku ore eitayu Sakaria esiaai e mpolosare too nkatitin olkekun lenye te dukuya Enkai, 9anaa enaikununo olokishoni loo lapolosak, nedoiki enkukuo metaa ninye ojing enkaji o Laitoriani, ainok olasar le nkorropil. 10Neomon olorora te boo, ina kata einoki enkorropil. 11Neipang'aki olmalaika lo Laitoriani aitashe te nkalo e tatene olperere lo lasar le nkorropil. 12Ore pee edol Sakaria neirut, 13nejoki olmalaika, “Sakaria, miureishoyu, etoning'oki enkomono ino: naa aikiiki enkitok ino Elisabet enkayioni, naa eimpot enkarna enye ajo Yohana. 14Naa itum iyie enchipai o eng'ida to ltau lino, neng'ida ltung'ana kumok te inoto enye. 15 Amu eaku ninye kitok te dukuya Olaitoriani, nemeok enaisho oo sabibu arashu enaisho napi, naa keigany Enkiyang'et Sinyati ebaiki etii enkoshoke e ng'otonye. 16Naa kerrinyoki Siraeli kumok Olaitoriani Enkai enye, 17 neituruk dukuya ninye aaku olkilikuai lenye, te nkiyang'et o te ngolon e Eliya, eitaiki osotua enkerai o menye, neibelekeny iloogol onyek menoto eng'eno e lelo supati pee eitobiraki Olaitoriani iltung'ana ooishiaakino.”
18Nejoki Sakaria olmalaika, “Ainyoo ayiolounye ena bae? Nataa moruo, naa moruo sii ninye enkitok ai?” 19 Newaliki olmalaika ajoki, “Ara nanu Gabriel, oitashe te dukuya Enkai; naairriwuaki maairorie naaitabaiki ele kilikuai supat. 20Ng'ura kionyo enkutuk mintoki airo, o metabau ina olong naibalayu nena, amu eitu iruk irorei laainei, kake eitabari ake te nkata naikenakaki.”
21Naa keanyita ake lekua tung'ana Sakaria neing'asia te nkimutioto naimutie ti atua Enkaji e Nkai. 22Ore pee epuku, neitu eidim airorie ninche, neyiolou ninche aajo eeta enatoduaa te neinokieki olasar. Neitodol too lmonek meidim airorie.
23Ore pee eidipayu ilkekuno le nkisiayiare enye, nelo ang. 24Ore pee elusoo nena olong'i, neiroshiu enkitok enye Elisabet, neisudoo kewan ilapaitin imiet, ejo, 25“Ena aaitaasa Olaitoriani te nkata natoduaa naaoru esulare te dukuya iltung'ana.”
Etolimuoki einoto e Yesu
26Ore to lapa le ile, neirriwaa Enkai olmalaika oji Gabriel, meshomo enkang e Galilaya naji Nasaret, 27 enetii eselenkei natisira oltung'ani oji Yosef, lo lgilata le Daudi; naa keji ina selenkei Mariamu. 28Nejing'aki nejoki, “Takuenya na kirotet! Etii Olaitoriani te nebo iyie!” 29Neirut oleng te nkaraki lelo rorei, nejo to ltau, “Kaji eikununo ena kirorokino?” 30Nejoki olmalaika, “Mariamu, miureishoyu, itaa kirotet te Nkai. 31 Naa ing'ura inutayu, niiu enkayioni, nimpot enkarna enye ajo Yesu. 32 Naa keaku kitok neji Oinoti lo Lotii Shumata Aisul te pooki naa keisho Olaitoriani Enkai ninye olorika le nkitoo le Daudi menye lenye, 33neitore olgilata le Yakobo intarasi, nemeiting enkitoria enye.”
34Nejoki Mariamu ilo malaika, “Kaji eiko pee eaku ena nemayiolo olee?” 35Newaliki olmalaika ajoki, “Elotu Enkiyang'et Sinyati shumata iyie, nikintoip engolon o Lotii Shumata Aisul, ore te nkaraki ina, ore enkerai naini, neji sinyati, Enkerai e Nkai. 36Naa ing'ura, ore enkanashe ino Elisabet nenuta te moruo enye, naa keiu enkayioni, naa ole ile ele apa, te nutai enye, enatejoki oshi koolupi. 37 Amu meetae embae nemeidimayu te Nkai.”
38Nejo Mariamu, “Kara nanu esinka o Laitoriani; metotiwuo te nanu anaa enitejo.” Nelo olmalaika aing'uaa ninye.
Eshomo Mariamu abaiki Elisabet
39Ore te nena olong'i, nedumunye Mariamu aisarrisar alo enkop oo oldoinyo, enkanasa e Yuda, 40nejing enkaji e Sakaria, neiroroki Elisabet. 41Ore ake pee ening Elisabet enkirorokino e Mariamu, neipid enkerai te nkoshoke; neigany Elisabet Enkiyang'et Sinyati, 42nebuak to ltoilo sapuk ajo, “Kitamayianaki iyie too nkituaak, nemayiani eishoi e ng'uset ino! 43Kaji eikununo ele rorei, eji ng'otonye Olaitoriani lai nalotu enatii? 44Amu ore ake pee aning too nkiyiaa aainei enkiroroto ino, neipid enkerai te nchipai te nkoshoke ai. 45Emayiana enairuko inchere keitabari inaatiaakaki ninye eing'uaa Olaitoriani.”
Mariamu nataranya ele sinkolio te nchipai
46 Nejo Mariamu,
“Alimu te nkorrok ai enkitoo o Laitoriani;
47neshipakino enkiyang'et ai Enkai Olaitajeunoni lai,
48 amu etoduaa enchalan e rrindik enye.
Amu ore ebaiki taata,
kaajo ishoritin pooki namayiana;
49amu aaitaasa ologol isapuki,
ai sinyati enkarna enye.
50Ore olng'ur lenye
netii shumata lelo ooure ninye too ishoritin pooki.
51Etaasa ine ngolon te nkaina enye;
neisardakie iloowuasa o nkiguanat oo ltauja lenye.
52 Eitadowuo ilaitoriak too lorikan lenye le nkitoo,
neilepie iloomeni.
53Eitaraposho iloata esumash too ntokitin sidain,
nearaa ilkarsisi erook.
54Etasarua Israel osinka lenye,
etadamua olng'ur lenye,
55anaa enatiaaka iloo papa, Abraham o eishoi enye intarasi.”
56Neton Mariamu aboitare ninye ilapaitin oobaya okuni,
nerrinyo alo ang.
Einoto e Yohana Olaibatisani
57Nebau enkata neisho Elisabet, neiu enkayioni. 58Nening elatia enye, o lgilata lenye nchere, eing'urrie Olaitoriani, neshipayu te nebo ninye.
59 Ore te nkolong e isiet, nepuonu aa murat enkerai, neyieu nedung'oki enkarna aaipotie Sakaria menye lenye. 60Nejoki, ng'otonye, “Mme neijia, keipoti aajo, Yohana.” 61Nejokini, “Meetae oltung'ani lo lmarei linyi oji neijia.” 62Neikilikuan menye too lmonek enayieu neji. 63Neipotu osoit dapash neiger ajo, “Keji enkarna Yohana!” Neingasia pooki. 64Nebolo Sakaria enkutuk ina kata ake, nelaa olng'ejep lenye, neiro, aisis Enkai. 65Neureishoyu pooki oomanya ina latia, nelikiori nena baa pooki to ldoinyo le Yudea. 66Ore lootoning'o pooki neiteng'el too ltauja lenye ejo, “Keaku pasa ena kerai keniaa pukunoto?” Amu eiriamunore enkaina e Nkai ninye.
Mbaa kuna naatolimuo Sakaria
67Neiput Sakaria, menye lenye Enkiyang'et Sinyati neibonisho ajo,
68“Meisisi Olaitoriani Enkai e Siraeli,
amu etabaikia nekordu ltung'ana lenyena,”
69eishorua Olaitajeunoni Magilani
to lgilata lo sinka lenye Daudi,
70anaa enatejo apake too nkirorot oo sinyat,
enoo loibonok le Nkai liapa moitie
71pee kijeu too lmang'ati lang,
o too nkaik e lelo pooki ooiba iyiook;
72neitabaya olng'ur oisiligie iloo papa lang,
nedamu osotua lenye sinyati,
73olmumai oinosaka papa lang Abraham,
74nchere, ore pee eitajeu iyiook,
too nkaik oo lmang'ati lang, nikisiaai ninye,
75te sinyatisho o te supatisho,
too nkolong'i pooki e nkishui ang.
76 Ore sii iyie na kerai,
aikiji oloiboni lo Lotii Shumata Aisul te pooki.
Amu inturuk te dukuya Olaitoriani,
aitobiraki nkoitoi enyena.
77Aliki ltung'ana lenyena enjeunoto,
te mpalakinoto oo ng'ok enye,
78te nkaraki enanai o lng'ur le Nkai ang,
laa te ninye ekenyiki iyiook enjeunoto eing'uaa shumata,
79 eitawang'aki ilootoni te naimin,
o lootoni to loip le nkeeya,
pee eutaki nkejek ang inkoitoi o sotua.”
80Nebulu enkerai, neponari engolon e nkiyang'et, nebik ti ong'ata o metabau enkolong naipang'akinyeki olorere le Israel.