1Ore pee eidipayu enkolong e nkiyeng'iyeng'ata ekenyua enkolong e nkiterata e wiki, nelotu Mariamu e Magdalene oo enkae Mariamu aaing'uraa enkurare. 2Ing'ura, etijing'a enkikirikirata kitok enkop, amu etadowuo olmalaika lo Laitoriani oing'uaa shumata, nelotu neibeleleng'oo osoit netonie enchumata. 3Netiu enkomom enye anaa enkiwuang'ata, neibor inkilani enyena anaa empaso. 4Neikirikira ilarripok te nkaraki ninye, netiu anaa ilootuata. 5Nejoki ilo malaika inkituaak, “Emiureishoyu intae; amu ayiolo ajo Yesu ing'oruru otashoki. 6Metii ene amu etopiwuo anaa enatejo ninye. Wootu eng'urai ewueji neirragieki. 7Naa enchom entasiooi entoliki ilooiteng'eni lenyena entiaaki, ‘Etopiwuo aing'uaa lootuata; neituruko alo Galilaya, naa te ine idolidolo.’ Eng'ura aidipa atoliki intae.” 8Nepuo nabo kata aaing'uaa enkurare te nkuretisho o te ng'ida sapuk, nekuet aaliki ilooiteng'eni. 9Naa ng'ura, nenang'are Yesu ninche nejoki, “Entakuenya.” Nenyikaki ninche aaibung inkejek enyena aaserem. 10Nejoki Yesu, “Emiureishoyu; enchom entoliki ilalashera laainei meshomo Galilaya naa kaadol te ine.”
Einosaitie larripok lelo omon
11Ore epuo te nkoitoi, ng'ura, nejing kulikae loo larripok atua enkanasa neliki ilapolosak kituaak imbaa pooki naatotiwuo. 12Netumo ilpayiani te nebo ore pee eidip aaiguanata, neisho isikarini impesai kumok aajoki, 13“Entiaaki olorere, ilooiteng'eni lenyena ooetuo kewarie aapurroo kirura. 14Naa te nebaiki ele rorei nkiyiaa o lbalusui, nikirorie iyiook pee kintung'uaa intae enyamali.” 15Neya ninche impesai neas anaa enatiaakaki. Neibulunyeki ele rorei Ilyahudi o metabaiki taata.
Eitanapa Yesu ilooiteng'eni lenyena
(Mk 16.14-18; Lk 24.36-49; Yhn 20.19-23; Iat 1.6-8)
16 Nepuo lekua ooiteng'eni tomon o obo Galilaya o metabaiki oldoinyo otiaaka Yesu enchom. 17Ore pee edol neserem ninye; kake eing'asha kulikae. 18Nelotu Yesu enetii neirorie ajoki, “Aaishooki enkidimata pooki te shumata o te nkop. 19 Enchom entaa loreren pooki ilooiteng'eni laainei, nimbatisasa te nkarna e Papa o ene Nkerai o ene Nkiyang'et Sinyati: 20ninteng'ening'ene meibung'a inaitanapa intae pooki; naa ng'ura, atii te nebo intae nkolong'i pooki o metabau enkiting'oto e nkop.”