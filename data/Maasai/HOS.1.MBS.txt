1 Ele rorei apa lo Laitoriani oewuo enetii Hosea olayioni le Beeri, too nkolong'i, e Usia, o Yotam, o Ahas, o Hesekia ilaiguanak le Yuda, o too nkolong'i e Yeroboam olayioni le Yoash, olaiguanani le Israel.
Enkitok e Hosea o nkera
2Ore apa pee eng'as Olaitoriani airo eimunye enkiroroto enye Hosea, nejoki Olaitoriani Hosea, “Shomo, iyamaki kewan enkitok naibor onyek niiu nkera e nkibor oo nkonyek, amu eiborrie ena kop onyek oleng ainguaa Olaitoriani.” 3Nelo ninye ayam Gomer ina tito e Diblaim, neiroshiu ninye neiki ninye olayioni.
4 Nejoki Olaitoriani ninye, “Tejo enkarna enye Yesreel; amu enkiti kata ake nang'or, pee aitame nanu enkaji e Yehu te nkaraki osarge le Yesreel, naa kaishie nanu enkitoria e nkaji e Israel. 5Ore akenya te ina olong, nagil nanu enkawuo e Israel to erata le Yesreel.”
6Neitoki ina kitok anutayu neiu entito. Nejoki Olaitoriani Hosea, “Tejo enkarna enye Enemeing'urrieki, amu maigil nanu aing'urrie enkaji e Israel, mapalaki ninche katukul. 7Kake kaing'urrie nanu enkaji e Yuda naa kakordu ninche to Laitoriani e Nkai enye; makordu nanu ninche te nkauo aashu to lalem, nemakordu to larrabal, aashu too mbartan aashu too lakedok loo mbartan.”
8Ore pee eoru Gomer ilki, “Enemeing'urrieki,” nenutayu neiu olayioni. 9Nejo Olaitoriani, “Tejo enkarna enye Mme iltung'ana laainei, amu mirara intae iltung'ana laainei nemara nanu Enkai inyi.”
Kerrinyuni Israel
10 Kake ore esiana oo ltung'ana le Israel naa kebayu anaa osinyai le naiposha, lemeidimi aatetem anaa aaikena, naa ore to ine wueji apa netiakinyeki ninche, “Mirara iltung'ana laainei,” keaku keji ninche, “Nkera e Nkai naishu.” 11Ore iltung'ana le Yuda o ltung'ana le Israel nepuo aaiturrurr te nebo negelaki ate o lkitok obo; naa keilep ninche aapuo te ina kop, amu eikitok kenya ina olong e Yesreel.