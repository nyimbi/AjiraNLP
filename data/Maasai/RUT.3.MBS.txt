Enoto Rusi olmoruo
1Neitoki Naomi enkaputani enye ajoki ninye, “Entito ai, aimaaing'uraki nanu iyie ang, pee itum aitirring'ayu? 2Amaa, Boas, aime olol lgilata lang, naa atua nkaisiayiak enyena itii? Ng'ura eitobir ade shairi kewarie te wueji neidong'ishoreki. 3Ntukuoyu naa niyela te ilata ninchop ilkilani sidain nidoyio alo ewueji neidong'ishoreki; kake mincho kidol ilo tung'ani o metaba anaa neidip ainosa endaa neokisho. 4Kake te nelo ninye airrag, tisipu ewueji neirragie ninye; nilo taa abolu nkejek enyena nirrag te ine; naa eikiliki ninye enias.” 5Newal ninye ajo, “Ore pooki nijo kalo nanu aas.”
6Neaku eshomo ninye ewueji neidong'ishoreki neas anaa enaitanapa enkaputani ninye. 7Ore eidipa Boas ainosa endaa neokisho netishipe oltau lenye nelo ninye airrag te bayie o sototi le nkurma. Nelotu Rusi akiti nebolu nkejek enyena, neirrag. 8Ore te mpolos e kewarie neipirriu ilo tung'ani, neibelekenya, naa ng'ura, eirragita enkitok too nkejek enyena! 9Nejo ninye, “Ira ng'ae?” Newal ninye ajo, “Ara nanu Rusi, enkaisiaayiani ino; isalaasha olkila lino ntoipo enkaisiaayiani ino amu iyie olo lgilata lang o taana.” 10Nejoki ninye, “Mikitamayiana Olaitoriani, entito ai; inyaaka aitasapuk ena supatisho aitulusoo tene dukuya, nchere eitu iyie ilo asujaa ilbarnot, aa karsisi o aa aisinak. 11Ore naa taata entito ai, miureishoyu, kaaitaas nanu nena pooki niomonu, amu eyiolo pooki lena ang nchere ira enkitok e tipat. 12 Naa kesipa nchere ara nanu olo lgilata linyi linyikare, ore ake eyia etii olo lgilata linyikare alang nanu. 13Totona ena kewarie, ore tadekenya, ti nikintaas ninye te rishat o ltung'ani lo lgilata, naa sidai; nchoo ninye eas ina. Kake te nemeyieu ninye neas ina rishata o ltung'ani lo lgilata te iyie, ore anaa enaishu Olaitoriani, nalo nanu aas erishata o ltung'ani lo lgilata te iyie. Irraga mekenyu.”
14Neaku eirraga ninye too nkejek enyena o mekenyu, kake etudumunye ninye enasirie; nejoki Boas, “Mincho ake eyiolouni aajo eewuo enkitok ewueji neidong'ishoreki.” 15Nejo ninye, “Iyau ilo karasha linchopito toluaa.” Neaku etoluaa ninye, nepik ninye mboreitin ile e shairi neitanap ninye; nelo ninye atua enkanasa. 16Ore pee elo ninye enetii enkaputani, nejoki ninye, “Kaji eikunari mbaa, entito ai?” Neliki Rusi nena pooki naaitaasa ilo tung'ani, 17ejo, “Ore kuna boreitin ile e shairi ninye laaishoo, amu etejo ninye, ‘Milo too nkaik naarook enetii nkaputani ino.’ ” 18Newalu Naomi ajo, “Taanyisho entito ai o metaba anaa niyiolou enetiu ena bae, amu meitirring'a ilo tung'ani, kake kelo taata aitabaya ena bae.”