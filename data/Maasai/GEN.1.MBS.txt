1Ore apa te nkiterunoto, neitaa Enkai keper o enkop. 2Ore apa enkop nemeeta shoto, nemetii toki naa enaimin natii oriong o enguton, ore Enkiyang'et e Nkai nelo tioriong inkariak. 3 Nejo Enkai; inchoo metijing'a ewang'an, nejing ewang'an. 4Nedol Enkai ajo ai sidai ewang'an. Nerishu Enkai ewang'an aitung'uaa enaimin. 5Neipot Enkai ewang'an ajo endama, neipot enaimin ajo enkewarie. Neaku eetae enteipa o entadekenya enkolong e dukuya.
6 Nejo Enkai: “Inchoo metaa ketii o loing'ang'e erishata oo nkariak, naa inchoo metirisha inkariak o nkariak.” 7Neitayu Enkai oloing'ang'e nerish inkariak natii abori oloing'ang'e o nkariak naatii shumata oloing'ang'e, neaku nejia. 8Neipot Enkai oloing'ang'e ajo Keper. Neaku teipa neaku tadekenya enkolong e are.
9Nejo Enkai: “Inchoo inkariak natii abori e keper eiturrurrokino pooki nebo, naa inchoo enkop natoyio eibalayu.” Neaku neija. 10Neipot Enkai enkop natoiyio ajo Enkop, ore inkariak naaiturrurro tenebo neipot ajo inaaiposha. Nedol Enkai ajo aisidai. 11Nejo Enkai: “Inchoo enkop metoiu inkaitubulu, inkaitubulu naaiu ilanterera, o lkeek loo lng'anayio ooiu ilanterera too mpukunot enye te enkop.” Neaku neija. 12Neiu enkop inkaitubulu enyena, o nkaitubulu naaiu ilanterera te risioroto oo mpukunot enye, o lkeek ooiu ilng'anayio too lanterera lenye anaa empukunoto enye. Nedol Enkai ajo ai sidai. 13Metaa eetae enteipa neetae entadekenya enkolong e uni.
14Nejo Enkai “inchoo metaa keetae iwang'aritin to loing'ang'e le keper peyie erishu endama te nkewarie, neaku sii ilooitodolu ilmonek too nkatitin oo nkolong'i o larin. 15Inchoo sii metaa ketii iwang'aritin oloing'ang'e le keper peyie eisho ewang'an enkop.” Neaku neija. 16Neitayu Enkai iwang'aritin are sapuki, ore ina wang'an sapuk neitore endama, ore ewang'an kiti neitore enkewarie. Neitayu sii ilakir. 17Nepik ninche oloing'ang'e le keper peyie eisho ewang'an enkop neitore endama o enkewarie. 18Nerishu sii ewang'an tiatua enaimin, nedol Enkai ajo aisidai. 19Neaku teipa neaku tadekenya enkolong e ong'uan.
20Nejo Enkai, “Inchoo metijing'a nkariak ntokitin naaishu, inchoo sii imotonyi meshomo to loing'ang'e le keper aaingat enkop.” 21Metaa eitaa Enkai ing'uesi sapuki oo naaiposha o ntokitin naaishu pooki, o naaiserpepiari naatii atua enaiposha too mpukunot enye, o pooki motonyi terisioroto oo mpukunot enye, nedol Enkai ajo aisidai. 22Nemayian Enkai ninche ejo, “Entoisho niponariri aaiput inkariak oo naaiposha, naa nchoo sii imotonyi o loing'ang'e metubula te enkop.” 23Neaku teipa neaku tadekenya enkolong e imiet.
24Nejo Enkai, “Inchoo enkop meyau ing'uesi naaishu te risioroto oo mpukunot enye; inkishu o ng'uesi naaiserpepiari te nkop o ng'uesi e nkop te risioroto oo mpukunot enye.” Neaku neija. 25Neitayu Enkai ing'uesi e nkop te risioroto oo mpukunot enye o nkishu te risioroto oo mpukunot enye, o pooki toki naiserpepiari te nkop te risioroto empukunoto enye. Nedol Enkai ajo aisidai.
26 Nejo Enkai; “Emaitobira tung'ani te nkitanyaanyukoto ang onyaanyukie iyiook, nikincho ninche meitoria isinkir le naiposha, o motonyi oloing'ang'e, o nkishu, o enkop pooki o pooki toki naiserpepiari te nkop.” 27 Metaa eitayio Enkai oltung'ani te nkitanyaanyukoto enye makewan. Te nkitanyaanyukoto Enkai eitayio ninye ninche, olee o eng'oruoi. 28Nemayian Enkai ninche, nejoki “Entoisho entoponari emputa enkop nintorere. Entoria sii isinkir le naiposha o motony o loing'ang'e, o pooki toki ake ninye naishu naiseuseu te nkop.” 29Nejo Enkai: “Ng'ura, aaishoo iyie pooki aitubului naiu ilanterera natii oriong enkop, o pooki shani oota ilanterera too ilng'anayio lenyena intaa endaa. 30O pooki ng'ues e nkop, o pooki motonyi o loing'ang'e, o pooki toki naiserpepiari te nkop, o pooki toki naata enkiyang'et e nkishui aaishoo enkaitubului pooki nanyori peyie intaa endaa.” Neaku neija. 31Nedol Enkai pooki toki naitobirua ajo aisidai katukul. Neaku teipa neaku tadekenya enkolong e ile.