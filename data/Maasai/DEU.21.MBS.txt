Inaaipirta iloikop leitu eitisipi
1“Tenelo netumi teina kop naisho intae Olaitoriani Enkai inyi metaa eninyi, oltung'ani otaraki metua, eirrag tiong'ata, nemeyioloi aajo kaing'ae natara ninye, 2nepuonu naa ilpayiani linyi o larishak linyi, netem erishata e nena anas naamanita ilo otasesekuanaki 3neya enkashe neitu aekata eitaasi esiai, neitu aekata epiki enchata emurt. 4Neyau lelo payiani leina anasa ina ashe aaitadou oerata onang'ari enkare, leitu aekata eturi aashu euni, negili emurt eina ashe teine to erata. 5Ore lapolosak lelo ayiok le Lawi nepuonu dukuya, amu etegelua Olaitoriani Enkai inyi ninche pee eisiaai ninye nemayianisho te nkarna o Laitoriani, naa ore to rorei lenye ore pooki shankar o pooki oshoto neitobiri. 6Ore lelo payiani pooki leina anasa nataaniki ilo tung'ani otasesekuanaki neituku nkaik enye te nchumata eina ashe natigilaki emurt to erata; 7neishakenoki ninche aajo, ‘Eitu eibukoo nkaik ang ele sarge, neitu edol nkonyek ang ele sarge, neitu edol nkonyek ang eibukori. 8Tapalaki Olaitoriani iltung'ana linono Israel, linyang'ua iyie, nimipik entorroni o sarge lemeeta entioto atua iltung'ana linono Israel; kake nchoo ena torroni o sarge metapalakini ninche.’ 9Neaku inji nkuna teniwuang'ie entorroni o sarge tiatua intae, tenias enaishiakino too nkonyek o Laitoriani.
Inaaipirta nkituaak naaibung'aki to larrabal
10“Tenilo iyie olarrabal aarare ilmang'ati linono, neishoru Olaitoriani Enkai ino ninche apik nkaik inono, nimbung iyie ninche araya, 11nidol tiatua ninche lelo yarunot enkitok sidai, ning'uar iyie ninye, niya iyie aitaa enkitok ino, 12niyau naa iyie ang arik enkaji ino, nebarn ninye endukuya nedung iloisotok. 13Neitoki ninye aitayu ilkilani lenyena ooishopito pee eyaruni neton tiatua enkaji ino neishiraki menye o ng'otonye olapa olulung'a; ore te siadi naa indim ashomo atayiolo ninye, niaku olpayian lenye neaku ninye enkitok ino. 14Naa teneitu ishipakino ninye, nincho meshomo eneyieu; kake mimir ninye too mpisai, minko ninye anaa errindik, amu indipa atayiolo ninye.
Inaaipirta enjung'ore o lkikau
15“Teneeta oltung'ani nkituaak are, enkirotet o entinki, netoikitio ninche ninye nkera, ina kirotet o entinki; naa tenaa ore olkikau naa oleina tinki, 16ore kenya teina olong naor ninye imasaa enyena aitujung ilayiok lenyena nemeiko ninye olayioni le nkirotet anaa olkikau aitulus to layioni le ntinki, laa ninye olkikau, 17kake kelo ninye aitulus olkikau lenye ilo ayioni le ntinki, neisho ninye ninye erubata napuda te nena pooki naata ninye, amu ninye enkiterunoto engolon enye; enenye esipata e kikausho.
Inaaipirta olayioni lemeningisho
18“Teneeta oltung'ani olayioni ogolong'u marmali, lemening menye aashu ng'otonye, naa, ore hoo near ninche ninye, mening ninye ninche, 19nchoo eibung menye o ng'otonye neyaki ninye ilpayiani leina anasa te kishomi eine wueji nemanya ninye, 20nejoki ninche lelo payiani leina anasa enye, ‘Ore ele ayioni lang kegolong'u naa marmali, mening iyiook, olalotoni naa olamerani.’ 21Ore lelo tung'ana pooki leina anasa nenang ninye too soito ometua; pee itum aaipooi entorroni tiatua intae; nening Israel pooki neureishoyu.
Kulie ake kitanapat
22“Naa teneas oltung'ani embae torrono naishiakino neye, nepiki ninye olchani aailili. 23 Nemeton osesen lenye enkewarie pooki te nchumata olchani; kake tunukai ninye ina olong ake, amu ore oltung'ani oililioki naa kediaa te Nkai; misarkionie ina kop ino nikinchoo Olaitoriani Enkaiino metaa enjung'ore.