Eishoi e Adam
(1 Int 1.1-4)
1 Ore ena buku naa ene ishoi e Adam. Ore peyie eitayu Enkai oltung'ani, eitayio ninye te nkitanyaanyukoto enye makewan. 2 Eitayio ninye olee o eng'oruoi nemayian ninche neipot ninche ajo, tung'ani peyie eitobiru. 3Ore peyie eishu Adam ilarin iip nabo o tomoni uni, neaku ninye menye lo layioni laa ninye kewan enyaanyukie, neipot ninye ajo Seti. 4Ore inkolong'i e Adam anaa peyie eaku menye le Seti naa ilarin iip isiet. Neeta apa kulikae ayiok o ntoyie. 5Metaa ore inkolong'i pooki e Adam naa ilarin iip naaudo o tomoni uni, neye ninye.
6Eishua Seti ilarin iip nabo o imiet, neaku menye le Enosh. 7Nebik seti anaa peyie eini Enosh ilarin iip isiet o naapishana, neeta apa kulikae ayiok o ntoyie. 8Metaa ore inkolong'i pooki e Seti naa ilarin iip naaudo o tomon aare, neye ninye. 9Ore peyie ebik Enosh ilarin intomoni naaudo, neaku menye le Kanan. 10Nebik Enosh eidipaki aatoiu Kanan ilarin iip isiet o tomon o imiet, neeta apa kulikae ayiok o ntoyie, 11metaa ore inkolong'i pooki e Enosh naa ilarin iip naaudo o imiet, neye ninye.
12Ore peyie ebik Kenan ilarin intomoni naapishana, neaku menye le Mahalel, 13nebik Kenan etoiwuoki Mahalel ilarin iip isiet o artam, neeta apa kulikae ayiok o ntoyie. 14Neaku inkolong'i pooki e Kenan ilarin iip naaudo o tomon, neye ninye.
15Ore peyie eishu Mahalel ilarin ntomoni ile o imiet, neaku menye le Yared. 16Nebik Mahalel etoiwuoki Yared ilarin iip isiet o tomoni uni, neeta apa kulikae ayiok o ntoyie. 17Metaa ore inkolong'i pooki e Mahalel naa ilarin iip isiet o ntomoni naaudo oimiet, neye ninye.
18Ore peyie eishu Yared ilarin iip o ntomoni ile oare, neaku menye Enok. 19Nebik Yared etoiwuoki Enok ilarin iip isiet, neeta apa kulikae ayiok o ntoyie. 20Metaa ore inkolong'i pooki e Yared naa ilarin iip naaudo o ntomoni ile oare, neye ninye. 21Ore peyie eishu Enok ilarin ntomoni ile o imiet, neaku menye le Metusela. 22Eiriamariyie Enok Enkai eidipaki aatoiu Metusela ilarin iip uni, neeta apa kulikae ayiok o ntoyie. 23Metaa ore inkolong'i e Enok naa ilarin iip uni o ntomoni ile o imiet. 24 Nelo Enok tenebo Enkai, nelai ninye amu ewa Enkai ninye.
25Ore peyie eishu Metusela ilarin iip o ntomoni isiet o naapishana, neaku menye le Lamek. 26Nebik Metusela etoiwuoki Lamek ilarin iip naapishana o ntomoni isiet oare, neeta apa kulikae ayiok o ntoyie. 27Metaa ore inkolong'i pooki e Metusela naa ilarin iip naaudo o ntomoni ile o naaudo neye ninye.
28Ore peyie eishu Lamek ilarin iip o ntomoni isiet oare, neiu olayioni, 29neipot enkarna enye ajo Noa ejo: “Ore tiatua enkop natediaa Olaitoriani, ele ninye oyooki ayaki iyiook enkilejilej too siaaitin ang o too nyamalaritin oo nkaik ang.” 30Nebik Lamek etoiwuoki Noa ilarin iip imiet o ntomoni naaudo o imiet, neeta apa kulikae ayiok o ntoyie. 31Metaa ore inkolong'i pooki e Lamek naa iip naapishana o ntomoni naapishana o naapishana, neye ninye.
32Ore etaa Noa oloo larin iip imiet, neaku menye le Shem, o Ham, o Shafet.