1Ore amu oloip ake le nena sidain naapuonu eeta nena kitanapat neme nekua tokitin naasipa naara nemeidim aekata, te lelo asarri ooitaini to lari ake osuju olikae, imeidim aaitaa bayarot lelo oonyikaki. 2Amu te naa keidim anaata apa meekure eitaini. Te naa keitukuoki lelo aseremak, anaata meitoki aayioloiki ate ng'ok. 3Kake ore ti atua lelo asarri netii enkitadamunoto oo ng'ok anaa ake te pooki ari. 4Amu meidimayu metaa osarge loo loing'ok o lkineji ooya ng'ok.
5 Enkaraki nena, ore apa pee elotu Kristo enkop, nejo, “Ore ilasarri o nkishorunot imiyieu iyie kake osesen kintobiraka nanu; 6ore ilasarri oopeji o nkishorunot oo ng'ok neitu ishipakino iyie. 7Ina pee tejo, ‘Ng'ura nele nanu, oewuo pee aas eniyieu, eyieunoto ino, Na Ai ai!’ anaa enatisiraki tialo nanu ti atua olpiyayati le mbuku.” 8Ore pee ejo to ine te shumata, “Eitu iyieu iyie neitu ishipakino ilasarri o nkishorunot naapeji o nkishorunot oo ng'ok.” Neishooyioki kuna te risioroto anaa enajo nkitanapat, 9nenyaaka aponaa ajo, “Nele nanu, aewuo paa aas enyieunoto ino.” Keiwuang'ie ninye idia e dukuya peyie etum aitasheyie eniare. 10Naa ina eitukuyieki iyiook te nkishorunoto o sesen le Yesu Kristo nabo kata ake te rishata e pooki. 11 Neitashe olapolosani ake pooki anaake te siaai enye, eigil aitayu iloshi ake asarri, lemeidim ae kata aawaita ng'ok. 12 Kake ore pee eidip Kristo aitayu olasar loo ng'ok obo ake loo nkatitin pooki, neton ninye te nkaina e tatene e Enkai,
13Paa te ine eton o metaba anaa neitaae ilmang'ati lenyena olorika loo nkejek enyena. 14Amu to lasar obo eitabayie ninye te nkata pooki lelo ooitukuoki. 15Neitaiki sii ninye enkiyang'et Sinyati iyiook shakeni; te nkata nasuju ejo,
16 “Nele osotua laitayu nanu o ninche te siadi nena olong'i,
Olaitoriani ojo, naa kapik inkitanapat aainei iltauja lenye,
naiger ninche too ndamunot enye.”
17 Neitoki aponaa nejo, “Ore ing'ok o nkitarruorrot enye nemaitoki adamu ae kata.” 18Ore enetii empalakinoto e kuna, nemeitoki atii olasar loo ng'ok.
Ematinyikaki Enkai
19Ore enkaraki nena, ilalashera, ore naa amu eikiaata iyiook enkitieunoto nikijing'ie ine wueji sinyati to sarge le Yesu, 20te ina oitoi ng'ejuk naishu nataboloko ninye iyiook te ilo karasha, aa taa to sesen lenye, 21nikiaata sii olapolosani kitok oitore enkaji e Enkai; 22 ematinyikaki to ltau osipa ti atua emborei e nkirukoto, neisuaakaki iyiook aaisuj ltauja lang metaa mikiaata ileeni too ltauja lang neisujaki iseseni lang te nkare nasila. 23Emaibung'a aakurraki elimunoto o siligi lang mikingusugus, amu keisiligayu ilo oishorua ina kisiligata; 24naa ematadamu enikinkunakino olikae olikae enkisusunkat o enyorrata o siaaitin sidain, 25nimikipalaa entumo, anaa enatiu olkuaak le kulikae, kake intagolo olikae olikae neisul idolitata aajo etinyikua ina Olong.
26Amu ti nikiaas ing'ok aaotiki kindipa aatang'amu eyiolounoto e sipata, nemeitokini aata olasar loo ng'ok, 27 kake enkuretisho e anyunoto e ndung'okinoto e nkiguana, o engoro e nkima namut lelo mang'ati. 28 Ore apa oltung'ani ogil nena kitanapat e Musa neye metii olng'ur te neetae shakenisho oo ltung'ana aare aashu okuni. 29 Ijo kebaa elusoo enkitamioto nayaki kewan oltung'ani oany Oinoti le Enkai, neisarkionie osarge lo sotua laa ninye eitukuyieki neitagor ina Kiyang'et e mpiris? 30 Amu eikiyiolo ilo otejo, “Enaai elap, nanu oitalaku.” Nejo sii, “Olaitoriani oiguanare iltung'ana lenyena.” 31Entoki naitureisho ti nibatatakino inkaik e Enkai naishu.
32Kake entadamu sii intae napa olong'i e dukuya ina kata apa eidipaki aaitawang'aki intae, ing'iriri enkitirrishakinoto nagol te nebo emion, 33neaku kebolori intae metamori te dukuya olorere neisilisili intae, nitaa ti ae kata encholiek e lelo ooikunaki neijia. 34Amu iutata apa olng'ur too looena, nitonyorraitie te nchipai meishang'itieki masaa inyi, amu eiyiololo apa aajo iatata intae maate entoki nalang naa enabikoo. 35Ore enkaraki ina eminturraa naa enkitieunoto inyi, naata olerrinyore kitok. 36Amu meeta nchere pee miaatata eng'iriata, pee itumutumu aataas enayieu Enkai, ning'amumu ina kisiligata natolimuoki,
37 “Amu eng'or enkiti kata,
pee elotu ilo olotu nemeimutie;
38Kake enkirukoto eishuyie osinyati lai,
naa te nerrinyo siadi, nemeshipakino oltau lai ninye.”
39Kake mikira iyiook ile lelo oorrinyo siadi nemuti, kake kira ile lelo ooata enkirukoto negolie iltauja lenye.