Eisisa Enkai oltung'ani oitajeuoki te keeya
1Anyor nanu Olaitoriani
amu etoning'o ninye oltoilo lai o enkomono ai.
2Amu aairrugoko ninye nanu enkiok enye,
ore enkaraki ina kaipot nanu ninye
nkolong'i naaba anaa inaishu.
3Aatang'adutua nanu irresheta le keeya;
aaibung'a nanu nkeenta emion kitok e nemeneng'a;
natum nanu osina o emion.
4Naitoki nanu aipot enkarna o Laitoriani:
“Olaitoriani, aatasayia nanu,
ntajeu enkishui ai!”
5Aipirisioni Olaitoriani, naa asipani;
eeta Enkai ang olng'ur.
6Kegolie Olaitoriani olobor;
ore pee aaibookini enkop,
naaitajeu ninye.
7Torrinyokinoyu lo tau lai enkiyeng'iyeng ino;
amu kimpirisie iyie Olaitoriani.
8Amu itokordua iyie enkishui ai te keeya,
o nkonyek aainei too lkiyio,
o nkejek aainei te rrorroto.
9Alo nanu te dukuya Olaitoriani
ti atua enkop oo looishu.
10 Aibung'a nanu enkirukoto ai,
hoo ninye te natejo,
“Aaisilisiloki nanu oleng”;
11natejo nanu te siokinoto ai,
“Ilepesho iltung'ana pooki.”
12Kainyoo nanu aisho Olaitoriani
too nkishorot enyena pooki naaishoo nanu?
13Kang'amaa nanu enkikompe e njeunoto,
naipot enkarna o Laitoriani,
14nalaaki Olaitoriani olmumai lai
te dukuya iltung'ana lenyena pooki.
15Ene tipat te dukuya Olaitoriani keeya oo sinyat lenyena.
16Olaitoriani, ara nanu osinka lino,
ara osinka lino, olayioni le nkaisiaayiani ino.
Iyie otalaa ienat aainei.
17Kaaisho nanu iyie olasar le nashe naipot enkarna o Laitoriani.
18Kalak nanu ilmuma laainei to Laitoriani
te dukuya iltung'ana lenyena pooki,
19too lgorieti le nkaji o Laitoriani,
te mpolos ino, iyie Yerusalem.
Meisisi Olaitoriani!