Enkomono o ltung'ani otakaldayie olchore lenye
1Toning'o te nkiok ino enkomono ai, na Ai;
nimisudoo kewan te nkomono ai!
2Toning'oki nanu, nikiwaliki;
aaidimua nanu eng'olikinoto ai atalepunye nanu,
3te nkaraki ilo toilo lo lmang'atinta,
te nkaraki ilo kibookinoto enkop eilo torrono
amu keyau ninche enyamali shumata nanu;
ore te ngoro neitobir ninche mang'atisho ti alo nanu.
4Etamio oltau lai ti atua nanu,
neewuo olkirutoto le keeya shumata nanu.
5Eewuo olkirutoto o lokirrikir shumata nanu,
naaibulua nanu enkiputukuny.
6Najo nanu, “Oi naaji tenaa kaata inaipuko anaa enturkulu,
anaata aipirri enelakua ayeng'iyeng'a;
7ee, anaata alo enelakua,
nalo nanu airrag ong'ata,
8anaata aipirri alo aing'oru olng'obor
aing'ataa olemua o lkutati kitok.”
9Ndaikie iyie nkitobirat enye, Olaitoriani,
nipik olmilo ilng'ejepa lenye
amu adolita nanu olarrabal o enchankar ti atua enkanasa.
10Ore dama o kewarie, nemanaa ninche too sunta enyena;
netii enkaruoisho o enyamali atua ninye.
11Etii enkidaata empolos enye,
nemepuku enkibookinoto e nkop
o esunkureisho te wueji enye nemirishoreki.
12Mme olmang'atinta laatusukenya nanu,
amu anaata nanu airisha;
ime ilo laaiba oitokoos ti alo nanu -
amu anaata nanu ashomo aisudori.
13Kake iyie, ele, larisiore,
iyie ole ncholuek ai, ele shore lai latamoo.
14Eikiaata apa iyiook nkirorot naamurru te nebo;
ore ti atua enkaji e Nkai nikipuo apa iyiook te nchula.
15Meeu keeya shumata ninche,
metadoi ninche aapuo enemeneng'a eishu,
meshomo ninche to lkirutoto aajing atua nkuraren enye.
16Kake kaipot nanu Olaitoriani;
naa kaaitajeu nanu Olaitoriani.
17Ore teipa o tadekenya o te ndama
nairo nanu enyamali ai naisinanuo,
naa kening ninye oltoilo lai.
18Kekordu ninye oltau lai te seriani
te ilo arrabal laatoluaakine,
amu ilkumok laakeshare nanu.
19Kening Enkai, neitobor ninche,
ilo apa ototonie olorika le nkitoo ebaiki moitie,
enkaraki nemeibung ninche nkitanapat,
nemeure ninche Enkai.
20Eitorioyie ilo le ncholuek ai enkaina
enye agilunore ilchoreta lenyena,
etigila ninye olning'o lenye.
21Kenana enkiroroto enye anaa eng'orno,
kake eeta olarrabal to ltau lenye;
nenana irorei lenyena anaa eilata,
kake eikununo ninche anaa lalema ootushutuaki.
22Nteleiki Olaitoriani olola lino,
naa aikintagol ninye iyie;
menyorraa ae kata ninye meiwuang'ieki ilo asipani.
23Kake, ore iyie, Enkai, inang'aa ninche aitadou
meetu abori tiatua engumoto nagut.
Ore lelo tung'ana lo sarge o enkeleekisho
metaa mebikoo ninche eishu to lpisiai le nkishui enye
kake kaaisilig nanu iyie.