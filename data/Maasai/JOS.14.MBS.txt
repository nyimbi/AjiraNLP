Eoroto e nkop natii oloo ntoluo lo lkeju le Yordan
1Naa kuna apa njung'oreitin naatang'amutua iltung'ana le Israel te nkop e Kanaan, apa naaishoo ninche Eliesa olapolosani o Yoshua olayioni le Nuni o lukuny oo lmareita loo loshon loo ltung'ana le Israel. 2 Ore apa enjung'ore enye naa te nkukuo, anaa apa enaitanapa Olaitoriani Musa te lelo oshon ooudo o lpisiai loo loshon. 3 Amu eishoo apa Musa enjung'ore iloshon oare o lpisiai obo loo loshon te lido kekun le Yordan; kake ore ti alo ile Lawi eitu ninye eishooyo enjung'ore ti atua ninche. 4Amu ore apa iltung'ana le Yosef naa iloshon oare, Manase o Efraim; nemeetae apa erubata naishooki ile Lawi te ina kop, nkanas ake eishooki naatonie, te nebo iwuejitin neeirritishore te nkaraki nchoo enye o neetumie ndaiki enye. 5Etaasa apa iltung'ana le Israel anaa enaitanapa Olaitoriani Musa; neor ninche enkop.
Eishooki Kaleb Hebron
6 Neitoki iltung'ana le Yuda aapuonu enetii Yoshua te Gilgal; ore Kaleb olayioni le Yefune ilo loo Lkeni nejoki ninye, “Iyiolo iyie apa enatiaka Olaitoriani Musa oltung'ani le Nkai te Kadesh-Barnea ti alo nanu o iyie. 7 Ara apa nanu o loo larin artam ina kata apa pee aairriwaa nanu Musa osinka lo Laitoriani te Kadesh-Barnea mashomo aikitalan enkop; naitoki nanu arrinyoki ninye olomoni anaa apa enatiu ti atua oltau lai. 8Kake ore ilalashera laainei apa ooshomo te nebo nanu neitalepoo oltau loo ltung'ana, ore eyia naiting'ie nanu asuj Olaitoriani Enkai. 9 Nenya Musa olmumai ina olong, ajo, ‘Esipa ore enkop natororua enkeju ino naa keaku enjung'ore te iyie o too nkera inono ntarasi enkaraki ninting'ie iyie asuj Olaitoriani Enkai ai.’ 10Naa ore taata, ng'ura, aaishoo nanu Olaitoriani aishu, anaa enatejo ninye, ore kulo arin artam o imiet ebaiki ina kata apa nairorie Olaitoriani Musa ele rorei, ina kata eloito Israel to lpurkel, ore taata ara nanu ena olong o loo larin ntomoni isiet o imiet. 11Eton ake agol ena olong anaa apa enatiu ina olong apa pee aairriwaa Musa, etiu engolon ai taata anaa engolon ai ina kata apa, to larrabal o te lototo o elotunoto. 12Neaku naa taata, nchooki nanu ena kop oo ldoinyo apa naa ninye eimaka Olaitoriani ina olong; amu itoning'o apa iyie ina olong eneikununo ile Anakim te ine, eeta nkang'itie naasheta kituaak; ebaiki netii Olaitoriani te nebo nanu, naa kamiraa nanu ninche aipang'ie anaa enatejo Olaitoriani.”
13Nemayian Yoshua ninye, neisho ninye Hebron Kaleb olayioni le Yefune metaa enjung'ore enye. 14Neaku etaa apa Hebron enjung'ore e Kaleb olayioni le Yefune loo Lkeni o metabaiki ena olong, enkaraki apa naiting'ie ninye asuj Olaitoriani, Enkai e Israel. 15Ore apa enkarna e Hebron naa keji Kiriat-arba, ore ele Arba naa ninye apa oltung'ani kitok oleng ti atua Anakim. Neitirring'a taa enkop to larrabal.