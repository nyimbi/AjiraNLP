1 “Tiniduaaya olkiteng lo lalashe lino aashu enker enye elo aimin nimipal ake eitu ilo ashuku; terewaki ninche olalashe lino. 2Naa tenimitaaniki aashu tenimiyiolo iyie ninye, tereu enkang ino, ning'or ninche ometaba anaa nelotu olalashe lino aing'oru; nitumoki taa aishoo ninye. 3Naa neijia sii nkuna osikiria lenye; mincho elo naa neijia inkuna to lkila lenye; naa neijia sii inkuna te pooki toki naimin oo lalashera linono, naimin nitum iyie; mimbooyo eretoto ino. 4Midol osikiria lo lalashe lino aashu olkiteng etabatate te mbata enkoitoi nimbooyo eretoto ino te ninche; taretoki ninye metudumu ninche menyaaki aitashe.
5“Mepika enkitok enkishopo olee nemepika olee enkishopo e nkitok, amu ore oloba anaa oloas kuna baa naa olminong to Laitoriani Enkai ino.
6“Tenelo nitum enkaji e ntaritiki te pooki ake ninye shani aashu te nkop etii nkera aashu ilmosor, nepetita ng'otonye ninche, nena kera aashu lelo mosor, miya iyie ng'otonye tenebo nkera; 7nchoo ng'otonye elo kake indim aawa nkera; pee iserianu, nitum sii atobikoi.
8“Tenishet enkaji ng'ejuk tipika ntamanai iloom pee miyau ake entorroni osarge shumata enkaji ino, tenesulunye ake ninye oltung'ani.
9 “Miun tiatua enkurma ino oo sabibu mpukunot are oo lanterera meiwuang'ieki ake ilng'anayio lenyena, lelo ng'anayio lituuno o lelo ootubulakitia. 10Miturishore iyie olkiteng o sikiria te nkata nabo. 11Minchop iyie enkila nashula ilpapit oopuyiapui o kitani.
12 “Tiripaki kewan iltelelia too lcholo pokira oong'uan leilo kila lino linchop.
Nkitanapat naaipirta emboita nasinyari
13“Teneyam oltung'ani enkitok nelo ayiolou neitoki asukeny ninye, 14neitagor ninye te nkoitoi e sulare, neyau enkarna torrono shumata ninye, ejo, ‘Aawa nanu ena kitok ore ake pee alo aboitare neitu atum te ninye olmonekie oitodolu ajo eselenkei’, 15ore menye ina kitok o ng'otonye neipang'unye aayau boo lelo monek le titoisho, enetii ilpayiani leina anasa tialuo, 16nejoki ninye menye leina kitok lelo payiani, ‘Aishoo nanu entito ai ele tung'ani meyama, neibayie ninye; 17naa ng'ura eitobira ninye enkitang'oroto e sulare tialo ninye, ejo, “Eitu nanu atum te ntito ino olmonekie oitodolu ajo eselenkei!” Naa noolo ilmonek le ntito ai le titoisho.’ Neisalaash nincheilo kila te dukuya lelo payiani leina anasa. 18Neibung lelo payiani leina anasa ilo lee nepuo aar aaitame, 19neitalaki ninye shekeli iip e nkosholai, neisho ninye menye ina kitok, enkaraki nayawua entorroni shumata ina tito nemeyama e Israel; naa keaku ninye enkitok enye; meidim ninye aiwuang'ie ina kitok too nkolong'i pooki enkishui enye. 20Kake tenesipa ina bae, nchere eitu etumi olmonek ooitodolu aajo mme eselenkei ina kitok, 21neipang'unyeki naa ina kitok aayau kutukaji enkaji e menye, ore lelo lewa leina anasa enye nenang ninye too soito o metua, enkaraki nayawua ninye esulare atua Israel aiborrie onyek tiatua enkaji e menye; neaku impooitie entorroni aaiwuang'ie tiatua Israel.
22“Teneinepuni olee eshomo enetii enkitok e likae lee neari pokira are metuata. Ilo lee oshomo enetii ina kitok o ina kitok, neaku impooitie entorroni tiatua ate.
23“Tenetii entito natisiraki nenang'are olee ninye tiatua enkanasa neyiolou ninye, 24iyau ninche pokira aipang'unye auluo ina anasa, ninang ninche too soito o metuata, ina kitok tenkaraki neitu eishir metomituni hoo netii atua enkanasa, o ilo lee enkaraki nainyala enkitok olelatia enye; neaku iwuang'ie entorroni tiatua intae. 25“Kake teneinepu olee enkitok natasayiaki tiong'ata nemir ilo lee ninye neyiolou, naa ilo lee ake otayiolo oye. 26Kake ore ina kitok meitaasi ae; ore tialo ina kitok metii entorroni nairirikino keeya, amu ore ena kiguana nenyaanyukie enoltung'ani orasaki nesesekuan ilo lelatia enye. 27Ore enkaraki nainepua ninye ti ong'ota, naa ore hoo neishira ina kitok nasayia metomituni metii oltung'ani omitu ninye.
28 “Teneinepu olee eselenkei nemesayia neibung ninye, neyiolou ninye neirrashi, 29ore ilo lee otayiolo ninye neisho menye ina tito shekeli onom e nkosholai, neyam ninye, enkaraki nainyala ninye; meidim ninye ataarai ninye too nkolong'i pooki enkishui enye. 30 Meya oltung'ani enkitok e menye aashu obolu ilkilani leina nara enkitok e menye.