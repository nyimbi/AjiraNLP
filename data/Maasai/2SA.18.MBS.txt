Eisulieki Absalom niari metua
1Neiturrur Daudi eiken iltung'ana pooki apa ootii te nebo ninye, nepik shumata ninche ilarikok loo nkalifuni o larikok loo maa iip. 2Neya Daudi enjore ematua nabo e uni ti abori erikore e Yoab, ematua nabo e uni ti abori erikore e Abishai olayioni le Seruiya, olalashe le Yoab, o ematua nabo e uni ti abori erikore e Itai Olgiladi. Nejoki olaiguanani lelo tung'ana, “Kalo sii nanu makewan aipang te nebo intae.” 3Kake etejo lelo lewa, “Mimpang iyie alo. Amu ti nikisik iyiook nemeshilaa ninche iyiook. Te neye olpisiai lang nemeshilaa ninche iyiook. Kake inyaanyukie iyie iip tomon katitin tomon lang. Metaa enaikash tinirriwaki iyie iyiook eretoto te nkanasa.”
4Nejoki olaiguanani ninche, “Ore enaba anaa enidolidolo aa sidai te intae naas nanu.” Neaku eitashe olaiguanani te mbata e kishomi, ina kata eruko enjore pooki aapuo too maa iip o too nkalifuni. 5Neitanap olaiguanani Yoab o Abishai o Itai, ajoki, “Emintaas entorrono te nkaraki nanu ilo barnoti Absalom.” Nening iltung'ana pooki eisho olaiguanani nkitanapat lelo arikok pooki le njore tiaalo Absalom.
6Neaku eipang'a enjore alo ong'ata aarare Israel; neitayuni olarrabal tiaatua entim e Efraim. 7Nemiri iltung'ana le Israel teine isinkan le Daudi nesapuku enkidaaroto teine ina olong, iltung'ana nkalifuni tikitam. 8Neidapashakino olarrabal oriong enkop pooki; neinos entim iltung'ana kumok ina olong alang olalem.
9Nediding Absalom isinkan le Daudi. Nekedito apa Absalom enyumpu enye, nelo enyumpu aim abori ilng'osil sapuki lo lchani neng'amari endukuya too lng'osil, neing'uari ninye eililio to lgam; ore ina nyumpu apa natii abori ninye nelo. 10Nedol oltung'ani obo, neliki Yoab, “Ng'ura, atoduaa nanu Absalom eisiong'a to lchani.” 11Nejoki Yoab ilo tung'ani otiaka ninye, “Kainyoo itoduaa iyie ninye! Kainyoo naa pee eitu iosh ninye teine asulaki enkop? Anaata naaji ashipa nanu naaisho iyie mpisai tomon e nkosholai o enkimeita.” 12Kake etiaka ilo tung'ani Yoab, “Ore naaji ninye hoo te naning nanu te nkaina ai enkiroishi oo mpisai nkalifuni tomon e nkosholai, maitorioo nanu enkaina ai aar olayioni lo laiguanani; amu ore te ning'oto ang nikintanapa iyie olaiguanani o Abishai o Itai, ejo, ‘Ore te nkaraki nanu entomitu ilo barnoti Absalom.’ 13Ore sii enkae, tenaa naaji kaitaasa nanu enkishui enye entorrono (nemetii entoki naisudoro to laiguanani) anaata indim iyie makewan atekepari.” 14Nejo Yoab, “Maitoki nanu aiturraa enkata aiko nji te nebo iyie.” Neyau ninye iremeta uni te nkaina enye neibitaki ninche oltau le Absalom, eton eishu to lchani. 15Ore ilbarnot tomon anapak loo masaa o larrabal e Yoab, neman ninche Absalom neosh ninye near ninye metua.
16Neosh Yoab emowuo nepuonu iltimito aashukunye te mirata oo Siraeli amu etomitikio Yoab ninche. 17Neitayu ninche Absalom, nenang'aki ninye atua engumoto sapuk ti atua entim, nesot te shumata ninye osototi sapuk loo soito, neisik Israel pooki, pooki ng'ae alo enkang enye. 18Ore apa Absalom eton eishu neitobiraka kewan eng'ape osoit natii atua oerata lo Laiguanani, amu etejo ninye, “Maata nanu olayioni oshum enkarna ai metadamuni.” Neipotie ina ng'ape kewan, naa keji enadamunyeki Absalom o metabaiki ena olong.
Etolikioki Daudi enkeeya e Absalom
19Nejo Ahimaas olayioni le Sadok, “Nchooki nanu maipirrio, pee aya ilomon sidain enetii olaiguanani nchere etalakua Olaitoriani ninye aitung'uaa engolon oo lmang'ati lenyena.” 20Nejoki Yoab ninye, “Miya iyie ilomon taata; indim iyie aawa lomon ae olong, kake ore taata miya iyie lomon, amu etua olayioni lo laiguanani.” 21Neitoki Yoab ajoki ilo tung'ani le Kushi, “Shomo tiaaki olaiguanani ina nitoduaa.” Neirrugo Olkushi te dukuya Yoab, nekuet. 22Neitoki Ahimaas olayioni le Sadok ajoki Yoab, “Nchoo etiu enatiu, nchooki sii nanu maipirrio asujaa Olkushi.” Nejoki Yoab, “Kainyoo iyie pee impirri, olayioni lai, idolita ajo mitum iyie olerrinyore too lomon?” 23Nejo ninye, “Nchoo eaku enaaku, aipirri ake.” Neaku etiaka ninye, “Mpirrio.” Neipirri Ahimaas te nkoitoi e nkisiajata negiroo ilo Kushi.
24Netonita apa Daudi te rishata oo nchomito are; neilep olarriponi alo shumata enkishomi te mbata e suntai, ore ake pee eshumu nkonyek enyena neing'orisho, nedol oltung'ani oipirri openy. 25Neipotisho olarriponi neliki olaiguanani. Nejo olaiguanani, “Tenaa ninye ake, netii ilomon sidain enkutuk enye.” Nelotu ninye anyiku netaanu. 26Nedol olarriponi likae tung'ani ekuetu; neipotisho olarriponi te nkishomi nejo, “Ng'ura ekuetu likae tung'ani openy!” Nejo olaiguanani, “Ilomon sidain sii ninye eyau.” 27Nejo olarriponi, “Amen ajo ore enkuetata ole dukuya naa kenyaanyukie enkuetata e Ahimaas olayioni le Sadok.” Nejo olaiguanani, “Oltung'ani supat ninye naa kelotu ayau ilomon sidain.”
28Neishiraki Ahimaas olaiguanani ajo, “Eseriani.” Neirrugo ninye te dukuya olaiguanani nebaiki enkomom enye enkop, nejo, “Meisisi Olaitoriani Enkai ino, laa ninye oishooyie lelo tung'ana ootekepari aarare olkitok lai olaiguanani!” 29Nejo olaiguanani, “Eisidain mbaa ti alo ilo barnoti Absalom?” Newalu Ahimaas ejo, “Ore pee eirriwaa Yoab osinka lino, nadol enking'oling'ol sapuk, kake mayiolo nanu ajo kainyoo.” 30Nejo olaiguanani, “Mbelekenyau, ntasho tene.” Neaku eitasho ninye te mbata, neitashe aitirring'a.
31Naa ng'ura, nelotu Olkushiti; nejo ilo Kushiti, “Ilomon sidain to lkitok lai olaiguanani! Amu kitokordua iyie Olaitoriani ena olong aitung'uaa engolon e pooki apa likitudumakinote iyie.” 32Nejoki olaiguanani Olkushiti, “Eisidain mbaa ti alo ilo barnoti Absalom?” Newal ilo Kushiti ajo, “Metaa ilmang'ati lo lkitok lai olaiguanani, o pooki likidumakino aarare iyie te ntorroni, etiu anaa ilo barnoti.” 33Nenyamalu olaiguanani oleng, neilep alo olgilata otii shumata kishomi neishir; naa ore eloito, nejo ninye, “Oi olayioni lai Absalom, olayioni lai, olayioni lai Absalom! Enyor naa katua nanu te rishata ino, Absalom, olayioni lai, olayioni lai!”