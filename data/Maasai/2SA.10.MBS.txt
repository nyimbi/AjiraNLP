Etimira Daudi Ilamoni o le Siria
(1 Int 19.1-19)
1Ore te siadi ena neye olaiguanani loo Lamoni neitoreisho Hanan olayioni lenye te rishata enye. 2Nejo Daudi, “Kaitodol nanu esupatisho Hanan olayioni le Nashash, anaa apa enaaitaasa papaai lenye nanu te supatisho.” Neaku eirriwayie Daudi isinkan lenyena pee eitigir ninye ti alo papaai lenye. Nepuonu isinkan le Daudi atua enkop oo Lamori. 3Kake etiaakitia lelo lkituaak loo Lamoni Hanan olkitok lenye, “Ijo iyie ore enkaraki nikirriwaka iyie Daudi iltung'ana likintagol naa keyanyitita papaai lino? Keitu ninye eirriu Daudi isinkan lenyena enitii iyie pee eing'or enkanasa, neikeern ninye, nenang'aa ninye?” 4Neaku eewa Hanan isinkan le Daudi, nebarn ake enchoto o lmunyei lo ltung'ani nedung nkilani enye too mpolosi enye neisho ninche meshomo. 5Ore ake pee elikini Daudi, neirriwaa iltung'ana metanang'are ninche, amu etukurrutua apa lelo tung'ana oleng. Nejo olaiguanani, “Entotoni te Yeriko o metaba anaa nebulu ilmunyo linyi, pee intokiki aashukunye.”
6Ore ake pee edol lelo tung'ana le Amoni aajo etaa ilmang'ati te Daudi, neirriwaa lelo tung'ana le Amoni ilkiliku aaisho esiaai Isiria le Beterehob, o Isiria le Soba, isikarini nkalifuni tikitam oopuo too nkejek, o laiguanani le Maaka te nebo iltung'ana enkalifu, o ltung'ana le Tob, iltung'ana nkalifuni tomon o are. 7Ore ake pee ening Daudi ina, neirriwaa Yoab o lorora pooki lo ltung'ana magil. 8Nepuonu Ilamoni aaipang'u neluaa to larrabal te kishomi; ore lelo Siria le Soba o le Rehob, o ltung'ana le Tob o Maaka netii ninche maate enkop naisiaja.
9Ore pee edol Yoab inchere eirragieki olarrabal aarare ninye te dukuya o te siadi, negelu ninye embata oo ltung'ana gelunot le Israel, neitobiraki ninche metaarare Isiria; 10ore ilkulikae pooki loo ltung'ana lenyena nepik ninye atua enkitoria e Abishai olalashe lenye, neitobiraki ninche metaarare Ilamoni. 11Nejo ninye, “Tenaa kegol oleng Isiria te nanu, naa eikiretu iyie nanu; kake tenaa kegol oleng Ilamoni te iyie naa kaalotu nanu aretu iyie. 12Ntagoluoyu, naa maikuna anaa lewa te nkaraki iltung'ana lang, o too nkanas e Nkai ang; naa nchoo metaasa Olaitoriani ina nadol aa sidai te ninye.” 13Neaku etupunyakitia Yoab o lelo tung'ana apa ootii te nebo ninye olarrabal aarare Isiria; neipirri aailanyisho ninche te dukuya ninye. 14Ore pee edol Ilamoni aajo eilanyishote Isiria, neiko sii ninche neijia aailanyisho te dukuya Abishai, nejing atua enkanasa. Kaae neshukunye Yoab aing'uaa olarrabal loo Lamoni, nelotu Yerusalem.
15Kake ore ake pee edol Isiria aajo etimira ninche Israel, neiturrurro maate te nebo. 16Neirriwaa Hadadesa olkilikuai, neyau aitupuku lelo Siria apa ootii te idia alo Frati; nepuonu ninche Helam, te nebo Shobak olkitok le njore e Hadadesa te dukuya ninche. 17Ore ake pee elikini Daudi, neiturrur ninye Israeli pooki te nebo, nelang Yordan, nepuonu Helam. Neitobira Isiria maate aarare Daudi, neitayu olarrabal te nebo ninye. 18Neipirri Isiria aailanyisho te dukuya Israel, near Daudi metuata too ltung'ana le Siria iip naapishana loo ngarrin, o lakedok loo mbartan nkalifuni artam, nepik olbae Shobak ilo kitok le njore enye, neaku etua ninye te ine. 19Ore pee edol lelo aiguanak pooki apa laa isinkan le Hadadesa ninche etimira Israel neitayu ninche osotua te nebo Israel, neaku isinkan te ninche. Neaku etureita Isiria eitoki aaretu Ilamoni.