1 Naajoki ninye nanu, “Enkerai e tung'ani, inosa ina nikinchooki iyie; inosa ele piyayati le mbuku, nilo airorie enkaji e Israel.”
2Metaa atabolo nanu enkutuk ai, naaisho ninye nanu olpiyayati le mbuku mainosa. 3Naajoki ninye nanu, “Enkerai e tung'ani, inosa ele piyayati le mbuku laaisho iyie nimput enkoshoke ino ninye.” Metaa ainosa ninye; naa ore etii enkutuk nemelok anaa olkenkei le naisho.
4Naajoki ninye nanu, “Enkerai e tung'ani, shomo, tabaiki enkaji e Israel, niro too rorei laainei airorie ninche. 5Amu eitu kirriwari iyie aairriwaki iltung'ana le likae ng'ejep o enkutuk nagol enkiroroto, kake enkaji e Israel 6neme iloreren kumok loo lng'ejepa oopaashaa o enkutuk nagol, ilaa mining'u irorei lenye. Esipa tenaairriwaki iyie kulo, naa aikindim aatoning'u iyie. 7Kake ore enkaji e Israel nimikinining iyie; amu meyieu ninche naaning nanu amu ore enkaji pooki e Israel naa inoo logol lukuny negolong'u iltauja. 8Ing'ura ajo aitaa elukunya ino enagol anaa ilukuny enye, naitagol elukunya ino anaa ilukuny enye. 9Anaa enagol osoit oji almasi alang isoito aitaa elukunya ino neijia; miureyu ninche tukul, nimimputukuny too nking'urat enye, amu enkaji kiserut ninche.” 10Aanyaaka ake sii ajoki nanu, “Enkerai e tung'ani, ore irorei laainei pooki lelo laaliki iyie tang'amai toltau lino nining'u too nkiyiaa inono. 11Nilo enetii iltung'ana linono ootii eararoto nijoki ninche, inji ejo Olaitoriani Enkai; toliki ninche ening o meyieu nening.”
12Ina peyie aadumu enkiyang'et nanu ailepie, ore edumunye enkitoo o Laitoriani te wueji enye, naning te siadi nanu oltoilo sapuk le nkirikirata enkop. 13Naa oltoilo loo naipuko e nena ng'uesi naaishu eibung'a maate, naning sii nena kejek oo ngarrin naashepita te mbata enye, nening'oyu anaa olokirikiri sapuk le nkop. 14Naadumu ina Kiyang'et nanu ailepie naaya, nalo te mion enkirowuaj oltau lai, eiroishi ina aina te shumata nanu; 15nalotu enetii lelo yarunot te Telabib, lelo ootii enkiyopata olkeju le Keba. Naton teine atunume tenebo ninche nkolong'i naapishana.
Etegelua Olaitoriani Esekiel metaa olarriponi
16Ore peyie eishunye inkolong'i naapishana, nelotu ororei lo Laitoriani enatii nejo: 17“Enkerai e tung'ani, aaitaa iyie olarriponi te nkaji e Israel; ore ake pooki kata nining ororei eing'uaa enkutuk ai, nincho ninche enkikoo naing'uaa enatii. 18Tenajoki ilo torrono, ‘Meeta nchere aimiye,’ neitu inkok ninye aliki, neitu iro aikok ilo torrono metung'uai enkoitoi enye torrono, peyie etum aitajeu enkishui enye, keye oltung'ani torrono too ntorrok enyena; kake ore osarge lenye naa kaing'oru te nkaina ino. 19Kake tininkok ilo torrono, nemeibelekenya ninye aing'uaa ntorrok enyena, arashu too nkoitoi enyena, naa keye ninye too ng'ok enyena; kake intajewuo iyie enkishui ino.
20“Ore ake sii, teneibelekenya oltung'ani supat aing'uaa esupatisho enye neas intorrok, napik entoki narror dukuya enye, naa keye ninye; amu eitu inkok iyie ninye, keye ninye too ng'ok enyena, ore isiaaitin enyena sidain nena naataasa nemeitokini aadamu; kake ore osarge lenye nayieu too nkaik inono. 21Kake ore ake eyia, tininkok ilo tung'ani supat peyie meas eng'oki, neitu eas eng'oki, nemeeta nchere meton eishu, amu etang'amayie ninye enkikoo; nintajeu iyie enkishui ino.”
Keaku Esekiel olemeidim airoro
22Netii apa enkaina Olaitoriani shumata nanu; naajoki nanu, “Tudumunye shomo enkisiajata peyie aatum airorie teine.”
23Metaa atudumunye nalo enkisiajata; naa ng'ura, neitashe enkitoo o Laitoriani teine, neikununo anaa enkitoo apa natoduaa te nkiyopata olkeju le Keba; nabatata te nkomom ai. 24Kake aatijing'a Enkiyang'et nanu, naadumu aitasheyie too nkejek; naairorie nanu naajoki, “Shomo inkenoi kewan tiatua enkaji ino. 25Ore iyie nakerai e tung'ani, ing'ura eikipiki iyie inkeenta, naa aikienieki iyie metaa mintoki alo tenebo iltung'ana; 26naa kaiterep olng'ejep lino enoret ino, metaa iaku olemeidim airoro aikoo ninche; amu enkaji kiserut ninche. 27Kake tenaairorie iyie, naabol iyie enkutuk, naa aijoki iyie ninche, ‘Inji ejo Olaitoriani Enkai;’ ore ilo oning, inchoo ening; ore ilo oany ening, inchoo eany amu enkaji kiserut ninche.