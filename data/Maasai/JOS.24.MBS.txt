Eirorie Yoshua iltung'ana te Shekem
1Neitoki Yoshua aiturrur iloshon pooki le Israel te Shekem, neipotu ilpayiani, ilukuny oo nkajijik, o larishak o lkituaak le Israel, neyau ninche ate dukuya Enkai. 2 Nejoki Yoshua lelo tung'ana pooki, “Nji ejo Olaitoriani, Enkai e Israel, ‘Etamanya apa loo papaai linyi lido kekun Frati, Tera menye le Abraham o Nahori; neisiaai ninche kulie aitin. 3 Naya apa nanu papaai linyi Abraham aitayu te lido kekun olkeju narik nanu ninye ti atua enkop e Kanaan pooki; naitubul eishoi enye aitaa kumok. Aishoo nanu ninye Isaak; 4 naisho Isaak Yakobo o Esau. Naisho nanu Esau ina kop oo ldoinyo e Seir meitaa enenye, kake eshomo Yakobo o nkera enyena Misiri. 5 Nairriwaa nanu Musa o Aron, naar nanu enkop e Misiri te nena nataasa nanu ti atua ninche; ore te siadi naipang'unye nanu intae. 6 Naipang'unye nanu loo papaai linyi aitung'uaa Misiri, nipuonunu enaiposha; nesuju apa Ilmisiri loo papaai linyi too ngarrin o too mbartan o meetu Enaiposha Nanyokie. 7Ore ake pee eishiraki ninche Olaitoriani nepik ninye enaimin erishata intae o lelo Misiri, naisho enaiposha meeu shumata ninche neitemoo ninche; netoduaa nkonyek inyi enaitaasa nanu Misiri; nitotoni intae to lpurkel enkata naado. 8 Naitoki nanu ayau intae enkop oo Lamori, laa ninche apa ootii lido likae kekun le Yordan; nearare ninche intae, naishoru nanu ninche apik atua nkaik inyi, niyaya intae enkop enye aaitaa eninyi, naidaikie nanu ninche te dukuya intae. 9 Neitoki adumunye Balak olayioni le Sipor, olaiguanani le Moab, nearare Israel; neirriwaa olkilikuai aitoomon Balaam olayioni le Beor meeu adek intae, 10kake eitu nanu aning Balaam; neaku etamayiana ninye intae; neaku atokordua nanu intae aitung'uaa enkaina enye. 11 Nitalang'utua apa intae Yordan nipuonunu Yeriko, nearare intae iltung'ana le Yeriko, o Lamori sii, o Lperisi o Lkanaan, o Lhiti, o Lgigashi o Lhifi, o Lyebusi; naishoru nanu ninche apik atua nkaik inyi. 12 Napik nanu enkuretisho dukuya intae naa enkaraki ena apa mme olalem linyi neme enkawuo inyi, natimirayie lelo aiguanak oare loo Lamori. 13 Aishoo nanu intae enkop neitu iekarere, o nkanas neitu ishetishete, nibikitoto intae ti atua ninche ninyanya ilng'anayio le nkurma o sabibu leitu iunuunu.’
14“Ore naa taata entureita Olaitoriani nisiayiayia ninye to ltau owang o te sipata (metii esunkureisho); ewuang'ie nena aitin apa naaisiaayia iloo papaai linyi te lido kekun Yordan; o te Misiri nisiayiayia Olaitoriani. 15Naa ti nimiyieuu intae nisiayiayia Olaitoriani, entegelu ena olong olisiayiayia tenaa ai nena aitin apa naaisiaayia iloo papaai linyi te lido kekun Yordan aashu tenaa ai nena aitin oo Lamori naa enkop enye itii; kake ore nanu o olmarei lai naa aikisiaai Olaitoriani.”
16Newal iltung'ana aajo, “Kilome miking'uaa iyiook Olaitoriani, aapuo aaisiai kulie aitin; 17amu Olaitoriani Enkai ang apa oyaua iyiook o loo papa aitung'uaa enkop e Misiri, aitupuku te nkaji e sinkaisho, naa ninye apa otaasa nena kitoduaat sapuki too nkonyek ang, negolie iyiook te ina oitoi pooki apa nikiima o ti atua iltung'ana pooki apa likiimaitie atua ninche; 18nearaa Olaitoriani te dukuya iyiook iloreren pooki, Ilamori apa laa ninche emanya ena kop; metaa eikisiai sii iyiook Olaitoriani, amu ninye Enkai ang.”
19Kake etiaka Yoshua iltung'ana, “Mindimidimi intae aaisiaayia Olaitoriani, amu Enkai sinyati ninye; Enkai o lom ninye; mepalaki ninye nkitarruorot inyi aashu ing'ok inyi. 20Tining'uaa intae Olaitoriani aapuo aaisiai nkaitin omon, naa keibelekenya sii ninye neitaas intae entorrono, nemut intae, eidipa aitaasa intae esidai.” 21Nejoki iltung'ana Yoshua, “A-a; eikisiai iyiook Olaitoriani.” 22Neitoki Yoshua ajoki iltung'ana, “Irara intae ilchakenini ti alo intae maate nchere itudutaitie Olaitoriani pee isiayiayia ninye.” Nejo ninche, “Kira iyiook ilchakenini.” 23Nejo ninye, “Ewuang'ie naa nena aitin omon naatii atua intae nimbelekenyakiki oltau linyi Olaitoriani, Enkai e Israel.” 24Nejoki lelo tung'ana Yoshua, “Olaitoriani Enkai ang iyiook kisiaai, naa oltoilo lenye iyiook kining.” 25Neitobir Yoshua olning'o o ltung'ana ina olong, neisho ninche nkitanapat o nkikoot te Shekem. 26Neiger Yoshua kulo rorei ti atua embuku oo nkitanapat e Nkai; neya osoit kitok neitasheyie te ine ti abori olchani te ine wueji o Laitoriani. 27Nejoki Yoshua lelo tung'ana pooki, “Ng'ura, ore ele soit naa keaku shakenisho ti alo iyiook; amu etoning'o ninye irorei pooki lo Laitoriani ootiaka ninye iyiook; metaa keaku shakeni ti alo intae, pee mintaasiasa ake entorroni Enkai inyi.” 28Neisho taa Yoshua iltung'ana meshomo, oltung'ani ake nelo enjung'ore enye.
Etua Yoshua o Eliesa
29Ore te siadi kuna baa neye Yoshua olayioni le Nuni, osinka lo Laitoriani, aa oloo larin iip o tomon. 30 Nenukaa ninche ninye ti atua enjung'ore enye te Timnat-sera, apa naa ninye natii ina kop oo ldoinyo e Efraim, moikuape o ldoinyo le Gaash.
31Neisiaai Israel Olaitoriani too nkolong'i pooki e Yoshua, o nkolong'i pooki e lelo payiani apa ootung'uayie Yoshua, apa ooyiolo esiaai pooki nataasa Olaitoriani te nkaraki Israel.
32 Ore iloik le Yosef apa ooyautua iltung'ana le Israel te Misiri nenukari te Shekem, ti atua erubata e nkop apa nainyiang'ua Yakobo too layiok le Hamor menye Shekem too mpisai iip; netaa apa ine enjung'ore oo layiok le Yosef.
33Neye sii Eliesa olayioni le Aron nenukaa ninche ninye te Gibeya, te nkang e Finehas olayioni lenye, apa naishooki ninye ti atua ina kop oo ldoinyo e Efraim.