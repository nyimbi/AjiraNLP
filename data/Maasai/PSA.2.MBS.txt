Olaiguanani le Nkai ogeluno
1 Kainyoo pee eitobirita iloshon enkarruoisho,
kainyoo pee eitobir iloreren nkitobirat enye e ntorroni e pesho?
2Eiturrurrote ilaiguanak le nkop,
neiguana lelo ooitoreisho te nebo,
aagilunore Olaitoriani o ilo lenye
otubukokoki eilata aaput, ejo,
3“Matalak ienat enye nabo kata,
nikinturraa nkeenta enye aaitalam ate.”
4Ore ilo oton te shumata nekueni;
neikordod nena kitobirat enye e pesho.
5Naa keitoki ninye airorie ninche te ngoro enye napi,
neiture ninche te ngoro namutisho, ejo,
6“Atipika nanu olaiguanani lai shumata Sion,
ilo doinyo lai sinyati.”
7 Kalikioo nanu ina natejo Olaitoriani:
Aatiaaka ninye nanu, “Ira iyie enkerai ai,
ore ena olong, aatoiuo nanu iyie.
8Toomonoki nanu,
naa kaitaa nanu lelo oshon enjung'ore ino,
naitaa ineeiting'ie enkop iwuejitin inono.
9 Nigil iyie ninche te ng'udi e sekenkei,
nintaa ninche mbelibelat anaa emoti oo nkulupuok.”
10Ore naa taata, lo aiguanak,
entaa ng'eni;
nchoo eikok intae lo aitoriak le nkop.
11Esiaayia Olaitoriani te nkuretisho,
te nkikirikirata,
12entung'utut nkejek enyena,
megoro ake, nindaayaya te nkoitoi;
amu keyupuyup engoro enye asioki.
Emayiana lelo pooki oosaru ninye.