Enduaata enkitashet oltaa
1Ore ilo malaika laairorie nanu, enyaaka arrinyunye, naainyoyie nanu, anaa oltung'ani otuputuoki too njo. 2Naajoki ninye nanu, “Ainyoo idolita?” iyie. Najo nanu, “Adolita naa ng'ura, enkitashet oltaa naitobiruno pooki te sahabu, neeta olbakuli otii shumata ninye, o ltaai oopishana te nchumata ninye, o ltampii oopishana otii lelo taai otii shumata e ina kitashet. 3 Netii embata iloirienito aare, obo te nkalo e tatene ilo bakuli netii olikae kedienye enye.” 4Naajoki ilo malaika laairorie nanu, “Ainyoo doi kuna, olkitok lai?”
5Ina pee aawaliki nanu ilo malaika laairorie ejo, “Aimiyiolo doi ajo ainyoo kuna?” Najo, “A'a, olkitok lai.”
Enkisiligata e Nkai te Serubabel
6 Ina pee aajoki ninye nanu, “Ore ele naa ororei lo Laitoriani oirriwakaki Serubabel: Ime te nkidimata, neme te ngolon, kake te Nkiyang'et ai Sinyati, Olaitoriani loo lororani ojo. 7Koree iyie, iyie lo doinyo sapuk? Ore te dukuya Serubabel naa iyaku enkisiashata; naa keyau ninye dukuya ilo soit le shumata ebuakitae aajo, ‘Empiris, Empiris te ninye!’ ”
8Ore ake sii eewuo ororei lo Laitoriani enatii aajoki, 9“Inkaik e Serubabel naaitasheyie olkitamanyunoto lena aji; naa inkaik enyena ake sii naaidip ninye. Ina pee iyiolouu aajo aairriwua nanu Olaitoriani loo lororani enitii. 10 Amu ore pooki ng'ae otemenayie ina olong oo ntokitin kutiti naa keshipa, naa kedol ina temet te nkaina e Serubabel. Ore kuna naapishana naa nena onyek o Laitoriani, nena naapuo tiatua enkop pooki. 11 Naitoki nanu ajoki ninye, “Ainyoo eutu kulo oirienito aare ootii enkaina e tatene o enkaina e kedienye tene netii enkitashet oltaa?”
12Naitoki ajoki ninye eniare, “Ainyoo eutu kulo ng'osil pokira lo loirien, lelo ootii embata lelo goso ooitobiruno te sahabu oobukunyeki ina ilata aaitayu?”
13Naajoki ninye nanu, “Aimiyiolo ajo ainyoo kulo?” Najo, “A'a olkitok lai.”
14Ina pee ejo, “Ore kulo naa lelo aare ootubukoki eilata aaput ooitashe te mbata Olaitoriani laa olopeny enkop pooki.”