Yerusalem tenebo iloreren
1Ngura, elotu enkolong o Laitoriani, naa ore iyarunot naawaki aitung'uaa intae naa keori te dukuya inkonyek inyi. 2Amu kaiturrurru iloreren pooki metudumakinoto Yerusalem to larrabal, naa keyai ina anasa, nepurri inkajijik, neikonyi inkituaak. Eyae ematua e nkanasa te yararoto. Ore ilkulikae tung'ana nemeyae ninche te nkanasa. 3Ina pee elo Olaitoriani aarare lelo oshon, anaa enataarishe ninye te nkolong o larrabal. 4Ore akenya teina olong naa keitashe nkejek enyena toldoinyo loo loirienito, ilo otii dukuya Yerusalem te nkalo o loosaen. Ore ilo doinyo loo loirienito naa keiperra kat are eiteru to loo saen o meshomo oloo ntoluo aaku eululu sapuk. Metaa ore ematua nabo oldoinyo nelo enkalo e moikuape ore enkae seshati oldoinyo nelo enkalo e kopikop. 5Ore ina ululu oo ldoinyo laainei nemeitoki aponari agutu neaku keibung'are isunta pokira oldoinyo, nitumutumu aaisika anaa apa ina kata nisikisiki aailany olokirikiri too nkolong'i e Usia olaiguanani le Yuda. Ina pee elotu Olaitoriani Enkai inyi tenebo lelo pooki sinyat eboitare ninye.
6Ore akenya teina olong, meetae hoo enkirobi arashu enkurriny e ndeem. 7Naa keaku endama enaado oleng (Olaitoriani oyiolo ena), ime endama neme enkewarie, amu ore enoshi kata nikijo iyiook emuto, eton ake etii ewang'an.
8 Ore teina olong naa keruko inkariak e mpuaan naapuku aing'uaa Yerusalem. Ore ematua enye nabo nerukokino enaiposha enkalo oloo saen ore enkae matua nerukokino enaiposha e nkalo oloontoluo; naa keruko to lari pooki. 9Naa keaku Olaitoriani Olaiguanani le nkop pooki, ore kenya te ina olong neaku Olaitoriani obo o enkarna enye nabo.
10Ore enkop pooki naa keibelekenyi aitaa enkop naisiasha eiteru te Geba o metabaiki Rimon natii kopikop e Yerusalem. Ore Yerusalem neaku ketala etii shumata ina kop namanita ninye; ebaiki enkanasa e Yerusalem epuku te nkishomi e Benchamen o metabaiki ewueji e nkishomi musana, ine apa ebaiki oltalet le Hananel o meshomo ina aji naironyieki enaisho oo sabibu o laiguanani. 11 Naa kemany iltung'ana ninye amu meitokini aata oldeket, keton Yerusalem te seriani.
12Naa ele olmeitai laa ninye emutie Olaitoriani iloreren pooki lelo oodumaki olarrabal Yerusalem. Ekeng'uoyu iseseni lenye eton eitashoo, naa keng'uoyu inkonyek enye etii atua ilukuny enye, naa keng'uoyu ilng'ejepa lenye tiatua inkutukie enye.
13Naa ore akenya teina olong naa kedoiki ninche olkirutoto sapuk oing'uaa Olaitoriani, ometaa keibung ake oltung'ani enkaina o likae, ore nkaik enye, nedumakino olikae olikae aarare. 14Ore sii iltung'ana le Yuda naa keara emitu Yerusalem. Naa kearu ninche enkarsisisho oo loshon pooki oomanita sahabu, o enkosholai tenebo inkilani te nkumoi.
15Naa kedoiki olmeitai laaijo oloo mbartan, o nyumpui, o ntamesin, o sirkon o pooki ng'ues ake ninye natii atua lelo ng'oborri.
16 Ore taa pooki ng'ae oimisho te lelo oshon pooki ooetuo aadumakino Yerusalem, neaku keilepu too larin pooki aapuonu aaserem olaiguanani, ilo Aitoriani loo lororani, neibung osirua loo lng'oborri. 17Naa tenetii olmare obo te nkop lemelo Yerusalem aserem Olaiguanani, Olaitoriani loo lororani, nemetum ninche enchan. 18Naa tenemelo olmarei loo Lmisiri aapuo aaitarasaa ate, nedoiki ninche olmetai laa Olaitoriani ninye oosh lelo oshon lemeilep aapuo aaibung osirua loo lng'oborri. 19Ena nalo aaku enkitamioto te Misiri o enkitamioto oo loshon pooki lemeilep aapuo aaibung osirua loo lng'oborri.
20Naa ore akenya teina olong, naa keaku keetae iltualan loo mbartan nesirakino irorei oojo, “Sinyati to Laitoriani.” Ore imotioo naayierishoreki naatii atua enkaji Enkai naa keaku sinyat anaa ilbakulini otii dukuya olperere; 21neaku ore pooki moti natii atua Yerusalem o Yuda neaku pooki sinyati to Laitoriani loo lororani, metaa ore lelo pooki ooitayu olasar, nepuonu aaya ninche neitokitokie nena kiri o lasar tiatua ninche. Nemeitokini aata olamirani tiatua ina aji Olaitoriani loo lororani ina olong.