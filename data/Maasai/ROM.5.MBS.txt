Eikenaka taata Enkai iyiook esupatisho
1Ore enkaraki ina, amu te nkirukoto eikenakaki iyiook isipat, kiaata iyiook eserian te Nkai ti atua Olaitoriani lang Yesu Kristo. 2Te ninye sii kinoto enyikakinoto e mpiris nikintasheyie, naa eiking'ida to siligi kitok likiaata te Nkai. 3Ore enalusoo te ina, eiking'ida o ti atua sinaitin lang, kiyiolo aajo osina oiu eng'iriata, 4neiu eng'iriata olkuaak nadupa, neiu entonata nadupa osiligi, 5nemeitukurru iyiook ilo siligi, amu etubukokoki enyorrata e Nkai atua iltauja lang te Nkiyang'et Sinyati naishooki iyiook.
6Ore apa eton mikiaata eretoto, ore te nkata naishiakino neye Kristo te nkaraki ltorrok. 7Amaa, ei mme egol pee enang likae oltung'ani oikenakaki isipat, hoo nebaiki neitieu likae atua te nkaraki oltung'ani supat. 8Kake eitodolua Enkai eneba enyorrata nanyor iyiook amu ore apa eton kira iloo ng'ok, netua Kristo te nkaraki iyiook. 9Ore naa, enkaraki ina, naikenakini taata iyiook isipat to sarge lenye, neisul naa eyooki ninye aitajeu iyiook te ngoro e Nkai.
10Amaa te naa ore apa kira iyiook ilmang'ati neitoning'oki iyiook o Enkai te nkeeya o Inoti lenye, elusoo oleng, taata kitoning'ote, eitajeu iyiook enkishui enye. 11Neme ina ake, eiking'ida sii te Nkai ti atua Olaitoriani lang Yesu Kristo, laa te ninye kinoto ilo sotua.
Adam o Kristo
12 Ore etiu neijia, enkaraki oltung'ani obo pee etijing'a ng'ok enkop, neitijing'u ng'ok enkeeya. Neaku eibulua enkeeya enkop pooki amu eitarruoitie ltung'ana pooki. 13Ore doi ninye eton meetae inkitanapat, ekeetai apake ng'ok te nkop, kake ore te nemeetae nkitanapat nemeikenakini oltung'ani ng'ok. 14Kake ore ake etiu neijia, ore ebaiki enkata e Adam o metabaiki Musa, neitoria ake enkeeya pooki o metabaiki lelo lemeeta enkitanapata natanyaita anaa pee etanya Adam. Ore Adam apa nenyanyukie lido olotu. 15Paa meing'ura tukul enkiaas e mpiris e Nkai o idia apa kitarruorroto nabo e Adam. Eyaka eng'oki o ltung'ani obo iltung'ana pooki keeya, kake ore empiris e Nkai o enkishorunoto enye te ilo tung'ani obo oji Yesu Kristo neyaka pooki ng'ae emayianata nabor. 16Meing'ura tukul enkishorunoto e Nkai o nena naayawua enkitarruorroto e ilo tung'ani obo, amu ore enaiguanaka Enkai ina kitarruorroto nabo naa mutata, kake ore enkishorunoto enye e mpiris neitayio inkitarruorrot kumok neyau empalakinoto. 17Amu eyawua eng'oki o ltung'ani obo enkitoria e keeya, te ilo tung'ani obo. Kebaa elusoo empiris e Nkai ayaki olning'o o ninye neidimie lelo oong'amu ina te mborei pooki meitoreisho te nkishui ti atua Yesu Kristo. 18Ore anaa ina nayaka enkias nabo torrono mutata pooki tung'ani, neyaki sii ninye enkias nabo supat o ltung'ani supat, iltung'ana pooki elakunoto. 19Ore anaa ina naitaaki lkumok ilaitarruorrok te nkaraki engogong'i o ltung'ani obo, neijia eitaae lkumok supati. 20Eetuo nkitanapat aaponaa ianyat, kake ore ine netoponariyie ing'ok te ine etuluso empiris aboreyu oleng. 21Neaku ore ina nayau enkitoria oo ng'ok keeya too ltung'ana, neyau ninye empiris olning'o o Enkai, olning'o oriku enkishui oo ntarasi ti atua Yesu Kristo Olaitoriani lang.