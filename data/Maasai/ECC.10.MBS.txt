1Ore ilojong'a ootuata neidim aitong'ua eilata narropil. Naa ore enkiti modai neidimu eng'eno nagut o enkanyit.
2Ore oltau lo ltung'ani ng'en neboiniki ninye meitoriokinoyu esipata, kake ore oltau lo lmodai neboiniki entorroni. 3Ore doi ninye olmodai tenelo te nkoitoi, nemeeta endamunoto, neliki pooki ng'ae ajo olmodai.
4Tenelo ake nikidumakino engoro e ilo oitoreisho, milo ake aing'uaa ewueji ino e siai, amu ore nena torrok kindimi aatapalaki tinigira aitirring'a.
5Etii enkarrueisho natoduaa tiabori enkolong, anaa duoo enkitarruoroto napuku aing'uaa ilo oitoreisho. 6Eishori iltung'ana oomoda ilorikan le shumata; netoni lelo karsisi too wuejitin e abori. 7Atoduaa irrindiki ekedito mbartan nadol iltung'ana kituaak epuo too nkejek anaa irrindiki.
8 Ore ilo otur engumoto nedoiki ninye; naa keony olasurai ilo otur elusie te suntai. 9Ore ilo oturu isoito naa kear isoito ninye; naa ore ilo oiper ileng'ot nepik kewan bata. 10Tenaa ming'ani entolu ino, neitu iii ninye, neishaakino niponaa engolon oleng; kake eng'eno nagut naretu oltung'ani meisula. 11Teneonyisho olasurai eton eitu esiri te ntaleng'oi naa keaku pesho tenesiri eidipa atoonyisho. 12Ore irorei le nkutuk eilo ng'en, neisho ninye omom, kake ore enkutuk olmodai nemut ninye. 13Ore enkiterunoto oo rorei le nkutuk enye naa emodai, naa ore enkiting'oto e nkiroroto enye naa olkuenyi torrono. 14Eponaa olmodai irorei oleng, hoo nemeeta oltung'ani oyiolo ajo ainyoo naaku, naa aing'ae oidim atoliki ninye ina naaku te siadi ninye?
15Ore eekenyata o lmodai neitanaur ninye, metaa meyiolo ninye ina oitoi nalo enkanasa.
16Oi iyie na kop, tenaa ore olaiguanani lino naa enkerai, ore ilkituaak linono nenya osirua lenye tadekenya! 17Ishipa iyie na kop, tenaa ore olaiguanani lino naa olayioni loltung'ani olakuno, ore ilkituaak linono nenya osirua te nkata naishaakino, te nkaraki eng'olon, neme tenkaraki emerai!
18Ore te nkaraki enturuaisho neurunye shumata enkaji, ore tenkaraki enchalan newo enkaji.
19Ore endaa neitobiraki te nkaraki enkuenia, ore enaisho oo sabibu neitiship enkishui, newal impisai pooki toki.
20Midek ake olaiguanani, too ndamunot inono, nimidek to lgilata lirrag ilo karsis, amu ore imotonyi oloing'ang'e neya oltoilo lino, arashu eboloo kulie nyaun oo naipuko ina bae.