Eyauaki Yeremia aaiguanare
1 Ore te nkiterunoto e nkitoria e Yohoiakim olayioni le Yosia, olaiguanani le Yuda, ele rorei oewuo eing'uaa Olaitoriani ejo: 2“Nji ejo Olaitoriani: Ntasho to lgoriet le nkaji o Laitoriani nirorie nena anas pooki e Yuda naapuonu aaserem tiatua enkaji o Laitoriani kulo rorei pooki laaitanap nanu iyie tiaaki ninche; mimbooyo ake ororei, 3eidimayu nening ninche; neibelekenya pooki ng'ae aing'uaa enkoitoi enye torrono, pee atum nanu aibelekenyayu teina torroni apa natonyorra ajo kaitaas ninche tenkaraki nkiaasin enye torrok. 4Tiaaki iyie ninche, ‘Nji ejo Olaitoriani: Tinimikining'ning'i intae nanu, pee ipuopuo te nkitanapata ai nairragie nanu te dukuya intae, 5nining'ining'i irorei loo sinkan laainei lelo oibonok le Nkai lairriwaka nanu intae te siokinoto, hoo neitu intae ining'ining'i, 6 naitotiu nanu ena aji anaa Shilo, naa kaitaa sii ena anasa oldeket too loreren pooki le nkop.’ ”
7Etoning'o ilapolosak o loibonok o ltung'ana pooki Yeremia eirorita kulo rorei tiatua enkaji o Laitoriani. 8Ore ake pee eidip Yeremia airoro ina pooki naitanapa Olaitoriani ninye pee eirorie iltung'ana pooki, neibung ilapolosak ninye, o loibonok, iltung'ana pooki ejoito, ejo, “Iye iyie! 9Kainyoo iyie pee imbonishe te nkarna o Laitoriani, ijo, ‘Keyooki ena aji atiu anaa Shilo ore ena anasa neaku olmuaate memanya toki’?” Ore iltung'ana pooki neiturrurrokino Yeremia tiatua enkaji o Laitoriani.
10Ore pee ening ilkituaak le Yuda kuna baa, nepuonu te nkaji o laiguanani enkaji o Laitoriani netonie olorika lenye tenejing'ieki kishomi ng'ejuk eina aji o Laitoriani. 11Nejoki ilapolosak o loibonok lelo kituaak o lelo tung'ana pooki, “Eishaakino ele endung'okinoto e nkiguana e keeya, enkaraki naibonoko te ntorroni ena anasa, anaa enitoning'o too nkiyiaa inyi.”
12Neitoki Yeremia airorie lelo kituaak pooki o ltung'ana pooki ejo, “Olaitoriani, laairriwua maibonoki entorroni ena aji o ena anasa lelo rorei pooki litoning'o. 13Ore naa taata entobira nkoitoi inyi o nkiaasin inyi, nining'ining'i oltoilo lo Laitoriani Enkai inyi, naa keirridu Olaitoriani te ina torrono natudung'ie enkiguana tialo intae. 14Kake ore nanu, ng'ura atii atua nkaik inyi. Entaasaki nanu anaa enidolidolo aa sidai neishiaakino te intae. 15Entayiolo ake duoo intae te nkitisipata nchere tenikiariara nanu matua, niyauu osarge lemeeta eleyiata shumata intae maate o shumata ena anasa o lelo oomanya, amu ore te sipata o Laitoriani laairriwua nanu enitii pee airo kulo rorei pooki ootii nkiyiaa inyi.”
16Nejoki lelo kituaak o ltung'ana pooki lelo apolosak o loibonok, “Meishiaakino ele tung'ani endung'okinoto e nkiguana e keeya, amu eirorie ninye iyiook te nkarna o Laitoriani Enkai ang.” 17Neinyototo embata oo lpayiani leina kop neirorie ina umata pooki oo ltung'ana ejo, 18 “Ore apa Mika le Moreshet neibonishe too nkolong'i e Hesekia olaiguanani le Yuda, nejoki iltung'ana pooki le Yuda: ‘Nji ejo Olaitoriani loo lororani, keturi sion anaa enkurma neaku Yerusalem osototi loo suut ore enkaji e Nkai neaku entim oo lkeek.’ 19Ketaara ninye metua Sedekia olaiguanani le Yuda o Yuda pooki? Keitu ninye eureyu Olaitoriani nesayu esupatisho o Laitoriani, naa keitu ninye eirridu Olaitoriani te ina torroni apa natudung'oko ninche? Kake etaa iyiook enikijo pee kiyau entorroni shumata ate.”
20Etii sii likae tung'ani oibonishe te nkarna o Laitoriani, Uria olayioni le Shemia eing'uaa Kiriat-Yearim. Eibonuo entorroni tialo ena anasa o ena kop too rorei ooikununo anaa kuldo le Yeremia. 21Ore ake pee ening olaiguanani Yehoiakim, tenebo enjore enye pooki o lkituaak pooki, irorei lenyena, neing'oru olaiguanani ajo aar ninye metua; kake ore ake pee ening Uria ina, neureisho neisikalo aisudori te Misiri. 22Neirriwaa olaiguanani Yehoiakim kulikae tung'ana meshomo Misiri, Elnatan olayioni le Akbo o kulikae tenebo ninye, 23neyau ninche Uria aaitung'uaa Misiri neyaki ninye olaiguanani Yehoiakim, laa ninye otaara ninye to lalem nenang'aki empopok enye atua ewueji e nkurare oo ltung'ana pooki.
24Kake etii apa enkaina e Ahikam olayioni le Shafan tenebo Yeremia neaku eitu apa eishori iltung'ana metaara metua.