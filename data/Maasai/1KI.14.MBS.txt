Keeya o layioni le Yeroboam
1Ore apa teina kata nemuoyu olayioni oji Abija, olayioni le Yeroboam. 2Nejoki Yeroboam enkitok enye, “Tudumunye nimbelekenya, pee meyiolouni ake ajo ira enkitok e Yeroboam, nilo Shilo; ng'ura etii oloiboni oji Ahija ine laa ninye apa oibonuo tialo nanu nchere kaaku olaiguanani le kulo tung'ana. 3Toshoroi imukateni tomon, o embata oo mukateni naamelook o siang'au le naisho, nilo enetii ninye; pee kiliki ninye enatiu enkerai.”
4Neas enkitok e Yeroboam ina, nedumunye ninye nelo Shilo, nelo enkaji e Ahija. Nemeekure apa edolisho Ahija amu eiliilaitie nkonyek enyena te nkaraki emoruao. 5Nejoki Olaitoriani Ahija, “Ng'ura, kilotu enkitok e Yeroboam aikilikuanishore tenkaraki olayioni lenye; amu kemuoi ninye. Ena o ena tiaaki ninye.”
Ore ake pee ebau neitaakuno kaae kitok. 6Kake ore ake pee ening Ahija oltoilo loo roruat enyena, ejing'u aimu kutukaji, nejoki “Tijing'u ena kitok e Yeroboam; kainyoo pee intaakuno eira likae tung'ani? Amu aaitanapaki ilomon ooiroishi tenkaraki iyie. 7Shomo tiaaki Yeroboam ‘Nji ejo Olaitoriani Enkai oo Siraeli. “Ore amu aailepie iyie tiatua iltung'ana pooki, naaitaa iyie olarikoni te shumata iltung'ana laainei Isiraeli, 8natudung'oyie enkitoria aitung'uaa enkaji e Daudi, naaisho iyie; neitu ake sii itiu anaa osinka lai Daudi, apa oibung nkitanapat aainei naasuj ninye nanu to ltau lenye pooki, aas ake nena sidain too nkonyek aainei, 9kake ore iyie itaasa ntorrok aitalang nena pooki apa naatii dukuya iyie, nishomo dukuya aitobiraki kewan kulie aitin, o nkitanyaanyukot naasholuno, nikintagor nanu, nikincho nanu oriong. Ore naa ng'ura, 10 kayau nanu entorroni shumata enkaji e Yeroboam, naiwuang'ie te Yeroboam pooki lee, aa oloena o lolakuno tiatua Israel pooki, namut nanu enkaji e Yeroboam tukul, anaa enapejoo oltung'ani olchala neishie. 11Ore pooki ng'ae lo lmarei le Yeroboam oye tena anasa neinos ildiain. Ore pooki ng'ae oye tiong'ata neinos intaritik oloing'ang'e; amu Olaitoriani oiroro ena.” ’
12“Tudumunye naa taata shomo enkaji ino. Naa tenebaiki nkejek inono enkanasa, neye ina kerai. 13Naa keishiraki Isiraeli pooki ninye, nenukaa ninye; amu ore ilo laa ninye eeta Yeroboam naa kenukari te nkurare, amu atua ninye ake enotieki entoki naitiship Olaitoriani, Enkai oo Siraeli, tiatua enkaji e Yeroboam. 14Ore ake sii kedumu Olaitoriani tenkaraki kewan enye olaiguanani olotu shumata Isiraeli, laa ninye olo aiwuang'ie enkaji e Yeroboam. 15Naa keosh Olaitoriani Isirael neitotiu anaa oseyiai oikirikira tiatua enkare, naitayu isiraeli aiwuang'ie tena kop sidai apa naishoo loo menye, neidapashaki ninche teidia alo Frati, enkaraki naitobira ninche Asherim enye neitagor Olaitoriani. 16Naa kepalaa ninye Isiraeli tenkaraki ina ng'oki e Yeroboam, apa naataasa neitaas sii iltung'ana loo Siraeli.”
17Nerrinyo enkitok e Yeroboam alo Tirsa. Ore ake pee ebau embata enkaji enye, neye enkerai. 18Nenukaa Isiraeli pooki ninye neishiraki terisioroto o rorei lo Laitoriani, apa oiroro aimunye osinka lenye Ahija oloiboni le Nkai.
Keeya e Yeroboam
19Ore kulie kiaasin e Yeroboam, ilarrabali, o enkitoria enye, ng'ura, eigeroki ninche te mbuku oo ntepen oo laiguanak loo Siraeli. 20Ore enkata apa naitoreishe Yeroboam, naa ilarin tikitam oare, neirura aye anaa loo menye neitoreisho Nadab te rishata enye.
Olaiguanani Rehoboam le Yuda
(2 Int 11.5–12.15)
21Eitoria apa Rehoboam olayioni le Solomon Yuda. Ore apa pee eiteru Rehoboam aitoreisho naa oloo larin artam oobo. Eitoreisho ninye ilarin tomon oopishana te Yerusalem, teina anasa naa ninye etegelua Olaitoriani tiatua iloshon pooki loo Siraeli, pee etum atipika enkarna enye ine. Naa keji apa enkarna e ng'otonye Naama e Amon.
22Neas apa Yuda embae torrono too nkonyek o Laitoriani, neitagor ninche ninye nepik olom tenkaraki nena ng'ok enye naataasa. 23 Amu eteshetakitia sii ninche ate iwuejitin e shumata, o ng'apeta o Asherim, te pooki wueji neika o tiabori pooki shani onyori 24 neetae sii apa ilewa le nkisiaayiare e seremare enkibor oo nkonyek teina kop. Etaasa ninche te risioroto e nena pooki olminong te lelo oreren apa ootaarayie Olaitoriani te dukuya iltung'ana loo Siraeli.
25 Ore to lari le imiet le nkitoria e Rehoboam neilepu Shishak olaiguanani le Misiri alotu agilunore Yerusalem; 26 neya ninye ilchumat te nkaji o Laitoriani o lchumat te nkaji o laiguanani, neya ninye pooki toki. Neya sii nena long'oi pooki e sahabu apa naaitobira Solomon; 27neitobir olaiguanani Rehoboam ilong'oi o suyai apik erishata e nena, neisho ninche lelo kituaak le rripore, apa oorripito kutukaji e nkaji o laiguanani. 28Naa ore ake tenelo olaiguanani enkaji o Laitoriani, nenapu olarriponi nena long'oi ayau enkaji e rripore.
29Ore nkulie kiaasin e Rehoboam o pooki apa naataasa ninye, neigeroki tiatua embuku oo ntepen oo laiguanak le Yuda. 30Neeta apa Rehoboam o Yeroboam olarrabal anaake. 31Neirura Rehoboam, neye anaa loo menye nenukari too nkuraren oo loo menye te nkanasa e Daudi. Ore apa enkarna e ng'otonye naa keji Naama e Amon. neitoreisho Abijam olayioni lenye te rishata enye.