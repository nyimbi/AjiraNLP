Olperere lo lasar
(Ena 38.1-7)
1“Ntobira olperere too nkeek o lerai intemat imiet enkadoro naa intemat imiet endapasho; nerisioro olperere too nkaloli pooki. Ore enkilepata enye naa intemat uni. 2Nipik imowuarak lelo pijat lenyena pokira oong'uan; neaku nena mowuarak entoki nabo o ninye. Nimur to suyai. 3Nintayu imotioo enyena naaiwouo nkuruon, o ilkijikoni o ngirran o ntokitin naaitobirieki enkima; ore ntokitin enyena pooki naasishoreki nintobir to suyai. 4Nintaiki sii ngesherreta naashetuno to suyai; ore nena ngesherreta nipik ilgiso oong'uan lo suyai ilpijat lenyena pokira oong'uan. 5Tipika ina ng'esherrie abori emanaroto o lperere pee eitorit ina ng'esherrie o lperere ti abori. 6Nintayu imbokishi o lperere, imbokishi o lerai nimur ninche to suyai; 7nepiki nena bokishi aaimie lelo giso metaa ketii imbokishi nchot pokira o lperere te nenapi. 8Intobira too nkeek, nintugum anaa apa enikintoduaaki to ldoinyo, neitobirunye atiu neijia.
Endung'oroto o lng'obor le manyisho o Laitoriani
(Ena 38.9-20)
9“Intobira endung'oroto olng'obor le Nkai. Ore te nkalo e kopikop nepiki endung'oroto olkarasha oisiong'a sidai oshetuno too usin naapiyaya loo intemat iip enkadoro te nkalo nabo. 10Ore ing'apeta enye naa tikitam, ore nkitotoneta enye naa tikitam, lo suyai, kake ore ilala oololo loo ng'apeta, o olgoso lenye naa ine nkosholai. 11Neijia sii etiu enkadoro enye te nkalo e moikuape, tipika nkisiong'at oo ilkarash loo ntemat iip. Nera ing'apeta enye tikitam nera nkitotoneta enye tikitam naa ino suyai, kake ore lelo ala oololo loo lgoso lenye naa ile nkosholai. 12Ore te nkalo e ndoyioroto e nkolong tipika ilkarash onom te nkadoro o ng'apeta tomon o nkitotoneta tomon. 13Ore endapasho e ndung'oroto te nkalo najing'ieki te nkilepunoto e nkolong naa intemat onom. 14Ore ilkarash te nkalo nabo e kishomi naa intemat tomon o imiet, o ng'apeta uni o nkitotoneta uni. 15Ore te nkae shoto naa intemat tomon o imiet, o ng'apeta uni o nkitotoneta uni. 16Ore enkishomi e ndung'oroto nipik aitolok olkarasha loo ntemat tikitam te nkadoro oata emua pus o emorijoi o empile nashetuno te nkarasha sidai napuyiapui. Neikodoki te ripare o ltidu; nepiki ing'apeta ong'uan o nkitotoneta ong'uan. 17Ore ing'apeta pooki naamanita endung'oroto neitutumi te nkeene e nkosholai, ore lala lenye oololo naa ile nkosholai, ore nkitotoneta enye naa ino suyai. 18Ore enkadoro e ndung'oroto naa intemat imiet. Netii ilkarash ooluaa sidain oopuyiapui o nkitotoneta o suyai. 19Ore imasaa pooki e ilo ng'obor e pooki siaai, o ncheito enyena pooki endung'oroto naa ino suyai.
Eramatata o ltaa
(Ilaw 24.1-4)
20“Nintanap iltung'ana loo Siraeli pee kiyaki ninche eilata naironyuno nasila oo loirienito te nkaraki ewang'an, pee eiki oltaa meiyupuyupo enkata pooki. 21Ore te ilo ng'obor o tumoreki, ti oriong ilo liatua otii dukuya enchakenisho, neitobir Aron o layiok lenyena ebaiki teipa o metabaiki tadekenya te dukuya Olaitoriani. Neaku enkitanapata ntarasi naibung'i ti atua iishoritin enye iltung'ana loo Siraeli.