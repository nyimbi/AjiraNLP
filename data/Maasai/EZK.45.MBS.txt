Erubata Olaitoriani te nkop
1“Ore tenelo niorikinono enkop aaya, entooriki Olaitoriani erubata teina kop metaa enkop sinyati. Intemat enkaina inkalifuni tikitam o imiet enkadoro; o ntemat enkaina inkalifuni tikitam endapasho, naa keaku sinyati te pooki nebaiki pooki. 2Ore teina kurma nedung'uni ewueji nerisioro inkaloli pooki oo ntemat enkaina iip imiet naaku ine wueji sinyati neeta intemat onom enkaina e wueji nemetii toki namanita ninye. 3Ore teina kop sinyati nirishu aoru erubata intemat nkalifuni tikitam o imiet te nkadoro o ntemat enkaina inkalifuni tomon te ndapasho, naa ninche ejing ina aji sinyati, ewueji sinyati oleng. 4Keaku ninye esashati sinyati teina kop; naa keaku enelelo apolosak ooasisho tiatua ine wueji sinyati; nejing ine wueji sinyati aaisiai Olaitoriani; naa keaku ninye ewueji oo nkajijik enye, naa ewueji Sinyati te nkaraki ine wueji sinyati. 5Ore enkae sashati, intemat e nkaina nkalifuni tikitam o imiet tenkadoro naa ntemat e nkaina nkalifuni tomon endapasho, naa keaku enoo le Lawi lelo ooisiaisho te nkaji e Nkai, pee eaku ewueji oo nkanas enye naamany.
6“Ore ake sii teina sashati natudung'uoki aitaa enkop nasinya, nidung'u aitaa ewueji e nkanasa, enkop oo ntemat nkalifuni imiet te ndapasho naa ntemat enkaina inkalifuni imiet te nkadoro neaku ene nkaji pooki e Israel.
Enkop naaku eno lkitok
7“Naa keaku eno lkitok enkop pooki natii nkaloli pokira ina kop sinyati o ine wueji e nkanasa, emanita ine wueji sinyati o ine wueji enkanasa, te nkalo oloontoluo o te nkalo o loosaen, eipirarete nkadoro nabo sashati olorere, nenyikaa eiteru te nkalo o loontoluo o meshomo oloo saen lo lpolosie leina kop. Keaku ina enkop enye te Israel. 8Ore ilkituaak laainei nemeitoki ae kata airony iltung'ana laainei; kake keisho ina aji e Israel menoto ina kop te risioroto oo loshon lenye.
Inkitanapat naaipirta olkitok
9“Inji ejo Olaitoriani Enkai: itaasa ingok, lo kituaak le Israel! Ewuang'ie enkikonya o enkitorogonyare, nimbalilie esipata o esinyatisho; entapal eyararoto oo ltung'ana laainei, ejo Olaitoriani Enkai.
10 “Entaa iloota intemat naasipa naaineneng'ishoreki, efa nemetii emonkoi, o bati nemetii emonkoi. 11Ore efa tenebo e bati naa erisiori nabo, ore bati neeta ematua nabo e tomon e Homa, ore efa ematua nabo e tomon e Homa; neaku ore Homa ninye erikorieki enkiroishi pooki. 12Ore shekeli naa keaku ing'erai tikitam; ore shekeli imiet neaku shekeli imiet, ore shekeli tomon neaku shekeli tomon, ore mina ino neaku shekeli onom.
13“Ena ninye enkishooroto naa ninye intayu; ore ematua nabo e ile e efa te pooki homa e nkano e ematua nabo e ile e pooki homa e shairi, 14o erubata nauno e ilata, ematua nabo e tomon bati te pooki Kori (ore kori netiu anaa homa, eeta bati tomon); 15ore enker nabo te luaata oo nkerrai iip are, too lmarei pooki le Israel. Ena ninye enkishooroto te nkaraki olasar le ntapa, olasar opejori, o lasar le seriani, peyie itum aitobira olasar lo lning'o lo sotua te nkaraki ninche, ejo Olaitoriani Enkai. 16Ore iltung'ana pooki leina kop, neisho ena kishooroto ilo kitok otii atua Israel. 17Keaku esiaai o lkitok peyie eitobir ilasarri oopejori, ilasarri le ntapa, o lasarri ooki, te lelo siruai, teina rishata nadoli olapa too sabatoni, o te lelo siruai pooki gelunot le nkaji e Israel: keitayu ninye ilasarri le ng'oki, o lasarri le ntapa, o lasarri oopejoro, o lasarri le seriani, peyie etum aitaiki olning'o lo sotua ina aji e Israel.
Isiruai
(Ena 12.1-20; Ilaw 23.33-43)
18“Inji ejo Olaitoriani Enkai: ore to lapa le dukuya, te nkolong e dukuya o lapa, niyaya oloti oing'oni lemeeta entioto, nimpok ine wueji sinyati. 19Naa keya olapolosani oloti sarge lo lasar le ng'oki nepik ninye intaloishin e kutuk aji eina aji e Nkai, nepik sii inkedeta pokira ong'uan o lperere lo lasar, o ng'apeta e kishomi e ine wueji olgoriet liatua. 20Niasiasa ina te nkolong e naapishana o lapa te pooki ng'ae otaasa eng'oki te ntorroni arashu te modai; metaa intayuyu olning'o lo sotua te nkaraki enkaji e Nkai.
21 “Ore to lapa le dukuya, te nkolong e tomon oong'uan o lapa, naa ishipakinono ilo sirua le ngiroroto oji Pasaka ore too nkolong'i naapishana naa kenyae emukate neitu eisiujieki. 22Ore teina olong naa keitayu olkitok te nkaraki enkewan enye tenebo iltung'ana pooki leina kop oloti oing'oni te nkaraki olasar le ng'oki. 23Ore te nena olong'i naapishana e ilo sirua, naa keitaiki anaa olasar opejokini Olaitoriani iloing'ok ooti oopishana o lmeregeshi oopishana lemeeta entioto, te pooki olong e nena naapishana; o loro pooki olong te nkaraki olasar le ng'oki. 24Naa keitayu anaa olasar le ntapa e efa te pooki oing'oni, e efa te pooki meregesh, o hini e ilata te pooki efa. 25 Ore to lapa le naapishana, te nkolong e tomon o imiet olapa o too nkolong'i naapishana e ilo sirua, naa keitobiri ina kishorunoto tenkaraki olasar loo ng'ok ilasarri oopejori, o lasarri le ntapa, o te ilata.