Olaitoriani ninye ake Enkai
1“Kake ore taata toning'o,
iyie Yakobo lo sinka lai,
Israel laa iyie ategelua!
2Nji ejo Olaitoriani ilo likintobira,
ilo likintobirua te nkoshoke e ng'utunyi naa ninye likilo aret.
Miureishoyu iyie,
Yakobo lo sinka lai,
Yeshurun laa iyie ategelua.
3Amu kabukoki nanu enkare ina kop e nkure,
napik nkonyek oo nkariak ina kop natoyio;
kabukoki nanu Enkiyang'et ai shumata eishoi inyi,
nabukoki imayianat aainei eishoi inyi.
4Kebulu ninche anaa nkujit naatii atua enkare,
anaa iseyia oobulu too reyieta naaruko
5Nejo ake oltung'ani, ‘Ara nanu olo Laitoriani,’
ore olikae neipotie kewan enkarna e Yakobo,
ore olikae neiger te nkaina enye ajo, ‘Olo Laitoriani,’
nedung'oki kewan enkarna metaa keji Israel.”
6 Nji ejo Olaitoriani,
ilo aiguanani le Israel naa ninye Olakordunoni lenye,
Olaitoriani loo lororani:
“Ara nanu ole dukuya nara ole nkiting'oto,
meetae ae Ai neme nanu.
7Kalo otiu anaa nanu? Nchoo ninye elimu aibalunye,
nchoo ninye meibalunye neitodolu te dukuya nanu.
Kaing'ae apa otolimuo aibalunye mbaa naapuonu?
nchoo ninche eliki iyiook mbaa naayooki aapuonu.
8Miureishoyu nimimputukuny;
keitu apa nanu aliki intae aibalakinye?
Nirara intae ilchakenini laainei! keetae ae ai neme nanu?
Meetae likae ora endapidapoi; mayiolo nanu likae.”
Eitukurruaki nkitanyaanyukot
9Pesho lelo pooki apa ooitobira nkitanyaanyukot, ore nena tokitin naang'idare ninche nemeret ninche. Ore ilchakenini lenye nemedolisho nemeyiolo, pee etumi aaitukurru ninche. 10Aing'ae oitobiru nkaitin oo nkitanyaanyukot nemeret hoo toki? 11Ng'ura ore lelo tung'ana lenyena pooki naa keitukurruni. Ore lelo aguetak arriyiak naa iltung'ana ake; nchoo ninche pooki esoto, nchoo ninche eitashe, kepuo ninche pooki aairut, kepuoi aaitukurru ninche te nebo.
12Eidong'u olkunoni ninye neitobiru te nchumata oo nkuk, neitobiru too sekenke oo idong'ishoreki, neriu ninye te ina aina enye nagol; netir ninye esumash neishunye engolon enye, naa te nelau enkare naok neiterre. 13Eitorioo olaguetani olkereri, nesir te nkalamu; neitobiru ina naguetu too ntokitin naaguetishoreki, nesir te ntoki naipimishoreki neitobiru entoki naikununo anaa oltung'ani, nepik enkishiaa e tung'ani, pee etum atipika enkaji enye. 14Nedung ninye iltarakua; anaa egelu ilkulikae keek, neisho ninche metubulu ti atua ilkeek le ntim, neun ninye iltarakua neitubulu enchan. 15Neitoki aaku ilkeek le enkima, neya oltung'ani embata nelo aij, neinok ninye ina kima nepej emukate, neitoki sii aitobiru enkai te ilo shata neserem ninye. Neitobiru ninye enkitanyaanyukoto enkai neserem ninye, neitobiru ninye enkitanyaanyukoto e nkainagueta nebatata te dukuya ninye. 16Ore olpisiai lenye nepejoo ninye te nkima, ore to likae pisiai neinosie ninche nkiri. Nepej nkiri neraposho; neij sii enkima neitoki ajo, “Ee, airowuaja nanu, atoduaa nanu enkima!” 17Ore enkae rubata pooki neitobirunye ninye enkae, ina kitanyaanyukoto enye, nebatatakino ninye ina kitanyaanyukoto aserem. Neomon ninye ina kitanyaanyukoto ejo, “Tokorduaki nanu, amu ira iyie enkai ai!
18Meyiolo ninche nememuso; amu eikeno Olaitoriani nkonyek enye, pee medolisho ninche, o ndamunot enye pee meyiolou ninche. 19Meetae hoo obo oshilaa, aashu olojurru ayiolou nemusu ajo, “Etapejoki olpisiai lenye te nkima, atapejo sii imukateni too nkuk enyena, natapejie nanu nkiri nainosa ninche. Paa amaa lelo ootelekutua, kaitaa nanu entoki olminong? Kabatata nanu te dukuya osototi loo lkeek? 20Nkuruon einos ninye; ore ina ng'eno enye nemelulung'a neitapong'oyie ninye, nemeidim ninye aitayu kewan anaa atejo, “Ae metii elejare enkaina ai e tatene?”
Olaitoriani ninye Olaitobirani naa Olaitajeunoni
21Tadamu kuna tokitin, iyie Yakobo,
o Israel, amu ira iyie osinka lai;
aaitobira iyie, ira iyie osinka lai
Oo Israel, maarikino aikata nanu iyie.
22Atikinyayie nanu nkitarruorot inono anaa enkatampoi,
aishie ing'ok inono anaa enkinuku; torrinyunye wou enatii nanu,
amu aatokordua nanu iyie.
23Taranyisho, iyie shumata, amu etaasa Olaitoriani ina;
Entabuaku intae ineegut e nkop;
entang'amai entaranyisho intae ildoinyo,
o iyie natim o pooki shani otii atua!
Amu etokordua Olaitoriani Yakobo,
naa kepuoi aaitaa ninye kitok te Israel.
24Nji ejo Olaitoriani, ilo likikordu iyie,
laa ninye apa likintobirua te nkoshoke e yieyioo lino:
“Ara nanu Olaitoriani, ilo oitobira ntokitin pooki,
ilo apa oisalaasha keper openy,
ilo oisalaasha enkop - Kaing'ae apa otii te nebo nanu? -
25 ilo oibooyo enaibon oo laimonkok,
neitaa iloibonok le lejare;
ilo oibelekenyu ilang'eni arrinyu,
neitaa ina ng'eno enye emodai;
26ilo oun ororei lo sinka lenye,
neitabaya enkiguana oo lkipaareta lenyena;
ilo ojo ti alo Yerusalem, ‘Kepuoi aamany ninye,’
nejo ti alo nkanas e Yuda, ‘Kepuoi aashet ninche,
naitasheyie nanu ineeturori apa’;
27ilo ojoki ewueji negut, ‘Toyio,
kaitoi nanu ilkejek linono’;
28 ilo ojoki Sairos, ‘Olchekut lai ninye,
naa keitabaya ninye eyieunoto ai’;
ejo ti alo Yerusalem, ‘Kepuoi aashet,’
ore ti alo ina aji e Nkai,
nejo, ‘Kepuoi aaitamanyu olkitamanyunoto lino.