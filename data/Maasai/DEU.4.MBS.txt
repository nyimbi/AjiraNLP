Etasayia Musa iltung'ana loo Siraeli metoning'isho
1“Ore naa taata iyie, Israel, toning'o nkitanapat o kuna kikoot naiteng'en nanu intae, niasiasa ninche, pee itumutumu aatopok nipuopuo aaya ina kop naisho intae Olaitoriani Enkai oo loo papaai linyi.
2 “Miponaa ororei teina kitanapata naishoo nanu intae, nimiwuang'ieng'ie; pee itumutumu aaibung'a nena kitanapat o Laitoriani Enkai inyi naitanapa nanu intae. 3 Etoduaa nkonyek inyi ina nataasa Olaitoriani te Baal-peor; amu eidaikie Olaitoriani Enkai inyi aishie tiatua intae lelo tung'ana pooki ootusujaitie ina kitanyaanyukoto e nkai e Peor. 4Kake ore intae ooibung'a aakurraki nkitanapat o Laitoriani Enkai inyi, ninchushu pooki ena olong. 5Eng'ura, aiteng'ena nanu intae nkikoot, anaa enaaitanapa Olaitoriani Enkai ai, nchere pee ipuopuo aas teina kop nipuopuo aaya. 6Embung'a ninche niasiasa; amu kelo ina aaku eng'eno inyi o eyiolounoto inyi te dukuya iltung'ana, laa, tenening ninche kuna kikoot pooki, nejo, ‘Esipa ore ele osho kitok naa oloo ltung'ana ng'eni.’ 7Amu kalo osho kitok oata enkai nataaniki anaa enataana Olaitoriani Enkai ang te iyiook, enkata pooki naba anaa enikimpot ninye? 8Naa kalo likae osho kitok oata nkikoot o nkiguanat naasipa anaa ena kitanapata nairragie nanu te dukuya intae ena olong?
9“Tagolie ake kewan, ning'or oltau lino oleng, pee mikirikino ake nena tokitin naatoduaa nkonyek inono, pee milo alamari to ltau lino too nkolong'i pooki e nkishui ino; ntayiolo ninche nkera inono, o nkera oo nkera inono 10eninkuna apa ina olong pee intashe te dukuya Olaitoriani Enkai ino te Horeb, pee aajoki nanu Olaitoriani, ‘Inturrurrokoki nanu kulo tung'ana, pee aitoning nanu ninche irorei laainei, pee aayiolou ninche naaureyu nanu nkolong'i pooki naaishu ninche tioriong enkop, netum sii aaiteng'ena nkera enye nena baa.’ 11 Nietuo apa intae aanyiku nintasheshe te ntonata o ldoinyo, ina kata eyupuyup ilo doinyo te nkima nebaiki olng'ejep keper, neimulumul enkatampoi kitok o empuruo. 12Neirorie intae Olaitoriani tiatua empolos eina kima; nining'ining'i oltoilo loo rorei lenyena, kake eitu idolidolo ilo oiro; oltoilo ake itoning'o. 13 Neibalakinye ninye intae olning'o lenye lo sotua, ilo oitanapa intae pee iasiasa, aa taa, nena kitanapat tomon, neiger ninye ninche too mbelat oo soito naagueta. 14 Naaitanap nanu Olaitoriani ina kata pee aiteng'en intae nena kikoot o nkiguanat, pee itumutumu aataas ninche teina kop nipuopuo aaya.
Enkikoo te nkaraki eseremata oo nkitanyaanyukot oo nkaitin
15“Ore enkaraki ina, entujurroto maate. Amu eitu apa idolidolo ilo oiroro teina olong nairorie intae Olaitoriani te Horeb te mpolos enkima, 16 entodol ate minyalinyala ate aaitobiru nkitanyaanyukot naagueta, te nkaraki intae maate, te mpukunoto e ae toki, te mpukunoto olee aashu e ng'oruoi, 17 te mpukunoto e ae ng'ues ake ninye natii oriong enkop, te mpukunoto e ae motonyi ake ninye nakuet to loing'ang'e, 18te mpukunoto e ae toki ake ninye naiserpepiari te nkop, te mpukunoto osinkirri ake ninye otii atua enkare tiabori enkop. 19Naa entodol ate mishumumu ake nkonyek inyi aaing'or shumata, ore ake pee idolidolo enkolong, o lapa o lakir, ilo orora pooki le shumata, neiyiatari intae nipuopuo aaserem ninche nisiayiayia ninche, nena tokitin naatoorikia Olaitoriani Enkai ino iltung'ana pooki ootii abori shumata pooki. 20 Kake kintayio iyie Olaitoriani, nikintupuku aitung'uaa olkokuet le sekenkei oyupuyup, aitupuku te Misiri, pee iaku olorere lenye kewan, anaa enatiu taata. 21 Ore etiu neijia, aatagorokine apa nanu Olaitoriani te nkaraki intae, neinos ninye olmumai nchere malang nanu Yordan, o nchere sii, malo nanu ajing ina kop sidai naisho intae Olaitoriani Enkai inyi pee ijung'ujung'u. 22Amu meeta nchere maye nanu tena kop, meeta nchere kashomo nanu lido kekun le Yordan kake ilang'ilang'a intae aapuo aaya ina kop sidai. 23Eng'ura ate, merikino ake intae olning'o lo sotua lo Laitoriani Enkai inyi, apa oitobira ninye tenebo intae, nimintobiruru enkitanyaanyukoto nagueta e ae ake ninye pukunoto natomitikio intae Olaitoriani Enkai inyi. 24 Amu ore Olaitoriani Enkai inyi naa enkima nanyaisho, Enkai olom.
25“Te nitum nkera o nkera oo nkera inono, nimoruau teina kop, tenipong'ori aitobiru enkitanyaanyukoto nagueta te mpukunoto ake ninye ae toki, ore te asata eina bae torrono te dukuya Olaitoriani Enkai ino, aitagor ninye, 26kaipotu nanu keper o enkop pee kinchakenoki iyie ena olong, nchere ipuopuo nabo kata aaidaaya nipuopuo aaye te lido kekun le Yordan; mipuopuo intae aabik teina kop, kake keidaikieki intae. 27 Naa kelo Olaitoriani aidapashaki intae iloreren, niakuku kuti tiatua lelo oshon ooreu intae Olaitoriani. 28Ore teine nipuopuo aaisiaai nkaitin oo nkeek o noo soito, ina siaai oo nkaik e tung'ana, ina nemedolisho, nemening'isho nemenya endaa, nemeing'uaya toki. 29 Kake ore teine ning'oruru Olaitoriani Enkai inyi, naa eitumutumu intae ninye, tenililitutu aaing'oru ninye too ltauja linyi pooki o te nkishui inyi pooki. 30Tenijing'ijing'i intae atua osina, nepuonu kuna baa pooki shumata intae too nkolong'i e siadi, nirrinyokinono intae Olaitoriani Enkai inyi, nining'ining'i oltoilo lenye, 31amu ore Olaitoriani Enkai inyi naa Enkai olng'ur; meitiak ninye intae neidaikie intae nemerikino ninye ilo ning'o lo sotua loo loo papaai linyi apa oinosie olmumai tialo ninche ntarasi.
32“Nkilikuanisho taata tialo nena olong'i naatulusoitie, nena apa e dukuya te iyie, ebaiki ina olong apa naitayu Enkai oltung'ani apik oriong enkop, ninkilikuanisho ebaiki eluboto nabo e keper o metabaiki enkae, tenaa ketaase aekata embae kitok naikununo nji aashu tenaa ketoning'oki aekata. 33Ketii apa aekata iltung'ana oo toning'o oltoilo le Nkai eiro te mpolos enkima, anaa enitoning'o intae neton ake inchushu? 34Tenaa keetae aekata enkai nashomo ayaki kewan olosho aitung'uaa empolos e likae osho, too ntemat, o too nkitoduaat, o too mbaa enking'asia o to larrabal te nkaina magilani o te nkaina naitoriori, o too ntabo sapuki, te risioroto e nena pooki naataasa Olaitoriani Enkai inyi te nkaraki intae te Misiri te dukuya nkonyek inyi? 35 Ore te intae, neitodoluaki apa, pee itumutumu aatayiolo nchere, Olaitoriani ninye Enkai, metii likae oponieki ninye, 36te shumata eishoo ninye intae entoning oltoilo lenye, pee etum aiteng'ena intae, ore te nkop neisho intae entodol ina kima enye kitok, nining'ining'i intae irorei lenyena epuku te mpolos eina kima. 37Ore enkaraki natonyorra apa ninye iloo papaai linyi negelu eishoi enye te siadi ninche, neitayu intae aitupuku te nkop e Misiri, te ngolon enye kitok, etii ninye tenebo intae. 38Nearaa ninche te dukuya intae iloshon kituaak naa magil aalanag intae maate pee etum aisho intae ina kop enye metaa enjung'ore inyi anaa enatiu taata; 39entayiolo naa taata, ena olong nipikipiki iltauja linyi nchere, Olaitoriani ninye Enkai te shumata o tiabori enkop; meetae likae. 40Metaa embung'a nkikoot enyena o nkitanapat enyena, nena naitanapa nanu intae ena olong, pee iserianunu intae o nkera inyi te siadi intae, nitumokiki aaitoodoro nkolong'i inyi teina kop naisho intae Olaitoriani Enkai inyi ntarasi.”
Nkanas naasaruni to loo saen le Yordan
41 Neiteng'el Musa nkanas uni te nkalo o loo saen lido kekun le Yordan, 42pee etum aisikaki oltung'ani oitayu loikop, ilo oar metua o lelatia enye te sesekuan, meatakinore mang'atisho too nkolong'i naatulusoitie, neaku tenesaru ninye nabo e kuna anas neidim aitajeu enkishui enye. 43Beser tiatua ina kop naitoriori too ltung'ana le Ruben, o Ramoti tiatua Gilead too ltung'ana le Gad, o Galan tiatua Bashan too ltung'ana le Manase.
Eutunoto e nkishorunoto e nkitanapata e Nkai
44Ena enkitanapata nairragie Musa te dukuya nkera oo Siraeli; 45kuna ninche enchakenisho, o nkikoot o nkitanapat naa ninche eirorie Musa nkera oo Siraeli ina kata apa eipang'u aapuku te nkop e Misiri, 46te lido kekun le Yordan teilo erata oipirakinore Bet-peor, tiatua enkop e Sihon olaiguanani le Amori, apa omanya Heshbon laa ninye etimira Musa o nkera e Israel ina kata apa pee eipang'u ninche te Misiri. 47Neya ninche ina kop enye o enkop e Oog olaiguanani le Bashan, o lelo aiguanak oare le Amori, apa oomanya enkalo o loo saen te idia alo Yordan; 48ebaiki Aroer, aa ninye naigaraki oerata le Arnon ometabaiki oldoinyo le Sirion (aa taa Hermon) 49tenebo ina Araba pooki te nkalo o loo saen le Yordan o metabaiki enaiposha e Araba, tiabori nena kishong'ishong'at e Pisga.