1Paulo olkipaaret leme ltung'ana ooitaa neme ltung'ana eimua, kake Yesu Kristo eimua o Enkai Papa, oitopiwuo ninye aitung'uaa ilootuata 2o kulo alashera ootii te nebo nanu.
Isirito e Galatia aigeroki: 3Meeu empiris o eseriani atua intae eing'uaa Enkai Papa o Laitoriani lang Yesu Kristo 4ilo oishorua kewan te nkaraki ng'ok ang pee esaru iyiook te na towuo arruoni te risioroto eyieunuto e Enkai ang naa Papa; 5Metaa enenye enkitoo ntarasi o ntarasi. Esai.
Ororei supat
6Aing'asia nanu eji intae lelo oosioki aaing'uaa Ilo oipoto intae te mpiris e Kristo aaibelekenyakino kulikae omon oopaashari ooji supati. 7Meetae kulikae omon supati. Iltung'ana ooetuo aaliman intae eyieu neitapong'oo Lomon Supati le Kristo. 8Kake te naa doi napaji eiyiook aashu olmalaika ooing'uaa shumata oopuonu aaliki intae kulikae “omon supati” leme lapa likitolikitio intae, nchoo ilo metaa kediaa. 9Kindipa apa aatejo naa kaitoki ake nanu ajo, te naa keetae oltung'ani olikioo kulikae “omon supati” leme lapa litang'amutua, nchoo ilo metaa kediaa.
10Ketiu pasa ena anaa kenkisisa oo ltung'ana aing'oru ana kene Nkai? Katiu pasa anaa eiltung'ana ayieu naitiship? Te naa ltung'ana napaji ayieu naitiship, nemaitoki aaku olaisiaayiani le Kristo.
Eneikuna Paulo pee eaku olkipaaret
11Amu, lalashera laainei ayieu niyiolouwu, nchere, ore lelo Omon Supati latolikio intae mme oltung'ani otang'asua. 12Eitu ang'amu te likae tung'ani, neitu aautaki likae tung'ani. Yesu Kristo laataboloko makewan.
13 Itoning'o intae empukunoto ai apa eton aa lkerreti loo lyahudi aishuyie. Iyiololo enaikona ainosie osina esirit e Enkai maibooroyu aa kajo aidaikie, 14 niyiololo aajo ore te sujata oo lkerreti lang nanu oisul to lporror lang aitirrish nkoon oo loo papa. 15 Kake Enkai naategelua apa eton maino naaipot aimunye empiris enye. Neaku ore pee edutaa ninye 16ajo kaaboloki ilo Inoti lenye peyie atum atolikioi Lomon Supati ti atua Loreren, eitu aikilikuanishore likae tung'ani loo nkiri o sarge. 17Keitu doi ninye alo Yerusalem enetii lelo apa oora lkipaareta eitu aaku nanu. A'a, Arabia atang'asa alo naitoki ashukunye alotu Dameski.
18 Ore etulusoitie larin okuni, nashomo Yerusalem peyie alo abaiki Kefa. Atobiko nkolong'i tomon o miet kiboita o ninye. 19Kake maata likae kipaaret laatoduaa meteleku Yakobo, olalashe Olaitoriani. 20Anya olmumai ajo kesipa kulo rorei pooki laigerito malejisho te dukuya Enkai. 21Anyaaka alo ilkirinen e Siria o Kilikia. 22Kake ore te nena sirito e Kristo naatii Yudea, eton apa maayiolo ninche enkorrok ai. 23Ketoning'o ake eji, “Ore olapa tung'ani oinosie iyiook osina, nele taata olikioo enapa kirukoto natang'asa ajo aidaikie,” 24neisis ninche Enkai enkaraki nanu.