Olng'ura le Nkai te Siraeli
1 Naikilikuanu naa ajo, keidipa ninye Enkai atanya ltung'ana lenyena? Mme neijia pae! ara nanu makewan Osiraeli, ole ishoi e Abraham, ole ntalipa o losho le Benchamen. 2Eitu eany Enkai ltung'ana lenyena laa ninche apake etayiolo, Aimiyiololo enajo Ilkigerot te Eliya o ina natasayia Enkai agilunore Isiraeli ejo? 3 “Olaitoriani, etara ninche iloibonok linono metuata, eturoitie lperereni loo lasarri linono, nanu ake openy otelekua, naa enkishui ai taata eing'oru.” 4 Ketawalikia ninye Enkai ajoki aa? “Atelekaka kewan ilewa oora inkalifuni naapishana leitu egilaki kung Baal.” 5Neijia sii taata etiu keetae olpisiai, laa te mpiris egeluno. 6Kake te naa te mpiris nemeekure aa too nkiasin amu meitoki naa empiris aaku empiris.
7Ainyoo naa? Siraeli leitu etum ina apa naing'oru ninche. Nenoto ninche lelo oogeluno, kake neitiming'ani lelo kulikae, 8 anaa enatisiraki aajo, “Eishoo Enkai ninche ltauja o lukuny nemening'u toki o nkonyek nemedolisho o nkiyaa ometabaiki ena olong, nemening'isho o te ne.” 9 Nejo Daudi,
“Enchoo metaa osirua lenye orreshet o eloket,
neaku enarror o enaitalakuni te ninche;
10nchoo emisimisu nkonyek enye pee medolishoyu,
neirrugori too nkoriong'i enye ntarasi.”
11Naikilikuanu naa ajo, amaa, amu etabatatate Ilyahudi teine metaa meekure esarunoyu? Mme neijia pae! Kake enkaraki natagolo onyek pee eewuo enjeunoto Loreren, peyie epiki Siraeli olom. 12Amaa te nenyaaka taata engolon enye oo nkonyek aaku enkarsisisho too loreren, naa amaa te netaa ina natalaikinote ninche naitaa Iloreren karsisi, kebaa kenya elusoo ina nayau emborei e ning'oto te nening'ishoyu ninye!
Enjeunoto oo loreren
13Ore taata, intae Iloreren airorie. Naa enkaraki nara nanu olkipaaret oirriwakaki Iloreren, esiaai ai aitasapuk 14peyie atumoki atipika Ilyahudi lang olom, pee ebaiki neitajeu ina kulikae lenye. 15Amu te naa ina natanyaita ninche nayaka enkop metoning'ore Enkai, keeta ae nayau enyorrarroto enye neme empiunoto too lootuata? 16Te nesinya eoroti e nkurma naipurji naiteri aaisho Enkai aaitaa ilng'anayio ooiteruni aatum, nesinya sii ninye enkae lulung'ata pooki; naa te nesinya entonai, nesinya sii ninche ilng'osil.
17Kake amaa te netigiluaki kulikae ng'osil, ore iyie olng'osila lo loirien le ntim, nikirubakini ine netigilunyeki pee king'arieki ina arsisisho e ilo oirien, 18nimiwuasa naa ake ti alo lelo kulikae ng'osil. Naa ti niwuasa, tadamu tejo mme iyie doi onapita ina tonai, kake ina tonai nikinapita. 19Naa iyie oyooki ajo, “Etigiluaki ilng'osil peyie aarubakini nanu.” 20Nesipa ina. Etigiluaki enkaraki neitu eiruk, kake te nkirukoto ake sii pee intashe iyie. Metaa miwuasa ake iyie, kake tureisho intashe. 21Amu te neitu eingurrie Enkai ilng'osil ate le ilo shani, mikiduaaya sii ninye iyie. 22Toduaa naa olng'ur o empijan e Nkai, ina pijan enye te lelo ootabatatate, kake ore olng'ur le Nkai, tenebik tiatua, te neme neijia nikidung'ori sii ninye iyie. 23Naa ore sii ninche lelo kulikae, te neibelekenya aapal ina neitu eiruk, kerubakini sii ninche, amu keeta Enkai engolon naitoki arubakinye ninche. 24Amu ti nikitudung'uoki to loirien le ntim, nikipuonunui aarubaki oloirien oramati, kebaa naa etumoki lelo ng'osil le ilo oirien oramati enkibung'ata einyakuaki oloirien openy.
Olng'ur le Nkai too ltung'ana pooki
25Ore pee miaakuku iloo wuasa te ng'eno inyi, ayieu niyiolouu ena naisudoro, ilalashera laainei, nchere einepua engoloto ae shoto e Israel, o metaba anaa neiputayu esiana oo Loreren oopuonu, 26 neaku keitajeuni kenyake Israeli pooki; anaa enatisiraki aajo,
“Ekelotu Olasarunoni eing'uaa Sion,
neoru Yakobo enkiba naiba Enkai;
27 naa nelo osotua lai o ninche ina kata
alotu aiwuang'ie ng'ok enye.”
28Ore ti alo ororei supat ilmang'ati le Nkai ninche, naa enkaraki intae; kake ore te nkalo e ngelunoto nenyorri te nkaraki lekua loo menye. 29Amu meibelekenyayu nkishorunot aashu engelunoto e Nkai. 30Ore anaa enapa nining'ining'i intae Enkai nitang'amutua olng'ur lenye te nkaraki natagolong'utua ninche, 31neijia sii taata etiu ore te nkaraki engolong'u enye neing'urrieki intae naa, keyookini aaing'urrie sii ninche. 32Amu eteenikia Enkai ltung'ana pooki engolong'u pee etum aing'urrie pooki.
33 Wooi kebaa enguton o enkarsisisho o enkarriyiano e ng'eno nagut e Nkai! Meing'orunoyu nkiguanat enyena nemeturunoyu nkoitoi enyena!
34 “Amu ai ng'ae doi otayiolo oltau le Nkai
amu ai ng'ae otaa oloiguen ninye?”
35 “Amaa ai ng'ae oishoo ninye enkishorunoto
metaa keyookini aalaaki?”
36 Amu ninye eing'uaa naa ninye eimu naa enetii ninye epuo intokitin pooki. Metaa enenye enkitoo ntarasi. Esai.