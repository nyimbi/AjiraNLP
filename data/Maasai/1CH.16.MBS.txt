1Neyau ninche aaitijing'u ilo sanduku le Nkai, nepik atua ilo ng'obor otuuno Daudi tenkaraki ninye; neitayu ninche olasar opejori, o lasar le seriani te dukuya Enkai. 2Ore ake pee eidip Daudi aitayu olasar oopejori o lasarri le seriani, nemayian olorere te nkarna Olaitoriani, 3neorioriki iltung'ana le Israel pooki, ilewa o ntomonok, neisho ake oltung'ani embelati e mukate, o ldung'oti le nkiring'o, o emukate oo lng'abolo.
4Neitoki sii agelu kulikae tung'ana loo Lawi pee eaku ilaisiaayiak te dukuya osanduku lo Laitoriani, pee edamu, neranyisho neisho enashe, neisis Olaitoriani Enkai e Israeli. 5Asaf apa olkitok lenye nesujaki Sakaria, o Yeiel, o Shemuramot, o Yehiel, o Matitia, o Eliab, o Benaia, o Obed-edom, o Yeiel, laa ninche oowosh nkai oo sinkoloitin, o lwululi loo usin; naa Asafowosh enkinanta oo saanini dapashi, 6ore Benaia o Yahasiel, lelo apolosak naa ninche oowosh ntarumpetani anaake te dukuya ilo sanduku lo sotua le Nkai.
7Ore apa teina olong, neng'as Daudi agelu metaranyi isinkolioitin le nkishooroto e nashe, nerany Asaf o lalashera lenyena.
Osinkolio le nkisisa
(Olke 105.1-15, 96.1-13, 106.47-48)
8Enchoo Olaitoriani enashe,
empoto enkarna enye,
embalie nkiaasin enyena tiatua iloreren!
9Entaranyaki ninye,
entaranyaki ninye enkisisa
entolimu isiaaitin enyena pooki e nking'asia!
10Entaa enkarna enye kitok sinyati;
nchoo iltauja le lelo ooing'oru Olaitoriani eng'ida!
11Eng'oru Olaitoriani o engolon enye,
eng'oru ninye anaake!
12Entadamu nena siaaitin
enking'asia naataasa ninye,
o enkiguana natudung'o ninye.
13Na ishoi e Abraham, ilo sinka lenye,
lo ayiok le Yakobo, oogeluno.
14Olaitoriani Enkai ang ninye,
etii nkiguanat enyena enkop pooki.
15Eibung ninye osotua lenye ntarasi;
teilo rorei apa otejo ninye
too iishoritin enkalifu nabo.
16 Ilo sotua apa oitobira ninye o Abraham,
ina kisiligata o lmumai tenkaraki Isaak,
17 naitasheyie ninye metaa enkitanapata te Yakobo,
metaa olning'o lo sotua te Israel,
18ejo, “Iyie nanu aisho enkop e Kanaan,
erubata ina naaku enjung'ore ino.”
19Ore apa aa kuti ninche
nemedupa ninche, naa ilomon,
20elimana ninche to losho o to losho,
te nkitoria nabo ometabaiki likae orere,
21 eitu ninye eisho likae tung'ani meibooki ninche enkop;
neisikong ninye ilaiguanak tenkaraki ninche,
22ejo “Miseyie lelo lainei
ootubukokoki eilata aaput,
miinyal ake iloibonok laainei!”
23Taranyaki Olaitoriani na kop pooki,
mbalunye enjeunoto enye nkolong'i pooki.
24Mbalunye enkitoo e nkisisa enye too nkuapi pooki,
o nena siaaitin enyena e nking'asia too loreren pooki!
25Amu aikitok Olaitoriani, naa keisisi ninye oleng,
naa keyanyituni ninye aaitulusoo too nkaitin pooki.
26Amu ore nkaitin pooki oo loreren
naa nkitanyaanyukot,
kake Olaitoriani oitobira keper.
27Etii enkanyit o enkitoo dukuya ninye;
netii engolon o eng'ida emanyisho enye.
28Enchoo Olaitoriani enkitoo too
lmareita pooki loo loreren,
enchoo Olaitoriani enkitoo o engolon!
29Enchoo Olaitoriani enkitoo naishiakino enkarna enye;
eyau enkishoroto nipuonunu dukuya ninye!
Enteserem Olaitoriani te seremata sinyati;
30nkirikirayu te dukuya ninye na kop pooki;
ee, eitashe enkop pooki aitirring'a,
nemeigusugusieki aekata.
31Nchoo eshipayu keper, neng'idayu enkop,
naa nchoo ninche ejo tiatua iloshon,
“Olaitoriani oitoreisho!”
32Nchoo eikurrukur enaiposha,
o nena pooki naabore atua ninye,
nchoo eosh enkop olkerempe
o pooki toki natii atua.
33Neranyisho ilkeek le ntim te ng'ida,
te dukuya Olaitoriani,
amu kelotu ninye aiguanare enkop.
34 Enchoo enashe Olaitoriani,
amu aisupat ninye;
amu ebikoo enyorrata enye nauno ntarasi!
35Tejo sii iyie:
“Tokordu iyiook, Na Ai e njeunoto ang,
ninturrurru iyiook nintajeu tiatua iloshon,
pee kitum aaishoo enashe enkarna ino,
niking'idare enkisisa ino.
36Meisisi Olaitoriani, Enkai e Israel,
ebaiki ntarasi o ntarasi!”
Kaae nejo iltung'ana pooki, “Esai”, naa meisisi Olaitoriani.
Eseremata te Yerusalem o te Gibeon
37Neaku etung'uayie apa Daudi Asaf o lalashera lenyena teine te dukuya osanduku lo sotua lo Laitoriani, pee eisiaisho anaake te dukuya ilo sanduku anaa enayieuni te pooki olong, 38o Obed-edom o lalashera lenyena ntomoni ile oisiet; ina kata aa ilarripok le kishomi Obed-edom, olayioni le Yehutum o Hosa naa larripok le kishomi. 39Neing'uaa sii Sadok ilo apolosani o lalashera lenyena lelo apolosak te dukuya ilo ng'obor lo Laitoriani, teine wueji neika te Gibeon. 40Pee eitaki Olaitoriani ilasarri oopejori anaake tadekenya o teipa, te risioroto e nena pooki naaigeroki te nkitanapata o Laitoriani naitanapa ninye Israel. 41Ore tenebo ninye netii Heman o Yedutum, o lelo kulikae ootegeluaki neipoti nkarn meishoo enashe o Laitoriani, amu ebik enyorrata enye nauno ntarasi. 42Neeta apa Heman o Yedutum ntarumpetani o nkinantani dapashi tenkaraki osinkolio, o ntokitin naaranyieki osinkolio osinya. Netegeluaki apa ilayiok le Yedutum meitasheiki kishomi.
43 Neitoki iltung'ana pooki aarrinyo nelo ake oltung'ani enkaji enye nelo Daudi pee emayian olmarei lenye.