Eliya o laiguanani Ahasia
1Ore eidipa Ahab atua, neiser Moab apaashare Israel. 2Nesulunye apa Ahasia to lkitara le nkaji e shumata, te Samaria, neirrag ninye etamuoyia. Neaku eirriwayie ninye ilkiliku ajoki olorere, “Enchom enkilikuanishore Baalsebub, ina ai e Ekron tenaa kaishiu nanu tena muoyian.” 3Kake etiaaka olmalaika le Nkai Eliya le Tishibit, “Tudumunye shomo tanang'are ilkiliku lo laiguanani le Samaria, nijoki ninche, ‘Kenkaraki nemeetae Enkai te Israeli pee ishomo aaikilikuanishore Baalsebub, ina ai e Ekron?’ 4Ore naa taata, nji ejo Olaitoriani, ‘Mipuku iyie teina dapash nitii, kake esipa iye iyie.’ ” Nelo Eliya.
5Nerrinyo lelo tung'ana lo lkilikuai aapuo enetii olaiguanani, nejoki ninye ninche, “Kainyoo intae pee itorrinyunye?” 6Nejoki ninche ninye, “Eewuo oltung'ani anang'are iyiook, nejoki iyiook, ‘Entorrinyoto enchom enetii ilo aiguanani oirriwua intae, nijokiki ninye, “Nji ejo Olaitoriani, ‘Kenkaraki nemeetae Enkai te Israel pee irriwayie ilkiliku meshomo aaikilikuanishore Baalsebub, ina ai e Ekron? Ore enkaraki ina midou iyie teina dapash nitii, kake iye iyie.’ ”
7Nejoki ninye ninche, “Kaa pukunoto o ltung'ani ilo tung'ani oewuo anang'are intae, nejoki intae kuna baa?” 8 Newaliki ninche ninye aajoki, “Eishopito enkila oo lpapit neeta enkimeita o lchoni te mpolos enye.” Nejo ninye, “Eliya le Tishibit ilo.”
9Neitoki olaiguanani airriwaki ninye olkitok le njore loo ltung'ana onom. Neilep ninye alo enetii Eliya, etonita te nchumata e ndoinyo, nejoki ninye, “Lo tung'ani le Nkai, ejo olaiguanani, ‘Tadou wou.’ ” 10 Kake etiaaka Eliya ilo arikoni le njore loo ltung'ana onom, “Tenaa kara nanu oltung'ani le Nkai, nchoo edou enkima naing'uaa shumata, nikinos iyie o lelo tung'ana linono onom.” Nedou enkima naing'uaa shumata neinos ilo tung'ani o lelo tung'ana lenyena onom.
11Neitoki olaiguanani airriwaki ninye o likae kitok le njore loo ltung'ana onom, tenebo iltung'ana lenyena pokira onom. Neilep ninye alo enetii nejoki ninye, “Lo tung'ani le Nkai, enkitanapata o laiguanani ena, ‘Tasioki tadou!’ ” 12Kake etawalikia Eliya ajoki ninche, “Tenaa kara nanu oltung'ani le Nkai, nchoo edou enkima naing'uaa shumata nikinos iyie o kulo tung'ana linono pokira onom.” Nedou enkima e Nkai naing'uaa shumata neinos ninye o lelo tung'ana lenyena pokira onom.
13Neitoki olaiguanani airriwaa olarikoni le ntukus e uni oo ltung'ana onom, tenebo iltung'ana lenyena onom. Ore ilo arikoni liokuni le njore loo ltung'ana onom, neilep alo. Nelotu agil kung te dukuya Eliya, nesai ninye ajoki, “Lo tung'ani le Nkai, aatoomono iyie, nchoo enkishui ai o enkishui e kulo sinkan linono menoto tipat too nkonyek inono. 14Ng'ura etadowuo enkima naing'uaa shumata neinos lelo arikok le njore loo ltung'ana maa onom, o lelo tung'ana lenye maa onom. Kake ore naa taata nchoo enkishui ai menoto tipat too nkonyek inono.” 15Neitoki olmalaika le Nkai ajoki Eliya, “Tadoi shomo tenebo ninye; miureyu iyie ninye.” Nedumunye ninye nedoyio alo tenebo ninye, enetii olaiguanani. 16Nejoki ninye, “Nji ejo Olaitoriani, ‘Ore enkaraki irriwayie ilkiliku meshomo aaikilikuanishore Baalsebub, ina ai e Ekron, kenkaraki nemeetae Enkai te Israel, pee inkilikuanishore too rorei lenyena? Ore enkaraki ina midou iyie teina dapash nishomo, ajing', kake meeta nchere pee miye iyie.’ ”
17Neaku etua ninye terisioroto o rorei lo Laitoriani oiroro Eliya. Neaku Yoram olalashe lenye olaiguanani terishata enye, to lari liare le Yehoram olayioni le Yehoshafat, olaiguanani le Yuda. Amu meeta apa Ahasia olayioni. 18Ore apa nkulie kiaasin pooki e Ahasia naataasa ninye, neigero tiatua embuku oo ntepen oo laiguanak le Israel.