Enkomono te nkaraki esipata
1Iyie Olaitoriani Enkai ai,
iyie nanu asaru;
ntajeuoki nanu te lelo pooki laasujita,
nikikordu nanu,
2maaibung ake anaa olng'atuny,
naaing'irtitoo aanya,
metii hoo obo laamitu.
3Iyie Olaitoriani Enkai ai,
te nataasa nanu ena,
te netii entorroni nkaik aainei,
4tenaa katalaaka nanu olchore lai te ntorroni,
tenaa kaitajeuo nanu ilo mang'atinta lai pesho,
5nchoo ninye ilo mang'tinta lai aasuj naainepu nanu,
naa nchoo ninye eitunyoki enkishui ai enkop,
neipurrupur oltau lai.
6Tudumunye Olaitoriani te ngoro ino,
ntaisheikinore tigilunore ina pushuna oo lmang'ati laainei;
inyo na Ai ai; amu itudung'uo iyie enkiguana.
7Nchoo eumata oo ltung'ana kinturrurrokino iyie, aaman;
ore te shumata tipika olorika lino.
8Olaitoriani oiguanare loreren;
nguanareki nanu iyie Olaitoriani,
te risioroto oo sipat aainei,
o te risioroto e ina biotisho e supatisho ai
9 nchoo eiting entorroni e lelo torrok,
kake ntubulai ilo supat,
iyie ilo otem ndamunot o ltauja,
iyie Enkai oo sipat.
10Enkai ninye elong'o ai,
ninye oitajeu ilo supat to ltau.
11Enkai olaiguanani loo sipat,
naa Enkai naata engoro nkolong'i pooki.
12Te nemeirridu oltung'ani,
neii Enkai olalem lenye,
eteyietuo ninye enkawuo enye;
13neitobira ninye nena masaa enyena o larrabal torrok,
nepik mbaa enyena esayiet napi.
14Ng'ura ore ilo tung'ani torrono nedamu entorroni,
nenuta ninche ntabo,
neiu elejare.
15Neitobiru ninye engumoto aturu,
nedoiki atua ina gumoto natuturuo.
16Ore ina taboi enye nerrinyokino enkorrok enye makewan,
naa endukuya enye makewan edoiki entaboi enye.
17Kaisho nanu Olaitoriani enashe nairirikino esupatisho enye,
naranyaki nanu te nkisisa enkarna o Laitoriani,
Ilo otii shumata Aisul.