Enkomono o ltung'ani oata osina
1Iyie Olaitoriani, mikisikong nanu te ngoro ino,
nimikintame nanu te mpijan e ngoro ino!
2Amu aaibitakinote nanu mbaa inono,
naatadoikio nanu enkaina ino.
3Metii embiotisho atua osesen lai,
te nkaraki engoro ino;
metii embiotisho iloik laainei te nkaraki eng'oki ai.
4Amu eshomo ntorrok aainei aalus te ndukuya ai;
olola oiroishi oleng ninche te nanu.
5Eirrokirrok ilbaa laainei netong'ueita aasioki,
te nkaraki emodai ai,
6airruge nanu oleng abaiki enkop;
nalo nanu aishirita endama pooki.
7Amu eiputa empolos ai emion,
nemetii embiotisho osesen lai.
8Aidaayie nanu natarrarre,
nayietu aishir te nkaraki emion o ltau lai.
9Olaitoriani, iyiolo iyie eyieunoto ai pooki,
nemeisudoro emion ai te dukuya iyie.
10Keitiko oltau lai, neishunye engolon ai;
ore ewang'an oo nkonyek aainei -
neishunye sii te nanu.
11Ore ilchoreta laainei o encholuek ai,
naaitashe aalam to lmeitai lai,
ore iltung'ana lang le mudung neitashe te nelakua.
12Ore lelo ooing'oru enkishui ai
neirragie aaitolok irresheta lenye,
ore lelo ooing'oru enkitamioto ai neiro ine nkidaata,
neibirribir ninche elejare endama pooki.
13Kake atiu nanu anaa oltung'ani ming'ani,
maning'isho nanu,
atiu anaa oltung'ani otoonye olng'ejep lemeidim airoro.
14Ee, aikununo nanu anaa oltung'ani ming'ani
lemetii enkutuk enye ilomon torrok.
15Amu iyie Olaitoriani nanu aanyita;
iyie Olaitoriani Enkai ai likiwaliki.
16Amu aatoomono,
“Mincho ninche meting'idata te nkaraki nanu,
lelo ooitokoos ti atua nanu te neideketari enkeju ai!”
17Amu etaa nanu kabatata,
neton ake aata emion ai.
18Aibalunye nanu entorroni,
aainosua nanu eng'oki ai.
19Ore lelo mang'ati laaiba nanu metii emporeet,
naa eimagil,
naa ilkumok laaiba nanu too mbaa nemesipa.
20Ore lelo laalaaki nanu too ntorrok
aitaasa nanu ninche isupati,
naa ilmang'ati laainei te nkaraki nasujita isupati.
21Miking'uaa nanu iyie Olaitoriani!
iyie Na Ai, mikilam nanu!
22Taretuoki nanu tasioki,
iyie Olaitoriani, enjeunoto ai!