1“Ore Besalel o Oholiab o pooki tung'ani oota enkidimata, o enkalamasisho oishoo Olaitoriani metayiolo eneiko te neas pooki siaai e nchetare e ine wueji sinyati, neas te risioroto e nena pooki naaitanapishe Olaitoriani.”
Eyautua olorere nkishorot kumok
2Neipot Musa Besalel o Oholiab o pooki tung'ani oota enkidimata otipika Olaitoriani enkarriyiano o pooki ng'ae odumu oltau lenye meeu aas esiaai; 3neng'amu ninche te Musa nena kishorunot pooki o lpela naayautua iltung'ana loo Siraeli pee easieki esiaai e ine wueji sinyati. Neitoki ake ninche aayaki ninye nkishorot olpela pooki akenya, 4o metaba anaa nepuonu lelo tung'ana pooki oata enkidimata apa oasita esiaai e mpukunoto pooki te ine wueji sinyati, oltung'ani ake te ina siaai apa naasita, 5nejoki Musa, “Ekeyau iltung'ana ntokitin kumok oleng naalusoo te asata e ina siaai apa naitanapa iyiook Olaitoriani mataas.” 6Neishoru Musa enkitanapata, neitubulari olomoni ti atua ina ang oo lng'oborri, aajo “Mincho olee arashu enkitok eitoki aas ae toki ti alo nkishorot e ine wueji sinyati.” Neiboori iltung'ana pee meitoki aayau. 7Amu ore ntokitin naata ninche naa keidip neasieki esiaai pooki, neleku.
Enkitobirata o lng'obor le manyisho o Laitoriani
(Ena 26.1-37)
8Ore lelo tung'ana pooki oata enkidimata ti atua lelo oasisho neitobir enkaji e Nkai too lkarash tomon; neitayu te katani napuyiapui napiyaya o too usin pusi, o morijo o mpilei, o lkerubi oitayioki te nkarriyiano. 9Ore enkadoro o lkarasha obo naa intemat tikitam o isiet, ore endapasho naa intemat ong'uan; nerisio ilkarash pooki te nkadoro.
10Neitutum ninye ilkarash imiet te nebo ore ilkulikae karash imiet neitutum te nebo. 11Neitayu ilidat oo lgoso pusi te manaroto e nkalo e oriong o lkarasha te ina tukus e dukuya; neitoki aiko neijia, neitayu ninche, te manaroto e oriong oo lkarash te ina tukus e dukuya; neitoki aiko neijia, neitayu ninche, te manaroto e oriong o lkarasha te ina tukus e are; 12neitayu ninye ilidat oolgoso onom to lkarasha obo, neitoki aitayu ilidat oo lgoso onom te manaroto o lkarasha le ina tukus e are; ore nena lidat oo lgoso naa keipirakino maate. 13Neitoki ninye aitayu ilala oo lolo onom le sahabu, neitutumie lelo karash te nebo te lelo gameta; metaa ore ina aji e Nkai naa nabo.
14Neitoki ninye aitayu ilkarash loo lpapit loo nkineji te nkaraki olng'obor meitushura enkaji e Nkai; neitayu ninye ilkarash tomon o obo. 15Ore ake enkadoro e pooki karasha naa intemat tomoni uni, naa ore ake endapasho e pooki karasha naa intemat ong'uan; ore lelo karash tomon o obo nerisio. 16Neitutum ninye ilkarash imiet maate, o lkarash ile maate. 17Neitayu ilidat oolgoso onom te manaroto e nkalo e oriong olkarasha le ntukus nabo, olgoso onom te manaroto olikae eitutum ilkarash. 18Neitoki ninye aitayu ilala oololo onom lo suyai pee eitutumie olng'obor te nebo pee etum ataa entoki nabo tukul. 19Neitaiki ninye ilo ng'obor eneitushurieki too ndapan naanota oo lmeregeshi, o ndapan oo nkineji.
20Neitoki ninye, aitobir irubat oo sunta naaitashe eilo ng'obor le Nkai too nkeek o lerai. 21Intemat tomon apa enkadoro e rubata nabo naa entemata nabo o lpisiai endapasho e rubata. 22Neeta pooki rubata ilng'amat are, ooiruburubieki te nebo; neas ninye ena too rubat oosunta pooki e ilo ng'obor le Nkai. 23Neitayu ninye irubat e ilo ng'obor le Nkai aikunu nji; irubat tikitam te nkalo e kopikop, 24neitobir ninye nkitotoneta artam e nkosholai ti abori nena rubat tikitam, nkitotoneta are ti abori erubata nabo too lng'amat lenyena aare, o nkitotoneta are ti abori olikae liatua too rubat enyena pokira are. 25Ore te nchoto e are e ilo ng'obor le Nkai, te nkalo e moikuape, neitayu ninye irubat tikitam 26o nkitotoneta enye artam e nkosholai are ti abori erubata nabo o nkitotoneta are ti abori enkae rubata. 27Ore tioriong e ilo ng'obor le Nkai te nkalo o loontoluo neitobir irubat ile. 28Neitobir ninye irubat are too lpijat lo ng'obor le Nkai tioriong. 29Naa kerisha apa ti abori kake eibung'a te shumata, to lgisoi le dukuya; neitayu ninye pokira are aikunu inji, too lpijat pokira aare. 30Era apa irubat isiet te nebo nkitotoneta enye e nkosholai nkitotoneta, tomon o ile, ore tiabori erubata nabo, naa nkitotoneta are.
31Neitayu ninye iloom lo lerai, iloom imiet too rubat te nkalo nabo e ilo ng'obor le Nkai, 32o loom imiet te nkae shoto e ilo ng'obor le Nkai, o loom imiet too rubat e ilo ng'obor le Nkai tioriong te nkalo o loontoluo. 33Neitayu ninye oloomi le polos pee eimieki ebaiki enkalo nabo o metabaiki enkae aitorit alo irubat. 34Nemur ninye nena rubat te sahabu, neitayu ilgiso lenye le sahabu too laibung'ak le lelo loom, nemur lelo loom te sahabu.
35Neitayu ninye oliatua lolkarasha loo usin pusi, o morijo, o mpilei, o katani napuyiapui napiyaya; o lkerubi ooitobiruaki te nkarriyiano. 36Ore te nkaraki ninye neitayu ing'apeta ong'uan o lerai nemuraa ninche te sahabu; ore ilala oololo lenye naa ile sahabu neiteleiki ninche nkitotoneta ong'uan e nkosholai. 37Neitayu sii olkarasha le kutukaji te nkaraki kutuk aji e ilo ng'obor, too nkarash naaripuno too usin pusi, o morijo, o mpilei o enkatani napuyiapui napiyaya, naikodo te siaai o ltidu; 38o ng'apeta enyena pokira imiet te nebo ilala lenyena oololo, nemuraa enchumata enye o nkeek enye te sahabu, kake ore nkitotoneta enye pokira imiet naa ino suyai.