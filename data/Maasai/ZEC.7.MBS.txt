Etudung'oko Olaitoriani enkiguana eenata e mpukoroto e nkitaakuno
1Ore to lari liong'uan le nkitoria o olaiguanani Darias, eewuo ororei lo Laitoriani enetii Sakaria te nkolong e ong'uan o lapa le naaudo laa ninye eji Kislef.
2Ore ina kata eirriwaitie iltung'ana le Betel Sharese o Regemelek oltung'ana lenye pee epuo aomonu omom to Laitoriani. 3Neikilikuan ilo apolosani le nkaji Olaitoriani loo lororani tenebo iloibonok le Nkai, ena kikilikuanata: “Amaa kaishir napukoo aaomon to lapa le imiet, anaa enataasa too larin kumok ooishari?”
4Ina pee elotu ororei lo Laitoriani loo lororani enatii aajoki: 5Tiaaki iltung'ana pooki leina kop tenebo ilapolosak, “Amaa ina kata nipukoo pee iomon, ninchir sii to lapa le imiet, o to liopishana, te kulo arin intomoni naapishana, itupukoyie apa te nkaraki nanu kiomon? 6Amaa ina nidaa, niokishosho aimidaa tenkaraki nkorroki inyi, niokishosho tenkaraki nkorroki inyi? 7Aeme irorei apa kulo ooiroro Olaitoriani too loibonok le Nkai te dukuya ina kata apa eton egol Yerusalem o nkanas naamanita, nebore iltung'ana atua ninche, atua o neemanita olkerenket le kopikop te nkalo oo ntonat oo ldoinyo lo loontoluo?
Engolon enkong'u ninye naidapasha olorere aidapashaki inkuapi
8Nelotu ororei lo Laitoriani enetii Sakaria ejoki, 9“Ena etejo Olaitoriani loo lororani apa: ng'ura oleng metaasi esipata te nkiguana intodolu esupatisho olng'ur tiatua olalashe lino, 10mimbooki enkop enkoliai anaa oltung'ani okishi anaa olomoni, midamu intorrok to ltau lino tenkaraki olalashe lino.”
11Kake etanyaita ninche ening, neuno aagolong'u neany ening, nenuk inkiyiaa enye pee mening. 12Neitagol iltauja lenye anaa osoit pee mening, ake ina kitanapata o rorei oirriwua Olaitoriani loo lororani te Nkiyang'et enye aimunye lelo oibonok le Nkai le dukuya. Metaa eewuo engoro sapuk naing'uaa enetii Olaitoriani loo lororani. 13“Ore aipotisho nanu nemaaning ninche nanu, ore pee eipotisho sii ninche, nemaning sii nanu ninche” Olaitoriani loo lororani ojo. 14“Naidapash ninche to siwuo torrono aidapashaki lelo oreren lemeyiolo ninche. Neaku ore ina kop natung'uaitie neaku mijooni metaa meetae oltung'ani ojing arashu opuku, neitaae ina kop sidai naitishipisho e mijooni.”