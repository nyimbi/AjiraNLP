Enkai ninye Olaiguanani kitok
(1 Int 16.23-33)
1Entaranyaki Olaitoriani osinkolio ng'ejuk;
entaranyaki Olaitoriani na kop pooki!
2Entaranyaki Olaitoriani, esisa enkarna enye;
entolimu enjeunoto enye nkolong'i pooki.
3Embalunye enkitoo enye ti atua loshon,
embalunye isiaaitin enyena e nking'asia ti atua iloreren!
4Eikitok Olaitoriani, naa keisisi ninye oleng;
keureyuni ninye aaitulusoo too nkaitin pooki.
5Amu ore nkaitin pooki oo loreren naa nkitanyaanyukot;
kake Olaitoriani oitobira keper.
6Etii enkanyit o enkitoo dukuya ninye;
etii engolon o enkishiaa atua ewueji enye sinyati.
7 Enchoo Olaitoriani enkitoo,
intae ilmareita loo ltung'ana,
enchoo Olaitoriani enkitoo o engolon!
8Enchoo Olaitoriani enkitoo nairirikino enkarna enye;
eyau enkishooroto,
nipuonunu atua ilgorieti lenyena!
9Enteserem Olaitoriani te sinyatisho e nkishiaa enye,
inkirikirayu te dukuya ninye, na kop pooki!
10Tejo tiatua iloshon, “Olaitoriani oitoreisho!
Ee, eitasheyieki enkop,
nemeigusugusieki ae kata;
kelo ninye aiguanare iloshon te sipata.”
11Nchoo metishipayu keper,
naa nchoo nkop meting'idayu;
nchoo enaiposha meikurrukurro o nena pooki naabore atua;
12nchoo metishipayu enkop, o pooki toki natii atua!
Neranyisho taa ilkeek pooki le ntim te ng'ida
13te dukuya Olaitoriani, amu elotu ninye,
amu elotu ninye pee eiguanare enkop.
Keiguanare ninye enkop te supatisho,
neiguanare iloreren te sipata enye.