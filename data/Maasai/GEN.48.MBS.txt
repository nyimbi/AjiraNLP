Etamayiana Yakobo Manase o Efraim
1Ore pee elusoo nena, nelikini Yosef aajoki, “Ing'ura kemuoi papaai lino;” metaa etoriko ninye ilayiok lenyena aare, Manase o Efraim. 2Nelikini Yakobo aajoki:, “Eewuo olayioni lino Yosef enitii;” neitagoluo Israel nenyok ainyototo aton te ndapash. 3 Nejoki Yakobo Yosef, “Aaipang'aka Enkai magilani nanu te Lus te nkop e Kanaan naamayian nanu, 4naajoki nanu, ‘Ng'ura kaaisho iyie tubula, naa kaaponaa iyie, naaitaa iyie olorora loo ltung'ana kumok, naa kaisho ena kop eishoi ino nikisuju metaa enenye intarasi.’
5“Ore ilayiok linono pokira aare likitoikioki te nkop e Misiri eton eitu alotu enitii tene te Misiri; naa ilaainei; Efraim o Manase eaku ilaanei anaa paa ilaainei Ruben o Simon. 6Ore eishoi nitum tesiadi ninche naa keaku ilinono; naa keipotieki ninche enkarna oo lalashera te njung'ore enye. 7 Amu ore apa pee alotu te Padan-aram aainepua osina etua Raheli te nkop e Kanaan te nkoitoi, eton elakua elototo pee ebau Efrat. Naturoo ninye teine te nkotoi alotito Efrat (aa ninye Betlehem).”
8Ore pee edol Israel ilayiok le Yosef, etejo “Kakua doi kulo?” 9Nejoki Yosef papaai lenye, “Ilayiok laainei ninche, lelo apa laaishoo Enkai tene.” Nejo Israel, “Toriku ninche ene natii, aatasayia pee atum atamayiana ninche.” 10Ore ina kata, eiliilaitie nkonyek e Israel te moruao, metaa meidim ninye atisipu. Neaku eyaua Yosef ninche aitinyiaki ninye; neng'utut ninche neitamuat inkaik enyena. 11Nejoki Israel Yosef, “Majo apa kaaitoki adol enkomom ino; naa ng'ura, aaishoo Enkai matoduaa sii inkera inono.” 12Metaa eiwuangie Yosef ninche too nkung enyena, neirrugo ninye makewan abaiki enkop. 13Nerik Yosef ninche pokira, etii Efraim enkaina enye e tatene eitorioki enkaina e kedienye e Israel, netii Manase enkaina enye e kedienye eitorioki ninye enkaina e tatene e Israel, neriku ninche aitinyikaki ninye.
14Neitorioo Israel enkaina enye e tatene neiteleiki ninye endukuya e Efraim, laa ninye oloti, ore enkaina enye e kedienye eiteleikia endukuya e Manase, eitapaash inkaik, amu ore Manase naa ninye olbotor. 15Nemayian ninye Yosef ejo;
“Ore ina Ai naisiaayia iloo Papa te dukuya enye,
Abraham o Isaak,
ina Ai naatorikoyie te nkishui ai pooki
o metabaiki ena olong,
16Ilo malaika laaitajeuo nanu te pooki
torroni, tamayiana kuna ayiok;
Naa te ninche inchoo enkarna ai meipoti,
tenebo enkarna oo loo papa Abraham o Isaak;
Naa inchoo ninche ebulu aaku ilororani tiatua ena kop pooki.”
17Ore pee edol Yosef ajo eiteleikia menye enkaina e tatene shumata endukuya e Efraim neitu eitiship ninye, nedumu enkaina e menye aitayu aitung'uaa endukuya e Efraim apik ene Manase. 18Nejoki Yosef papaai lenye, “Ime neijia etiu papaai, amu ore ilo naa ninye olkikau; tipika enkaina ino e tatene shumata endukuya enye.”
19Kake etanya menye tukul nejo, “Ekayiolo olayioni lai, ekayiolo; ekeaku sii ninye kitok; kake ore ake eyia, ekeaku olalashe lenye oti kitok te ninye, ore eishoi enye naa keaku olorere kumok.” 20 Metaa etamayiana ninye ninche ina olong ejoki,
“Te iyie elo Israel aibalie imayianat ejo,
‘Mikintotiwuo Enkai anaa Efraim o Manase;’ ” neaku neija eikuna aitojool Efraim Manase.
21Ina pee ejoki Israel Yosef, “Ng'ura, etataana enkata pee aye, kake keaku Enkai tenebo iyie, naa aikintoki ayau iyie ina kop o loo papaai lino. 22Ore ake sii aaishoo iyie neitu aisho ilalashera linono Shekem enkiyopata o ldoinyo, ine wueji nepir naawa too nkaik oo Lamori to lalem lai o te nkawuo ai.”