Meeta enkishui tipat
1Irorei kulo lo laikooni, olayioni le Daudi, olaiguanani te Yerusalem. 2Ine pesho, ine pesho, ejo olaikooni, ine pesho ine pesho. Ine pesho pooki. 3Ainyoo etum oltung'ani te siaai enye pooki natanaurikia, ina natanaurikia tiabori enkolong? 4Kelusoo eishoi, nelotu ae ishoi, kake ebik ake enkop intarasi. 5Eilepu enkolong neitoki adoyio, nesiooyo alo ine neilepunye. 6Ekutari olkutati alo Kopikop, nemanaa alo enkalo e moikuape; Neiulo aiulo osiwuo elo, ore teina kiuloto enye nerrinyokino eneing'uaa. 7Erukokino inchorroi pooki enaiposha, kake meboreyu ae kata enaiposha. Ometabaiki ine nerukunore nchorroi, nenena naaruko ake aaigil. 8Ebore intokitin pooki enauri, meidim tung'ani aimaki ninye; meraposho enkong'u eing'orisho, nemeiput sii enkiok mbaa naaning. 9Ore ina natii apa naa ninye naitoki atii, naa ore ina naataasaki naa ninye eitokini aas; nemeetae ae toki ng'ejuk tiabori enkolong. 10Ketii entoki natejoki, “Ing'ura, aing'ejuk ena?” Etii apake too nkatitin e moitie e dukuya ang. 11Meetae endamunoto oo ntokitin naatulusoitie, nemeitokini ae kata aata enadamunyeki, ntokitin neton etii dukuya naasayu, te lelo oopuonu te siadi.
Imbaa naatodua olang'eni te nkishui enye
12Ore nanu ele aikooni nataa apa olaiguanani oitasheiki Isiraeli te Yerusalem. 13Napik endamunoto ai aing'oru aturu eng'eno e nena pooki naasi tiabori keper; esiaai nemetii enchipai apa eishoo Enkai nkera oo ltung'ana metanyamaliki. 14Atoduaa pooki toki naasitae tiabori enkolong; nanyorriki ajo ore pooki naa ine pesho, naa enkijape ake emirareki. 15Ore ina natokordile nemeidimi aaitorioi, ore ina nemeetae nemeikenayu.
16 Najoki nanu kewan, “Aing'orua nanu eng'eno sapuk nagut, nalang lelo apa pooki ooitasheikito Yerusalem te dukuya nanu; neeta endamunoto ai enkarriyiano eng'eno nagut eng'eno oo mbaa nataasa, o eyiolounoto.” 17Napik endamunoto ai ayiolou eng'eno nagut nayiolou olkuenyi o emodai. Nanyorriki ajo ore sii ninye ena naa enkijape ake emirareki. 18Amu ore eng'eno nagut sapuk, nepik inyamalaritin kumok oltau naa ore ilo oponaa eyiolounoto neponaa sii emion o sina.