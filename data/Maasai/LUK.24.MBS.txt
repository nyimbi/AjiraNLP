Empiunoto e Yesu
(Mat 28.1-10; Mk 16.1-8; Yhn 20.1-10)
1Kake ore te nkolong e dukuya e wiki, enasirie, nepuo enkurare, neshoroo sonkoyoni naaitobira. 2Neinepu osoit eibeleleng'oyioki te nkurare, 3kake ore pee ejing atua neitu etum ilo sesen. 4Ore pee erriang te nkaraki ina bae, ng'ura neipang'aki iltung'ana aare ooata nkilani naaimerlel; 5ore pee eirut neirrugo aaing'orie nkomomi enye enkop, nejoki lelo lewa, “Ainyoo pee ing'oruru oloishu to lootuata? 6 Metii ninye ene, kake etopiwuo. Entadamu anaa enatiaka intae, eton etii Galilaya. 7nchere, eitarasari ake Enkerai e Tung'ani aaitarasaki nkaik oo looas ing'ok, neshei, nepiu te nkolong e uni.” 8Nedamu nena kituaak irorei lenyena, 9ore pee errinyo aaing'uaa enkurare neinosaki lelo pokira tomon o obo nena baa neliki sii lkulikae. 10Naa Mariamu e Magdalene, Yohana o Mariamu ng'otonye Yakobo o nkulie kituaak naatii te nebo ninche naatolikitio lkipaareta kuna baa. 11Kake etiutuo lelo rorei te ninche anaa le mpesho, neaku eitu eiruk ninche. 12Kake einyo Petero neipirri alo enkurare; neirrugo aing'or atua, nedol lkarash le kitani eirrag oopeny; nerrinyo alo ang eing'asia te nena naatotiwuo.)
Elototo e Emmaus
(Mk 16.12-13)
13Naa ng'ura, ore te ina olong ake epuo aare lenye enkang naji Emmaus, naa mael naapishana ing'uaa Yerusalem, 14neimaki pokira aare nena baa naatotiwuo. 15Ore einosaa lomon eiguana pokira aare, neinepu Yesu openy airiamariyie ninche. 16Neikeno nkonyek enye pee meyiolou. 17Nejoki Yesu ninche, “Kakua omon kulo liimakiki ipuopuo pokira aare?” Neitashe, neisinanuo. 18Ore obo lenye, oji Kleopas, newaliki ajoki ninye, “Keiyie doi ake olomoni te Yerusalem lemeyiolo kuna baa naatotiutuo te ine te kuna olong'i?” 19Nejoki, “Akua baa?” Nejoki ninche ninye, “Mbaa e Yesu le Nasaret, ora apa oloiboni le Nkai ogol too nkiasin o to rorei ti alo Enkai o te dukuya ltung'ana pooki 20o eneikuna lapolosak lang kituaak o laitoriak pee eitarasaa metudung'okini enkiguana metari metua, neshei ninye. 21Kake kisilig apa iyiook aajo ninye olaku Siraeli. Ee pae naa ore etii nena pooki, enkolong e uni duoo taata anaa netiu nena baa. 22Ore sii, eing'asiayie iyiook kulie kituaak e ncholiek ang. Etayookito enkurare duoo enasirie 23neitu einepu ilo sesen; neshukunye aajoki iyiook eji etoduaa ilmalaika, ootiaakita keishu. 24Nepuo sii kulikae lang enkurare, nepuo ainepu etiu ake anaa ina natolimutuo nkituaak; kake ninye ake eitu edol.” 25Nejoki ninye ninche, “Lo tung'ana moda, nirara yietuti ltauja mirukuruku nena pooki naatejo loibonok le Nkai! 26Keeta apa kata nemeitamei Kristo aaiko neijia pee ejing enkitoo enye?” 27Neiteru too mbukui e Musa o too loibonok pooki, neibalakinye ninche ilkigerot ooipirta enkorrok enye.
28Ometaa nenyikaki ina ang apa napuo. Neiko ninye anaa keyieu negiroo. 29Kake neibok ninche ninye, aajoki, “Irraga iyiook amu emuto netaa kewarie.” Nejing taa aton te nebo ninche. 30Ore enya endaa te nebo ninche, nedumu emukate nemayian, negil, neisho ninche. 31Nebolo nkonyek enye neyiolou ninye; neimisilori ina kata ake neitu eitoki nkonyek enye aadol. 32Nejokino, “Keitu eyupuyup iltauja lang eirorie iyiook te nkoitoi, eboloki iyiook, ilkigerot?” 33Neinyototo ake te ina saa nerrinyo Yerusalem; neinepu lelo tomon o obo o lelo ooboitare, 34ootiaakita, “Etopiwuo taa ninye Olaitoriani neipang'aka Simon!” 35Neliki taa ninche nena baa naatotiwuo te nkoitoi, o eneikuna pee eitayiolo kewan ninche ebelaki emukate.
Eipang'aka Yesu ilooiteng'eni
(Mat 28.16-20; Mk 16.14-18; Yhn 20.19-23; Iat 1.6-8)
36Ore ejoito ninche nena, neitashe Yesu makewan ti atua ninche, nejoki, “Entaseriana!” 37Kake eirriang'a ninche, neureishoyu, ejo koloip etoduaa. 38Nejoki ninche, “Ainyoo pee inyamalala? Naa kaji etiu pee etii olng'ash iltauja linyi? 39Eng'ora nkaik aainei o nkejek nchere kewan ai nanu kewan ele; embung'aki pee idolidolo; amu meeta enkiyang'et nkiri o loik anaa kulo lidolitata aata.” 40[Ore pee ejoki neijia, neitodol nkaik enyena o nkejek.] 41Ore eton ake meiruk te nkaraki eng'ida e nking'asia nejoki ninche, “Iatata tene toki nanyae?” 42Neisho embelati o sinkirri oyiera, 43nedumu nenya te dukuya ninche. 44Nejoki ninche, “Ilapa rorei laainei kulo latiaaka intae, eton atii te nebo intae, nchere ore mbaa pooki naatisiraki aaipirta nanu too nkitanapat e Musa o too loibonok le Nkai o to Lkerempe le Nkai, meeta nchere meitabari.” 45Nebol iltauja lenye metayiolo ilkigerot, 46nejoki ninche, “Etisiraki aajo, keitamei Kristo naa ore te nkolong e uni nepiu aing'uaa lootuata, 47naa te nkarna enye elikiori enkirridunoto o empalakinoto oo ng'ok too loreren pooki, neiteruni te Yerusalem. 48Irara intae shakeni le kuna baa. 49 Naa ng'ura, kairriwaki intae ilo otejo Papa keisho intae; kake entotoni te na anasa, o meishopokini intae engolon naing'uaa shumata.”
Eilepieki Yesu aaya keper
(Mk 16.19-20; Iat 1.9-11)
50 Neitoki arik o metabaiki Betania, neilepie nkaik enyena nemayian. 51Ore emayianita ninye ninche, neilep aing'uaa ninche. 52Nerrinyo ninche aapuo Yerusalem te ng'ida sapuk, 53netii anaa ake enkaji e Nkai eisisita Enkai.