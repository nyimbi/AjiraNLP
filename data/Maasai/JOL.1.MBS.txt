1Ororei lo Laitoriani ele oirriwaka Yoel olayioni le Petuel.
Eishirakitia iltung'ana enkidaata oo nkurman
2Entoning ena intae iltung'ana moruak,
nining'ining'i intae iloomanya ena kop!
Ketaase aekata embae naikununo nji too nkolong'i inyi,
anaa too nkolong'i oo loo papaai linyi?
3Entoliki nkera inyi,
naa nchoo nkera inyi metoliki nkera enye,
neliki nkera enye eishoi enye.
4Ore entoki naleku ilo maati o dung'isho,
neinos ina mus oo lmaat.
Ore entoki naleku ina mus oo lmaat,
neinos olmaati le mpukunoto oo ntargeet
ore entoki naleku ilo maati le mpukunoto oo ntargeet
neinos ilo maati le nkidaata.
5Enyeito intae ilamerak;
enchira intae ilaokok le naisho,
te nkaraki ina aisho namelok,
amu eiwuang'ieki aaitung'uaa nkutukie inyi.
6 Amu eewuo olosho agilunore enkop ai,
negol nemeikenayu te nkumoi;
netiu ilala lenyena anaa ilala lo lng'atuny,
neeta iltagiligil le lipong o lng'atuny.
7Eitomijoono ninche ilkeek laainei loo sabibu,
neidaikie ninche ilng'abolo laainei,
etikinyutua ninche nkabobok enye nenang'aki enkop;
eiborrieki ilng'osil lenye.
8Nchira anaa esila naishopokoki ilkuniyiani,
eishiraki keeya eilo ojo pee eyam ninye.
9Ore olasar lenye le ntapa o lasar lenye ooki neiwuang'ieki,
te nkaji o Laitoriani.
Eishira ilapolosak, lelo aisiaayiak lo Laitoriani.
10Eitomijoonoki nkong'at, neishir enkop;
enkaraki naidaikieki entapa,
etoito isabibu neishunye eilata.
11Esinanuoto intae ilaturok le nkop,
enchira intae iloota nkurman oo sabibu,
enchiraki enkano o shairi
amu eidaayie enkisampuare e nkurma.
12Etoyio olchani loo sabibu,
netoyio olng'aboli, ore kukumanka, o ltukai,
o lchani loo lng'anayio, netoito pooki.
Neiting'o enchipai too nkera e tung'ana.
13Enchopo ilkuniyiani, niyietutu aaishir intae ilapolosak.
Enteyieutu enchira intae ilaisiaayiak lo lperere lo lasar.
Entijing'u intae, entotoni enkewarie,
pooki nchopitoto ilkuniyiani,
intae ilaisiaayiak le Nkai ai!
Amu ore olasar le ntapa o lasar ooki,
neiwuang'ieki te nkaji e Nkai inyi.
14Entisinya eenata inyi e mpukoroto,
empotu eumata nasinya enturrurro ilpayiani,
o lelo pooki oomanya ina kop
meetu enkaji o Laitoriani Enkai inyi;
nipuonunu aaishiraki Olaitoriani.
15 Oi ina olong! Amu etataana ina olong o Laitoriani,
nelotu anaa enkidaaroto naing'uaa ilo magilani.
16Keitu eiwuang'ieki endaa aaitung'uaa te dukuya nkonyek ang,
neiwuang'ieki eng'ida o enchipai
te nkaji e Nkai ang?
17Etumutate ilanterera te nkop natoyio,
netomijoonito nkajijik naashumishoreki
einyalaki mpechen enkaraki nemeetae entapa.
18Eng'ura eneba olkiyioi loo ng'uesi!
Ore iluaat oo nchoo neidang'a
enkaraki nemeetae ndaat oo nchoo tenkaraki ninche.
Ore sii iluaat oo nkerrai neiputukunyo.
19Aaishiraka nanu iyie Olaitoriani.
Amu etumuta enkima ndaat e ong'ata,
neinos olng'ejep le nkima ilkeek pooki liong'ata.
20Eikinchiraki sii ninche ing'uesi e ntim,
amu etoito nchorroi oo nkariak, netumuta enkima ndaat e ong'ata.