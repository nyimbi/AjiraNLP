Intuaan e nkare
1Neitoki Olaitoriani ajoki Musa, “Shomo tijing'aki Farao nijoki ninye, ‘Nji ejo Olaitoriani, “Nchoo iltung'ana laainei epuo peyie aatum aaisiaayia. 2Kake ti niany iyie incho ninche epuo, ng'ura naar enkop ino pooki too ntuaan. 3Neboreyu olkeju le Nail te nena tuaan naapuonu tiatua enkaji ino, o atua olgilata lino oirragi o enchumata endapash ino, o atua nkajijik oo laisiaayiak linono o noo ltung'ana linono, o ine wueji neyierishoreki o ngirran inono naaipurjishoreki. 4Eikipuonu nena tuaan aaked iyie, o ltung'ana linono o sinkan linono.” ’ ” 5Nejoki Olaitoriani Musa, “Tiaaki Aron, ‘Ntorioi enkaina ino o eng'udi ino te shumata oo lkejek, o te shumata oo erat, o te shumata oo lturot, nchoo ntuaan meetu enkop e Misiri!’ ” 6Neitorioo Aron enkaina enye tioriong nkariak e Misiri, neilepu ntuaan neiput enkop e Misiri. 7Neas ilasakutok anaa ina te sakutore enye, neyau ntuaan oriong enkop e Misiri.
8Neitoki Farao aipot Musa o Aron nejoki, “Entoomon Olaitoriani meiwuang'ie ntuaan maatung'uai nanu o ltung'ana laainei; naa kaisho nanu iltung'ana epuo aapolosaki Olaitoriani.” 9Nejoki Musa Farao, “Tiaakaki ake duoo iyie anaa eniyieu, kanu iyieu naaomonoki, o laisiaayiak linono o ltung'ana linono, peyie emuti ntuaan te iyie, o too nkajijik inono metaa olkeju le Nail ake etii.” 10Nejoki ninye, “Taisere.” Nejo Musa, “Metotiwuo anaa ina nitejo, peyie iyiolouu aajo metii likae onyaanyukie Olaitoriani Enkai ang. 11Eikipuo ntuaan aaing'uaa iyie o nkajijik inono o laisiaayiak linono o ltung'ana linono; neaku to lkeju ake le Nail eing'uari.” 12Neipang Musa o Aron aapuo aaing'uaa Farao, neishiraki Musa Olaitoriani te nkaraki ntuaan, anaa enatoning'okinote o Farao. 13Neas Olaitoriani te risioroto ororei le Musa, neye ntuaan too nkajijik o too ndung'orot o too nkong'at. 14Neiturrur ninche too olchalai neing'usilu enkop. 15Kake ore ake peyie edol Farao ajo eikasha enkop, neitagol oltau lenye, nemening ninye; anaa enatejo Olaitoriani.
Enkojong'ani
16Neitoki Olaitoriani ajoki Musa, “Tiaaki Aron, ‘Ntorioi eng'udi ino toosho enterit e nkop, peyie eaku enkojong'ani te nkop pooki e Misiri.’ ” 17Neiko ninche neijia; neitorioo Aron enkaina enye o eng'udi enye neosh enterit e nkop, nelotu enkojong'ani ajing'aki tung'ani o eng'ues; neaku enterit pooki e nkop enkojong'ani te nkop pooki e Misiri. 18Netem ilang'eni le tung'ana te ng'eno enye aayau enkojong'ani eitu eidim. Neaku keetae enkojong'ani te pooki tung'ani o te pooki ng'ues. 19 Nejoki ilang'eni le tung'ana Farao, “Olkimojino le Nkai ele.” Kake eitogoloki oltau le Farao neaku mening ninche; anaa enatejo apa Olaitoriani.
Ilojong'a
20Neitoki Olaitoriani ajoki Musa, “Tayooki inyo tadekenya taanyu Farao elotu enetii enkare, nijoki ninye, ‘Nji ejo Olaitoriani, “Nchoo iltung'ana laainei epuo peyie aatum aaisiaayia nanu. 21Naa, ti nimincho iltung'ana laainei epuo, ng'ura, naaitame airriwaki iyie emus oo lojong'a o laisiaayiak linono, o ltung'ana linono, o atua nkajijik inono, neiput inkajijik oo le Misiri emus oo lojong'a, o ina kop naitasheyie ninche. 22Kake ore te ina olong naoru enkop e Goshen, naa ninye etonie iltung'ana laainei, metaa mejing emus oo lojong'a ine, peyie iyiolou nchere ara nanu Olaitoriani otii empolos e nkop. 23Metaa kaoru nanu ltung'ana laainei o ltung'ana linono. Taisere eaku ele monekie.” ’ ” 24Neiko neijia Olaitoriani; nelotu emus kitok oo lojong'a atua enkaji e Farao o atua nkajijik oo laisiaayiak lenyena; ore atua enkop pooki e Misiri nerruoyo enkop te nkaraki oo lojong'a.
25Neitoki Farao aipot Musa o Aron nejoki, “Enchom, entopolosaki Enkai inyi tiatua ena kop.” 26Kake etiaaka Musa, “Meishiaakino ti nikiaas ina; amu eikipolosaki Olaitoriani Enkai ang ilasarri ooitagor Ilmisiri. Amaa ti nikipolos ilasarri ooitagor Ilmisiri te dukuya nkonyek enye, aimear iyiook too soito? 27Eikipuo elototo oo nkolong'i uni ti ong'ata peyie kipolosaki Olaitoriani Enkai anaa enaitanap iyiook.” 28Nejo Farao, “Ekaisho intae enchom peyie ipolosakiki Olaitoriani Enkai inyi ti ong'ata; kake mipuopuo aalamari oleng. Entoomonokoki.” 29Neitoki Musa ajoki, “Ng'ura, kaaipang alo aing'uaa naa kaaomonoki to Laitoriani peyie elo emus oo lojong'a aing'uaa Farao, neing'uaa ilaisiaayiak lenyena, neing'uaa iltung'ana lenyena taisere; enyor ake nemeitoki Farao alej iyiook, amitiki iltung'ana meshomo aapolosaki Olaitoriani.” 30Nelo Musa aing'uaa Farao, neomon Olaitoriani. 31Neas Olaitoriani anaa enaikilikuanua Musa, neiwuang'ie ina mus oo lojong'a te Farao, o too laisiaayiak lenyena o too ltung'ana lenyena; eitu eing'uari obo. 32Kake eitagolo ake sii Farao oltau lenye tena kata, neitu eisho iltung'ana meshomo.