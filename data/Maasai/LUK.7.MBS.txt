Eishiunye Yesu osinka lo sajini kitok
(Mat 8.5-13)
1Ore pee eidip Yesu aishaki nena baa nkiyiaa enye, nejing Kapernaum. 2Nemuei naleng osinka kirotet lo lkitok loo sikarini, etaa keye. 3Ore pee ening eimakini Yesu, neirriwaki lpayiani loo Lyahudi meeu ninye aishiunye ilo sinka lenye. 4Ore pee epuonu ninche enetii Yesu, neitirrishaki aasai aajoki, “Keishiaakino nintaasa ninye ena: 5amu kenyor olorere lang, neteshetaka ninye iyiook enkaji e ntumo.” 6Neiriamariyie Yesu ninche. Ore etataanikia enkaji enye, neirriwaki ilo kitok loo sikarini ilchoreta lenyena ajoki, “Olaitoriani, mintanyamal kewan, amu maaishiaakino nanu te nijing'u enkaji ai: 7nemajo kara hoo ng'ae likilotu anang'are: kake ororei doi ake tejo neishiu osinka lai. 8Amu ara sii nanu oltung'ani otii enkitoria, naaitorei, naata sii nanu sikarini laitore. Naitore ele ajoki, ‘Shomo!’ nelo; najoki elde ‘Wou!’ nelotu; naitore osinka lai ajoki, ‘Taasa ena!’ neas.” 9Ore pee ening Yesu nena, neing'asia te nkaraki ninye, neibelekenya, nejoki lelo tung'ana oosujita, “Ajoki intae, eitu ai kata atum enkirukoto kitok naba nji tiatua Siraeli, eitu atum.” 10Nejo matorrinyoto aji iladuoo ooirriwuaki eishiwuo oladuoo sinka omuei.
Eitopiwuo Yesu olayioni le nkoliai te nkang naji Nain
11Ore te nkiti kata nelo enkanasa naji Nain; neiriamariyie ninye ilooiteng'eni lenyena o lorora kitok. 12Ore etii auluo etinyikaka kishomi e ina anasa, ng'ura, enapitai olmeneng'ani aaya, naa ilo otua ake eeta ng'otonye, naa enkoliai; nerubare ltung'ana kumok le ina anasa. 13Ore pee edol Olaitoriani ninye neing'urrie nejoki, “Minchir.” 14Nenyikaki neiseyie osanduku neitashe lewa oonapita. Nejoki Yesu, “Lo barnoti! Inyo!” 15Neinyototo ilo duoo otua aton, neiteru airo. Neisho ng'otonye. 16Neureishoyu ninche pooki; neisis Enkai nejo, “Einyo oloiboni kitok le Nkai ti atua iyiook,” nejo sii, “Eewuo Enkai abaiki ltung'ana lenyena.” 17Neibulu enkisisa e ina nataasa Yudea pooki, o ina kop namanita.
Eetuo ltung'ana ooirriwua Yohana aaiparishore Yesu
(Mat 11.2-19)
18Neliki ilooiteng'eni le Yohana. Yohana nena baa pooki. 19Neipot Yohana aare le lelo kipaareta lenyena neirriwaki Yesu ejo, “Aa iyie doi apa olotu? Anaa ai likae kiaanyu?” 20Ore pee epuonu lelo tung'ana enetii Yesu nejoki, “Yohana Olaibatisani oirriwua iyiook enitii ejo, ‘Aa iyie doi apa olotu anaa ai kianyu likae?’ ” 21Ore te ina kata ake neishiunye Yesu ltung'ana ooata nkeyaitin o mueyiaritin kumok, nearaa loiriruani; ore lmodook kumok nebol inkonyek nedolishoyu. 22 Newaliki Yesu ninche nejoki, “Enchom entoliki Yohana kuna nitoduaa o nitoning'o; etodolishote ilmodook, nepuo lmaiman, neishiunyeki aasik iloota enkeeya oo lbolot, nening'ishoyu lming'anta, neitopiuni ilootuata, nelikini laisinak ororei supat, 23nemayiana ilo tung'ani lemetum olkob te nanu.”
24Ore eidipa aashom ilooirriwuaki le Yohana neiteru Yesu ainosaa Yohana to lorere nejo, “Ainyoo nawa intae enchom entodol ti ong'ata? Kolperesi oyuk enkijape? 25Mme ninye? Ainyoo naa ishomo intae aadol? Koltung'ani oishopito nkilani naapuyiapui o naaitintil? Nkang'itie oolooitoreisho etumieki lelo ooishop nkilani naapuyiapui o ne nkuso. 26Kake ainyoo doi ishomo aadol? Koloiboni le Nkai? Ee pae naa kelang ninye oloiboni le Nkai. 27 Ninye doi eimakita lkigerot aajo, ‘Nele olkilikuai lai laiturukie te iyie, olaa ninye likintobiraki enkoitoi ino.’ 28Ajoki intae, kitok Yohana alang pooki tung'ani oiu enkitok kake ore eyia, ore olobayie te nkitoria e Nkai naa kitok alang ninye.”
29 Ore pee ening iltung'ana pooki o loosotu kodi neitadedeyie Enkai amu eibatisaki te nkibatisare e Yohana. 30Kake etanyaita ninche Lfarisayo o laiteng'enak loo nkitanapat enayiewuaki Enkai amu etanyaita ninche maate eibatisa Yohana.
31Nejo Olaitoriani, “Ainyoo atemaki kulo tung'ana le kuna olong'i? Kainyoo enyaanyukie? 32Enyaanyukie nkera naatoni te nemirishoreki, naaipotuno ejo, ‘Kitooshokito intae ndulen, neitu iranyishosho; nikinchirakita intae, neitu nchirishiri.’ 33Amu eewuo Yohana Olaibatisani eitupukoo kewan, nemeok enaisho oo sabibu; nijojo intae, ‘Keeta oloirirua.’ 34Eewuo Enkerai e Tung'ani nedaa neokisho; nijojo, ‘Eng'ura oltung'ani olubo, naa olamerani, naa olchore loo loosotu kodi o laing'okok!’ 35Ore naa eng'eno e Nkai, neitadedeyie pooki oora inkera enyena.”
Etapalaka Yesu enkitok naitarruoyie
36Neipot oltung'ani obo loo Lfarisayo Yesu pee eitoomon te nkaji enye. Nejing enkaji e ilo Farisayoi neton anya endaa. 37 Naa ng'ura, etii enkitok ina anasa, naa enkaasani oo ng'ok; ore pee iyiolou ajo einosita Yesu endaa te nkaji e ilo Farisayoi, neyau oltulet lo soit oji alabasta le ilata narropil, 38neitashe te siadi ninye too nkejek enyena, neiter aituku nkejek enyena too lkiyio, nejut too lpapit le ndukuya enye, neng'utut nkejek enyena, neelie ina ilata. 39Ore pee edol ilo Farisayoi oitoomono nejo to ltau, “Te naa koloiboni le Nkai ele tung'ani anaata etayiolo ajo aing'ae anaa kaa pukunoto e nkitok ena naibung ninye!”
40Neirorie Yesu nejoki, “Simon, aata embae naaliki.” Nejoki, “Ee Olaiteng'enani.” 41Nejoki, “Eisilenoko oltung'ani aisilenoni ltung'ana aare indinari enyena, neisho obo indinari iip imiet, neisho olikae onom. 42Ore pee elau pokira aare entoki nalakie, nepalaki pokira aare. Amaa te pokira aare, kalo onyorru ninye oleng?” 43Newaliki Simon ajoki, “Amen ajo, elde otapalakaki nkumok.” Nejoki Yesu, “Etisipa ewalata.”
44Neibelekenyakino enkitok, nejoki Simon, “Dol ena kitok? Aewuo enkaji ino neitu kincho enkare oo nkejek; kake aaitashala ena kitok inkejek aainei too lkiyio nejut too lpapit lenyena. 45Eitu king'utut; ore ninye, anaa duoo pee ajing'u eitu aapal maangutut inkejek aainei. 46Eitu kiel endukuya te ilata, kake aaela ninye nkejek te na ilata. 47Aajoki naa te nkaraki ina, etapalakaki ng'ok enyena, aa kumok, amu etonyorrishe oleng, amu ore doi olopalakini nkuti naa kiti enyorrata enye.” 48Nejoki ninye ina kitok, “Kitapalakaki ng'ok inono.” 49Ore lelo ootoni aadaa te nebo ninye neiter aajo maate, “Ai ng'ae ele eji opalaki oltung'ani ng'ok?” 50Nejoki ina kitok, “Kintajewuo enkirukoto ino; shomo te seriani!”