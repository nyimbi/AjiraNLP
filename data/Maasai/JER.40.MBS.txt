Etotona Yeremia tenebo Gedalia
1Ele rorei oewuo enetii Yeremia eing'uaa Olaitoriani eidipa Nebusaradan olkitok le rripore aishoo ninye meshomo aing'uaa Rama, ina kata apa pee eya ninye eena too lpisia tenebo lelo pooki apa le Yerusalem o Yuda ootarayioki meshomo Babilon. 2Neya ilo kitok le rripore Yeremia nejoki ninye, “Olaitoriani Enkai ino otudung'oko ene wueji entorroni: 3eyaua Olaitoriani, netaasa ninye anaa enatejo. Enkaraki nitaasa iyie eng'oki tialo Olaitoriani, neitu ining oltoilo lenye, pee eewuo ena toki shumata iyie, 4ng'ura ore taata, kaalaku nanu aitung'uaa lelo pisia ootii nkaik inono. Tenidol eishiaakino te iyie pee ilo tenebo nanu Babilon, wou, anaa kaalo nanu agolie; kake tenidol ajo meishiaakino nilotu tenebo nanu Babilon, nimilotu. Ng'ura ajo etii enkop pooki dukuya iyie; shomo eneba anaa enidol ajo sidai neishiaakino nilo. 5Tinitobiko iyie, torrinyoyu naa shomo enetii Gedalia olayioni le Ahikam olayioni le Shafan, laa ninye apa etegelua olaiguanani le Babilon aitaa olbalusui too nkanas e Yuda nibik tenebo ninye tiatua iltung'ana; aashu ilo eneba anaa enidol ajo sidai tinilo.” Neisho ilo kitok le rripore ninye endaa o enkishoroto, neisho ninye meshomo. 6Nelo ninye Yeremia enetii Gedalia olayioni le Ahikam, te Mispa nebik tenebo ninye tiatua iltung'ana apa ootung'uayioki teina kop.
Gedalia olbalusui le Yuda
(2 Ilai 25.22-24)
7 Ore ake pee ening ilkituaak pooki loo njorin e Yuda teina kop naisiaja o ltung'ana lenye nchere etegelua olaiguanani le Babilon Gedalia olayioni le Ahikam aitaa olbalusui teina kop, neishoo ninye meitoria ilewa o nkituaak, o nkera, lelo apa aisinak oleng leitu eyae Babilon te yararoto, 8eshomo apa ninche enetii Gedalia te Mispa Ore Ishmael olayioni le Netania, Yohanan olayioni le Karea, o Seraia olayioni le Tanhumet, ilayiok le Efai olnetofiti, Yetania olayioni le Maakasite, ninche o ltung'ana lenye. 9Ore Gedalia olayioni le Ahikam, olayioni le Shafan, nenya olmumai tenkaraki ninche o ltung'ana lenye, ejo, “Emiureishoyu tinisiaayiayia Ilkaldayo. Entobik tiatua ena kop, nisiaayiayia olaiguanani le Babilon, amu kesidanu te intae. 10Ore nanu, kabik te Mispa, pee aitashe te nkaraki intae te dukuya Ilkaldayo oopuonu enikitii iyiook; kake ore intae, enturrurro enaisho oo sabibu o lng'anayio le nkata enkirowuaj o eilata, nishumushumu ninche too ntokitin inyi naashumishoreki nibikibiki tiatua nkanas inyi apa nitegelutua.” 11Neijia eikununo, ore apa pee ening Ilyahudi pooki ootii Moab o atua Ilamoni o atua Edom o atua kulie kuapi nchere etelekua olaiguanani le Babilon olpisiai tiatua Yuda netegelua Gedalia olayioni le Ahikam, olayioni le Shafan aitaa olbalusui te shumata ninche. 12Neitoki Ilyahudi pooki ashukunye eing'uaa iwuejitin apa naaterewaki ninche nepuonu enkop e Yuda, enetii Gedalia te Mispa; neiturrur ninche enaisho oo sabibu o lng'anayio le nkata enkirowuaj tenkumoi sapuk.
Etasesekuaniki Gedalia
(2 Ilai 25.25-26)
13Nelotu apa Yohanan olayioni le Karea o larikok pooki loo njorin teina kop naisiaja aapuo enetii Gedalia te Mispa. 14Nejoki ninye, “Iyiolo iyie nchere eirriwua olaiguanani loo Lamoni Ishmael olayioni le Netania pee elotu aiwuang'ie enkishui ino?” Kake menyorraa Gedalia olayioni le Ahikam ninche. 15Neitoki Yohanan olayioni le Karea airorie Gedalia too nkurrat te Mispa ejo, “Nchooki nanu mashomo asesekuan Ishmael olayioni le Netania, nemeetae oltung'ani oyiolou. Kainyoo ninye pee eyieu neiwuang'ie enkishui ino, neaku ore Ilyahudi pooki likinturrurrokinote iyie neidapasha, ore ilo pisiai le Yuda neidak?” 16Kake etiaaka Gedalia olayioni le Ahikam Yohanan olayioni le Karea, “Miaas iyie ena bae, amu irorita iyie te lejare tialo Ishamel.”