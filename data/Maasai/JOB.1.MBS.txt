Etetema Shetani Yoab
1Eetae apa oltung'ani omanya enkop e Us, oji enkarna enye Yoab. Naa ore apa ilo tung'ani nemeeta entioto naa oltung'ani oitashe too sipat, neure ninye Enkai oleng, neorunye aing'uaa intorrok. 2Eeta apa ninye ilayiok oopishana o ntoyie uni. 3Neeta apa ninye intare nkalifuni naapishana, o ntamesin inkalifuni uni, o lmong'i iip imiet ooyietaa enchata emurt, o sirkon lipong'a iip imiet, o sinkan kumok oleng, naa ore apa ele tung'ani meetae olkarsis olang too ltung'ana pooki lo loosaen.
4Ore apa ilayiok lenyena naa kepuo aaitayu isiruai too lmareita lenye, meeta ake olemeeta enkolong enye. Neipotu inkanashera enye pokira uni meetu aadaa te nebo neokisho te nebo. 5Ore ake pee elusoo inkolong'i o sirua, neinyototo Yoab alo aitisiny ninche te dukuya Enkai. Naa keyooki tadekenya alo aitayu olasar opejori terishata oo layiok lenyena pooki; amu ejo apa Yoab, “Ebaiki netaasa ilayiok laainei ing'ok, nedek Enkai too ltauja lenye.” Neas Yoab ina anaake.
6 Eetae apa enkolong naetuo ilayiok le Nkai aaitayu ate te dukuya Olaitoriani, nelotu sii ninye Shetani te nebo ni nche. 7Nejoki Olaitoriani Shetani, “Kaji ing'uaa iyie?” Newaliki Shetani Olaitoriani ajoki, “Aing'uaa ene o idie ti oriong e nkop, naing'uaa sii elototo ai e shumata o abori te shumata ninye.”
8Nejoki Olaitoriani Shetani, “Itoduaa osinka lai Yoab, olaa meetae likae laaijo ninye te enkop, oltung'ani lemeeta entioto neitashe too sipat, neure Enkai neorunye aing'uaa intorrok?”
9 Ina pee ewaliki Shetani Olaitoriani ejo, “Keure Yoab Enkai te mpesho? 10Aa keitu doi intaman ninye enkikarrata tenebo enkaji enye o pooki toki naata too nkaloli pooki? Itamayiana esiai oo nkaik enyena, netoponari imasaa enyena aaiput ena kop. 11Kake intorioi sii iyie enkaina ino tenakata iseyie nena pooki naata, naa aikidek ninye aitoriokino enkomom ino.”
12Nejoki Olaitoriani Shetani, “Ng'ura, ore pooki naata ninye etii atua engolon ino; ninye ake enkorrok enye mintorioki enkaina ino.” Neaku eshomo Shetani aing'uaa ine netii Olaitoriani.
Eidaikieki inkera e Yoab o enkarsisisho enye
13Eetae apa enkolong natotona ilayiok le Yoab o ntoyie enyena aadaa neok enaisho oo lsabibu te nkaji olalashe lenye botor; 14nelotu olkilikuai enetii Yoab nejoki, “Ore duoo eturito ilmong'i enkurma nedaa isirkon tembata enye; 15nedoiki iltung'ana le Sabea, nereu ninche pooki, near isinkan ootii te nepi olalem; neaku nanu ake oisikua peyie aalotu aliki.”
16Ore eton eiro eitu eishu, nelotu likae nejo, “Etadowuo enkima Enkai te shumata nepejoo intare te nebo isinkan, neidakie ninche; neaku nanu ake oisikua peyie aalotu aliki.”
17Ore eton eirorita ilo, nejing'u likae nejo, “Eitayutuo Ilkaldayo iltimito okuni, nepuonu aarare iyiook aaikonyaa intamesin nereu, near isinkan te nepi olalem; metaa nanu ake oisikua peyie aalotu aliki.”
18Ore eton eirorita ilo, nelotu likae nejoki, “Ore layiok linono o ntoyie edaa duoo neok enaisho oo sabibu tenebo te nkaji olalashe lenye botor; 19naa ng'ura; eewuo osiwuo sapuk odung'u olpurkel, neosh ilpijat pokira oong'uan leina aji, nesulakino lelo tung'ana lelerue, netuata pooki, metaa nanu ake openy oisikua peyie aalotu aliki.”
20Ina pee edumunye Yoab, nepolos olkila lenye, nebarn elukunya enye, nebatatakino enkop aserem. 21Nejo ninye, atupukuo apa te ng'uset e yieyio maishopo naa karrinyo alo maishopo. Olaitoriani oishorua naa ninye onyaaka aya. Meisisi enkarna o Laitoriani.
22Ore te kuna pooki neitu eas Yoab eng'oki arashu eipotoki Enkai entorroni.