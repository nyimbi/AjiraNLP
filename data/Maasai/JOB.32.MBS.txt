Enkiroroto e Elihu
(31.1–37.24)
1Metaa eitu eitoki kulo tung'ana pokira okuni aawaliki Yoab amu aisupat ninye too nkonyek enyena makewan. 2Neitoki Elihu olayioni le Berakel le Busi lo lmarei le Ram agoro. Etagorokine ninye Yoab amu eitaa kewan olemeeta entioto neaku Enkai eiteleiki entorroni.
3Etagorokine sii lelo shoreta le Yoab pokira okuni amu eitu eitoki aatum ewalata nawaliki Yoab, hoo neibalie aajo etapong'ori Yoab. 4Etaanyua apa Elihu peyie eirorie Yoab amu aibotoro apa ninche te ninye. 5Ore peyie edol Elihu ajo meekure eetae ewalata te lelo lewa pokira okuni, negoro.
6Newal Elihu olayioni le Barakel le Busi ajo,
“Ara nanu oti too larin, nitamorua iyie
metaa kaata duoo nanu enkuretisho
aibalunye enduaata ai te iyie
7Atejo nanu, ‘Nchoo eiro nkolong'i
ore ilarin kumok neiteng'enisho eng'eno nagut.’
8Kake ina kiyang'et natii tung'ani,
enkiyang'et e ilo Magilani,
ninye naidimie ninye metoning'u.
9Ime lelo moruak oata engeno nagut,
neme ilkituaak ooning'u esipata.
10Metaa ajo nanu, ‘Toning'oki;
nchooki sii nanu maibalie enduaata ai.’
11“Ng'ura ataanyua nanu irorei linono,
atoning'o nanu nkirorot inono eng'eno nagut,
ina kata ing'oru enijo.
12Aaishoo iyie enkiok ai,
nemetii hoo nabo neitu ewalu Yoab,
arashu olotawalua irorei lenyena te ntae.
13Eng'ura ake ate pee mijojo ‘Kinoto eng'eno nagut;
Enkai ake naidim atawalaki Yoab amu italaikinote.’
14Eitu ninye aaitorioki irorei lenyena agilunore nanu,
nemawaliki nanu ninye too nkirorot inono.
15“Etunumate ninche, meekure eeta enawalu;
meekure ninche eeta ororei ojo.
16Naa katon nanu aanyisho, eji amu meiro ninche,
amu eitashe ninche te ine nemeekure ewalu?
17Ekaishoru sii nanu ewalata ai;
naa kaibalie sii nanu enduaata ai.
18Amu kaabore nanu irorei
naarrumito oltau lai mairoro.
19Ng'ura etiu oltau lai anaa enaisho oo sabibu napising'a,
etiu anaa olbene le naisho oo sabibu ng'ejuk,
netaa kedanya.
20Ekairo nanu peyie atum ayagie,
ekabol enkutuk ai awalu.
21Maitodolu nanu oloshomitore te likae,
arashu asukeny likae tung'ani,
22amu mayiolo nanu atusukenyisho,
pee maapik ake Olaitobirani lai enkiting'oto.