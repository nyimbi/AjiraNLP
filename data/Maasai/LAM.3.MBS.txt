Enkitamioto o enkirridunoto o siligi
1Ara nanu oltung'ani otoduaa osina
tiabori eng'udi e ngoro enye napi;
2aaterewa ninye naayau nanu enaimin metii hoo ewang'an;
3esipa nanu egilunore enkaina enye nkatitin pooki endama pooki.
4Aaitasasa nanu nemugut olchoni lo sesen lai
negil iloik laainei;
5aatamuata ninye nanu naaimulumul te mion o sina.
6Aaishoo ninye nanu matobiko tiatua enaimin
anaa olotua apa moitie.
7Aaitamana nanu esuntai pee maisik;
naapik nanu olpisiai oiroishi.
8Ore hoo naipotishe
naishiru eretoto neikeno ninye enkomon ai.
9Etunuka ninye inkoitoi aainei too soito,
nelojiloj ninye inkoitoi aainei aboiboin.
10Etiu ninye te nanu anaa olng'arurumi orreshisho,
etiu anaa olng'atuny oisudori airrag.
11Aaitapaasha ninye enkoitoi ai naaitaa nanu mpurdat
aaitoliyio ninye nanu;
12eteyietuo ninye enkawuo enye naiul nanu
aarie osuyiet too mbaa enyena.
13Eishaka ninye atua oltau lai mbaa e mootian enye.
14Ataa nanu entoki nakueniyieki too ltung'ana pooki,
ataa osinkolio lenye endama pooki.
15Aaiputa ninye nanu emion
naairuji nanu olkurto.
16Etarrarra ninye ilala laainei to sinyai
naaimulumul nanu too nkuruon.
17Eitalamayioki oltau lai aarishie eseriani,
aatorikinote nanu mbaa e nchipai.
18Neaku ajo nanu, “Eshomo enkitoo ai
neshomo enkisiligunoto ai naing'uaa Olaitoriani.”
19Tadamu osina lai o emion ai o lkurto o lodua.
20Edamu oltau lai kuna anaake
neirrugo oltau lai tiatua nanu.
21Kake tenadamu nanu kuna, natum osiligi.
22Meish ae kata enyorrata o Laitoriani nauno,
meish ae kata olng'ur lenye.
23Ng'ejuko ninche anaake tadekenya,
aikitok esupatisho enye.
24“Olaitoriani ninye erubata ai”
neijia ejo oltau lai,
“Ore enkaraki ina kaisilig nanu ninye.”
25Aisupat Olaitoriani te lelo oanyu ninye,
te lelo ooing'oru ninye.
26Eisidai teneitirring'a oltung'ani
aanyu enjeunoto o Laitoriani.
27Eisidai tenenap oltung'ani enchata e murt
nanapishoreki te kitisho enye.
28Nchoo ninye egira aitirring'a openy teneiteleikini ninye;
29nchoo ninye eitabaiki enkutuk enye enterit,
amu ebaiki netii osiligi.
30Nchoo ninye meishoo eseder enye ilo ooshisho;
neiputi ninye imorot.
31Amu meiturraa Olaitoriani ninye ntarasi.
32Kake ore hoo neyau osina, ketum ninye olng'ur,
te risioroto e sapuko e nyorrata enye nauno;
33amu meotiki ninye aitameisho
arashu epik osina nkera e tung'ana.
34Apurdaki enkop too nkejek,
lelo pooki ooena te nkop.
35Pee eibelekeny esipata oltung'ani
te dukuya ilo otii shumata aisul,
36neibelekeny esipata too nkiguanat,
menyorraa Olaitoriani nena.
37Kaing'ae oiro embae nebaya aaku,
38teneme Olaitoriani otonyorrayie?
39Kainyoo pee eilepilep iltung'ana ooishu,
kainyoo pee eilepilep oltung'ani
te nkitamioto oo ng'ok enyena?
40Maineneng'a nikijurru nkoitoi ang,
nikirrinyokino Olaitoriani!
41Mailepie iltauja lang o nkaik ang,
aailepakinye Enkai natii keper:
42“Kitapong'ori iyiook nikitogolong'utua,
neitu iyie ipalaki iyiook.
43Kimputa iyie engoro oleng nimir iyiook
nisesekuan metii olng'ur;
44imulumula iyie kewan te nkatampoi
neaku meetae enkomono, naimu abau enitii.
45Ntaa iyie iyiook isuut
o ntokitin e pesho, tiatua iltung'ana.
46“Ore ilmang'ati lang pooki
neng'a nkutukie te nkaraki iyiook.
47Eewuo olkirutoto o esulakinoto e ngumoto
shumata iyiook,
eliyio o enkidaata.
48Eruko ilkejek loo lkiyio too nkonyek aainei,
te nkaraki enkidaata e ntito oo ltung'ana laainei.
49“Keruko ilkiyio too nkonyek aainei nemeish,
nemegem ae kata,
50ometaba anaa neing'or Olaitoriani te keper nedol asipu;
51aatipika nanu nkonyek aainei osina
te nkaraki nena silan e nkanasa ai.
52“Aatarreshoki nanu anaa emotonyi,
lelo mang'ati laainei metii emporeet.
53Aasulaki ninche engumoto
naanang too soito;
54naaimisie enkare endukuya ai;
najo, ‘Aimina nanu.’
55“Aipoto nanu enkarna ino iyie Olaitoriani atii enguton e ngumoto.
56Ining iyie esayiata ai, ‘Minken iyie enkiok ino,
te nkishirata ai te nkaraki eretoto!’
57Itinyikua iyie ina kata peyie aaipot nanu iyie,
itejo iyie, ‘Miureishoyu!’
58“Kitomituo iyie nanu Olaitoriani,
itokordua iyie enkishui ai.
59Itoduaa iyie entorrono naaitaasaki nanu, Olaitoriani,
tudung'okoki iyie nanu enkiguana.
60Itoduaa iyie elap enye pooki
nena kitobirat enye pooki te nkaraki nanu.
61“Itoning'o iyie imorot enye,
Olaitoriani nena kitobirat enye pooki te nkaraki nanu.
62Ore nkirorot o ndamunot oo lmang'ati laainei,
naa nanu egilunore endama pooki.
63Ng'ura ore etoni o eitashe,
naa nanu ake eimaki eranyisho.
64“Ntalaku iyie te ninche Olaitoriani,
te risioroto e siaai oo nkaik enye.
65Ipik iyie iltauja lenye emodai;
nelotu oldeket lino shumata ninche.
66Nisujaa iyie ninche te ngoro nindaikie ninche;
aiwuang'ie tiabori keper ino, Olaitoriani.”