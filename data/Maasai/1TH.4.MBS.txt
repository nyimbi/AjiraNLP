Enkishui naitiship Enkai
1Ore enabaiyie ilalashera, kiaata ae toki nikinkilikuan intae nikisai ti atua Olaitoriani Yesu, ore anaa enitayioloito te iyiook enaishiaakino te nitiuwu to lkuaak o te nkitishipata e Nkai, anaa eniaasitata, entaas ina oleng oleng. 2Amu iyiololo inkiteng'enat, nikincho iyiook intae eing'uaa Olaitoriani Yesu. 3Amu ena eyeiunoto e Enkai te intae, enkitisinyata inyi, entalam eloloito, 4inchere pee eiyiolou pooki ng'ae linyi enaiko te nerikoki kewan enkitok te sinyatisho o te nkanyit, 5neme ti atua ing'uarrat torrok anaa iltung'ana lemeiyiolo Enkai; 6inchere mepong'ori oltung'ani meinyial olalashe lenye te na bae; amu Olaitoriani oitalaku ti atua kuna baa pooki, anaa enikinturukokito aaikok intae te dukuya. 7Amu eitu eipotoki iyiook Enkai olduruk kake atua esinyatisho. 8Metaa ore oltung'ani pooki le meshilaa ena neme oltung'ani eitu eshilaa kake Enkai, naisho intae, Enkiyang'et enye Sinyati.
9Kake ore ti alo enyorrata oo lalashera, nemeeta tipat pee eigeroki likae tung'ani ae toki, amu ore intae maate eiteng'ena intae Enkai entonyorrata olikae o likae, 10nedede inchere inyorrinyorro ilalashera pooki ootii atua Makedonia. Kake kisai intae ilalashera entaas ina oleng oleng, 11eng'oru pee itonini aaitirring'a nigolielie isiaaitin inyi. Niaasishosho too nkaik inyi anaa enikintanapa intae; 12pee itilitili kuldo leme ile ncholuek inyi, nemeitoki aaku oltung'ani ingarakinono.
Elotunoto o Laitoriani
13Kake mikiyieu intae nimiaatata eiyiolounoto ilalashera, ti alo lelo ooirura pee misinanuonuo anaa anaiko kulikae lemeeta osiligi. 14Amu ore enkaraki nikiruko inchere etua Yesu neitoki apiu neijia sii etiu ti atua Yesu, kerrinyu Enkai te nebo ninye lelo ooirurate. 15 Amu ena kimbalakinye intae to rorei lo Laitoriani inchere ore iyiook ilooishu, ootelekutua ometabau elotunoto o Laitoriani, nimikipuo aaituruk te lelo ooirurate. 16Amu Olaitoriani makewan odou eing'uaa shumata to ltoilo le nkitoria o to ltoilo lo lmalaika kitok o endarata e mowuo e Nkai. Ore ilootuata ti atua Kristo nepiu te dukuya. 17Ore iyiook ilooishu, ootelekutua, neibung'i iyiook aailepie te nebo ninche ti atua inkatampo pee kinang'are Olaitoriani to loing'ang'e, neaku keaku iyiook tenebo Olaitoriani anaake. 18Metaa entagoloto olikae olikae te kulo rorei.