Enkomono te nkaraki errinyunoto o losho
1 Nchoru enkiok Lo Airritani le Israel,
iyie ilo orikoo Yosef anaa eluaata oo ntare!
Iyie ilo otii olorika le nkitoo te nchumata oo lkerubi,
2nintawang'isho te dukuya
Efraim o Benchamen o Manase,
tuputu enkidimata ino,
nilotu aitajeu iyiook!
3Torrinyu iyiook, Na Ai;
nchoo enkomom ino ewang'u,
pee etumi aaitajeu iyiook!
4Olaitoriani Enkai oo lororani,
kenkata nabaa iyie igorokino
enkomono oo ltung'ana linono?
5Nintotio iyie ninche te mukate oo lkiyio,
nincho ninche metooko ilkiyio te nkumoi.
6Nintaa iyiook ilmang'ati too le latia ang;
ore ilmang'ati lang nekueni maate.
7Torrinyu iyiook, Na Ai oo lororani;
nchoo enkomom ino metawang'a,
pee etumi aaitajeu iyiook!
8Iyie oyaua isabibu aitung'uaa enkop e Misiri;
iyie otarayie iloshon niun ilo sabibu.
9Iyie oitukut enkop te nkaraki ninye;
neibung ntona naapuo atua enkop neiput enkop.
10Neitoip oloip lenye ildoinyo,
neitoip ilng'osil lenyena iltarakua sapuki;
11nereu ilng'osil lenyena aitabaiki enaiposha,
neitabaiki ntona enyena olkeju.
12Kainyoo naa iyie pee itigila enkikarrata enye,
neaku ore pooki oogiroo aaim enkoitoi,
neng'osilu ilng'anayio lenyena?
13Neinyala ilbitiro le ntim ninye,
ore nena pooki naapuo ti ong'ata neinos ninye.
14Nyaaki mbelekenyunye,
Na Ai oo lororani!
Ing'ura kop itii shumata, nidol,
tishilai ele sabibu,
15ilo shani lituuno iyie te nkaina ino e tatene.
16Etapejoitie ninche ninye te nkurma,
netudung'o ninche aauroo;
meidaa ninche te nkisikong'ata e nkomom ino!
17Kake nchoo enkaina ino elotu shumata
ilo le nkaina ino e tatene,
ina kerai e tung'ani nintagolo iyie
te nkaraki kewan ino!
18Nemikingil ae kata iyiook aaibelekenya aaing'uaa iyie;
nchoo iyiook enkishui,
pee kitum aaipoto enkarna ino!
19Torrinyu iyiook Olaitoriani Enkai oo lororani!
Nchoo enkomom ino metawang'a,
pee etumi aaitajeu iyiook!