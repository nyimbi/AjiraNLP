Emodai e nkisiligata e nkarsisisho
1Entoning ena lo oreren!
Enchoru nkiyiaa, intae pooki oomanya enkop,
2o liabori o le shumata,
o lkarsis o laisinani te nebo!
3Keiro enkutuk ai ine ng'eno nagut;
ore nkibirribirrat o ltau lai naa keaku eyiolounoto.
4Kairrugoki nanu enkiok ai endung'et e rashe;
nawalu nanu oloyiote lai
te oshoto e nkinanta.
5Kainyoo nanu pee aureisho te nkata e nyamali,
te naaman nanu entorroni oo laisilisilok laainei,
6lelo tung'ana ooisilig karsisisho enye,
neitokoos te nkaraki enkumoi oo masaa enye?
7Esipa meetae oltung'ani okordu kewan,
anaa oloisho Enkai enkinyiang'a e nkishui enye,
8amu ore enkordunoto e nkishui enye naa kegol,
nemeidimi ae kata aainyiang'u,
9pee etum oltung'ani ataa keishu ntarasi,
nemejing ae kata Engumoto.
10Ee, kedol ninye nchere, ekeye sii ninye ilo ng'en,
ore ilo modai o lkiminchali naa keidak te nebo
neing'ueiki ina arsisisho enye ilkulikae.
11Nkuraren enye ninche nkang'itie enye ntarasi,
ninche imanyishoritin enye ti atua iishoritin pooki,
hoo neipot ninche nkuapi aajo nkunenye.
12Mebikoo oltung'ani te nkitoo enye,
eikununo ninye anaa eng'ues naidaaya.
13Ena enkoitoi e lelo oomoda,
enkiting'oto e lelo ooshipakino erubata enye.
14Etiu ninche anaa ntare naayae enemeneng'a,
neaku keeya olchekut lenye;
neitoriori ninche aadoiki Engumoto,
ore esidano e nkitobirunoto enye neidaaya aish;
neaku enemeneng'a enkang enye.
15Kake kekordu Enkai enkishui ai
aitung'uaa engolon e Nemeneng'a,
amu kaang'amu ninye nanu.
16Mirut iyie te neaku oltung'ani karsis,
te neponari enkitoo enkaji enye.
17Amu te neye ninye nemenap toki,
melo enkitoo enye asujaa ninye.
18Ore hoo neikenaa kewan ajo keshipa eton eishu,
anaa hoo netum oltung'ani enkisisa te neitaas kewan esidai,
19keyooki ake alo enetii ilporori loo loo menye,
lelo lemeigil ai kata aadol ewang'an.
20Mebikoo oltung'ani ti atua enkitoo enye,
etiu ninye anaa eng'ues naidaaya.