1“Etigile oltau lai, eishunye inkolong'i aainei,
etataana enkurare te nanu.
2Esipa etii tenebo nanu ilasukenyak,
ore inkonyek aainei netii esurdaany enye.
3Irragie elakunoto ai te kewan ino;
kalo likae om aishoru elakunoto te nkaraki nanu.
4Ore amu inkeno indamunot enye peyie mening'u,
mincho naa ninche meisula.
5Ore ilo okaldaa ilchoreta lenyena too mpisai,
pee etum erubata oo masaa enye,
naa kemodoku nkera enyena.
6Aaitaa ninye nanu entoki naimakini too loreren;
nara obo le lelo oonotaki iltung'ana.
7Eiliilaitie inkonyek aainei te nkaraki olkiyioi lo sina,
ore irubat o sesen lai netiu anaa oloip.
8Ore lelo ooitashe too sipat neing'asia tena,
ore ilo lemeeta entioto neitagor kewan te lelo lemeure Enkai.
9Kake ore isupati nekurraki enkoitoi enye,
ore ilo oota inkaik nemeiduruk nebulaa agolu.
10Kake ore intae enyaaki wootu intae pooki,
nematum nanu oltung'ani ng'en te ntae pooki.
11Etulusoitie inkolong'i aainei,
ore nkitobirat aainei netudung'oyioki aaituraa,
o nena yieunot oltau lai.
12Eitaa ninche enaimin endama;
‘Ore ewang'an, anaa enajo ninche, netaaniki enaimin.’
13Tenaing'oru enemeneng'a aitaa enkaji ai,
tenaisalaash olorika lai te naimin,
14Tenajoki enkurare, ‘Ira iyie papa lai’
najoki ilo kurto, ‘Ira yeiyio lai’; arashu ‘Enkanashe ai,’
15koree naa teine osiligi lai?
Aing'ae odol osiligi lai?
16Kelo ninye atua ine netii iloom le nemeneng'a?
Amaa aikidoyio pokira aapuo atua enterit.