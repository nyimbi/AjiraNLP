Olaiguanani Yehoahas le Israel
1Ore to lari le tikitam ookuni le nkitoria e Yoash olayioni le Ahasia, olaiguanani le Yuda, neiteru Yehoahas olayioni le Yehu aitoreisho te Israel o te Samaria, neitoreisho ninye ilarin tomon oopishana. 2Etaasa apa ninye mbaa torrok too nkonyek o Laitoriani nerubare ing'ok e Yeroboam olayioni le Nebat, naa ninche apa eitapong'orie Isiraeli. Eitu ninye eing'uaa nena ng'ok. 3Neyupuyup engoro o Laitoriani tialo Isiraeli, neishooyo ninche apik nkaik e Hasael olaiguanani le Siria, o nkaik e Benhadad olayioni le Hasael. 4Neitoki Yehoahas aishiraki Olaitoriani, nening Olaitoriani ninye; amu etoduaa ninye ina kibookinoto naibookoki Israel enkop, oina naibooko ninche olaiguanani le Siria enkop. 5Ore enkaraki ina eishoo Olaitoriani Isiraeli olaitajeunoni, neaku eitajeutuo ninche too nkaik oo ltung'ana le Siria. Nebik iltung'ana le Israel too nkang'itie enye anaa apa ake. 6Ore ake eyia eitu ninche eing'uaa ing'ok e nkaji e Yeroboam, naa ninche apa eitapong'orie Isiraeli. Kake eibung'a ninye orrekie lenye, neitobik Asher te Samaria. 7Amu eitu apa eing'ueikini Yehoahas enjore oo ltung'ana onom loo mbartan o ngarrin oo mbartan tomon o ltung'ana nkalifuni tomon oopuo too nkejek. Amu eidaikie apa olaiguanani le Siria ninche neitotiu ninche anaa enterit te wueji neidong'ishoreki. 8Ore apa nkulie kiaasin e Yehoahas o nena pooki naataasa neigeroki tiatua embuku oo ntepen oo laiguanak le Israel. 9Neaku eirure Yehoahas etua anaa apa loo menye, nenukaa ninche ninye te Samaria neitoreisho Yoash olayioni lenye te rishata enye.
Olaiguanani Yoash le Israel
10Ore to lari le tomoni uni oopishana le nkitoria e Yoash olaiguanani le Yuda neiteru Yehoas olayioni le Yehoahas aitore Isirael te Samaria, neitoreisho ninye ilarin tomon o ile. 11Etaasa apa sii ninye mbaa torrok too nkonyek o Laitoriani, eitu ninye epaash ing'ok pooki e Yeroboam olayioni le Nebat, naa ninche eitapong'orie Isiraeli metaasa ing'ok. Kake eibung'a ninye orrekie lenye aas ing'ok. 12Ore apa nkulie kiaasin pooki e Yoash, o nena pooki naataasa, oina magilanisho naa ninye etigilunore Amasia olaiguanani le Yuda, neigeroki tiatua embuku oo ntepen oo laiguanak le Israel? 13Neaku eirure Yoash etua anaa loo menye, netonie Yeroboam olorika lenye le nkitoo; nenukari Yoash te Samaria tenebo ilaiguanak le Israel.
Keeya e Elisha
14 Ore apa pee ejing Elisha emuoyian naa ninye naawa, nelo Yoash olaiguanani le Israel enetii ninye neishir ninye te dukuya Elisha ejo, “Papaai lai, papaai lai! Ngarrin oo mbartan e Israel o lakedok lenyena loo mbartan!” 15Nejoki Elisha ninye, “Iwa enkawuo o mbaa;” neya ninye enkawuo o mbaa. 16Neitoki ninye ajoki olaiguanani le Israel, “Teyietu enkawuo,” neyietu ninye, neiteleiki Elisha nkaik enyena endukuya o laiguanani. 17Neitoki ninye ajo, “Tabolo elusie te nkalo oloosaen,” nebol olaiguanani elusie. Neitoki Elisha ajoki ninye, “Tang'oroi embae,” nengoroo olaiguanani embae. Nejoki Elisha, “Embae o Laitoriani e nkisulata embae e nkisulata namirieki Siria! Amu ilo aarare Siria te Afek ometaba anaa niishie ninche.” 18Nejo ninye, “Iwa nena baa.” Neya olaiguanani nena baa. Nejoki ninye ilo aiguanani le Israel, “Tooshie nena baa enkop;” neoshie ninye enkop katitin uni, neitirring'a. 19Negorokino ilo tung'ani le Nkai ninye, nejoki, “Anaata napaji itooshie enkop katitin imiet anaa ile; naa anaata ilo aar Siria ometaba anaa niishie ninche, kake ore taata katitin uni ake ilo aosh Siria.” 20Neaku etua apa Elisha nenukari ninye. Ore ilooti wuampan loo Lmoabu naa kegira apa aarasaki ina kop te rishata o loirujuruj teilo ari. 21Ore ina kata enukari oltung'ani otua, ng'ura nedoli entukus eilo wuampa nenang'akini ilo tung'ani otua atua enkurare e Elisha; eji ore ake pee eiseyie ilo tung'ani iloik le Elisha, nepiu neitashe too nkejek enyena.
Olarrabal te Israel o Siria
22Ore apa Hasael olaiguanani le Siria neibooko Isiraeli enkop too nkolong'i pooki e Yehoahas. 23Kake eing'urrie Olaitoriani ninche, neibelekenyakino ninche, te nkaraki osotua lenye o Abraham, o Isaak, o Yakobo, neaku meidaikie ninye ninche; nemearaa ninche aitung'uaa kewan ometabaiki taata.
24Ore ake pee eye Hasael olaiguanani le Siria, neaku Benhadad olayioni lenye olaiguanani te rishata enye. 25Neitoki Yehoash olayioni le Yehoahas aya te Benhadad olayioni le Hasael nena anas apa naatooruo ninye Yehoas papaai lenye to larrabal. Katitin uni etimira Yoash ninye nerrinyu nena anas oo Siraeli.