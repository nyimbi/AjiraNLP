1Neitoki Daudi ajo, “Ene nelo aaku enkaji o Laitoriani Enkai, naa ene nelo aaku olperere lo lasar opejori te Israel.”
Eitobiraki pee esheti enkaji e Nkai
2Neitanapisho Daudi pee eiturrurri tenebo iltung'ana pooki omon ootii atua enkop e Israel, nepik iladung'ok loo soito, pee eitobir isoito oogueta ooshetieki enkaji e Nkai. 3Neishoru sii Daudi isekenke kumok naaitayunyeki ilmushumaani loo nkutukie oo nkajijik o nkikeneta, tenebo osuyai kitok oleng lemeimakinoyu enkiroishi. 4O mbaoi o oltarakuai nemeikenayu; amu eyautua iltung'ana le Sidon, o le Tiro mbaoi kumok o ltarakuai aayaki Daudi. 5Amu etejo apa Daudi, “Ore Solomon olayioni lai, naa koti, nemeyiolo toki, naa ore ena aji nashetakini Olaitoriani naa aisidai oleng, nening'o neeta enkitoo te nkop pooki; kaitobir nanu mbaa olchetei leina aji.” Neaku eishorua Daudi ntokitin kumok e nchetare eton eitu eye.
6Neitoki aipotu Solomon ilo ayioni lenye, neitanap metesheta enkaji Olaitoriani, Enkai e Israel. 7 Nejoki Daudi Solomon, “Enkerai ai, aata apa to ltau lai pee ashetu enkaji te nkarna Olaitoriani Enkai, ai. 8Kake eewuo ororei lo Laitoriani enatii, ejo, ‘Mbukoyie iyie osarge sapuk nitijing'a ilarrabali kumok sapuki; mishetu iyie enkaji tenkaraki enkarna ai, amu imbukoyie iyie osarge sapuk te dukuya nanu o tioriong enkop. 9Ng'ura, eikiikini iyie enkayioni, naa keaku ninye oltung'ani le seriani. Kaisho nanu ninye eseriani too lmang'ati lenyena pooki oomanita; amu keaku keji enkarna enye Solomon, naa kaishoru nanu eseriani o enkitirring'a te Israel too nkolong'i enyena. 10Ninye olo ashet enkaji tenkaraki enkarna ai. Keaku ninye enkerai ai naaku nanu menye lenye, naa kaitasheyie nanu olorika lenye le nkitoo tiatua Israel ntarasi.’ 11Ore naa taata enkerai ai, metaa Olaitoriani tenebo iyie, pee itum atudupoyu te nchetata enkaji o Laitoriani Enkai ino, anaa apa enairoro ninye tialo iyie. 12Mikinchoo ake ninye Olaitoriani eng'eno o ening'unoto, peyie tinikincho ninye enkitanapata naipirta Isiraeli, nitum aibung'a enkitanapata o Laitoriani Enkai ino. 13 Nitum taa atudupoyu, tenijurru, nimbung nena kikoot o nkiguanat naaitanapa Olaitoriani Musa tenkaraki Israeli. Ntagoluoyu, nintagol oshoke. Miureishoyu; mipalari. 14Ore te mion kitok oleng, naishorua nanu tenkaraki enkaji o Laitoriani ntalantani nkalifuni iip nabo e sahabu, o ntalantani milion nabo e nkosholai o suyai, o esekenkei nemetemayu, amu aikumok apa oleng. Aishorua sii mbaoi o soito. Ore te kuna nemeeta nchere pee miponaa. 15Iyata isinkan kumok oleng; iladung'ok loo soito, o lashetak loo soito, o laguetak loo mbaoi, o mpukunot pooki oo laisiaayiak arriyiak lemeikenayu. Iltung'ana arriyiak te siaai, 16e sahabu, o enkosholai, o suyai, o sekenke. Entudumunye entaasisho! Metaa Olaitoriani tenebo intae!”
17Eitanapa sii apa Daudi ilarikok pooki le Israel pee eretu Solomon, ilo ayioni lenye ejo, 18“Aimetii Olaitoriani Enkai inyi tenebo intae? Naa keitu ninye eisho intae eseriani te pooki shoto? Amu eyaua ninye lelo oomanya ena kop apik atua nkaik aainei; naa keaku enkop abori Olaitoriani etii o ltung'ana lenyena. 19Esiaayia naa taata Olaitoriani Enkai inyi too ltauja. Entudumunye enteshet ewueji sinyati o Laitoriani Enkai inyi, pee etumi aayau nena masaa sinyat atua ina aji nateshetaki tenkaraki enkarna o Laitoriani.”