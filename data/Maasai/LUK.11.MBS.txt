Eiteng'enishe Yesu enkomono
(Mat 6.9-13; 7.7-11)
1Neaku ore eomonito te dikae wueji, ore pee eidip, nejoki obo loo looiteng'eni lenyena, “Olaitoriani, inteng'ena iyiook enkomono anaa enaiteng'ena Yohana ilooiteng'eni lenyena.” 2Nejoki, “Ti niomonono entejo:
Papa meitisinyi enkarna ino,
meeu enkitoria ino.
3Inchoo iyiook anaa ake endaa nabaiki iyiook.
4Nipalaki iyiook ing'ok ang,
anaa te nikipalaki sii iyiook ilooinyal iyiook.
Nimirik iyiook atua ntemat.”
5Nejoki ninche, “Kalo linyi oota lchore laa te nelo ainyeyie eitorite enkewarie, ajoki, ‘Olchore, isilenokoki mukateni uni; 6amu eewuo olchore lai eing'uaa nkang'itie nemaata entoki naisho.’ 7Kejoki ilo otii aji, ‘Mikintanyamal, amu eikeno kutuk aji, neirurate nkera, kirurate pooki. Meekure aidim ainyo pee aaisho?’ 8Ajoki ntae, te nemeisho duoo te nkaraki naa olchore lenye, kake ore enkaraki naitirrishaka olikae, einyototo ake aisho naaba anaa naayieu. 9Najoki naa ntae, entoomonu pee eishori ntae, eng'oru pee itumutumu; entooshiosh kutuk aji pee eboluni ntae. 10Amu ore pooki oomonu netum; ore oloing'oru netum; ore olooshiosh kutuk aji neboluni.
11“Kalo te ntae oisho enkerai enye osoit etoomonuo emukate? Aashu te neomonu osinkirri, keisho olasurai? 12Aashu te neomonu olmosori, keisho enkulupa? 13Asa taa doi iyiololo ntae iltung'ana torrok, aaisho nkera inyi ntokitin sidain, kebaa na aitulus Papa linyi otii keper aisho Enkiyang'et Sinyati lelo oomon ninye?”
Yesu o Beelsebul
(Mat 12.22-30; Mk 3.20-27)
14Nearaa oloirirua lemeiro. Neaku ore pee epuku ilo oirirua lemeiro, neiro ilo tung'ani apa oonyo kutuk, neing'asia olorere. 15 Kake etejo kulikae lenye, “Beelsebul, olkitok loo loiriruani, oishoo engolon naararie loiriruani.” 16 Netem sii kulikae eing'oru osapiipiyiet oing'uaa keper. 17Kake ore pee eirrash ndamunot enye, nejoki, “Ore enkitoria ake ninye pooki naoro aara oopeny neidaaya, ore enkaji naara openy neurori. 18Kaji eiko Shetani te neoro aara makewan, keitoki enkitoria enye auno? Amu ijojo naa te ngolon e Beelsebul aaraa loiriruani? 19Naa omaa te naa kengolon e Beelsebul aararie nanu loiriruani, kengolon e ng'ae doi aararie ninche nkera inyi loiriruani? Ninche naa ooyooki aaiguanare ntae. 20Kake te naa ai to lkimojino le Nkai aaraa loiriruani, enkitoria e Nkai naewuo atua ntae. 21Ore te nerrip oltung'ani ogol otanape enkaji enye, neserian imasaa enyena pooki. 22Kake te nerasaki ologol alang ninye nemir, neoru masaa o larrabal duoo naawuasare, nelo aor iyarunot naatarua.
23 “Ore pooki leme ole nkalo ai, nau ekesh, ore ole maaret osotu, naa keisardaikie.
Pee epuku oloirirua oiduruk to ltung'ani
(Mat 12.43-45)
24“Ore te neidur oloirirua oiduruk to ltung'ani nelo aimaa iwuejitin nemetii enkare, eing'oru eneyeng'iyeng'are; ore pee elau, nejo, ‘Kashukokino enkaji ai apa natung'uayie.’ 25Ore pee ebau, neinepu etooroki neikodi, 26neito ninye alo aipot kulikae oiriruani oopishana torrok aalang ninye, meetu aamany ine; nerruoyo empukunoto e ilo tung'ani enatiu apa te dukuya.”
Emayianata nara
27Ore pee ejo neijia, nebuaku enkitok nabo ti atua olorora nejoki, “Emayiana sii ake enkoshoke nikitoiwuo o lki likintanaaki.” 28Newaliki Yesu ajoki, “Ee paa emayiana aaisul, ilooning ele rorei le Nkai neibung.”
Eetuo kulikae aaing'oru embae enking'asia
(Mat 12.38-42)
29 Ore pee eiturrurrokino esiamo Yesu neiter ajoki, “Arruok sii ake ltung'ana lena kata, embae eing'oru; kake meetae naa embae enking'asia naishori neme e Yona. 30 Amu ore anaa enataa Yona embae enking'asia too ltung'ana le Ninawi, neijia sii etiu Enkerai e Tung'ani too ltung'ana le na kata. 31 Eyooki enkaiguanani e kopikop adumunye te nkiguana oo ltung'ana lena ishoi nedung'oki ninche enkiguana, amu eewuo ninye too neeiting'ie enkop elotu ainining eng'eno e Solomon, naa ng'ura, etii ene olkitok olang Solomon. 32 Eyooki ltung'ana le Ninawi aaitasheiki neitang'or ltung'ana le na ishoi, te nkolong e nkiguana, nedung'oki enkiguana, amu eirridutua ninche etolikio Yona ororei le Nkai, naa ng'ora, etii taa ene olkitok olang Yona.
Ewang'an o sesen
(Mat 5.15; 6.22-23)
33 “Meetae oltung'ani oinok oltaa nepik orunku aashu epising to ltoo, kake epik eneiperere pee eitawang'aki iloojing'u. 34Etiu nkonyek inono anaa oltaa lo sesen lino, naa te naa biyot nkonyek inono, newang osesen lino pooki; kake ore pee kira torrok nkonyek nerip enaimin osesen lino pooki. 35Toduaa naa pee miaku ewang'an niata enaimin. 36Amu te nebore osesen lino pooki ewang'an, nemeeta enemisimis, newang'u pooki wueji, atiu anaa te nikilang oltaa owang.”
Eitangoro Yesu Lfarisayo o lasirak
(Mat 23.1-36; Mk 12.38-40)
37Ore eirorita Yesu, neipot Olfarisayoi obo meshomo anya endaa te nkaji enye, nelo, neton anya endaa. 38Neing'asia ilo Farisayoi pee edol ajo eitu eng'as aisuj inkaik eitu enya endaa. 39Kake etiaka Olaitoriani ilo farisayioi, “Intukuku ntae Lfarisayo oriong enkikompe o esaani, kake ore atua ntae ebore enkowuarisho o enkarruoisho. 40Lo moda! Ai me ele obo oitobira oriong o atua? 41Kake enchoru to lng'ur nena tokitin naatii atua, naa ng'ura, kesinyayu pooki toki te ntae.
42 “Kake ee kake aiyia ntae lo Farisayo! amu nchoruru ematua e tomon oo ntasimi oo mbenek pooki nipalaa enkiguana oo sipat o enyorrata e Nkai, naa eishiaakino nitaasa nimipalaa nena kulie. 43Ee kake aiyia ntae Ilfarisayo! Amu inyorrinyorro lorikan sidain too nkajijik entumo, ninyorrinyorro lng'asak too wuejitin neemirishoreki. 44Ee kake aiyia ntae! amu itiuu anaa nkuraren nemelioo, naaitunyoo ltung'ana meyiolo.”
45Newaliki obo loo laiteng'enak loo nkitanapat ajoki, “Olaiteng'enani, te nijo nji, iyiook sii iyiet.” 46Nejoki, “Ee kake ayia sii ntae ilang'eni loo nkitanapat! amu intanapinapa ilkulikae ilolan ooiroishi lemenapayu, ore ntae maate nimiseyieyie too lkimojik linyi. 47Ee kake ayia! Amu ishetishete nkuraren oo iloibonok le Nkai laa papaai linyi ootaara metuata. 48Metaa, itaa shakeni, nitonyorraitie nkiasin oo loo minyi, amu ninche ootaara metuata, nishetakiki ntae nkuraren.
49“Ore enkaraki ina, etejo, eng'eno e Nkai, ‘Kairriwaki ninche loibonok o lkipaareta, near kulikae metuata, nearaa kulikae’, 50paa ore ilo sarge loo loibonok le Nkai, oibukoyioki ebaiki apa pee eitamanyuni enkop, neitalakuni ltung'ana le na ishoi; 51 ebaiki osarge le Abel o metabaiki osarge le Sakaria, oitanang'aki erishata olperere lo lasar o ewueji sinyati ee ajoki intae keitalakuni too ltung'ana lena ishoi.
Entodol ake ate te nkeleekisho
52“Ee kake aiyia lang'eni loo nkitanapat! Amu iwaita embolet najing'ieki ewueji e ng'eno; neitu ijing'ijing'i ntae maate nirishieshie lelo oojing'ita.
53“Ore eing'uaa ine, neiteru lasirak o Lfarisayo aaitirrishaki oleng, nerrumoki meimaki imbaa kumok 54erreshu enaitang'orie te nena naajo ninye.