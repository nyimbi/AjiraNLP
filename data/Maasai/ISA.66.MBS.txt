1 Nji ejo Olaitoriani: “Olorika lai le nkitoo keper naa ewueji oo nkejek aainei enkop; kaji eikununo enkaji nikindim ateshetaki nanu kaji eikununo ewueji ai naeng'ieng'are.? 2Ore kuna tokitin pooki naa enkaina ai naitobira, metaa nkunaainei kuna tokitin pooki, Olaitoriani ojo. Kake ele tung'ani nanu aing'oru, ilo obor neirridu to ltau lenye, neikirikira eure ororei lai. 3“Ore ilo oyieng olkiteng nenyaanyukie ilo osesekuan oltung'ani; ore ilo apolos olkuo le ker nenyaanyukie ilo ogil oldia emurt; ore ilo oitarasu olasar le ntapa, nenyaanyukie ilo oitarasu osarge le mbitir; ore ilo oitobir olasar le ndamunoto le nkorropil, nenyaanyukie ilo omayian enkitanyaanyukoto oo nkaitin. Etegelutua kulo nkoitoi enye maate, ore iltauja lenye neshipakino nena baa olminong; 4kagelaki sii nanu ninche enkitamioto metadoiki ninche, nayau enkuretisho shumata ninche; amu ore apa pee aipotisho, nemeetae hoo obo oirukishe, ore pee airo nanu nemeetae hoo obo laainining'o, kake etaasa ninche ina torrono too nkonyek aainei, negelu ninche nena nemaaitiship nanu.”
5entoning ororei lo Laitoriani, intae lelo ooikirikira te nening ororei lenye: “Etejo lelo alashera linyi ooiba intae, nenang'aki intae auluo te nkaraki enkarna ai, ‘Enchoo meisisi Olaitoriani pee kitum iyiook aatodol eng'ida ino’; kake ninche epuoi aaitukurru. 6“Toning'o ina kilepilep te nkanasa! Ilo toilo oing'uaa enkaji e Nkai! Ilo toilo lo Laitoriani, eitalaku elap too lmang'ati lenyena! 7 “Ore eton eitu esaisayu ninye, neisho; ore eton eitu ebaiki emion ninye neiu ninye enkayioni. 8Kaing'ae ae kata otoning'o entoki naikununo nji? Kaing'ae ae kata otodua ntokitin naikununo nji? keidimi aatoiu olosho te nkolong nabo? keidim olosho ataa te nkata nabo? Amu etasaisayia ake Sion nabo kata neiu ilayiok lenyena. 9Kaisho nanu ninche metoini nemaretu? Olaitoriani ojo, Amaa, nanu ilo oretu kaiken eng'uset? Enkai ino najo. 10“Ting'idayu te nebo Yerusalem, nishipa te nkaraki ninye, intae pooki oonyor ninye; tishipayu te nebo ninye te ng'ida, intae lelo pooki ooishiraki ninye; 11pee itumutumu aatanak niraposhosho, lelo ki lenyena ooitigirisho; pee itumutumu aatook ishipakinono ina kumoi enkitoo enye.” 12Amu nji ejo Olaitoriani: “Ng'ura, kaiputaki nanu ninye enkarsisisho anaa olkeju, naiputaki enkarsisisho oo loshon anaa olkeju odooyo enkare; nipuopuo intae aanak, nenapi intae te nkoriong enye, neipoipoi intae too nkejek enyena 13Ore anaa enkerai nailejilej ng'otonye, kaailejilej nanu iyie aiko neijia; eikipuoi aaitigir iyie te Yerusalem. 14Ipuopuo intae aadol neng'idayu iltauja linyi; nebulu iloik linyi anaa nkujit; naa kepuoi aayiolou nchere etii enkaina o Laitoriani te nebo isinkan lenyena, ore engoro enye negilunore ilmang'ati lenyena. 15“Amu ng'ura, kelotu Olaitoriani te nkima, ore ngarrin enyena nepuonu anaa olkutati, pee eitalaku engoro enye te mpijan, neisikong'isho too lng'ejepa le nkima. 16Amu te nkima edung Olaitoriani enkiguana, naa to lalem edung'oki enkiguana pooki tung'ani; ore lelo oar Olaitoriani to lalem naa keaku kumok.
17“Ore lelo ooitukuo neitisiny ate pee etum aashom atua enkurma esujaa ilo otii empolos enye, neinos nkiri oo lbitiro, neinos olming, neinos ilkirrumun, kelotu enkiting'oto enye nabo kata, Olaitoriani ojo.
18“Amu ayiolo nanu isiaitin enye o ndamunot enye, naa kalotu nanu aiturrur iloshon pooki o lng'ejepa; naa kepuonu ninche nedol enkitoo ai, 19naa kapik nanu olmonekie atua ninche. Naa ore te ninche naa kairriwaa nanu ilo pisiai oleku meshomo iloreren, meshomo Tarshish o Puti, o Ludi, lelo tung'ana oyietu nkai, nepuo Tubal o Yafan, nepuo iloomanaa le naiposha oolakua, lelo leitu ening enkisisa ai o enkitoo ai ti atua iloshon. 20Naa kepuo ninche aayau lelo alashera linyi pooki ooing'uaa loshon pee eaku olasar lo Laitoriani, nepuonu too mbartan, o too ngarrin oo mbartan, o too ngarrin naaimulumula, o nyumpui, o ntamesin ilo doinyo lai sinyati, Yerusalem, Olaitoriani ojo, aaikununye anaa ake duoo Israeli te neyau olasar lenye le ntapa too ngirran nemeiduruk atua enkaji o Laitoriani. 21Ore sii ilkulikae lenye, naya aitaa ilapolosak o Lawi, Olaitoriani ojo.
22 “Amu ore anaa ina keper ng'ejuk o enkop ng'ejuk nalo nanu aitobiru, nelo atii dukuya nanu, Olaitoriani ojo, neijia elo atiu iishoritin ino, o enkarna ino, kepuo aabikoo. 23Ebaiki olapa ng'ejuk o metabaiki olikae apa, o ebaiki sabato o metabaiki enkae sabato, kaapuonu iltung'ana pooki aaserem, Olaitoriani ojo.
24“Naa kepuo ninche aaing'oru mpopoki oo ltung'ana apa laatogolong'akita, amu meye aekata olkurui lenye, nemeyagaa enkima enye, naa keaku ninche entoki naitureisho too ltung'ana pooki.