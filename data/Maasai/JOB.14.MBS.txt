1Ore tung'ani otoiwuo enkitok naa oloo nkolong'i kuti,
nebore enyamali.
2Epuku abulu anaa entapukai, netoyu;
nelo anaa oloip, nemeitoki alo.
3Naa aibol inkonyek inono aboloki olaaijo ilo,
niyau ninye atua enkiguana ino.
4Aing'ae oidim ayau entoki naiduruk
tiatua enemeiduruk?
5Ore amu etuutuaki aaibalie inkolong'i enyena,
ore esiana oo lapaitin lenyena niata iyie,
nituutua ineebaiki metaa meidim aima.
6Mintoki aing'or ninye, tapala ninye
inchoo ninye eshipakino enkishui enye nagol, tenaa keidim.
7Eeta olchani otudung'oki osiligi,
tenedung'i, naa keitoki abulu,
nemetoyu intapuka enyena.
8Ore hoo tenemusanu intona enyena tiatua enkop,
netoyu aye olchani lenye tiatua enkop.
9Kake ore ake peyie etum enkiti are nepok;
nepuku ilng'osil anaa enkiti aitubului.
10Kake keye oltung'ani, neirragieki aaitadoyio tiabori;
eyang oltung'ani enabayie, naa koree ninye?
11Ore anaa enasulunye inkariak te naiposha,
neish oreyiet netoyu.
12Neijia etiu oltung'ani eirrag nemeitoki adumunye;
o metaa meetae keper, meitoki adumunye,
arashu edumuni aaitung'uaa injo enyena.
13Oi naaji tenaa aikisudoo nanu te nemeneng'a,
nikisudoo nanu ometogiroi engoro ino,
metaa aikigelaki nanu erishata niyiolo, nikidamu nanu!
14Amaa teneye oltung'ani keitoki apiu aigil?
Ore inkolong'i aainei pooki esiaai ai naa kaanyu.
Ometabau elakunoto ai.
15Impotisho iyie naa kaairuk nanu iyie,
iyieu oleng esiaai oo nkaik inono.
16Amu ina kata inken iroruat aainei,
nimintoki aing'or ingok aainei;
17ore intorrok aainei neripari aaikenoo to lbene,
naa aintemoo aimulumulaa ingok aainei.
18“Kake esulunye ildoinyo nerrarra aaishunye,
neitayuni indapidapo too wuejitin enye.
19Neoroo inkariak isoito,
neoroo olairrag le nkare enterit,
metaa iishie iyie osiligi le tung'ani.
20Itimira oltung'ani nitii shumata ninye ntarasi.
Itumuguta enkomom enye nireu ninye aitalamaa.
21Epuonu ilayiok lenyena aayanyit, nemeyiolo ninye;
eyawuaki ninche abori, neitu emusu aayiolou.
22Emion ake osesen lenye ening'ito,
naa kewan ake eishiraki.”