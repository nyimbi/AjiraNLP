Eitobiraki pee eyae osanduku lo Sotua
1Eteshetaka apa Daudi kewan nkajijik te nkanasa e Daudi; neitobir ewueji nepiki osanduku le Nkai, neunoki olng'obor shumata ninye. 2 Nejo Daudi, “Meetae hoo oltung'ani obo meteleku Ilawi ake ooidim aatanap osanduku le Nkai, amu etegelua Olaitoriani ninche metanapa osanduku lo Laitoriani, neisiai ninye ntarasi.” 3Neiturrur Daudi Israel pooki te Yerusalem, pee etum aayau osanduku lo Laitoriani ewueji enye; ine apa neitobiraki. 4Neiturrur Daudi tenebo ilayiok le Aron o Lawi: 5loo layiok le Kora, o Uriel ilo kitok, tenebo lelo alashera lenyena iip o tikitam; 6ore too layiok le Merari, naa Asaia ilo kitok, tenebo ilalashera lenyena iip are o tikitam. 7Ore too layiok le Gershom, naa Yoel ilo kitok tenebo ilalashera lenyena iip o tomoni uni; 8ore too layiok le Elisafan, naa Shemaia ilo kitok, tenebo ilalashera lenyena iip are. 9Ore too layiok le Hebron naa Eliel ilo kitok, tenebo ilalashera lenyena ntomoni isiet. 10Ore too layiok le Usiel naa Aminadab ilo kitok tenebo ilalashera lenyena iip o tomon oare. 11Neitoki Daudi aipotu ilapolosak, Sadok o Abiata o Lawi, o Uriel, o Asaia, o Yoel, o Shemaia, o Eliel, o Aminadab, 12nejoki ninche, “Irara intae ilukuny oo nkajijik oo loo menye too Lawi, entisinya naa ate, intae o lalashera linyi, pee itumutumu aayau osanduku lo Laitoriani, Enkai oo Siraeli, ine wueji naitobiraka nanu ninye. 13Ore enkaraki neitu apa intae inapinapa te dukuya, etagorokine iyiook Olaitoriani Enkai ang, enkaraki neitu iyiook kishilaa teina oitoi, nategeluaki.” 14Kaae neitisiny ate ilapolosak o Lawi, pee etum aayau osanduku lo Laitoriani Enkai e Israel. 15 Nenapu Ilawi ilo sanduku le Nkai too loilila lenye too mbokishi, anaa apa enaitanapishe Musa te risioroto o rorei lo laitoriani.
16Neitoki sii Daudi aitanap lelo kituaak loo Lawi, pee egelu ilalashera lenye pee eranyisho nebuaku te oshoto oo nkinantani, too nkai oo sinkoliotin, o lwululi loo usin o nkinantani, neilepie oltoilo le ng'ida. 17Neaku etegelutua apa Ilawi Heman olayioni le Yoel o lalashera lenyena, Asaf olayioni le Berekia; o layiok le Merari, o lalashera lenye, o Etam olayioni le Kushaia; 18ore tenebo ninche netii ilalashera lenye te ntukus e are e Sakaria o Yaasiel, o shemiramot, o Yehiel, o Uni, o Eliab o Benaia o Maaseia, o Matitia, o Elifele, o Mikneia, o larripok le kishomi, Obed-edom o Yaeil. 19Ore ilaranyak Heman o Asaf o Etan naa pee eosh aaitabuaku nkinantani dapashi o suyai, 20ore Sakaria, o Asiel, o Shemiramot, o Yehiel, o Uni, o Eliab o Maaseia, o Benaia, neosh ninche nkai oo sinkolioitin, te risioroto o ltoilo le Alamot; 21kake ore Matitia o Elifele, o Mikneia, o Obed-edom o Yerel, o Asasia, nerikoo eoshoto oo lwululi loo usin, terisioroto oltoilo le Shemnit, 22o Kenania olarikoni lo sinkolio too Lawi, ninye orikoo osinkolio, amu keyiolo apa. 23Ore Berekia o Elkana neaku ilarripok le kutukaji ine netii osanduku. 24Ore Shebania o Yoshefat, o Natanel, o Amasai, o Sakaria, o Benaia, o Eliesa, lelo apolosak, ninche oosh ntarumpetani te dukuya ilo sanduku le Nkai. Ore sii Obed-edom o Yehia naa ninche ilarripok le kutukaji eine netii osanduku.
Ewaki Osanduku lo Sotua Yerusalem
(2 Sam 6.12-22)
25Neaku eshomo apa Daudi o lpayiani, o lkituaak loo nkalifuni, aayau osanduku lo sotua lo Laitoriani te nkaji e Obed-edom te ng'ida. 26Naa ore amu etareto apa Olaitoriani lelo Lawi oonapita osanduku lo sotua lo Laitoriani, etopolosa ninche iloing'ok oopishana, o ilmeregeshi oopishana. 27Neishopito apa Daudi olkila le kitani sidai napiyaya, naa neijia sii eikununo lelo Lawi pooki oonapita osanduku, o laranyak, o Kenania ilo arikoni lo sinkolio o laranyak; neishop Daudi enkila olgoo e Kitani. 28Neaku eyautua iltung'ana le Israel pooki osanduku le lning'o lo Laitoriani too mbuakunot, o to ltoilo le mouo, o ntarumpetani, o nkinantani dapashi, nebuaku aaranyisho too nkai oo sinkoliotin, o lwululi loo usin.
29Ore egira ilo sanduku lo sotua lo Laitoriani alotu enkanasa e Daudi, nerum Mikal entito e Saul Daudi te lusie, nedol olaiguanani Daudi eranyisho eipid aranyisho neng'ida; nemenaa ninye to ltau lenye.