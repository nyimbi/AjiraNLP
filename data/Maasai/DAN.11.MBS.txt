1Ore ti alo nanu te ilo ari le dukuya le Darias loo Lmede, aitasho aitisip ninye napik engolon.
Enkitoria e Misiri o Siria
2“Naa ore taata kaaitodol nanu esipata. Ng'ura keitoki aailepu laiguanak okuni te Parsia; ore oliong'uan eikarsis alang ninche pooki; ore ake pee egolu te nkaraki karsisisho enye neisisaki ninye ninche pooki metaarare enkitoo oo Lyunani. 3Neitoki adumunye olaiguanani magilani laa kelotu aitoreisho te nkitoria kitok neasisho te risioroto e yieuna enye. 4Ore eidipa ninye atudumunye negila enkitoria enye neoro aipir isiwuon okuni le shumata, kake mme taa te nkaraki dupoto enye, neme te nkaraki ina kitoria naitore ninye; amu kedotuni ina kitoria enye neishori ilkulikae leme ninye.
5“Negolu ilo aiguanani le kopikop, kake ore obo loo lkituaak lenyena naa kegolu alang ninye ore enkitoria enye naa keaku enkitoria kitok. 6Ore te siadi ilarin oata esiana, neitobir ninche enchula, ore ina tito o laiguanani le kopikop nelotu enetii olaiguanani le moikuape aitayu osotua; kake mebikie engolon enkaina enye, ore ninye o eishoi enye nemebik; kake keishieki ninye, te nebo lelo ooisiai ninye, o enkerai enye o ilo ora olkitok lenye.
7“Ore akenya te nena katitin naa kedumunye olng'osila le ntonai enye te rishata enye; kelotu ninye aarare enjore nelo ajing osempewuet lo laiguanani le moikuape, neitainye ninche olarrabal nemirisho. 8Kelo sii anap aya Misiri nkaitin enye te nebo nkitanyaanyukot naaipurjuno te sarng'ab te nebo imasaa e tipat e nkosholai o ne sahabu; naa ore too larin oora esiana nepal ninye eitu eitainye olarrabal olaiguanani le moikuape. 9Neitoki ilo aiguanani alotu atua enkitoria e kopikop kake kerrinyo alo atua enkop enye makewan.
10“Keipiru ilayiok lenyena olarrabal neiturrur olorora kitok le njore laa keilepu alotu neimisie neim atua, nereu ninye olarrabal o metabaiki osempewuet lenye. 11Ore ilo aiguanani le kopikop etagore oleng keipang'u alotu aarare ilo aiguanani le moikuape; naa kedumu ninye olorora kitok, kake keishoori ilo orora aapik atua enkaina o lmang'atinta lenye. 12Ore pee eyae ilo orora, neng'idayu oltau lenye newuasayu, nenang'ie ninye enkop iltung'ana nkalifuni maa tomon, kake melo ninye amirisho. 13Amu keitoki ilo aiguanani le moikuape adumu olorora, kitok alang ola duoo le dukuya; ore te siadi ilarin oata esiana naa kelotu ninye te nebo enjore kitok o masaa kumok.
14“Ore akenya te nena katitin naa kedumunye ilkumok aarare ilo aiguanani le kopikop; ore lelo tung'ana lo larrabal ti atua iltung'ana linono naa kerup ate pee etum aaitabai ina apa natolimuoki kake kepuo ninche aabatata. 15Kelotu ilo aiguanani le moikuape ayau eng'adunoto, neya ina ang nasheta isunta. Ore nena jorin e kopikop nemeitashe, aashu ilo orora lenye ogeluno, amu metumi engolon naitasheyie. 16Kake ore ilo olotu aarare ninye naa keas anaa enayieu ninye makewan, nemeetae oloidim aitasho te dukuya ninye; naa kelo ninye aitashe te ina kop e nkishiaa, ore pooki e ina kop naa keaku atua enkitoria enye etii. 17Naa keipirakinore ninye te nkomom enye pee elotu atua enkitoria enye pooki, naa keyau ninye olning'o lo sotua neas ninche. Naa keisho ninye entito e nkitok meidaikie enkitoria, kake meitashe ninye nemetum dupoto. 18Ore te siadi neibelekenya ninye aing'or olemankale, naa kelo aya ilkumok lenye; kake kelotu likae kitok aishie ilo wuasa lenye le sulare. Ee kerrinyokino ninye ilo wuasa lenye le sulare alotushumata ninye. 19Neitoki ninye aibelekenya alo lelo sempewueti le nkop enye, kake kelo ninye arrorro nebatata, nemeitokini aatum.
20“Neitoki adumunye te rishata enye likae oirriu iladung'ok le kodi pee eirony iltung'ana te nkaraki enkitoria enye; kake too nkuti olong'i ake negila ninye, neme te ngoro aashu to larrabal.
Olaiguanani arruoni le Siria
21“Ore te rishata enye neitoki adumunye olomeni leitu eishori enkanyit anaa olaiguanani; kelotu ninye aluamisho neya enkitoria to losek. 22Keiwuang'ieki njorin aaishie tukul te dukuya ninye, te nebo ilo kitok lo sotua. 23Ore te ina kata naning'oi o ninye neasisho ninye te lejare; nelo ninye agolu eeta ilkuti tung'ana. 24Ore eluamisho nelotu ninye atua nene wuejitin sidain e ina kop; nelo ninye aas ina neitu ae kata eas iloomenye anaa iloo nkakuyiaa lenye, eidapash ti atua ninche imasaa o nena naataarua ninye te njore. Keipiru ninye nkiguanat pee ear isempewueti, kake te nkiti kata ake. 25Naa keputu ninye engolon enye o empijan enye pee elo aitayunye olarrabal o laiguanani le kopikop eeta enjore kitok; ore ilo aiguanani le kopikop nelo olarrabal te nebo enjore kitok oleng magilani; kake melo ninye aitashe, amu keitobirakini ninye ilnukat. 26Ore ninye lelo oinos endaa enye sidai ninche oar ninye. Ore enjore enye neishieki, nebatata ilkumok etaraki too lalema. 27Ore ti alo lelo aiguanak oare neibelekenyakino ndamunot enye entorroni, neiro ninche elejare te mesa nabo, kake metum toki; amu ore enkiting'oto naa te nkata natudung'uoki. 28Naa keshukunye ninye alotu enkop enye eeta masaa kumok; kake ore oltau lenye eibelekenye aibayu ilo sotua sinyati. Naa keas ninye anaa enayieu, nerrinyo alo enkop enye makewan.
29“Ore akenya te ina kata nategeluaki nerrinyo ninye alo enkalo e kopikop; kake melo atiu te ina kata anaa enatiu apa. 30Amu kepuonu imelin e Kitim aaitainye ninye olarrabal, naa keureishoyu ninye nerrinyo nelo aigorokino ilo sotua sinyati. Kerrinyo ninye aning lelo ooany ilo sotua sinyati. 31 Nelotu enjore naing'uaa ninye neisarkionie ina aji e Nkai o sempewuet neya ilo asar opejori le anaake. Neitasheiyie ninche olminong aaitaa ine olmuaate. 32Neitapong'oo te nkilelemare lelo ooany ilo sotua. Kake ore lelo tung'ana ooyiolo Enkai enye neitashe aauno neas enkiaas. 33Ore lelo ti atua olorere oora ng'eni neidimie ilkumok metayiolo hoo naa kepuo ninche aabatata to lalem o to lng'ejep le nkima, o te yararoto o te enata, too nkuti olong'i. 34Ore te nebatata ninche naa ketum enkiti retoto. Naa keibung'a ilkumok maate to lkoroj. 35Ore embata e lelo oora ng'eni nebatata, pee esil neitisiny ninche neiborrie ninche, o metabau enkata e nkiting'oto, amu eton ina aa ene nkata apa nategeluaki.
36 “Naa keas olaiguanani anaa enayieu; kerup ninye kewan neilepie kewan aitulus te pooki ai, naa keiro ninye mbaa esulare ti alo Enkai oo nkaitin. Kedupayu ninye o metaba anaa neitabari engoro; amu ore ina apa natudung'oki kepuoi aas. 37Mening ninye nkaitin oo loo menye, aashu ina nanyor nkituaak; meshilaa ninye hoo ae ai, amu keilepie ninye kewan aitulus te pooki. 38Keyanyitu ninye enkai oo sempewueti te rishata e kuna; ina ai neitu ae kata eyiolou loo menye eyanyit ninye te sahabu o te nkosholai, too soito oogol enkinyiang'a o too nkishorot naagol enkinyiang'a. 39Naa kear ninye osempewuet ogol oleng te retoto e nkai omoni. Ore lelo oonyorraa ninye nerup ninye ninche aisho enkanyit. Neitaa ninche ilkituaak te shumata ilkumok naa keor ninye enkop te nkinyiang'a.
40“Ore te nkata e nkiting'oto kelotu ilo aiguanani le kopikop arasaki ninye; kake ore ilo aiguanani le moikuape agilunore ninye anaa olemua, eeta ngarrin oo mbartan, o lakedok loo mbartan, te nebo imelin kumok; naa kelotu nena kuapi, neiput aaibulu enkop pooki. 41Naa kelotu ninye atua ina kop e nkishiaa. Ore nkalifuni maa iip tomon nebatata, kake ore kulo kekorduni aaitayu te nkaina enye: Edom o Moab o erubata kitok oo Lamori. 42Keitorioo enkaina enye aarare nkuapi, ore ina kop e Misiri nemeimisho. 43Neaku ninye oitore ilchumat le sahabu ole nkosholai, ore nena tokitin pooki e tipat e Misiri; o ne Libia o ne Etiopia neirukurukore iroruat enyena. 44Kake keitanyamal ninye ilomon ooing'uaa oloo saen o moikuape, naa kelo ninye te ngoro kitok napi pee einyal neidaikie ilkumok. 45Naa kelo ninye aunoki lelo ng'oborri lenyena le nkitoo erishata e naiposha e ilo doinyo kitok sinyati; ore eyia kelotu ake enkiting'oto enye, nemetii hoo obo oret ninye.