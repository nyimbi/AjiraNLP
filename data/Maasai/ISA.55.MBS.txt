Enkishorunoto e Nkai o lng'ur
1 “Wou pooki ng'ae oata enkure,
wootu entook nkariak;
wou, iyie ilo lemeeta mpisai inyang'u endaa inosa!
Wou, inyang'u enaisho o kule,
wou, miata ropiyiani nemetii enkinyang'a.
2Kaainyo pee inchang'itie iropiyiani te ina neme endaa?
Kaainyo pee inchang'itie ole koisiayio te ina nemeraposhisho?
Toning'oki nanu nias ina naajoki,
pee itum ina daa sidai aisul,
nishipakino nena naapir.
3 Irrugokoki nanu enkiok nilotu enatii;
toning'o pee etum oltau lino atopuaa;
pee aitobir nanu te nebo iyie osotua loo ntarasi,
ilo sotua lai ouno te nkaraki Daudi.
4Ng'ura, aitaa apa nanu ninye shakeni too loreren,
pee eaku olarikoni o Laitoreisho too loreren.
5Ng'ura, ipuopuo intae aaipuotu lelo oreren limiyiololo intae,
ore lelo oreren lemeyiolo intae nekuetiki intae,
te nkaraki Olaitoriani Enkai inyi, o Ilo Osinya le Israel,
amu eitaa ninye intae olosho kitok.
6“Eng'oru Olaitoriani eton etumoyu,
empoto ninye eton etaana;
7nchoo ilo torrono epaash nkoitoi enyena torrok,
ore ilo lemeas isipat nepal ndamunot enyena;
nchoo ninye errinyokino Olaitoriani,
pee etum Olaitoriani aing'urrie ninye,
nchoo errinyokino Enkai ang, amu kepalaki ninye oleng.
8Amu ore ndamunot aainei neme ndamunot inyi,
ore nkoitoi aainei neme nkoitoi inyi, Olaitoriani ojo.
9Amu ore anaa enalakuaniki keper enkop,
neijia etiu nkoitoi aainei elakuaniki nkuninyi,
o ndamunot aainei elakuaniki ndamunot inyi.
10 “Amu ore anaa enadou enchan o enkinuku eing'uaa keper,
nemerrinyo kake kepuo aaitashal enkop,
neitubulu nkaitubulu,
neisho ilanterera lelo oounisho neisho endaa ilo oinos,
11neijia sii etiu ilo rorei lai oimu enkutuk ai;
maarrinyokino nanu erok,
kake kelo aitabaya inaipirie,
nelo aitubul ina toki apa nairriwaka.
12“Amu mpang'ipang'a intae aapuo te ng'ida,
nerikori intae te seriani;
ore lelo doinyio o ndoinyio naatii dukuya intae,
nebuaku aaranyisho,
ore lelo keek pooki li ong'ata neosh nkaik.
13Ore erishata nabulu ilkiku naa iltarakua oobulu,
ore erishata nabulu endiati
naa olchani onyaanyukie olarrashi
ore ena to Laitoriani naa kelo aaku entoki nadamuni,
olmonekie loo ntarasi lemeiwuang'ieki ae kata.”