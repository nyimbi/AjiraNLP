Ilomon ootolikioyie Yesu to ldoinyo
1Ore pee edol Yesu isiamon neilepaki oldoinyo: ore pee eton nepuonu ilooiteng'eni lenyena enetii. 2Neiteng'en ninye ninche nejo:
Kulo oomayiana te Nkai
(Lk 6.20-23)
3“Emayiana ilaisinak too ltauja;
amu enenye enkitoria e keper.
4 “Emayiana ilooishir; amu ninche eilejileji.
5 “Emayiana iloobor; amu ninche oojung enkop.
6 “Emayiana ilooata esumash o enkure eing'oru enayieu Enkai;
amu ninche eitaraposhi.
7“Emayiana iloata olng'ur amu ninche eing'urrieki.
8 “Emayiana ilooitukuo ltauja; amu ninche oodol Enkai.
9“Emayiana lelo ooitayu osotua;
amu ninche eji inkera e Nkai.
10 “Emayiana lelo ooisilisili te nkaraki enayieu Enkai
amu enenye enkitoria e keper.
11 “Imayianana intae te nesukeny ninche intae, neisilisil, neiteeniki intae imbaa pooki torrok e lejare te naa nkaraki nanu. 12 Enting'idata nishipapa oleng; amu kitok olerrinyore linyi te shumata; amu eisilisilo ninche aaiko neijia iloibonok le Nkai ootii apa te dukuya intae.
Emunyan o ewang'an
(Mk 9.50; Lk 14.34-35)
13 “Irara intae emunyan e nkop; kake te netuyiatuyu emunyan, ainyoo eshukokinyeki enkisuisho? Meitoki aata tipat katukul, kake kenang'ari boo meitunyoi iltung'ana too nkejek.
14 “Irara intae ewang'an e nkop. Meisudoroyu enkanasa natii oldoinyo. 15 Nemeinok sii ltung'ana oltaa nepising to ltoo, kake eiteleiki olperere; neitawang'aki pooki ootii aji. 16 Neijia sii enchoo ewang'an inyi metawang'a te dukuya iltung'ana pee edol iasat inyi supati, pee eyanyituni Papa linyi otii shumata.
Etuutua Yesu enajo nkitanapat
17“Emijo kaewuo aitarruoo Nkitanapat aashu loibonok le Nkai, eitu alotu aitarruoo kake pee aitabaya. 18 Amu esipa ajoki intae, ore o metaba anaa nelusoo shumata o enkop, melusoo osirata obo anaa oltipoto obo loo Nkitanapat eitu eitabari. 19Ore pooki ng'ae ogil enkitanapata nabo e kuna kutiti, hoo te naa enkinyi, neitayiolo ilkulikae metigila, naa keipoti ninye aajo olkini te pooki te nkitoria e keper; kake ore oloas nena neitayiolo sii ilkulikae metaasa, naa keipoti ilo aajo olkitok te nkitoria e keper. 20Amu ajoki intae te naa melusoo esupatisho inyi alang enoo laiteng'enak loo nkitanapat o enoo Lfarisayo, nimijing'ijing'i enkitoria e keper.
Kuna baa etejo Yesu ti alo engoro
21 “Itoning'o aajo etiaakaki iltung'ana li apa, ‘Miar metua; naa ore oloar metua neishiaakino enkiguana.’ 22Kake ajoki nanu intae, ore pooki ogorokino olalashe, naa keishiakino enkiguana; ore olosurdaany olalashe, neishiaakino, nerikokini ilkituaak; ore olodekisho ajo ‘Lo modai!’ keishiaakino olbalbal le nkima. 23Naa ti niyau enkishoroto ino olperere lo lasar, nidamu te ine olalashe lino likiaatakinore, 24tung'uai teine enkishoroto te mbata o lperere lo lasar, shomo; tang'asa toning'ore olalashe lino, pee intoki ashukunye aitayu enkishoroto ino.
25“Tasioki toning'ore olintarrikinore eton iriamariri te nkoitoi; pee mikirik enetii oladung'oni le nkiguana nikirikoki oladugoni le nkiguana esikari, nikinang'akini korokoroni. 26Esipa aajoki, mipuku te ine katukul o metaba anaa nilak empisai nabayie.
Kuna baa etejo Yesu ti alo eloloito
27 “Itoning'o aajo etejoki, ‘Miloloito.’ 28Kake ajoki nanu intae, ore oloing'or eng'oruoi neng'uar eidipa atololoito to ltau lenye. 29 Ti nikintasur enkong'u ino e tatene, tukurtu, inturrai, amu enaikash te neimin erubata nabo alang te nenang'akini osesen lino pooki olbalbal le nkima. 30 Naa ti nikintasur enkaina ino e tatene, tudung'u inturrai; amu eikash erubata ino nabo te neimin, alang osesen lino pooki te nenang'akini olbalbal le nkima.
Kuna baa etejo Yesu ti alo eoro o lee o enkitok
(Mat 19.9; Mk 10.11-12; Lk 16.18)
31 “Etejoki sii, ‘Ore oloorore enkitok enye, inchoo eisho ninye empalai naorore.’ 32 Kake ajoki nanu intae, ore pooki ng'ae oorore enkitok enye, neme te nkaraki e loloito ake, etipika ninye atua eloloito; ore oloyam ina natoororeki, etololoite ninye.
Kuna baa etejo Yesu ti alo enkinosata o lmumai
33 “Itoning'o sii iltung'ana li apa enatiaakaki, ‘Minya olmumai le lejare, kake intabai ilmuma linono to Laitoriani.’ 34 Kake ajoki nanu intae minos ilmuma katukul hoo te shumata, amu olorika le nkitoria e Nkai; 35 aashu te nkop, amu olorika loo nkejek enyena; aashu te Yerusalem, amu enkang o laiguanani kitok. 36Niminos olmumai te ndukuya ino, amu mindim aiborrie olpapita obo anaa aitoroka. 37Kake enchoo irorei linyi metaa ee, neaku ee, aashu mme, neaku mme, amu ore enalusoo te nena naa ilo torrono eing'uaa.
Kuna baa etejo Yesu ti alo enkitalaa
(Lk 6.29-30)
38 “Itoning'o aajo etejoki, ‘Enkong'u o te nkong'u, o olalae to lalae.’ 39Kake ajoki nanu intae, migilunore olikintaas entorrono kake ore olikiosh eseder e tatene, imbelekenyaki sii enkae. 40Ore oltung'ani pooki oyieu nikirik enkiguana, eyieu nikioru olkila li atua, inchoo meewa sii oli oriong. 41Ore olikiaraki, shomo kilomita nabo, shomo are. 42Ore olikiomon, inchoo; ore olikisilen, mimitiki.
Entonyor ilmang'ati linyi
(Lk 6.27-28,32-36)
43 “Itoning'o aajo etejoki, ‘Tonyorra ole latia ino, nimbayu olmang'atinta lino.’ 44Kake ajoki nanu intae, entonyor ilmang'ati linyi, niomonokiki lelo ooisilisil intae; 45pee itumutumu intae aataa inkera e Papa linyi otii keper; amu eilepakinye enkolong enye iltorrok o supati neirriwaki enchan iloota sipat o ile meeta. 46Amu ti ninyorrinyorro iloonyor intae, kaa shunet itumutumu intae? Ai meiko neijia oshi ilasotok le kodi? 47Naa te naa ilalashera linyi ake irorokiki, kaa yasata naa italang'ie ilkulikae? Ai meiko oshi neijia ilkulikae oreren? 48 Entaa naa bayarot anaa Papa linyi otii keper laa bayaroti.