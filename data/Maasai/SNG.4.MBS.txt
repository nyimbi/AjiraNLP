Olee
1Ng'ura ajo ira iyie sidai enanyor ai,
ng'ura ira iyie sidai!
Ore nkonyek inono netiu anaa ine nturkulu,
eiwariwaru te nkarasha naitoipieki enkomom.
Ore ilpapit linono netiu anaa eluaata oo nkineji,
edou abori to loshong'ishong'i le Gilead.
2Ore ilala linono neibor anaa isupeni e kerra naabarno,
nena naaetuo eing'uaa enkisujata,
neeta pooki ilmao,
nemeetae hoo nabo natua olkuoo.
3Ore nkonito e nkutuk ino netiu anaa eusi nanyokie,
naa sidai enkutuk ino.
Ore ntakul inono netiu anaa indung'ot are olng'anayioi oji kukumanka,
eiwariwaru te nkarasha naitoipieki enkomom.
4Etiu emurt ino anaa oltalet le Daudi,
napurupurana nepuyiapui,
nebore imankek naaikununo anaa ilong'oi oo lmurran enkalifu.
5Ore ilki linono pokira netiu anaa nkoliin,
ilmao le nkolii oodaa too ntapuka.
6Ometamanai enkakenya
nelusoo enkewarie,
o te ilo doinyo oti le nkorropil.
7Ira iyie sidai oleng enanyor ai,
miaata iyie oleyiata.
8Wou tenebo nanu tung'uai Lebanon,
esiankiki ai;
wou tenebo nanu tung'uai Lebanon.
Wou tung'uai entopij oldoinyo le Aman,
tung'uai entopij e Senir o Hamon,
tung'uai inkapuniaa oo lng'atunyo,
tung'uai lelo doinyo loo lowuarak kerin.
9Iwa iyie oltau lai te ngolon,
enkanashe ai esiankiki ai,
iwa iyie oltau lai te nking'urata oo nkonyek inono,
to soit obo ogol enkinyang'a le murt ino.
10Kebaa emeloni enyorrata ino,
enkanashe ai, esiankiki ai!
kebaa eikash enyorrata ino alang enaisho oo sabibu
ore ina rropili oo ila inono alang kulie naarropil?
11Eitong'u too inkonito e nkutuk ino enaisho namelok,
esiankiki ai;
etii enaisho olkenkei o kule abori olng'ejep lino;
Ore olng'usil loo nkilani inono netiu anaa olng'usil le Lebanon.
12Ore enkurma naikenoro naa enkanashe ai,
esiankiki ai,
enkurma naikenoro enchorro naripa.
13Ore nkaitubulu inono netiu anaa enkurma olng'anayio ooji kukumanka,
eeta ilng'anayio pooki gelunot,
hena o nardo.
14Eeta ninye Nardo o Saparani o sinantei,
o lkeek pooki oo rropil,
o emanoo o sonkoyoni tenebo isonkoyoni pooki naaisul.
15Olchorro le nkurma, enchorro e nkare naishu,
o nchorroi naarukunye e Lebanon.
16Inyo iyie lo kutati le moikuape!
Nilotu iyie, lo kutati le kopikop.
Tukuta enkurma ai, inchoo erropili enye eibulaa.
Inchoo olanyor lai elotu enkurma enye,
nenya ilng'anayio lenyena gelunot.