Sion enkanasa e Nkai
1Eikitok Olaitoriani naa keisisi ninye oleng
ti atua enkanasa e Nkai ang!
Te ilo doinyo lenye sinyati
2 sidai te nkadoro enye,
naa ninye eng'ida e nkop pooki.
Etii oldoinyo le Sion enelakua te moikuape,
ina anasa o laiguanani kitok.
3Ore ti atua nkajijik enyena
neitodolua Enkai kewan nchere ninye omitu.
4Amu ng'ura, eiturrurrote laiguanak,
nepuonu te nebo.
5Ore ake pee edol ninche ina,
neing'asia,
neirut ninche, nedumunye aaisik;
6neibung ninche olokirrikir te ine,
o emion neeijo ene nkitok nasaisai.
7Ore to siwuo le nkilepunoto e nkolong
nigil imelin e Tarshishi.
8Ore anaa enikitoning'o,
ina kitoduaa iyiook ti atua enkanasa
o Laitoriani loo lororani,
ti atua ina anasa e Nkai ang,
apa naitasheyie Enkai ntarasi.
9Kitadamutua iyiook te ina nyorrata ino kitok, Olaitoriani,
te mpolos e nkaji ino.
10Ore anaa enatiu enkarna ino, na Ai,
neijia etiu enkisisa ino, elo abaiki ineeiting'ie enkop.
Neeta enkaina ino e tatene enkisulata;
11nchoo oldoinyo le Sion eng'idayu!
Nchoo nena toyie e Yuda eng'idayu te nkaraki nkiguanat inono!
12Shomo tamanai te Sion,
shomo tamana ninye,
nkena iltaleta lenyena,
13entadamu entisipu isunta enyena o nkajijik enyena,
pee itumutumu aatiaaki eishoi nasuju,
14nchere Enkai ena,
ninye Enkai ang ntarasi o ntarasi.
Ninye oaku olarikoni lang ntarasi.