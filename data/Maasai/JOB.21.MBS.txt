Ewalata e Yoab
1Neitoki Yoab awal ajo:
2Inining'o tisipu irorei laainei,
nincho ina eaku enkitagoloto ino.
3Ting'iria nchooki nanu mairoro,
ore peyie aidip airoro, nisurdaany.
4Amaa nanu, ke iltung'ana aing'unyung'unyaki?
Ainyoo peyie maidim ating'iria?
5Ing'uraki nanu, nimimputukuny,
nipik enkaina ino enkutuk ino.
6Ore tenelo nadamu naing'asia oleng,
neibung olokirikiri osesen lai.
7Ainyoo peyie eishu lelo ooas intorrok,
nebaiki moruao, nebul aaku magil te ng'olon?
8Etubula inkera enye te dukuya ninche,
netodua ninche iishoritin enye too nkonyek enye.
9Ore inkajijik enye neserian metii enkuretisho,
nemeetae eng'udi Enkai natii shumata ninche.
10Edumu iloing'ok lenye nkishu nemedung;
eisho nkishu enye, nemeiturraa ilasho.
11Eiguran nkera enye anaa lkuoo le kerra,
neiguran nkera enye aaipid.
12Eranyisho ninche neosh entampuri,
olwulul loo usin,
neshipa tenening oltoilo le ndule.
13Etoni te nkishui oo nkolong'i enye
eeta enkarsisisho nalulung'a,
nedoyio aapuo enemeneng'a te seriani.
14Ejoki ninche Enkai, ‘Shomo tung'uai iyiook!
Miking'uar ina ng'eno oo nkoitoi inono.
15Aing'ae doi ilo Magilani, netaa aikisiaiai ninye?
Naa kainyoo kitum tinikiomon ninye?
16Ng'ura, aimetii inkaik enye ina dupoto?
Ore enkiguana oo larruok naalakuaniki nanu.
17“Keari aekata oltaa le ilo torrono?
Pee edoiki entaboi enye ninche?
Neitame Enkai ninche te ngoro enye.
18Eikununo ninche anaa olkujita otoyio to lkutati,
netiu anaa isuut naakutaa osiwuo?
19Ijo iyie, ‘Etushuma Enkai ing'ok enye aitaany ilayiok lenyena.’
Inchoo ninye elaaki ninche peyie etum aatayiolo.
20Inchoo inkonyek enye metoduaa enkidaata enye,
naa nchoo ninche metooko ina goro e ilo Magilani.
21Amu kainyoo eshilaa ninche too nkajijik enye etulusoitie ninche
eidipaki aaitodorropa esiana oo lapaitin lenye.
22Ketii obo oidim aiteng'ena Enkai engeno,
idol ajo eiguanare ninye lelo ootii shumata?
23Eye obo eeta enkarsisisho nalulung'a,
eidipakine neserian.
24Nebore osesen lenye empiron
neruko entolit loo loik lenyena.
25Neye likae te mion oltau,
eitu aikata eishamisham esidano.
26Neirrag ninche enyaanyuk tiatua enterit,
neiruj ninche olkurto.
27“Ng'ura, ayiolo nanu indamunot inono,
nkitobirat nikinyalie nanu.
28Amu ijo iyie, ‘Koree enkaji olkitok?
Koree ilo ng'obor otonie ilo torrono?’
29Keitu iyie inkilikuan lelo oopuo too nkoitoi naalala,
naa keitu iyie ing'amaa enchakenisho enye,
30inchere etelekuaki ilo tung'ani torrono
teina olong e nyamali,
inchere eitajeuoki ninye teina olong engoro napi?
31Aing'ae oidim aibalakinye ninye enkoitoi enye?
Naa aing'ae oitalaku te ninye teina nataasa.
32Ore tenenapi ninye aaya enkurare,
neing'ori aarrip enkurare enye.
33Esujaa ilkumok osesen lenye epuoi aanukaa,
ore enterit e nkop neirrag aitirring'a aitemoo osesen lenye.
34Kaji naa inko iyie tinikintagol nanu te mpesho narok?
Meetae toki natelekua too walat inono neme elejare ake.”