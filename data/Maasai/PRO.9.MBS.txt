Eng'eno o emodai
1Etesheta eng'eno enkaji enye, eitasheyie ing'apeta enyena pokira naapishana. 2Neteyieng'a nkishu enyena, eitushula enaisho enye oo sabibu, neitobira sii emisa enye. 3Eirriwayie ninye nkaisiaayiak enyena meipotisho, toowuejitin neeika e nkanasa ejo, 4“Ore ilo pooki omoda, inchoo eibelekenyunye alotu ene.” Oilo le meeta ndamunot, ejo ninye, 5“Wou, inosa endaa ai, niok ina aisho oo sabibu naitushula. 6Tung'uai emodai pee inchu. Nilo te nkoitoi e ng'eno nagut.”
7Ore ilo orerioo olasukenyani netum ninye emoroto, naa ore oloisikong oltung'ani torrono netum olbae. 8Minkok olasukenyani arashu kimbayu iyie; inkoo oltung'ani ng'en naa aikinyorru ninye iyie. 9Inchoo enkiteng'ena oltung'ani ng'en, naa keponaa eng'eno oleng, inteng'ena oltung'ani supat naa keponaa eng'eno enye.
10 Ore euriata o Laitoriani naa ninye enkiterunoto e ng'eno, naa ore eng'eno e ilo Sinyati naa eng'eno nagut. 11Amu te nanu eponari inkolong'i inono, aikiponikini iyie ilarin le nkishui. 12Tenaa ira iyie ng'en, naa aira ng'en te nkorrok ino; naa tinisukenyisho, naa iyie ake openy onap.
13Ore enkitok namoda neilepilep; nemeutaroyu, nemeeta enkurruna nayiolo. 14Eton te nkutuk enkaji enye, neton too wuejitin neerupa enkanasa. 15Eipotu lelo oogiroo ine, lelo oopuo inkoitoi enye maate, 16ore pooki ng'ae omoda, inchoo eibelekenyunye alotu ene ore pooki ng'ae le meeta endamunoto ejoki, 17“Ore enkare napurruno naa kemelok, ore emukate nainosi too nkisudorot naa aisidai.” 18Kake meyiolo ninye ajo etii keeya ine, inchere ore lomon lenyena netii ineegut e nemeneng'a.