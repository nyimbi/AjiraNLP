Ewalata e Yoab
1Neitoki Yoab awal ajo:
2 “Esipa kayiolo ajo neijia etiu:
Kake kaji eiko oltung'ani teneaku supat te dukuya Enkai?
3Amaa teneyieu obo nekeshare ninye,
meeta obo oidim atawaliki ninye kata nabo
too nkatitin enkalifu nabo.
4Aing'en ninye to ltau, naa magilani te ngolon,
aing'ae oidima aitagolo kewan ataarare ninye, nemir ninye?
5Ilo odotu ildoinyo, nemeyiolo ninche ina,
tenenang'aa ninye ninche te ng'oro enye,
6ilo oigusugusie enkop aitung'uaa ewueji enye,
neikirikirie ing'apeta enyena
7ilo oitanap enkolong, meitoki ailepu;
ilo oitoip ilakir,
8ilo laa ninye ake openy oisalaash keper,
neroruaa apurd ilopir le naiposha;
9 ilo oitobirua entukus oo lakir naji olng'arurumi,
o enaji orion, o enaji Pledes,
o entukus oo lakir le kopikop.
10Ilo oas isiaitin sapuki nena naagiroo ening'unoto,
o ntokitin enking'asia nemeeta esiana.
11Ing'ura eim embata ai, nemadol ninye;
eloolo dukuya, nemaning'u ninye.
12Ng'ura, ewuapaa ninye aiwuang'ie,
aing'ae oidim aibooi ninye,
Aing'ae ojoki ninye, ‘Ainyoo iyasita iyie?’
13“Meshuk Enkai siadi engoro enye;
ore tiabori ninye eirrugo ilaretok le Rahab.
14Kaji naa aiko tenawaliki ninye,
agelu irorei laainei te nebo ninye?
15Ore hoo nemaata entorroni, mawaliki ninye;
ekaomonu olng'ur to Laitang'oroni lai.
16Tenairorie ninye naawaliki nanu,
mairuk ajo keinining'ito ninye oltoilo lai.
17Amu kaar nanu to lkutati ogol
neponaa ilbaa laainei meeta emporeet.
18Maaisho ninye nanu mayagie,
kake kaaiput ninye nanu emion.
19Ore tenaa kenkesha engolon, ng'ura ninye!
Naa tenaa kembae naipirta esipata
aing'ae oidim aterewa ninye meshomo?
20Ore hoo nemaata entioto,
naa keiguanareki enkutuk ai;
ore hoo nemaata entioto,
naa kaaitaa nanu olopaashari.
21Maata nanu entioto; mang'or nanu kewan;
meekure aatayie enkishui ai tipat.
22Etaa pooki nabo; metaa atejo,
emut ninye ilo lemeeta entioto o lelo torrok.
23Tenelo neyau olbuket keeya aitasieku,
nekueniyie engolikinoto e ilo lemeeta entioto.
24Eishooki enkop enkaina e ilo torrono;
eimulumul inkomomi oo laiguanak lenyena.
Amaa teneme ninye, aing'ae naa ninye?
25“Eten inkolong'i aainei aalang oltung'ani oipirri;
eisik aailanyisho, medol ninche esidano.
26Eish enkishui ai anaa emeli nakuet oleng,
anaa olkurragos odoiki aibung entoki nainos.
27Tenajo, ‘Madamu nanu enking'unyung'uny ai,
ekaiwuang'ie esototo enkomom ai,
naaku oloota enchipai’;
28naureishoyu oleng te nkaraki inyamalaritin aainei,
amu ayiolo ajo, mikintaa iyie nanu olemeeta entioto.
29Ekaaku oloiguanareki;
kainyoo naa peyie aasisho te mpesho?
30Tenaituku kewan te ntoki naibor anaa enturoto,
naituku inkaik aainei to sabuni ogol.
31Naa aikinang'aki ake iyie nanu engumoto,
ore ninye inkilani aainei naaibayu nanu.
32Amu ime oltung'ani ninye anaa nanu,
metaa kaidim atawaliki ninye,
metaa aikipuonu metetemi iyiook te nebo.
33Metii olarishani erishata ang,
oidim aiteleiki enkaina enye shumata iyiook.
34Inchoo ninye eiwuang'ie eng'udi enye te shumata nanu,
nimincho engoro enye aaiture nanu.
35Ina peyie aaitieu airoro imbaa enyena maata enkuretisho
amu ime neijia atiu tiatua enkewan ai.