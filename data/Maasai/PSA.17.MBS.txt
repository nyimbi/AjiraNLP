Enkomono o ltung'ani lemeeta entorroni
1Toning'o esipata, iyie Olaitoriani;
toning'o enkishirata ai!
Nchoo enkiok ino enkomono ai naing'uaa enkutuk nemetii elejare!
2Nchoo eaku iyie eing'uaa esipata ai!
Nchoo nkonyek inono edol esipata!
3Ti nitem iyie oltau lai,
ti nikimutan iyie nanu kewarie,
ti nikijur iyie nanu, nimitum iyie entorroni ti atua nanu;
eitu apong'ori too nkirorot aainei.
4Ore ti alo isiaaitin e tung'ana,
ore to rorei lino,
natapaasha nanu nkoitoi oo larruok.
5Ore roruat aainei neibung'a nkoitoi inono,
eitu eideketari nkejek aainei.
6Aaipoto nanu iyie,
amu eikiwaliki iyie, Olaitoriani;
irrugokoki enkiok ino,
toning'o irorei laainei.
7Ntodolu enyorrata ino nauno te mpukunoto e nking'asia,
iyie Laaitajeunoni le lelo likisaru,
too lmang'ati lenye te nkaina ino e tatene.
8Tagolieki nanu anaa enerok e nkong'u;
isudoyioki nanu to loip loo naipuko inono,
9te nkaraki ilo torrono laainyal nanu,
lelo mang'ati laainei laamanita nanu.
10Neitagol ninche iltauja lenye;
pee meitoki aata olng'ur,
ore too nkutukie enye neiro te nkitokoos.
11Naasuj ninche nanu; naatamana taata ninche;
naaing'or nanu pee aatum aatanang'ie enkop.
12Eikununo ninche anaa olng'atuny oibung eng'ues,
etiu anaa olkuoo lo lng'atuny erreshito eng'ues.
13Tudumunye, Olaitoriani!
Intoriokinoyu ninche taarare,
tanang'ai ninche!
Tokordu enkishui ai ti alo ilo torrono to lalem lino,
14tokorduaki too ltung'ana te nkaina ino, iyie Olaitoriani,
tialo lelo tung'ana laa ore erubata enye te nkishui naa ena kop.
Ntamio ninche teilo sina litushumaka ninche,
menoto nkera enye osina olang ilo,
metelekakini ilo sina nkera oo nkera enye.
15Ore nanu, naa kaing'or enkomom ino te supatisho,
te nainyototo, naraposho te nduaata ino.