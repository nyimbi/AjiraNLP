Indung'eta e rashe e Solomon
1Ore enkerai ng'en neitiship menye, kake ore enkerai namoda naa osomit te ng'otonye.
2Ore imasaa naatumi te nkoitoi torrono nemeeta dupoto kake aikilaku esupatisho aitung'uaa keeya.
3Meisho Olaitoriani isupati epuo eisumash, kake ore iyieunot e lelo torrok neitalamaa.
4Ore enkaina nashal neyau aisinanisho kake ore enkaina olarriyia neyau enkarsisisho.
5Ore enkerai nasotisho te nkata enkirowuaj naa aing'en, kake ore enkerai nairura te nkata enkisampuare neyau enkurruna.
6Etii imayianat endukuya e ilo supat kake ore enkutuk eilo torrono nemuk enapiak.
7Ore indamunot oo supati naa emayianata; kake ore enkarna o ltorrono naa keng'uoyu.
8Ore eng'eno oltau naa kening'u inkitanapat, kake ore olmodai loo rorei kumok naa keidaaya.
9Ore ilo olo te nkoitoi naitoriori nelo te seriani, kake ore ilo oibelekeny inkoitoi enyena naa ketumi.
10Ore ilo orojisho te nkong'u enye aitunyoo esipata neyau enyamali, kake ore ilo oibalie te mpijan esipata neyau eseriani.
11Ore enkutuk o supat naa enchorro e nkishui, kake ore enkutuk oltorrono nenuk entorroni.
12 Eyau enkiba enchankar sapuk, kake ore enyorrata neimulumul nkitarruorrot pooki.
13Etumi te nkutuk eilo oota ening'unoto eng'eno, kake ore eng'udi neishaakino enkoriong e ilo le meeta endamunoto sidai.
14Ore iltung'ana ng'eni neshum eng'eno, kake ore enkilepilep olmodai neitinyiku enkidaaroto.
15Ore imasaa o ltung'ani karsis naa ninche enkanasa enye nagol, ore emenai oo laisinak naa ninye enkidaaroto enye.
16Ore elaakinoto o supat naa ketum enkishui, ore intumot oo ltorrok naa ing'ok.
17Ore ilo oning'u enkikoo netii enkoitoi enkishui; kake ore ilo oany enkikoo nelo apong'ori.
18Ore ilo onuk enkiba neeta enkutuk e lejare, ore ilo oiro irorei le nkiteenikinoto naa olmodai.
19Ore te neaku irorei kumok, nemelai inkitadiat, kake ore ilo onuk enkutuk enye naa aing'en.
20Ore olng'ejep le ilo asipani naa enkosholai sidai gelunoti, ore endamunoto olaasani loo ng'ok nemeeta tipat.
21Ore enkutuk e ilo supat neitoti ilkumok, kake ore ilmoda nemut emodai.
22Ore emayianata o Laitoriani neitaa karsis, nemeponaa osina te nebo ninye.
23Etiu ana enkiguran to lmodai eas entorroni, kake ore olkuaak le ng'eno naa enchipai to ltungani oota ening'unoto.
24Ore nena naaure ilo torrono neipang'aki ninye; kake ore iyieunot oo supati naa keishori.
25Ore pee eish osiwuo, nemeitoki ilo torrono atii, kake eitasheyieki osupat intarasi.
26Anaa enatiu enaisho naisuisho oo sabibu too lala, anaa empuruo too nkonyek, nejia sii etiu oltashalai te lelo ooirriwaa ninye.
27Ore euriata o Laitoriani neitoodor enkishui, kake ore ilarin loo larruok neitodorropi.
28Ore osiligi loo supati neiting te nchipai, kake ore enkisiligunoto oo ltorrok nemeaku toki.
29Ore Olaitoriani naa ninye osempewuet leilo asipani, kake enkidaaroto too laasak loo ng'ok.
30Meiwuang'ieki aekata isupati kake ore iltorrok nemebik te enkop.
31Ore enkutuk o supat neyau eng'eno nagut, kake ore olng'ejep olejisho naa keiwuang'ieki.
32Ore enkutuk o lasipani neyiolo ina nang'amaroyu, kake ore enkutuk oltorrono, neyiolo ina napaashari.