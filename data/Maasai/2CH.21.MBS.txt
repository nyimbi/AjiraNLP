1Neirrag Yehoshafat etua anaa loo menye, nenukari tenebo loo menye tiatua enkanasa e Daudi, neitoreisho Yehoram olayioni lenye, te rishata enye.
Etaa Yehoram olaiguanani le Yuda
(2 Ilai 8.17-24)
2Eeta apa ninye ilalashera, lelo ayiok le Yehoshafat: Asaria, o Yehiel, o Sekaria, o Mikael, o Shefatia. Ore apa kulo pooki naa ilayiok le Yehoshafat olaiguanani le Yuda. 3Eishoo apa ninche menye nkishorot sapuki, e nkosholai o sahabu, o ntokitin e tipat, tenebo nkanas naasheta isunta e Yuda. Kake Yehoram eishoo enkitoria, amu ninye apa olkikau. 4Ore ake pee etonie Yehoram olorika le nkitoo le papaai lenye, nebul, near ilalashera lenyena pooki metuata to lalem, tenebo sii kulikae tung'ana kituaak le Israel. 5Oloo larin tomoni uni oare apa Yehoram pee eiteru aaku olaiguanani, neitoreisho ninye ilarin isiet te Yerusalem. 6Neibung ninye orrekie loo laiguanak le Israel anaa apa enataasa Ahab. Amu entito apa e Ahab enkitok enye. Neas ninye mbaa torrok too nkonyek o Laitoriani. 7 Kake meidaikie ake Olaitoriani enkaji e Daudi, tenkaraki olning'o lo sotua apa oitobira ninye o Daudi, neisiligishore apa ninye pee eitoreisho eishoi enye, o layiok lenyena ntarasi. 8 Ore too nkolong'i enkitoria enye, nekepari Edom aing'uaa enkitoria e Yuda, negelaki ninche ate olaiguanani. 9Nedumunye Yehoram tenebo ilarikok lenyena le njore, o ngarrin enyena oo mbartan pooki, nepuo kewarie aaidaikie iltung'ana le Edom apa oomanita ninye o lkituaak lenyena loo ngarrin oo mbartan. 10Neaku etekepari apa Edom aing'uaa enkitoria e Yuda o metabaiki ena olong. Ore apa teina kata nekepari sii ninye Libna aing'uaa enkitoria enye, enkaraki natanya ninye Olaitoriani, Enkai oo loo menye.
11Ore ake sii eshomo ninye aitobir iwuejitin neeika teina kop oo ldoinyio e Yuda, neitapong'oo lelo oo manya Yerusalem metapaasha Olaitoriani, neitapong'oo Yuda. 12Nelotu empalai enetii ninye naing'uaa oloiboni le Nkai oji Eliya, ejo, “Nji ejo o Laitoriani, Enkai e Daudi papaai lino, ‘Ore enkaraki neitu iyie imbung orrekie le Yehoshafat papaai lino, anaa orrekie le Asa olaiguanani le Yuda, 13kake orrekie loo laiguanak le Israel iturubare, nintapong'oyie Yuda o lelo oomanya Yerusalem metaasa ing'ok, anaa apa enaitapong'oyie enkaji e Ahab Israel metaasa ing'ok, nitaara sii ilalashera linono metuata, lelo le nkaji e papaai lino, laa ninche supati te iyie; 14ng'ura keyau Olaitoriani olmeitai kitok shumata iltung'ana linono, o nkera inono, o nkituaak inono, o ntokitin inono pooki. 15Ore iyie makewan nikijing enkeeya torrono, e nkoshoke, o metaba anaa nikipuku imonyit tenkaraki ina keeya.’ ”
16Neputu Olaitoriani engoro oo Lfilisti olmarabu tenkaraki Yehoram. Etaaniki apa lelo Filisti o lmarabu Etiopia. 17Nepuonu ninche aarasaki Yuda, neibung ninye, nenap ninche aaya ntokitin pooki naanoto te nkaji o laiguanani, neya sii ilayiok lenyena o nkituaak enyena, neaku meetae olayioni otung'eikiaki ninye, meteleku ake Yehoahas ilo ayioni lenye oti te pooki.
18Ore etulusoitie kuna pooki near Olaitoriani ninye teina keeya nemeishiunoyu enkoshoke enye. 19Ore te nkiti rishata etulusoitie ilarin oare, neipang'u imonyit enyena tenkaraki ina keeya. Neye ninye te mion sapuk. Neitu eitobir iltung'ana lenyena enkima, aasho ninye enkanyit anaa apa enaitobiraki enkima too loo menye. 20Oloo larin tomoni uni oare apa ninye pee eiteru aitoreisho, neitoreisho ninye ilarin isiet te Yerusalem. Eiwuang'a ninye meetae oltung'ani otishilayie. Etunukaitie ninche ninye te nkanasa e Daudi, kake mme too nkuraren oo laiguanak.