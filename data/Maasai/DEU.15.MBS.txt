Olari liopishana
(Ilaw 25.1-7)
1“Ore te nkiting'oto ake ninye oo larin oopishana nichooyoyo empalakino. 2Naa nji eikununo ina palakino; ore pooki tung'ani oisilenishe nepalaa ina naisilenoko ole latia enye; meitalaku ninye to le latia enye, o to lalashe lenye, enkaraki naibalunyeki empalakinoto o Laitoriani. 3Ore ilo leeiking'a indim iyie aitalaa; kake ore entoki ino naba anaa enaisilenoyie olalashe lino tapalaki. 4Kake mepuoi aata oltung'ani aisinani tiatua intae amu kelo Olaitoriani amayian intae teina kop naisho intae Olaitoriani Enkai inyi pee iyaya neaku enjung'ore inyi. 5Tenining'ining'i ake duoo intae oltoilo lo Laitoriani Enkai inyi, ning'oring'oro pee iasiasa ena kitanapata pooki naitanapa nanu intae ena olong. 6Amu kelo Olaitoriani amayian intae anaa enaisiligie intae, naa ipuopuo intae aaisilenoki iloshon kake misilenunu intae; naa eipuopuo aaitore iloshon kumok, kake meitore ninche intae.
7 “Tenetii atua intae oltung'ani aisinani, obo loo lalashera linyi, atua ake ninye nabo oo nkang'itie inyi tiatua ina kop inyi naisho intae Olaitoriani Enkai inyi, milo iyie aitagol oltau lino aashu inunuk enkaina ino tialo ilo alashe lino aisinani. 8Kake talaa enkaina ino tialo ninye, nisilenoki ninye enaidip enkolat enye, te mpukunoto enye ake ninye pooki. 9Toduaa kewan mejing ake endamunoto e pesho oltau lino, nilo ajo, ‘Ore olari liopishana, olari le mpalakino netinyikua,’ neing'ode enkong'u ino ilo alashe lino aisinani, nimincho iyie ninye toki, neishiraki ninye Olaitoriani te nkaraki iyie, naa keaku eng'oki te iyie. 10Nchoo ninye katukul nimincho oltau lino enyamalu te nincho iyie ninye, amu ore enkaraki ena eikimayian iyie Olaitoriani Enkai ino te siaai ino pooki o teina pooki nias. 11 Amu ore oltung'ani aisinani melai aekata te nkop; neaku aaitanapa iyie talaa enkaina ino to lalashe lino, teilo oata enkolat o teilo aisinani otii enkop inyi.
Enaishiakino tialo Irrindiki
(Ena 21.1-11)
12 “Tenikimirakini olalashe lino, loo Lhebrania, olee ashu enkitok oo Lhebrania, nchoo kisiai ninye iyie ilarin ile ore to lari liopishana, nchoo ninye meshomo. 13Naa tenincho ninye meshomo mincho ninye meshomo too nkaik naarook; 14ntanapa ninye tabaraki too ntare inono, te wueji neidong'ishoreki, o te neironyishoreki, ore anaa enikitamayiana Olaitoriani Enkai ino, nchoo iyie ninye. 15Tadamu iyie nchere ira apa orrindik te nkop e Misiri, nikinyang'u Olaitoriani Enkai ino alaku neaku, kaaitanap nanu iyie ena olong. 16Kake tenikijoki ninye, ‘Maalo nanu aing'uaa’, te nkaraki nikinyor ninye iyie o lmarei lino, amu eitumurrua te iyie, 17kaae niyau oltidu niud enkiok enye aipang'ie apudaki enkikenet e kutukaji, naa keaku ninye osinka lino ntarasi. Ore ina aisiaayiani ino ng'oruoi ninko neijia. 18Midol anaa entoki nagol tenilaaya ninye meshomo; amu to lpisiai le laakinoto olaisiaayiani kisiayia ninye ilarin ile. Neaku eikimayian iyie Olaitoriani Enkai ino teina pooki nias.
Ilkikaunot loo nkishu o nkerra
19 “Ore lelo kikaunot pooki sitiman o lbung'aiko ooini too nkishu inono o too nkerrai, intisinyaki Olaitoriani Enkai ino; mintaas esiai lelo kikaunot loo nkishu inono nimibarn lelo kikaunot loo ntare inono. 20Inosa iyie o lmarei lino, te dukuya Olaitoriani Enkai ino to lari ake ninye pooki teine wueji negelu Olaitoriani Enkai ino. 21Kake teneeta entioto, tenaa maima aashu modooni aashu ae tioto torrono nimipolosaki Olaitoriani Enkai ino. 22Inosa iyie tiatua nkang'itie inyi; ore ilo osinyari olemesinyari neidim ainosa anaa ake duoo enainosi entarakuet aashu esuni. 23 Osarge lenye ake minos; tubukoki enkop anaa enkare.