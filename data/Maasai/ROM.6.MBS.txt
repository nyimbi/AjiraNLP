Kituata ti alo ng'ok kake kinchu ti atua Kristo
1Aikijo aa naa? Aikienikino atua ng'ok pee eponari empiris? 2Mme neijia pae! Kaji iyiook kinko ilootuata ti alo ng'ok ti nikintoki aaenikino atua? 3Aimiyiololo aajo ore iyiook pooki ooibung'are Yesu Kristo ti atua enkibatisa ang nikimbung'are ninye, nikitaa nabo o ninye te ina te nkaraki enkeeya enye? 4 Naa ore anaa ina nikitaa nabo o ninye te nkeeya enye te nkibatisa ang, netaa ina ketunukayioki iyiook te nebo ninye, neaku ina naitopiwuo Papa ninye too lootuata te nkias e nkitoo, neaku ina enkishui ng'ejuk te iyiook.
5Amu te neitaaki iyiook nabo o ninye te nkeeya naaijo enenye, nesipa pae keyookini aaitaa iyiook nabo o ninye te mpiunoto naaijo enenye. 6Nikiyiolo aajo etashoki enkorrok ang musana te nebo ninye peyie eitarruorri osesen loo ng'ok pee mikintoki aaku rrindiki loo ng'ok. 7Amu ore olotua netalakuaki too ng'ok. 8Kake te naa eikituata iyiook te nebo Kristo, nikiruko aajo eikinchu sii te nebo ninye. 9Amu eikiyiolo aajo ore Kristo eitopiwuoki too lootuata nemeitoki ae kata aigil aye. Meekure eitore keeya ninye. 10Ore keeya natua ninye naa ng'ok etanang'a, nabo kata ake. Kake ore enkishui naishu ninye naa te Nkai eishu. 11Enkenai sii intae ate nchere ituata ti alo ng'ok ninchushu ti alo Enkai ti atua Kristo Yesu.
12Emincho naa ng'ok eitoreisho ti atua iseseni linyi ooyooki aaye, metaa kearaki intae entoning ing'uarrat enye. 13Emincho rubat oo sesen linyi eaku entoki naasishore tenkarruoisho, kake enchoo ate Enkai anaa ltung'ana ooitopiwuoki aaitung'uaa enkeeya meetu empuaan, ninchosho Enkai rubat oo seseni linyi metaa ntokitin naaisiaaishore esupatisho. 14Amu meitoki eng'oki aitore intae, amu meekure itii abori nkitanapat kake abori empiris.
Irrindiki le supatisho
15Kaa naa ae? Eikias ng'ok amu meekure kitii abori nkitanapat kake abori empiris kitii? Mme neijia pae! 16Aimiyiololo aajo ore ake olinchosho meitoria intae niakuku rrindiki lenyena, nitaa rrindiki le ilo lining'ining'i, aa too ng'ok naa ore pee aa ng'ok isiayiayia neiting'oki keeya; ore pee aa Enkai ining'ining'i, neiting'oki esupatisho. 17Kake ashe te Nkai amu ore intae oora apa rrindiki loo ng'ok nitaa ilooning'isho too ltauja, aaning ina kiteng'enare naishooki intae. 18Naa ore pee elakuni intae too ng'ok niakuku rrindiki le supatisho. 19(Airo anaa naajo ltung'ana enkaraki e nchalan inyi e tung'ani.) Amu ore anaa ina apa ninchooitie ate aaku irrindiki loo loirerioni o enkarruoisho, etaa taata inchooitie ate aaku rrindiki le supatisho pee itumutumu aatubulu te sinyatisho. 20Ore apa irara rrindiki loo ng'ok, nemeeta enabaikinore intae esupatisho. 21Naa ainyoo lng'anayio linoto te ina? Inoto mbaa naaitukurru taata intae amu keeya eiting'oki. 22Kake eidipaki aatalaku intae entaa rrindiki le Nkai, niaatata ilng'anayio lenyena laa embolunoto te sinyatisho, neiting'oki ina enkishui oo ntarasi. 23Amu ore olekoisiayio loo ng'ok naa keeya; kake ore enkishorunoto e Nkai e pesho naa enkishui oo ntarasi ti atua Kristo Yesu Olaitoriani lang.