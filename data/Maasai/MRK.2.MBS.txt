Eishiunye Yesu oltung'ani oikaolo enkeeya
(Mat 8.14; Lk 5.12-16)
1Ore pee errinyo, Kapernaum eishari nkuti olong'i, nening'i aajo etii ang. 2Neiturrurrokino iltung'ana kumok o metaa meetae empaash ebaiki te kutuk aji, einosaki Yesu ninche ilomon. 3Nepuonunui neyakini oltung'ani tarrush oilenye onapita ltung'ana oong'uan. 4Ore pee elau eneimu te nkumoi o lorere, nebol aadede shumata enkaji, ine neipirare. Ore pee eidip aatabol neitadou erruat napetita ilo oilenye. 5Ore pee edol Yesu enkirukoto enye, nejoki ilo oilenye, “Enkerai ai, kitapalakaki ng'ok inono.” 6Netoni te ine ilasirak nedamisho aajo too ltauja lenye, 7“Ainyoo pee ejo ele tung'ani inji? Eijo kemorisho! Ai ng'ae oidim atapalaki ng'ok, leme Enkai ake?” 8Neyiolou nabo kata Yesu ina to ltau lenye nchere, edamu ninche nena too ltauja lenye, neikilikuan ajoki, “Kaji etiu pee nkilikuanana ate nena too ltauja linyi? 9Kaa nalelek, ai te najoki ele oilenye, ‘Kitapalakaki ng'ok inono,’ ana ai te najoki, ‘Inyo, tudumu erruat ino shomo’? 10Kake ore pee itumutumu aatayiolo nchere keeta Enkerai e Tung'ani enkidimata te nkop napalakinye ng'ok.” Nejoki ilo oilenye, 11“Aajoki, inyo, tudumu erruat ino shomo ang.” 12Neinyototo, nedumu nabo kata erruat enye, neipung te dukuya ninche pooki; o meing'asiata pooki neisis Enkai, ejo, “Eitu ai kata kidol embae naaijo ena!”
Eipoto Yesu Lawi
(Mat 9.9-13; Lk 5.27-32)
13Neitoki apuku te ine nelo embata e naiposha, nesotokino olorora pooki ninye neiteng'en ninye ninche. 14Ore ina kata eloito nedol Lawi ole Alfayo eton te nkapisi oo mpesai e kodi nejoki, “Tusujuaki.” Neinyototo asuj ninye. 15Ore eton anya endaa te nkaji enye, netoni lasotok kumok loo mpesai e kodi o looata ng'ok te nebo Yesu o looiteng'eni lenyena; amu ai kumok iloosujita. 16Ore pee edol ilasirak lo Lfarisayo eng'arie ninye endaa looata ng'ok o lasotok le kodi, nejoki ilooiteng'eni lenyena, “Kaji etiu pee eng'arie ninye ilasotok le kodi o looata ng'ok endaa?” 17Ore pee ening Yesu, nejoki ninche, “Meyieu ilememuei olabaani, iloomuei ake ooyieu neitu alotu aipot isupati, kake looata ng'ok aewuo aipot.”
18Neaku enkata naitupukoo ate ilooiteng'eni le Yohana o loo Lfarisayo; nepuonu ltung'ana enetii ninye nejoki, “Kaji etiu pee eitupukoo ate ilooiteng'eni le Yohana o loo Lfarisayo, nemeitupukoo ate ilinono?” 19Nejoki Yesu ninche, “Keitupukoo ate ilchoreta lo loyamishe eton eisiritore? Ore eton eisiritore oloyamishe, nemeidim aaitupukoi ate. 20Keyooki aapuonu nkolong'i, naayae oloyamishe aaitung'uaa ninche, neitupukoo taa ate ina olong. 21Meetae oltung'ani oripaki erashe nemenota enkila musana; amu te neripaki, neng'erunye ina ng'ejuk te idia musana, nejarari eng'erata. 22Nemeetae oltung'ani opik enaisho ng'ejuk atua lbenia musan; naa te nepik, nedany ina aisho ilbenia. Ilbenia ng'ejuko ake epiki enaisho ng'ejuk.”
Enkikilikuanata naipirta enkolong e Sabato
(Mat 12.18; Lk 6.15)
23 Ore egira eim inkurman te nkolong e sabato ore epuoito neiteru ilooiteng'eni lenyena aagilu lukuny e nkano. 24Nejoki Ilfarisayo ninye, “Ng'ura, kaji etiu pee easita enemeishoruno too nkitanapat metaasi te nkolong e sabato?” 25 Nejoki ninye ninche, “Keitu ai kata isomama enataasa Daudi, etanyamala netir esumash, ninye o lelo ooisiritore: 26 eneikuna pee ejing enkaji e Nkai enapa kata aa Abiatar olapolosani, kitok, nenya emukate enkitoduaaroto nemeishoruno too nkitanapat meinosa likae leme olapolosani, nenya ninye neisho sii lelo ooboitare?” 27Nejoki ninche, “Eitayioki enkolong e sabato te nkaraki oltung'ani, eitu eitaini oltung'ani te nkaraki enkolong e sabato; 28netaa enkerai e tung'ani olaitoriani le nkolong e sabato.”