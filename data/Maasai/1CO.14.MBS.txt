Kulie ake naaipirta nkishorot e Nkiyang'et Sinyati
1Entuunokinoto enyorrata empirare, kake entonyok eng'oru nkishorot e nkiyang'et, neisul ina kishorunoto e likioroto o lkilikuai le Nkai. 2Ore ilo oiro to lng'ejep oje neme oltung'ani eirorie kake Enkai, amu mening'u oltung'ani enajo; nkisudorot eiro aibonu. 3Kake ore ilo olimu olkilikuai le Nkai naa ltung'ana eirorie aliki mbaa naashetu, neisisaa, neilejilej. 4Ore ilo oiro te likae ng'ejep kewan eitubulu; ore ilo olimu olkilikuai le Nkai naa esirit eitubulu. 5Kayieu naaji nanu niroro pooki te lelo ng'ejepa, kake eisul ayieu oleng nilimumu olkilikuai le Nkai; ore ololimu olkilikuai le Nkai ninye olkitok alang ilo oiro too lng'ejepa, aashu naa te neetae olowalu neretu esirit metang'amu enkiti toki nashetu.
6Ore enkaraki ina ilalashera, te nalotu naaji enitii nairo too lng'ejepa, ainyoo eret ina te intae aime enaikash te naa kairo irorei le mbolunoto aashu le ng'eno aashu le naibon aashu le nkiteng'enare ina kata airorie intae? 7Neijia sii etiu too ntokitin nemeishu anaa endule aashu enkawuo oo sinkolioitin Te neaku ore eoshitoi, nemening'unoyu osinkolio ooshitoi, kaji eiko pee eyiolouni aajo kalo sinkolio ilo? 8Naa amaa te nemeibala enkorui e mowuo, aing'ae orretena alo olarrabal? 9Neijia naa etiu, te neitu ilimu ororei oibala to lng'ejep lino, kaji eiko pee ening'unoyu ina nilimu? Keaku enkijape ake irorie, 10kajo ake, keetae mpukunot kumok e nkorui te nkop, nemeetae hoo enemeeta ake enajo. 11Neaku te nemayiolo enejo ina kutuk, naaku nanu oleeiking'a te ina kutuk, neaku sii ninye olomoni te nanu.
12Neijia sii itiuu intae, ore amu adol ajo iyieu naleng niaatata inkitoduaarot enkiyang'et, entonyok naa entejo maisulie pee eshetu esirit. 13Enchoo naa ilo oiro to lng'ejep oje, eomonu meishori enkidimata e walunoto. 14Amu te naomon to lng'ejep oje, enkiyang'et ai naomon, kake meeta enaitayu ndamunot aainei. 15Kaa naa aas? Kaomon ake te nkiyang'et ai kake aomon ake sii too ndamunot aainei narany te nkiyang'et naisis ake sii te narany ake sii te ndamunoto ai. 16Amu ti ninchooyo enashe te nkiyang'et ino, kaji eiko likae oton te ina tumo pee ejo “Esai” te ina ashe ino, te nemeyiolo enijoito?
17Keidim ataa sidai alang ina kishooroto ino e nashe, kake eitu eret ilo likae. 18Kashukoki Enkai enashe nchere kairo nanu too lng'ejepa alang intae pooki: 19kake ore ti atua entumo nayieu nairo irorei imiet loo ndamunot aainei, pee atum atuutai sii ninche lelo kulikae; alang te nairo irorei iip tomon te likae ng'ejep.
20Lalashera laainei emiaku nkera too ndamunot inyi. Ore too ntorrok entotiu ana nkera kutiti, kake ore too ndamunot inyi entimitunye. 21 Etejo Lkigerot ti atua Nkitanapat:
“Airorie nanu ele orere too ltung'ana le kulie kutukie,
too nkutukie oo ltung'ana leeiking'a,
kake ore etiu neijia nemaaning ninche nanu.”
22Neijia ajo Olaitoriani. Neaku ore ina kiroroto oo lng'ejepa mme olmonekie te lelo ooiruko kake te lelo leitu eiruk, kake ore elikioroto o rorei mme ene lelo leitu eiruk kake enoo looiruko. 23Te neiturrurro entumo pooki te nebo neiro pooki ng'ae too lng'ejepa, nepuonu ltung'ana ake duoo leitu eiruk, eimejo lelo, “Oloirirua pae iatata?” 24Kake te naa olkilikuai le Nkai elikioo pooki ng'ae nelotu oltung'ani ake duoo aashu ejing'u oleitu eiruk, ore embae pooki naning neputu metadamisho naleng. 25Ore nkisudorot o ltau lenye neibalunyeki newang'u. Nebatata ina kata te nkomom enye neomon Enkai, neibalunye ajo, “Esipa etii Enkai te nebo intae.”
Eneikunari eramatare e sirit
26Aikijo aa naa, lalashera laainei? Te neaku nturrurrote, nebaiki neterretene likae eeta osinkolio anaa eeta enkisuma, e mbolunoto, e nkiroroto oo lng'ejepa aashu enkitawalata, kake enchoo nena pooki eaku ine nchetunoto ake e ilo turrur. 27Te neetae enkiroroto oo lng'ejepa, enchoo aare eiro aairukuruko anaa okuni nimintogiroo ine, naa enchoo eirukuruko, ninchosho oltung'ani obo ewalu, alimu enajo; 28naa te nemeetae olowalu, ninchosho ilo oiro to lng'ejep egira etiiki olturrur neirorie kewan neirorie Enkai. 29Ore lelo ooata olkilikuai oing'uaa Enkai, enchoo aare aashu okuni eiro, neineneng lelo kulikae irorei lenye; 30naa te neaku ore eirorita obo neinepu likae oton enatabolokoki, neng'as ilo le dukuya agira. 31Itumutumu pooki erishata nilimunyenye olkilikuai oing'uaa Enkai, moobo, pee eyiolou pooki neitagoli.
32Ore enkiyang'et e lelo ooata olkilikuai le Nkai ninche ooitore; 33amu ore Enkai, mme Enkai e ng'uyan kake ene seriani anaa enatiu too sirito pooki oo sinyat.
34Enchoo ng'oruo egira ti atua ntumoritin, amu meishoro meiroro. Ele kerreti esujita sirito pooki oo ltung'ana le Nkai. Enchoo ninche eigara olorere, amu neijia sii ninye ejo Olaitoriani. 35Ore pee eeta enayieu neyiolou, enchoo eikilikuan ilewa lenye ti ang, amu embae e nkurruna te neiro eng'oruoi etiiki entumo.
36Ainyoo! Ai te intae etang'asua olkilikuai le Nkai anaa ai intae ake etabaikia?
37Te neetae oltung'ani ojo keeta ninye olkilikuai le Nkai aashu ejo keeta nkishorot e nkiyang'et, entiaaki ore kuna naigeroki intae, Olaitoriani oitanapishe. 38Ore ake oloitaa ena parmetii enchoo sii ninye eaku parmetii. 39Neaku lalashera laainei, enosai olkilikuai le Nkai te nkisosion, naa emimit enkiroroto oo lng'ejepa, 40kake enchoo ebarakini aas pooki toki too nkiririkinot.