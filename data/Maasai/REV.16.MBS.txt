Ilbakulini le ng'oro e Nkai
1Naitoki aning oltoilo sapuk oing'uaa enkaji e Enkai ejoki lelo malaika oopishana, “Enchom entubukoki enkop lelo bakulini oopishana le ngoro e Enkai.” 2 Neaku eshomo olmalaika le dukuya nebukoki olbakuli lenye oriong enkop. Nejing impaldakani torrok naang'u lelo tung'ana ooata olmishire le ina ng'ues neserem enkitanyaanyukoto enye.
3Nebukoki olmalaika li aare olbakuli lenye enaiposha, netiu ninye anaa osarge lo ltung'ani otua. Nee pooki toki naishu natii atua enaiposha.
4 Nebukoki olmalaika li okuni olbakuli lenye atua lkejek o nchorroi e nkare, neaku ninche osarge. 5Naning ilo malaika loo nkariak ejo, “Ira iyie asipani te kuna kiguanat inono, iyie olotii taata nitii apake, losinyati obo, amu ena enkiguana ino. 6Amu eibukoitie iltung'ana osarge loo sinyat o loo loibonok le Enkai, ninchoo iyie ninche osarge metooko. Ina nairirikino ninche.” 7Naning olperere lo lasar pee eishir ajo, “Ee Olaitoriani Enkai, Olmagilani, esipa neitoriori nkiguanat inono.”
8Nebukoki olmalaika liong'uan olbakuli lenye enkolong, neishori ninye metapejo ltung'ana te nkima. 9Nepeji iltung'ana te nkirowuaj napi, nedek ninche enkarna e Enkai naa ninye naata engolon te kulo meita. Neitu eirridu ninche anaa eisho ninye enkitoo.
10 Nebukoki olmalaika le imiet olbakuli lenye ilo orika le nkitoo le ina ng'ues, nemisimisu enkitoria enye. Neony iltung'ana ilng'ejepa lenye te mion. 11Nedek Enkai e shumata te nkaraki emion o te nkaraki impaldakani, neitu eirridu nkiaasin enye.
12 Nebukoki olmalaika le ile olbakuli lenye olkeju kitok le Freti, netoyu enkare e ilo keju, pee eitobiri enkoitoi naimu ilaiguanak ooing'uaa enkilepunoto e nkolong. 13Nadol nanu, epuku te nkutuk e ilo asurai, o te nkutuk e ina ng'ues, o te nkutuk e ilo le lejare, inkiyang'eta uni torrok naaijo ntuaan e nkare. 14Amu inkiyang'eta oo loiriruani ninche naas inkitoduaat, nepuaya enetii ilaiguanak le nkop pooki pee eiturrurru ninche te njore ena olong kitok e Enkai Magilani. 15 “Ng'ura, kalotu nanu anaa olapurroni. Emayiana ilo oshololo, ogolie inkilani enyena pee melo ake meishopo nedoli meishopo.” 16 Neiturrur ninche te wueji neji te nkutuk oo Lhebrania Har-Magedon.
17Nebukoki olmalaika li oopishana olbakuli lenye atua enkijape. Nepuku oltoilo sapuk ti atua enkaji e Enkai, eing'uaa ilo orika le nkitoo ejo, “Etaasaki!” 18 Nepuku nkiwuang'at e enkimerlel, o ltoiloishi sapuki, o ndarat o enkikurrukur, o enkikirikirata e nkop neitu ae kata etumi anaa nejing tung'ani oriong enkop. Kitok ilo okirikiri le nkop oleng. 19 Neoro ina anasa kitok aaku matuan uni, neurori nkanas kituaak oo loreren. Nedamu Enkai Babilon kitok, pee eitook ninye metimita enkikompe e mpijan e ngoro enye. 20 Neilanyisho aaisik pooki lemankale, neitu eitokini aadol ildoinyo. 21 Neshau enchan oo soito sapukin oleng, laa nkiloi onom enkiroishi o soito obo, nedoiki ltung'ana eing'uaa shumata, o metaba anaa nedek iltung'ana Enkai te nkaraki ina shan oo soito, ilo meitai oitureisho naleng.