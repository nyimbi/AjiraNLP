Nkitanapat naaipirta enkinosata o lmumai
1Nejoki Musa ilukuny oo loshon loo ltung'ana loo Siraeli, “Ena ninye eitanapishe Olaitoriani. 2 Te neinos oltung'ani olmumai te nkaraki Olaitoriani, aashu te neinos olmumai pee een kewan te mbae natejo, nchoo ninye eaku olemeitupuk olomoni lenye; nchoo ninye eas te risioroto e ina pooki naimua enkutuk enye. 3Aashu te neinos enkitok olmumai te nkaraki Olaitoriani, neen kewan enye te ina bae natejo, ina kata eton etii enkaji e papaai lenye, te kitisho enye, 4nening menye ilo mumai lenye, o ina natejo ninye, nateenie ninye kewan, nemejoki ninye ae, ore ilo mumai lenye pooki neunoyu. Ore pooki natejo ninye aen kewan neunoyu. 5Kake te neany menye enyorraa ilo mumai ina olong apa pee ening, nemeitoki atii olmumai te ninye, nemetii eenata e kewan nauno, naa kepalaki Olaitoriani ninye te nkaraki naa menye otomitikio ninye. 6Naa te neyama olmoruo, ina kata eton etii eenata eilo mumai lenye, aashu nena kirorot e nkutuk enye naateenie ninye kewan, 7nening olmoruo lenye ina, neitu ejoki ae ina kata pee ening, ore naa ilo mumai lenye naa keuno, ore nena baa enyena naateenie kewan naa keunoyu. 8Kake ore te ina olong apa natoning'o olmoruo lenye, neany ninye enyorraa, neitaa naa parmetii ilo mumai lenye apa oinosa, o nena kirorot e nkutuk enye, apa naa ninche eteenie kewan. Naa kepalaki Olaitoriani ninye. 9Kake ore pooki mumai le nkoliai, aashu le nkitok natung'uayie olmoruo lenye, ore ake ninye entoki nateenie kewan, naa keitalakuni te ninye. 10Naa te neinos ninye olmumai ti atua enkaji olpayian lenye e, aashu een kewan enye to lmumai, 11nening olpayian lenye ina, neitu ejoki ninye ae, neitu erishie ninye; ore ilo mumai lenye pooki naa keunoyu, ore enkiroroto ake pooki nateenie ninye kewan naa keunoyu. 12Kake te neitaa olmoruo lenye parmetii neitaa pesho ina olong apa pee ening, neaku naa, ore embae pooki naimu enkutuk enye naipirta olmumai lenye aashu naipirta ina enata e kewan nemelo aunoyu; eitaa olmoruo lenye pesho, naa kepalaki Olaitoriani ninye. 13Ore olmumai pooki, o enata olmumai nainosie oltung'ani kewan osina, keidim olmoruo lenye atuuno, aashu eidim aitaa parmetii. 14Kake te nemejoki olmoruo lenye ae te nkolong ake ninye, neitubulaa naa ilo mumai le nkitok enye, o nena pooki naatejo ninye aenie kewan, nena naatii shumata ninye; eitubula ninye ninche enkaraki neitu ejoki ae ina olong apa naning nena baa. 15Kake te neitaa nena baa pesho neitaa parmetii eidipa ninye atoning'o, nenap naa ninye eng'oki e nkitok enye.”
16Kuna ninche nkitanapat naaitanapa Olaitoriani Musa, naaipirta olee o enkitok enye, olpayian o entito enye, te lelero enye, eton etii enkaji e papaai lenye.