Enkirukoto e Abraham
1Kaa naa kijo enoto papa lang Abraham to rrekie lo sesen? 2Amu te naa napaji ei te nyuaata enye enotoko Abraham kewan esipata naa enaata eeta enawuasare. Kake mme te dukuya Enkai. 3 Amu kejo aa ilkigerot? “Eiruko Abraham Enkai ore enkaraki ina neikenaki Enkai ninye esupatisho.” 4Ore naa oloisiaaisho nemeikenakini olekoisiaayio lenye anaa kenkishoroto kake anaa enenye naisiayua. 5Ore naa ilo leitu eisiaayu toki kake neiruk ilo oikenaki isipat oleme supat, neikenaki Enkai enkirukoto enye nchere esupatisho. 6Neijia sii eikuna Daudi aimaki emayianata o ltung'ani oikenaki Enkai esupatisho neme te nkaraki isiaaitin ejo:
7 “Emayiana lelo ootapalakaki enkarruoisho neitoipori ng'ok enye;
8nemayiana ilo tung'ani lemeikenaki Olaitoriani eng'oki enye.”
9Amaa ena mayianata ei loo murata ake ootum, anaa ketum sii ninche ilememurata? Kijo iyiook, eikenakaki Abraham esupatisho te nkirukoto. 10Kaji naa eikuna pee eikenakaki ninye? Eidipaki aatumurat anaa etiu. Mme eidipaki aatumurat, anaa eitu. Mme eidipaki aatumurat, kake eton eitu emurati. 11 Ketumurataki pee eaku ina olponoto anaa olmishire le supatisho naata apa te nkirukoto eton memurata. Eikonaki neijia pee eaku ninye menye le lelo pooki ooiruk memurata laa te ina eikenakini esupatisho, 12neaku sii menye le lelo oomurata leme kemurata ake, kake esuj ina kirukoto naata apa papa lang Abraham eton memurata.
Te nkirukoto eitabayioki enkisiligata e Nkai
13 Ore ina kisiligata naishooki Abraham o eishoi enye, nchere keyooki aajung enkop eitu eishori te nkaraki nkitanapat kake te nkaraki esupatisho e nkirukoto. 14 Te naa napaji ilasujak loo nkitanapat oaku ilajung'ok, pesho naa enkirukoto naa pesho ina kisiligata. 15Amu eyau nkitanapat engoro kake ore enemetii nkitanapat nemetii engilata oo nkitanapat.
16 Enkaraki e ina paa enkirukoto eitasheyie peyie aa empiris eigarakino ina kisiligata, neitadedeyieki te ishoi enye pooki, neme te lelo asujak loo nkitanapat aa ninche ake, kake o te lelo oong'arie Abraham enkirukoto, amu ninye menye iyiook pooki. 17 Anaa enatisiraki aajo, “Aaitaa nanu iyie menye loo loreren kumok.” Te dukuya Enkai etang'amua ninye ina kisiligata, ina Ai nairuko ninye, naa ninye naisho ilootuata enkishui, neipotu intokin nemeetae neaku. 18 To siligi eiruko neisilig melioo entoki naisiligu pee etum ataa menye loo loreren kumok; anaa enapa natiaakaki eji, “Inji ebayu eishoi ino.” 19 Eitu eshalu enkirukoto enye pee eing'or osesen lenye makewan, ototiwuo anaa olotua amu etinyikaka ilarin iip te moruao enye, aashu pee eing'or enguset e Sara ajo olupi. 20Meetae olng'ash oidima aigusugusie enkisiligata naisiliga Enkai kake etagolo ninye te ina kirukoto anaa pee eishoo Enkai enkitoo. 21Etonyorrayie tukul inchere keidim Enkai aitabai ina naisiligie. 22Ina pee eikenakaki enkirukoto enye nchere esupatisho. 23Kake ore ilo rorei ojo “Eikenakaki”, mme enkaraki ninye ake pee etisiraki; 24kake enkaraki sii ninche iyiook ilooiruk ilo oitopiwuo Yesu Kristo Olaitoriani lang too lootuata, 25 olotaraki te nkaraki eanyata ang, neitopiuni pee eikenakini iyiook esupatisho.