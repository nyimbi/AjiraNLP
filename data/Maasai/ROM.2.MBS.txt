Enkiguana e Nkai
1 Ore enkaraki nena, miaata enintolonyaki, lo tung'ani ira toki nira, te ninguanare likae; amu ore pee inguanare iyie likae naa kewan inguanare, amu ore iyie, ira oloiguanare olikae, niaasita sii iyie nena. 2Nikiyiolo aajo edoiki enkiguana e Nkai lelo ooas nena baa. 3Ijo pasa, lo tung'ani, te ninguanare lelo ooas nena niaasita sii iyie openy, eijo pasa ilany iyie enkiguana e Nkai? 4Ana aimenaa iyie enkitoo o lng'ur lenye o eanyunoto o eng'iriata enye? Aimiyiololo aajo kejo Enkai pee kirikoki olng'ur lenye enkirridunoto? 5Kake engolon o ltau lino lemeirridu nikintaany iyie engoro e Nkai kenya te neboluni. 6 Amu kelaaki ninye pooki tung'ani aitorisioki isiaaitin enyena: 7ore lelo oong'iri aas isupati eing'oru enkitoo o enkanyit o empuaan nemeish, neisho ninye lelo enkishui nemeish. 8Kake ore lelo oonyor ate lemeiruk ina sipata, laa ntorrok esuj nening ninche, netum lelo engoro o erasakinoto. 9Keaku osina o emion to ltung'ani pooki oas intorrok, neituruk to Lyahudi naa neijia etiu to Lyunani, 10kake keaku enkitoo o enkanyit o eseriani te pooki ng'ae oas isupati, neituruk to Lyahudi naa neijia etiu too Lyunani. 11 Amu meeta Enkai olkep.
12Ore lelo pooki ooas ing'ok meeta nkitanapat naa keimin meeta nkitanapat ore lelo ootaasa ng'ok eeta nkitanapat neiguanareki te nena kitanapat. 13Amu mme lelo ooning ake nkitanapat, isupati ti alo Enkai, kake lelo ooitabaya nkitanapat eishori isipat. 14Te neas iloreren lemeeta nena kitanapat to lkerreti lenye oopeny nena naajo Inkitanapat, netaa ninche meeta nkitanapat, hoo nemeeta ninche nekua kitanapat. 15Keitoduaaya aajo keigero nena naajo nkitanapat ti atua iltauja lenye, neaku too nkorroki enye shakeni, ore ndamunot enye eiguanare ti ai kata, ore ti ai kata nemitu ninche, 16te ina olong kenya anaa enalimu nanu te kulo omon laainei supati, te ina olong kenya eiguanare Enkai inkisudorot oo ltung'ana te Yesu Kristo.
Ilyahudi o Nkitanapat e Nkai
17Kake ti nikiji ira Olyahudi naa Nkitanapat ingarakino niwuasare osotua lino o Enkai, 18niyiolo iyie eyieunoto enye ninyor ina naikishiaan, amu kituutakaki ti atua nkitanapat, 19naa te naa kesipa nchere ira iyie olarikoni loo lmodook, nira ewang'an e lelo ootii enaimin, 20nira oloutaa ilmoda, nira oloiteng'en inkera, amu iata eyiolounoto e sipata oo nkitanapat 21amaa naa iyie oloiteng'en ilkulikae, oo pee minteng'en kewan? Amaa ilikioo ajo mipurrisho, ipurrisho pasa iyie? 22Oo iyie olojo miloloito, iloloito pasa iyie? Oo iyie oloiba nkitanyaanyukot naaitaai nkaitin, ipur pasa iyie inkajijik enye naasaishoreki? 23Ore iyie olowuasare nena kitanapat, intukurru pasa Enkai apaashare nkitanapat? 24 Amu ore anaa enatisiraki, “To lbae linyi emori enkarna e Nkai ti atua Loreren.”
25Amu esipa eeta emurata tipat te nimbung inkitanapat; kake te nigil inkitanapat netiu imurata anaa eimimurata. 26Metaa, te neibung oltung'ani lememurata nena naajo nkitanapat, aimetiu ole memurata anaa olomurata? 27Ore naa lelo lememurata ooibung nena kitanapat ninche ooiguanare intae iloota nkitanapat naasira niaatata emurata kake nitapaashare nena kitanapat. 28Amu mme Olyahudi odede pooki ng'ae ake odoli etiu ti oriong, neme pooki ake emurata naa olodung'o ake osesen. 29 Olyahudi odede olora ti atua kewan, ore emurata nara naa embae o ltau naa ene nkiyang'et mme enasira ake. Ore enkisisa e ilo neme enoo ltung'ana kake ene Nkai.