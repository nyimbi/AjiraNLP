Haga o Ishmael
1Ore Sarai enkitok e Abram eitu eiki Abram inkera. Neeta apa enkaisiaayiani e Misiri naji enkarna enye Haga. 2Nejoki Sarai Abram, “Ng'ura sii ake, aatudung'o Olaitoriani eishoi, shomo enetii enkaisiaayiani ai, amu ebaiki natum inkera te ninye.” Neiruk Abram oltoilo le Sarai. 3Metaa ore eishua Abram ilarin tomon te nkop e Kanaan, ore Sarai enkitok e Abram, neya Haga ina aisiaayiani enye oo Lmisiri, neisho Abram olpayian lenye meitaa enkitok enye. 4Nelo Abram enetii Haga, neiroshiu. Ore peyie edol enkaisiaayiani ajo eiroshiwuo, nemenu Sarai. 5Nejoki Sarai Abram, “Inchoo ntorrok naaitaasitae meetu shumata iyie. Aaishoo iyie enkaisiaayiani ai ntamuata nkaik ore peyie edol ajo eiroshiwuo naamenu nanu. Inchoo Olaitoriani eiguanare erishata ai o enino!” 6Kake etiaka Abram Sarai, “Ng'ura, etii enkaisiaayiani ino inkaik inono, intaasa anaa enidol eishiaakino te iyie.” Neisomit Sarai ninye aisilisil o meisikie aitung'uaa kewan. 7Neinepu olmalaika lo Laitoriani ninye tembata enchorro enkare ti ong'ata. Etii ina shorro enkoitoi nalo Shur. 8Nejoki ninye, “Haga enkaisiaayiani e Sarai, kaji iyie ing'uaa naa kaji iloito?” Nejo Haga, “Kaisikita ailany ina naaitore ai naji Sarai.” 9Nejoki olmalaika lo Laitoriani ninye, “Torrinyokinoyu Sarai nilo ayanyit ninye.” 10Neitoki olmalaika lo Laitoriani ajoki ninye, “Ekaponaa oleng eishoi ino metaa meikenayu te nkumoi.” 11Nejoki olmalaika ninye, “Ng'ura ajo inuta, naa iiu enkayioni, nimpot enkarna enye ajo Ishmael, amu etoning'o Enkai osina lino.” 12Naa keaku ninye osikiria le ntim tiatua iltung'ana, keaku ore enkaina enye ear pooki tung'ani, ore inkaik e pooki tung'ani keaku kearr ninye. Naa keibayu ninye ilalashera lenyena. 13Metaa neipot enkarna Olaitoriani oirorie ninye ejo, “Ira iyie Enkai nadolita,” amu etejo, “Esipa doi katoduaa Enkai naton aishu aidipa atoduaa ninye.” 14Ore enkaraki eina eishooki ina shorro enkarna aajo Beerlahairoi, netii ninye erishata e Kadesh o Bered.
15 Neiki Haga Abram enkayioni, neipot Abram enkarna enkayioni enye natoikio Haga ajo Ishmael. 16Ore apa Abram naa oloo larin ntomoni isiet o ile pee eiki Haga ninye Ishmael.