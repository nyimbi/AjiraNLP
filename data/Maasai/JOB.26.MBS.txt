Ewalata e Yoab
1Neitoki Yoab awal ajo:
2“Kebaa eretoto nitareto ilo lemeeta engolon.
Intajewuo ina aina nemeeta engolon!
3Inkoo ilo lemeeta engeno nagut,
nincho ninye te lengon engeno sapuk.
4Aiteretoto e ng'ae iyie iroro irorei
naa ae te nkiyang'et e ng'ae etupukutuo te iyie?
5Eikirikira iloipi liabori,
o nkariak o lelo oomanya.
6Meishopo enemeneng'a te dukuya Enkai,
nemeeta Abadon entoki naitoipieki.
7Eisalaash moikuape aisalaashaki olngam
neik enkop aililioki olngam.
8Een inkariak too nkatampo naairrusha,
nemepolosa inkatampo tiabori ninche.
9Eitoip ninye olapa
neisalaashaki ninye enkatampoi enye.
10Etuutua olokelel tioriong nkariak,
to lpolosie le rishata ewang'an o enaimin.
11Eikirikira ing'apeta e keper,
neirut aaiputukuny te nkisikong'ata enye.
12Eitigir enaiposha te ngolon enye;
te ng'eno enye etoosho Rahab.
13To lkutati lenye eitisidanaki keper;
nerem enkaina enye olasurai oilanyisho.
14Ngura, ore kuna naa nkuti ake oo nkoitoi
naa kebaa enkitisho enking'oming'om oo mbaa enyena nikitoning'o!
Naa amaa endarata engolon enye,
aing'ae oidim atoning'u?”