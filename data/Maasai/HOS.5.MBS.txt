1Entoning ena, intae ilapolosak! Enchoru enkiok, na aji e Israel! Toning'o na aji o laiguanani! Amu intae eipirta ena kiguana; amu itaa intae orreshet te Mispa o orreshet ooisalaashakaki Tabor. 2Neituguto ninche engumoto e Shitim, kake kaitame nanu ninche pooki. 3Ayiolo nanu Efraim, neitu eisudori Israel te nanu, amu ore taata Efraim, nimborrie iyie onyek, neidurukie Israel.
Eikoo Hosea olorere tiaalo enkibor oo nkonyek
4Meisho ninche nkiasin enye errinyokino Enkai enye. Amu etii oltau le nkibor oo nkonyek atua ninche, nemeyiolo ninche Olaitoriani. 5Ore olwuasa le Israel neishakenu enkomom enye; kelo Efraim arrorro te ntorroni enye; kerrorro sii Yuda te nebo ninche. 6Kepuo ninche te nebo iluaat enye oo nchoo o noo nkerrai, aaing'oru Olaitoriani, kake metum ninye, etung'uayie ninye ninche. 7Eitaasa ninche te nkeleekisho Olaitoriani; amu etoiutuo ninche nkera oo naataluno. Ore taata ele apa ng'ejuk kemut ninche te nebo o nkurman enye.
Olarrabal tiaalo Israel o Yuda
8Toosho emouo ti atua Gibea, toosho esekekua ti atua Rama, te Bet-afen; nkirikirayu iyie Benchamen! 9Keaku Efraim olmuate te ina olong e nkitamioto; ti atua lelo oshon le Israel aibalunye nanu ina nasipa. 10Etotiutuo ilkituaak le Yuda anaa iltung'ana ooiwuang'ie ilpolosien; ore shumata ninche, kabukoki nanu ninche engoro ai anaa enkare. 11Eibookoki Efraim enkop, neidimuaki te nkiguana, enkaraki nateenikine ninye asujaa entoki nemeetae olng'am. 12Ore enkaraki ina, atotiuo nanu anaa olasai to Efraim natiu anaa oltiapurusi te nkaji e Yuda. 13Ore pee edol Efraim emueyian enye nedol Yuda olbae lenye, neitoki Efraim alo Asiria, neirriwaki olkilikuai ilo aiguanani kitok; kake mikindim ninye atabaa iyie aashu aishiunye olbae lino. 14Amu katiu nanu anaa olng'atuny te Efraim, natiu anaa olng'atuny oti te nkaji e Yuda. Amu nanu, ee nanu, opolos nalo aing'uaa nanu aya, nemeetae olokordu.
15Naa kaitoki nanu arrinyokino ewueji ai, o metaba anaa neirridu entorroni enye neing'oru enkomom ai, naa ore ti atua osina lenye naaing'oru ninche nanu, ejo,