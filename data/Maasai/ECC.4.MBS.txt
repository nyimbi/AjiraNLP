1Atoduaa ake sii nena baa pooki e nkitorogonyata naasitae tiabori enkolong. Naa ng'ura, ore lelo kiyio le lelo ooitorogonyitai, nemeetae hoo obo lenye oilejilej ninche! Ore te nkalo e lelo ooitorogony ninche; netii apa engolon, nemeetae hoo obo oilejilej ninche. 2Nadamu ajo ore lelo ooidipa aatuata nemunyak ninche oleng, aalang lelo leton eishu; 3neikash oleng te pokira ilo leton eitu eini neitu edol nena baa torrok naasi tiabori enkolong.
4Nadol ajo ore eekenyata pooki o enkarriyiano pooki esiai nelotu aimu olom oata oltung'ani to le latia enye. Ore ake sii ninye ena naa empesho naa enkijape ake emirareki. 5Emuat olmodai inkaik enyena, neisho kewan meinosa esumash. 6Enaikash emborei enkaina nabo etii emborron atua alang inkaik are naabore eekenyata emirata e nkijape.
7Ore ake sii natodua empesho tiabori enkolong; 8ore oltung'ani lemeeta obo, aa taa olayioni arashu olalashe, nemeeta ake enkiting'oto iekenyat enyena pooki nemeraposho aekata nkonyek enyena te nkarsisisho, metaa meikilikuanu aekata ajo, “Aing'ae doi aekenyaki pee amitiki kewan enchipai.” Ore sii ninye ena naa empesho naa esiaai nemetii enchipai.
9Enaikash aare alang obo, amu eeta olerrinyore sidai tenkaraki eekenyata enye. 10Amu tenelo nebatata pokira, naa kedumu obo o likae; kake oi iyie ilo laa ninye ake tenelo nebatata nemeeta likae odumu ninye aitasheyie. 11Ore ake sii, teneirrag aare tenebo, naa keirowuaju; kake kaji eiko obo teineirowuaju aa ninye ake? 12Ore hoo neidim oltung'ani atigilu olikae laa ninye ake, eidim aare aairisha ninye. Ore enkopito natasha uni, nemelelek edung'i.
13Enaikash olbarnoti aisinani ng'en alang olaiguanani moruo omoda, lemeekure eyieu enkikoo 14ore hoo neshomo aing'uaa korokoroni ajing olorika le nkitoo arashu etoiwuoki te nkitoria enye aa olaisinani. 15Atoduaa nena pooki naaishu naapuo tiabori enkolong, tenebo ilo barnoti ilo apa olotu aitashe te wueji enye; 16nemeetae apa enkiting'oto oo ltung'ana pooki; etii apa ninye shumata e pooki. Kake ore lelo oopuonu te siadi nemeshipakino ninye. Esipa ore sii ninye ena naa empesho naa enkijape emirareki.