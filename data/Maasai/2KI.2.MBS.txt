Eilepieki Eliya aaya keper
1Ore etaa kejo pee eya Olaitoriani Eliya ailepie shumata, to lkutati, negira Eliya o Elisha aairiamari te nkoitoi eing'uaa Gilgal. 2Nejoki Eliya Elisha, “Totona tene aatoomono amu aairriwayie nanu Olaitoriani Betel.” Kake etejo Elisha,
“Ore anaa enaishu Olaitoriani o anaa eninchu iyie makewan, maaing'uaaa nanu.” Nedoyio ninche aapuo Betel.
3Nepuonu ilayiok loo loibonok le Nkai nejoki Elisha, “Iyiolo iyie ajo keya taata Olaitoriani olkitok lino, nikintung'uaa iyie?” Nejo ninye, “Ee kayiolo, entirring'ata ake intae.”
4Neitoki Eliya ajoki ninye, “Elisha, totona tene, aatoomono amu aairriwayie nanu Olaitoriani Yeriko.” Kake etejo ninye, “Ore anaa enaishu Olaitoriani, o anaa eninchu iyie makewan, maaing'uaaa nanu iyie.” Nepuonu ninche Yeriko.
5Ore ilayiok loo loibonok le Nkai ootii Yeriko nepuonu aataaniki Elisha, nejoki ninye, “Iyiolo iyie ajo keya taata Olaitoriani olkitok lino nikintung'uaa iyie?” Newal ninye ajo, “Ee kayiolo, entirring'ata ake intae.
6Neitoki Eliya ajoki ninye, “Totona tene, aatoomono, amu aairriwayie nanu Olaitoriani Yordan.” Kake etejo ninye, “Ore anaa enaishu Olaitoriani, o anaa eninchu iyie makewan maaing'uaaa nanu iyie.” Neaku eiriamari aapuo pokira oare. 7Nepuo iltung'ana onom le lelo ayiok loo loibonok le Nkai, neitashe tenelakuaniki ninche, neitashe ninche pokira oare tembata olkeju le Yordan. 8Neitayu Eliya olkila lenye nenunuk, neoshie enkare, neoro enkare neito ena shoto o enda shoto. Neim ninche pokira oare ine etaa enkop natoyio.
9 Ore ake pee eidip aatalang', nejoki Eliya Elisha, “Tolimu embae niyieu naaitaas eton eitu aayae aaitung'uaa iyie.” Nejo Elisha, “Aatoomono, ntujung'oki nanu enkiyanget inokat are oltau lino.” 10Nejoki ninye, “Inkilikuanua iyie embae nagol, kake ore ake eyia, tenikiduaaya nanu aayaitae aaitung'uaa iyie, naa ketiu neijia te iyie, kake tenimikiduaaya iyie, nemetiu neijia.” 11Ore epuoito ninche einosaa lomon, ng'ura, nerish ninche pokira oare engarri oo mbartan e nkima. Nelo Eliya to lkutati shumata. 12 Nedol Elisha ina bae, neishir ajo, “Papaai lai! Papaai lai! ngarrin oo mbartan e Israel o lakedok lenyena loo mbartan!” Neitu ninye eitoki adol Eliya.
Neitoki ninye aibung ilkilani lenyena, nepolos aitaa are. 13Nedumu ninye ilo kila apa oitadoikio ninye, nerrinyo ninye nelo aitashe tembata olkeju le Yordan. 14Neitoki ninye adumu olapa kila le Eliya oitadoikio ninye, neoshie enkare, ejo, “Koree Olaitoriani, Enkai e Eliya?” Ore ake pee eosh enkare, neoro enkare, nelo ena shoto o enda shoto; nelang Elisha alo.
15Ore ake pee edol lelo ayiok loo loibonok le Nkai apa ootii Yeriko ninye, nejo ninche, “Etii Enkiyang'et e Eliya Shumata Elisha.” Nepuonu ninche aanang'are ninye, neirrugo aaitabaiki nkomomi enkop te dukuya ninye. 16Nejoki ninche ninye, “Etii tenebo isinkan linono iltung'ana onom oogol; aatoomono nchoo ninche epuo aaing'oru olkitok lino, ebaiki neewa ninye Enkiyang'et o Laitoriani nelo anang'aki ninye likae doinyo, aashu epik atua oerata.” Nejo ninye, “Mirriwaa intae ninche.” 17Kake ore ake pee eitirrishaki ninye o metaba anaa nedol enkurruna, nejo ninye, “Erriwai.” Neirriwaa ninche iltung'ana onom; ore too nkolong'i uni, neing'oru ninye kake eitu etum ninye. 18Nerrinyunye ninche aapuonu enetii ninye etonita te Yeriko, nejoki ninye ninche, “Keitu nanu ajoki intae emipuopuo?”
Mbaa e nking'asia e Elisha
19Nejoki apa iltung'ana le nkanasa Elisha, “Ng'ura, eisidai ena anasa, anaa enadolita olkitok lai; kake eitorrono enkare, nemeisho enkop.” 20Nejo ninye, “Eyakaki nanu olbakuli ng'ejuk, nipikipiki emunyan atua.” Neyaki ninche ninye. 21Nelo ninye enetii enchorro e nkare neisuaaki emunyan atua, nejo, “Nji ejo Olaitoriani aitamelono nanu ena are, ore ebaiki ena kata meitokini ae kata aatum keeya anaa olkibiroto tialo ena are.” 22Neaku eitamelonoki apa ina are ometabaiki ena olong', terisioroto eilo rorei apa oiroro Elisha.
23Nedumunye ninye teine nelo Betel; ore eloito ninye te nkoitoi, nepuonu nkuti ayiok aakueniyie ninye, ejo, “Ilepa shomo iyie olokurro lukunya! Ilepa shomo olokurro elukunya!” 24Neibelekenya ninye anang silig, ore ake pee edol ninche, nedek ninche te nkarna o Laitoriani. Neipang'u tiatua entim ilng'arurum oare le ntim nedung nena ayiok artam o are aaitaa ndung'udung'ot. 25Nedumunye teine nelo oldoinyo le Karmel neitoki arrinyo alo Samaria.