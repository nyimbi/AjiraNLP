1Olkilikuai lo Laitoriani ele otoduaa oloiboni le Nkai oji Habakuki.
Eilepilepa Habakuki te nkaraki mbaa e lejare
2Iyie Olaitoriani ke nkata nabaa aishir nanu te nkaraki eretoto, nimining iyie? Aishir nanu ajo olarrabal! neitu iyie kintajeu? 3Kainyoo iyie pee kincho nanu matoduaa ntorrok, naing'or enyamali? Etii enkidaata o larrabal dukuya nanu; naatudumakine enyamali o enchankar. 4Etaa enkitanapata pesho nemeas aekata esipata esiaai amu etamuata iltorrok aaman lelo loo sipat, neaku keibelekenyi esipata.
Ewalikinoto o Laitoriani
5 Ing'ura atua iloshon, pee idol; ning'asia nimputukuny. Amu aasita nanu esiaai too nkolong'i inyi, nimindimidimi intae aairuko tenelikini intae. 6 Amu eng'ura, kailepunye nanu Ilkaldayo ilo osho odua neisosion, nelo aibulu enkop pooki, nepuonu aaya imanyishoritin neme nkunenye. 7Iltung'ana ooitureisho ninche; ore isipat enye o nkiguanat enye naa ninche maate epukunye. 8Eneneng mbartan enye aalang ilowuarak kerin, nepi aalang isuyian le nteipa; ore lakedok lenye loo mbartan nenyok oleng to lwuasa. Ee enelakua eing'uaa lakedok lenye loo mbartan, nepuo tiai anaa olkurragos oipirri alo ainos eng'ues. 9Eetuo pooki te nkaraki olarrabal; ore olkirutoto te nkaraki ninche nelo te dukuya ninche. Neiturrur ninche iyarunot anaa osinyai. 10Ore te dukuya ilaiguanak nesukenyisho ninche. Ore ilaitoriak neiguranie ninche. Ekueniyie ninche pooki sempewuet, amu kerup ninche enterit neya ine. 11Nepuo ninche neor, enkop epuo anaa olkutati, aapuo ninche eeta entioto, kulo tung'ana ooitaa engolon enye enkai enye.
Enyaaka Habakuki aing'unyung'unyaki Olaitoriani
12Aimira iyie oloo ntarasi, iyie Olaitoriani Enkai ai lo Sinyati lai? Mikiye iyiook, Olaitoriani itegelua iyie ninche aitaa iladung'ok le nkiguana; ore iyie na dapidapoi, nintasheyie ninche pee eitameisho. 13Iyie oloata nkonyek sidain nemeidim aaing'ura entorroni nemeidim aaing'ura enkarruoisho, kainyoo iyie pee ing'or iltung'ana lemeisiligayu, nintirring'a iyie eijoo ilarruok, lelo supati aalang ninche. 14Amu ntotiu iyie iltung'ana anaa sinkir le naiposha, anaa nena tokitin naaikurtutari nemeeta oloitore. 15Eyau ninye ninche pooki to ltarge, neyietu ninche pooki to rreshet neiturrur ninche to rreshet lenye sapuk; netum taa atishipayu neitokoos. 16Ore enkaraki ina eitayio ninye olasar te nkaraki orreshet lenye, nepej enkorropil te nkaraki orreshet lenye sapuk; amu te nkaraki ninche pee eishu ninye te sikar, nepir endaa enye. 17Keitayu ninye lelo ootii orreshet lenye, near ninye iloshon metuata nemeing'urrie ntarasi?