Esinyatisho oo nkishorot
1Nejoki Olaitoriani Musa, 2“Tiaaki Aron o layiok lenyena metalama nena tokitin naasinya oo ltung'ana le Israel naaishoo ninche nanu, pee meisarkionie enkarna ai sinyati: Ara nanu Olaitoriani. 3Tiaaki ninche, ‘Ore pooki ng'ae tiatua iishoritin inyi pooki, too lporori linyi pooki, tenenyikaki nena tokitin sinyat, naaitisinyakitia iltung'ana le Israel Olaitoriani, eata kereek, ore ilo tung'ani neiwuang'ieki aaitung'uaa ine natii: Ara nanu Olaitoriani. 4Meetae hoo obo le ishoi e Aron oata enkeeya oo lbolot, aashu eruko nkimek oidim ainosa nena tokitin sinyat ometaba anaa neaku bioto. Ore pooki ng'ae oiseyie entoki nemesinya aibung empopok aashu oltung'ani opuku enkare e lewaisho, 5anaa oloba anaa oloiseyie entoki naikurtutari naidim aidurukie ninye, aashu oltung'ani oidim aitasuroki enkiduruk, naba ake duoo ninye anaa enaata, 6ore ilo tung'ani oiseyie mbaa naaikununo neijia neaku ninye oloiduruk ometaa teipa nemeinos nena tokitin sinyat meteleku ake teneituku osesen lenye te nkare. 7Ore ake pee edoyio enkolong nemeitoki ninye aiduruk; ore te siadi neidim ninye ainosa nena tokitin sinyat, amu kuna ninche ndaiki enyena. 8Ore entoki natua openy, aashu enainosa ng'uesi entim meinos ninye, apik kewan olduruk te ninche: Ara nanu Olaitoriani!’ 9Nchoo naa ninche eibung nkitanapat aainei, pee menap ing'ok te nkaraki ninye, neye ninche teine neisarkionie nkitanapat aainei: Ara nanu Olaitoriani oitisiny ninche.
10“Meinos olomoni ina toki sinyati, ore olomoni lo lapolosani aashu osinka lo lmushaara nemeinos ina toki sinyati. 11Kake teneinyang'u olapolosani orrindik too mpisai aitaa emasaai enye makewan, neidim ilo rrindik ainosa ina toki; ore lelo ootoiwuoki tiatua enkaji enye neidim aainosa ina daa enye. 12Teneyam oltung'ani leeiking'a entito o lapolosani nemeinos ina tito nena kishorot oo ntokitin sinyat. 13Kake tenaa enkoliai ina tito olapolosani aashu etung'uayie olmoruo lenye, nemeeta nkera, neshukunye alotu enkang e menye, anaa apake te keraisho, neidim ninye ainosa ina daa e menye; ore ake eyia meetae oltung'ani leeiking'a oidim ainosa ina daa. 14Naa teneinos oltung'ani ina toki sinyati meyiolo ajo endaa sinyati neponiki ninye ematua e imiet e tomon oo ntokitin enyena alak, neisho ina toki sinyati olapolosani. 15Meisarkionie ilapolosak nena tokitin sinyat oo ltung'ana le Israel, naaitarasaki ninche Olaitoriani, 16aaitarasaki ninche metanapa enkitarruoroto o enkitadiata, te nkinosata e nena tokitin enye sinyat, amu ara nanu Olaitoriani oitisiny ninche.”
17Neitoki Olaitoriani ajoki Musa, 18“Tiaaki Aron o layiok lenyena o ltung'ana pooki le Israel, Teneitayu ake oltung'ani le nkaji e Siraeli aashu oloeuo amanyisho tiatua Israel olasar lenye, tenaa entoki olmumai lenye aashu tenaa enkishorunoto to ltau lo lpela naitarasakini Olaitoriani anaa olasar opejori, 19pooki ake pee eng'amaroyu naa tenaa olbung'ae lemeeta entioto aa oloo nkishu aashu oo loo nkerra aashu o loo nkineji. 20 Kake emipolos ake entoki naata entioto, amu meng'amaroyu ina tialo intae. 21Naa tenepolos ake ninye oltung'ani olasar le seriani apolosaki Olaitoriani, pee eitabaya olmumai aashu tenaa olasar lo lpela, oing'uaa eluaata oo nkishu aashu eluaata oo ntare, naa pooki ake pee eng'amaroyu naa tenaa bayaroti nemetii entioto atua ninye. 22Ore ng'uesi modook aashu ng'ojinia maiman, anaa nemelulung'a seseni anaa enaruko nkimek, anaa enaata olpepedoi, emipolosaki Olaitoriani nena ng'uesi aashu intaikinyenye ilasarri oopejokini te nkima Olaitoriani te nchumata olperere lo lasar. 23Ore oloing'oni aashu ositima le ker oata erubata osesen lenye naado aashu endorrop nindimidimi intae aitaa olasar lo lpela, kake ore to lasar le nkitabaroto olmumai menyorrarri. 24Ore pooki ng'ues natokurdaki ilterege lenyena aashu eidong'oki, aashu etopolosaki aashu etegelemaki mipolosakiki Olaitoriani aashu intaunyenye ilasarri tiatua enkop inyi; 25nimintobiriri anaa endaa e Nkai inyi pooki ake ninye ng'ues nayaua oltungani omoni. Amu keeta ninche ntiot tenkaraki melulunga ninche nemeng'amaroyu tialo intae.”
26Nejoki Olaitoriani Musa, 27“Teneini olbung'ae aashu ositima le ker aashu ole kine, neton ninye nkolong'i naapishana tenebo ng'otonye, ore te nkolong e isiet neaku keng'amaroyu anaa olasar opejokini te nkima Olaitoriani. 28Naa tenaa duoo enkiteng ng'otonye aashu enker nimiyieng ninye tenebo olashe o ngotonye aashu olkuo o ngotonye te nkolong nabo. 29Naa tenipolos olasar le nkishoroto e nashe apolosaki Olaitoriani nipolos naa pee etum ataa keng'amaroyu. 30Neinosi ninye teina olong ake, nimileku ae toki mekenyiki: Ara nanu Olaitoriani.
31“Metaa embung'a nkitanapat aainei niasiasa ninche: Ara nanu Olaitoriani. 32Nimisarkionienie ake enkarna ai sinyati, kake kaayanyituni nanu tiatua iltung'ana le Israel: Ara nanu Olaitoriani oitisiny intae, 33apa oyawua intae aitupuku te nkop e Misiri pee aaku Enkai inyi: Ara nanu Olaitoriani.”