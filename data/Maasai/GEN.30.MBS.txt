1Ore peyie edol Raheli ajo eitu eiki Yakobo inkera, netum olom te nkanashe enye oleng, nejoki ninye Yakobo, “Nchooki nanu nkera ashu aye!” 2Negorokino Yakobo Raheli nejoki ninye, “Katii nanu ewueji Enkai nikitomitikio eishoi enguset ino?” 3Ina peyie ejo Raheli, “Neina enkaisiaayiani ai Bilha; shomo enetii peyie aaiki nanu nkera.” 4Metaa eishoo ninye Yakobo enkaisiaayiani enye Bilha meitaa enkitok. Nelo Yakobo ayiolou ninye. 5Neiroshiu Bilhah neiki Yakobo olayioni. 6Ina peyie ejo Raheli, “Aatudungoko Enkai enkiguana, netoning'o sii oltoilo lai naaisho nanu enkayioni.” Neaku eipoto enkarna enye ajo Dan. 7Neitoki errindik e Raheli anutayu neiki Yakobo olayioni le are. 8Ina peyie ejo Raheli, “Te nkesha nagol atigilunore enkanashe ai natimirishe;” neipot enkarna enye ajo Naftali.
9Ore peyie edol Lea ajo etudunge meekure eisho, neisho sii ninye enkaisiaayiani enye Silpa Yakobo meitaa enkitok. 10Neiki ina rrindik e Lea naji Silpa Yakobo olayioni. 11Nejo Lea, “Atumunyana!” metaa eishoo enkarna enye ajo Gad. 12Neigil ake errindik e Lea naji Silpa aiki Yakobo ae ayioni e are. 13Ina pee ejo Lea, “Ashipa nanu! amu kaaipot nanu inkituaak aajo nashipa.” Ina pee eipot enkarna enye ajo Asheri.
14Ore too nkolong'i enkisampuare e nkano eshomo Ruben olokeri neinepu nkaitubulu naaji tunkuja tiongota, neyaki ng'otonye Lea. Ina peyie ejoki Raheli Lea “Inchooki aatasayia embata oonkaitubulu e tukuja e nkayioni ino.” 15Kake etiaka Lea ninye, “Ijo doi kembae kiti tinikioru olpayian lai? Iyieu sii nintoki aya tunkuja olayioni lai?” Nejo Raheli, “Inchoo naa meirraga enitii ena kewarie te nkaraki tunkuja olayioni lino.” 16Ore peyie eshukunye Yakobo tiong'ata teipa, eshomo Lea anang'are ninye nejoki ninye, “Meeta inchere peyie mikilotu taata ayiolou, amu ainyiang'ua iyie te tunkuja olayioni lai.” Metaa etaboitare ninye ina kewarie. 17Nening Enkai Lea, nenutayu neiki Yakobo olayioni le imiet. 18Nejo Lea, “Aishoo Enkai elaakinoto ai amu aishooyie errindik ai aisho olpayian lai;” neipot enkarna ajo Isachar. 19Neitoki Lea anutayu, neiki Yakobo enkayioni e ile, 20ina peyie ejo Lea, “Aaishoo Olaitoriani enkishoroto sapuk; ekaayanyitu taata olpayian lai, amu atoikio ninye ilayiok ile;” neipot enkarna enye Sebulon. 21Neitoki ake te siadi aiu entito neipot enkarna enye ajo Dina. 22Neitoki Enkai adamu Raheli, nening Enkai ninye nebol eng'uset. 23Nenutayu neiu enkayioni nejo, “Eiwuangie Enkai esulare ai,” 24neipot enkarna enye ajo Yosef ejo, “Maatoponiki Olaitoriani ae ayioni.”
Eikilikuana Yakobo Laban elaakinoto
25Ore peyie eiki Raheli Yakobo Yosef, etiaaka ninye Laban, “Inchooki nanu mashomo, pee atum ashomo enkang ai o enkop ai. 26Inchooki inkituaak aainei tenebo nkera aainei nena naisiaayua te iyie nikincho mashomo amu iyiolo esiaai naataasaka.” 27Kake etiaka Laban ninye, “Tenaa aikincho matejo ena, atayiolo te limunoto olaitumusumusoni inchere aatamayiana Olaitoriani tenkaraki iyie. 28Tolimu elaakinoto ino naa kaishoru.” 29Nejoki Yakobo ninye, “Iyiolo iyie openy enaikuna tenaaisiaai, niyiolo sii eneikuna inkishu inono peyie eponari te nanu. 30Amu aikuti apa imasaa inono enalotunye, netoponari aaku kumok, nikitamayiana iyie Olaitoriani te pooki wueji naibelekenyakine. Paa amaa kanu kenya nanu agolie olmarei lai makewan?” 31Nejo Laban, “Ainyoo iyieu naaisho?” Nejo Yakobo, “Meeta entoki nikinchoo tini kintaas ena, ekaitoki ake aaku oloirrita naramat aing'or intare inono.
32“Nchooki matijing'a atua intare inono ena olong aitayu tiatua pooki ker naata oltipoto anaa nairimo o pooki kuo le ker orok, tenebo pooki kine oirimo tiatua inkineji; neaku nena elaakinoto ai. 33Metaa esipata ai ninye naawalaki te siadi, tinilotu aing'or elaakinoto ai te iyie. Ore pooki nemeeta oltipoto nemeirrimo sii tiatua inkineji, nerok sii tiatua lkuoo le kerra metaa tenelo netumi te nanu, neikenari aajo kepurruno.” 34Nejo Laban, “Aisidai! inchoo etiu anaa enitejo.” 35Kake ore ina olong, eitayio Laban iloroi pooki o otipo neirrimo tenebo inkineji pooki netipo neirrimo pooki ake ninye naata eneibor, o pooki sitima lo ker orok, neisho ilayiok lenyena metaramata. 36Nelo Laban alamari elakuani oo nkolong'i uni elototo terishata enye o Yakobo; neirrita Yakobo kulie tare pooki e Laban.
37Neitayu Yakobo ing'usidin naashal too lkeek oonyaanyukie olporokuai, o seki o siteti nekinyu nkopit e oriong te nena keek metaa kelio ing'udisin eibor. 38Nepik nena ngudisin naatikinya te dukuya ntare too mpeuti aa taa, ine neokishoreki, ine nepuonu ntare aaokie enkare. Amu kesesh etonie ilmeregeshi anaa iloroi intare teine. 39Neraposhoyu intare te dukuya nena ngudisin metaa etoiwutuo ilbalelon oo rasha, o loo tipo, o loonkererin. 40Negelaa Yakobo isitiman, neing'orie inkomomi oo ntare enkalo natii inaarasha tenebo inaarook pooki naatii tiatua intare e Laban; neitalamaa inenyena, neitu eitushulaki ine Laban. 41Ore enkata pooki natonie ilmeregeshi anaa iloroi intare biot, neirragie Yakobo ing'udisin too mpeuti te dukuya ninche peyie etum aatotonie intare te nena ng'udisin, 42kake ore nena sasin too ntare, eitu eirragie ing'udisin teine; metaa ore nena sasin neaku ine Laban ore inaapir neaku ine Yakobo. 43Metaa etaa Yakobo karsis oleng, netum intare luaat kumok, o nkaisiaayiak o ilaisiaayiak o intamesin o sirkon.