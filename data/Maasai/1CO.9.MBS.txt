Imbaa naaipirta olkipaaret le Yesu
1Aimalakuno nanu? Aimara olkipaaret? Keitu adol nanu Yesu Olaitoriani lang? Aimirara intae ilng'anayio le siaai ai to Laitoriani? 2Te ne mara olkipaaret te kulikae, nara ake ninye te intae; naa intae olmishire le kipaaretisho ai ti atua Olaitoriani. 3Namitu naa kewan ajoki lelo laayieu naajur. 4Aimeishoro doi iyiook endaa mainosa nikiok iokisho? 5Aimeishoro doi iyiook metoriko oltung'ani enkitok nairuko Kristo anaa nena naasita lelo kulikae kipaareta, neiko sii neijia lalashera Olaitoriani, neiko Kefa? 6Anaa ei Barnabas doi ake o nanu etiakaki maisiayu entoki nikinya?
7Keetae osikari oisiai likae neitoki alaaki kewan olekoisiayio? Keetae oltung'ani oun enkurma oo lng'anayio nemenya lelo ng'anayio? Keetae oltung'ani oirrita eluaata oo masaa nemeok kule enye? 8Koltung'ani laatiaka matejo kuna? Aimme neijia sii ninche ejo Nkitanapat? 9 Etisiraki too Nkitanapat e Musa neji, “Nimien olkiteng enkutuk errarru entapa.” Ijojo ei lelo, mongi doi eimaka Enkai? 10Ana mme iyiook sa pee etejo neijia? Enkaraki iyiook pee etisiraki ina, amu ore ilo oturisho neishaakino neturisho to siligi, ore olorrarru lng'anayio nerrarru eisiligu ajo ketum eoroti enye. 11 Ti nikituunokito intae ilng'anayio lo ltau kenyaaka aaku embae sapuk ti nikitumie intae ntokitin e sotore? 12Amaa te neeta kulikae esipata natumie toki te intae, aime iyiook ooata enalusoo te ina? Kake eitu king'orunye iyiook intae ina. Kiting'iria pooki toki, pee mikintarru ororei supat le Kristo.
13 Aimiyiololo aajo ore lelo ooisiaaisho te nkaji e Nkai naa ina aji e Nkai etumie endaa, ore lelo oopolosisho to lperere lolasar neng'arie ilo perere entoki natii? 14 Ina sii eitanapa Olaitoriani lelo oolikioo kulo Omon Supati metaa ore nkolati e nkishon enye netumie kulo Omon Supati. 15Kake eitu ajo nanu aing'oru hoo nabo e kuna tokitin, neme ina pee atisiraka intae kuna baa; enaikash te naye alang te naiko neijia. Pee metumi oltung'ani hoo obo oyooki ajo kawuasare empesho. 16Te nalikioo lelo Omon Supati, neme toki ina nawuasare nanu. Maata nchere, eitu alikioo. Wooi kewan ai te nemalikioo kulo Omon Supati. 17Te naa kalikioo napaji enkaraki naa nanu oyieu, keaku olekoisiaayio aanyu maatalaakini; kake teneme eyieunoto ai, naa enkaraki naa Enkai naaisiliga aitanap ena siai. 18Ainyoo naa olekoisiayio lai laalaakini? Enkidimata nalikiorie kulo Omon Supati nemaitalaku toki; ina doi natanya aalaakini te nkaraki elikioroto oo Lomon Supati.
19Ore hoo nemara orrindik le likae tung'ani, aitaa nanu kewan orrindik le pooki ng'ae peyie ariku anaa enaidimayu, naitaa ilkumok ile Kristo. 20Ataa Olyahudi ti alo Lyahudi peyie atum Ilyahudi; ore nena kitanapat naaitore ninche, atotiwuo anaa oloitore nena kitanapat peyie atum atoriku ninche, hoo neme nena kitanapat naaitore nanu makewan; 21ore ajo pee atumoki Loreren leme nena kitanapat naaitore, atotiwuo anaa olemetii atua Nkitanapat, hoo natii nanu atua nkitanapat e Kristo metaa matii sii duoo auluo nkitanapat e Nkai; 22ore to loshal natiu anaa oloshal peyie ariku sii ninche, ataa pooki toki too ltung'ana pooki, peyie atem too nkoitoi pooki aitajeu ematua enye. 23Naas nena pooki te nkaraki kulo Omon Supati, peyie eaku katii atua lelo oong'ar ina mayianata. 24Aimiyiolo aajo ore te nkesha naa keitukuja pooki, kake obo ake lenye otum enchunet? Neaku enkuet pee itumutumu. 25Ore olokuet pooki naa keenu kewan too mbaa pooki. Neiko ninche neijia ejo pee eishori olmarisian omuta, kake ole memuta kitum iyiook. 26Neaku, makuetita nanu maata enkipirta, nemaipusho anaa oloosh lng'am; 27kake kaarita osesen lai naitore, pee meaku ore aidipa atoliki ilkulikae naadung'ori nanu.