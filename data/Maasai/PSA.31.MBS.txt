Enkomono e nkisiligata e Nkai
1Ti atua iyie nanu Olaitoriani aing'oru esarunoto;
mikincho iyie nanu maaitukurruni ae kata;
ore te supatisho ino tokorduaki nanu!
2Irrugokoki nanu enkiok ino,
tasaruaki nanu tasioki!
Taa iyie endapidapoi nasaru nanu,
osempewuet lajeunye nanu.
3Ee, ira iyie endapidapoi o sempewuet lai;
ore te nkaraki enkarna ino torikoyioki nanu nikiutaa nanu,
4ntayioki nanu ti atua orreshet oisudoyioki te nkaraki nanu,
amu ira iyie esarunoto ai.
5 Nkaik inono nanu apik enkishui ai,
kintajeuo iyie nanu Olaitoriani,
na Ai oo sipat.
6Mba iyie lelo ooserem nkitanyaanyukot oo nkaitin,
kake Olaitoriani nanu aisilig.
7Kang'ida nanu nashipa te nkaraki enyorrata ino nauno,
amu itoduaa iyie osina lai,
itoduaa iyie ilmang'ati laainei,
8neitu iyie kinchooyo nanu apik nkaik olmang'atinta;
itipika iyie nkejek aainei ewueji nelala.
9Ing'urrieki nanu Olaitoriani amu atii atua osina;
etimitari nkonyek aainei te nkaraki osina,
o ltau lai o sesen lai sii.
10Amu eisha enkishui ai to sina,
neishunye enkishui ai te nkishirata,
eishunye engolon ai te nkaraki osina lai,
netororonyate iloik laainei.
11Ataa nanu entoki nailapi too lmang'ati laainei,
ataa enkitureisho too le latia ai,
entoki naitureisho too lchoreta laainei;
ore lelo laadol nanu te nkoitoi
naaipirri aailany.
12Aiwuang'a nanu too ndamunot anaa oltung'ani otua;
atotiuo nanu anaa entoki natebele.
13Ee, aning'ito nanu enking'oming'om oo lkumok -
etii enkuretisho pooki shoto -
aaiguanare ninche nanu pee eitayu enkishui ai.
14Kake iyie nanu aisiliga, Olaitoriani,
atejo nanu, “Ira iyie Enkai ai.”
15Etii nkatitin aainei nkaik inono,
tokorduaki nanu too nkaik oo lmang'ati laainei
o lelo laaisilisil nanu!
16Nchoo enkomom ino meitawang'aki osinka lino;
ntajeuoki iyie nanu te ina nyorrata ino nauno!
17Mikincho nanu aaitukurruni, amu iyie Olaitoriani nanu aipoto;
nchoo ilo arruoni meitukurruni, nchoo ninche edoyio aapuo enemenenga.
18Nchoo nena kutukie e lejare metunukata,
amu ninche naairo te ntorroni tialo ilo asipani,
to lwuasa o te ng'ogong'i.
19Oi kebaa esapuko e supatisho ino,
nirragakinye lelo likiure iyie,
nintaas iyie lelo likipuonu aasaru,
te dukuya nkera e tung'ana!
20Naa eisudoo iyie ninche te seriani e ine nitii,
intaserian iyie ninche tiabori olchurie lino,
te nkaraki nena kirorot torrok.
21Meisisi Olaitoriani,
amu eitodolua ninye te nking'asia
ina nyorrata enye nauno ti alo nanu,
ina kata apa pee aaibung'i anaa enkanasa natang'aduaki aaman.
22Atejo nanu to lkirutoto lai,
“Aaterewaki nanu aaitalamaa too nkonyek inono.”
Kake itoning'o iyie esayiata ai,
ina kata pee aaishiraki nanu te nkaraki eretoto.
23Entonyor Olaitoriani intae isinyat lenyena!
Kegolie Olaitoriani lelo ooisiligayu,
kake kelaaki te nkumoi lelo oas to lwuasa.
24Entagoluoto niminchosho iltauja linyi epalari,
intae pooki oanyu Olaitoriani!