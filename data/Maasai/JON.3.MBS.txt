Etoning'o Yona Olaitoriani
1Neitoki ororei lo Laitoriani alotu enetii Yona enkata e are, ejo, 2“Tudumunye shomo Ninawi, idia anasa kitok, nimbalakinye ninye ilo kilikuai laaliki nanu iyie.” 3Nedumunye Yona nelo Ninawi, te risioroto o rorei lo Laitoriani. Ore apa Ninawi naa enkanasa kitok oleng, elototo oo nkolong'i uni endapasho. 4 Neiteru Yona alo atua ina anasa, nelo elototo e nkolong nabo. Neishir ninye ajo, “Nkolong'i artam ake naangor pee eidaikieki Ninawi!” 5Neiruk iltung'ana le Ninawi Enkai; neibalie ninche eenata e ate e mpukoroto, neishop ilkuniyiani, ebaiki olkitok lenye o metabaiki oloti lenye.
6Nebaiki lelo omon olaiguanani le Ninawi, nedumunye ninye to lorika lenye le nkitoo, neitayu olkila lenye, neimulumul kewan too lkuniyiani, neton too nkuruon. 7Nedung'u ninye enkitanapata neitubulaa ti atua Ninawi pooki ejo, “Ore te nkitanapata o laiguanani o lkituaak lenyena: Mincho oltung'ani aashu eng'ues, o inchoo aashu nkerrai eishamisham hoo toki; inchoo ninche etoni medaa, aashu eok enkare, 8kake nchoo oltung'ani o eng'ues eimulumuli too lkuniyiani, naa nchoo ninche eishiraki oleng Enkai; ee nchoo pooki ng'ae eibelekenya aing'uaa enkoitoi enye torrono neing'uaa ina torroni nataasa too nkaik enyena. 9Kaing'ae nayiolo nchere eidim Enkai airridu neibelekenya te ina goro enye napi, pee mikindaaya iyiook?”
10Ore ake pee edol Enkai ina nataasa ninche, ina naibelekenyate ninche aaing'uaa enkoitoi enye torrono, neirridu Enkai ina torroni apa natejo ninye aitaas ninche; neitu ninye eas ina.