Ilarripok le Nkaji e Nkai
1Ore tialo eoroto oo larripok loo nchomito: ore too ltung'ana le Kora naa Meshelemia olayioni le Kore, obo loo layiok le Asaf. 2Neeta apa Meshelemia ilayiok: Sakaria aa ninye olkikau, naa Yediael oliare, naa Sebadia oliokuni, naa Yatiniel oliong'uan, 3naa Elam olayioni le imiet, naa Yehohanaan olayioni le ile, naa Eliehoenia oliopishana. 4 Neeta sii apa Obed-edom ilayiok: naa Shemaia olkikau, naa Yehosabad oliare, naa Yoa oliokuni, naa Sakar oliong'uan, naa Netanel olayioni le imiet, 5naa Amiel olayioni le ile, naa Isaakar oliopishana, naa Peuletai olayioni le isiet; amu etamayiana apa Enkai ninye. 6Ore sii apa tialo olayioni lenye Shemaia, netoiuoki ilayiok laa ninche ootaa ilaitoriak loo nkajijik oo loo menye, amu iltung'ana apa oata enkidimata kitok oleng.
7Ore ilayiok le Shimeia, naa, Otini, o Refael, o Obed, o Elisabad, neeta apa ilalashera lenye enkidimata, Elihu o Shimeia. 8Ore kulo pooki naa ilo lmarei le Obed-edom, tenebo ilayiok lenye o lalashera lenye. Iltung'ana oata enkidimata ninche naa arriyiak te siai. Iltung'ana le Obed-edom ntomoni ile oare. 9Neeta sii apa Meshelemia ilayiok o lalashera iltung'ana oata enkidimata oora tomon o isiet. 10Ore Hosa loo layiok le Merari neeta ilayiok: Shimri aa ninye olkitok, (amu ore duoo ninye neme olkikau ninye, neitaa menye kitok). 11Naa Hikia osuju, naa Tebalia oliokuni naa Sekaria oliong'uan; ore ilayiok pooki o lalashera le Hosa naa tomon oo kuni.
12Ore kulo turrurri pooki loo larripok loo nchomito, negeluno ake aaipirare ltung'ana lenye kituaak, negelakino enkisiaayiare, anaa apa enataasa ilalashera lenye, eisiaaisho tiatua enkaji o Laitoriani. 13Neosh ninche enkukuo anaa too nkajijik oo loo menye, neitorisi nkutiti o sapuki, tenkaraki nchomito enye. 14Ore enkukuo enkalo oloo saen nedoiki Shelemia. Enyaakita sii aoshoki olayioni lenye Sekaria enkukuo, ilo autaroni ng'en nedoiki enkukuo enye enkalo e moikuape. 15Nelotu Obed-edom enkalo e kopikop ore ilayiok lenyena neishori enkaji nashumishoreki. 16Ore Shupim o Hosa nedoiki enkukuo enye enkalo o loo ntoluo, embata e nkishomi e Sheleket, teina oitoi kitok nalo ailep. Neipirakinore ake olarriponi olarriponi. 17Ore te nkalo oloo saen netii ilarripok ile anaake, ore te nkalo e moikuape netii ilarripok oong'uan anaake, ore te nkalo e kopikop netii ilarripok oong'uan anaake, tenebo ake sii kulikae maaremaare te nkaji nashumishoreki. 18Ore te nkalo o loo ntoluo netii ilarripok oong'uan enkoitoi kitok netii oare ine wueji neitobiraki aakus. 19Kulo ninche ilturrurri loo larripok loo nchomito tialo ile Kora o layiok le Merari.
Kulie siaitin e Nkaji e Nkai
20Ore too Lawi, naa Ahija apa oata enkitasheikinoto tenkaraki enchumare oo masaa e nkaji e Nkai, o lchumat loo nkishorot naaitisinyaki. 21Ore ilayiok le Ladan, lelo ayiok le Gershom ooara ile Ladan, nena lukuny oo nkajijik oo loo menye naa ile Ladan le Gershom: Yehiel.
22Ore ilayiok le Yehiel, naa Setam o Yoel olalashe lenye, naa ninche ooitasheiki ilchumat le nkaji o Laitoriani. 23Ore too le Amram, lelo le Isharit, 24o le Shebuel ilo ayioni le Gershom, olayioni le Musa, naa ninye olkitok oitasheiki ilchumat. 25Ore ilalashera lenyena, ebaiki Eliesa; naa olayioni lenye Rehabia o layioni lenye Yeshaia, olayioni lenye Yoram, olayioni lenye Sikri, naa olayioni lenye Shelomot. 26Ore Shelemot o lalashera lenyena naa ninche ooitasheiki ilchumat le nena kishorot apa naaitisinya olaiguanani Daudi, tenebo ilukuny oo nkajijik oo loo menye, o lkituaak loo nkalifuni, o loo maa iip loo larikok le njore naaitisinyaki. 27Ore ntokitin naataaruaki to larrabal, neitisiny ninche nena kishorot pee eitobirieki enkaji Olaitoriani. 28O nena sii pooki naaitisinya Samuel oladuaani, o Saul olayioni le Kish, o Abna olayioni le Neer, o Yoab olayioni le Seruya - ore nena kishorot pooki naaitisinyaki naa abori enking'urata e Shelemot etii o lalashera lenyena.
Isiaitin oo Lawi
29Ore too Lharisit, naa Kenaia o layiok lenyena, negeluni tenkaraki isiaaitin e boo too Siraeli, metaa ilkituaak o larishak. 30Ore too le Hebron, naa Hashabia o lalashera lenyena, iltung'ana enkalifu nabo o iip naapishana oata enkidimata, ooing'or aagolie Isirael, te nkalo o loo ntoluo olkeju le Yordan, te siaai pooki Olaitoriani, o te nkisiayiare olaiguanani. 31Ore too le Hebron, naa Yeriya olkitok loo le Hebron te pooki iishoritin o too nkajijik oo loo menye. (Ore to lari liartam le nkitoria e Daudi, netujurroki iltung'ana netumi iltung'ana oata enkidimata tiatua ninche te Yaser tiatua Gilead.) 32Etegelua olaiguanani Daudi ninye o lalashera lenyena, iltung'ana nkalifuni are o iip naapishana oata enkidimata, nena lukuny oo nkajijik oo loo menye, pee eitasheiki ile Ruben, o le Gad, olpisiai lo losho le Manase te pooki bae naipirta Enkai o too mbaa o laiguanani.