Entoomonoki iyiook
1Ilalashera ore enabayie entoomokie iyiook, pee esioki ororei lo Laitoriani aidapasha nemirisho anaa enaikunaki ti atua intae, 2pee eitajeuni iyiook too ltung'ana arruok naa torrok; amu ime pooki ooata enkirukoto. 3Kake eisiligayu Olaitoriani naa keitagol ninye intae nerrip intae te ntorroni. 4Aikiaata enkitieunoto ti atua Olaitoriani ti alo intae inchere iasitata naa imookiki aas imbaa nikintanap intae. 5Metuutai Olaitoriani iltauja aitorioki enyorrata e Enkai o enkitashoto nemeiwuatiwuata e Kristo.
Easata e siaai
6Intae ilalashera kintanap taata te nkarna o Laitoriani lang Yesu Kristo inchere entalam olalashe pooki oton te nturuaisho lemesuj ilo kerreti litang'amutua te iyiook. 7Amu iyiololo intae maate eninkoko te niduaayaya iyiook, amu ore apa kiboitare intae neitu kitoni pesho, 8neitu kinya endaa o ltung'ani hoo obo eitu kilak kake kinaurita nikisiaaisho, aasisho kewarie o dama, pee mikiaaku ake olola le likae obo linyi. 9Neme enkaraki naa esipata mikiaata kake pee kincho iyiook intae to lkuaak lang enkitanyaanyukoto niduaayaya. 10Ore doi ninye ina kata kiboitare intae nikinchoo intae ena kitanapata: Te nemeasisho oltung'ani emincho enya endaa. 11Amu kining ake inchere etii kulikae linyi ootoni ti atua enturuaisho neitanyamaluo too siaaitin e kulikae nemeeta esiaai naas. 12Kintanap iltung'ana anaa lelo nikinkok te nkarna o Laitoriani Yesu Kristo metaasa esiaai enye te ngira nenya endaa naisiaayu oopeny. 13Ilalashera eminauru te asata oo supati.
14Te neany oltung'ani ening enikiliki iyiook intae te na palai, entayiolo ilo tung'ani, nimintokiki aata eniporokiki ninye, pee ekurru ninye. 15Eming'or ninye anaa olmang'atinta, kake enkoo anaa olalashe.
Irorei oo bayie
16Ore taata Olaitoriani le seriani meishoo ninye intae makewan eseriani inkatitin pooki ti tua nkoitoi pooki, metaa Olaitoriani te nebo intae pooki.
17Nanu Paulo oigero ena kirorokino te nkaina ai makewan. Ele olilmonekie le mpalai ai pooki, neijia oshiaake aiko te naiger. 18Metaa empiris o Laitoriani lang Yesu Kristo te nebo intae pooki.