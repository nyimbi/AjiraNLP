1  Ore enkaraki nikiaata iyiook kuna kisiligat, ilanyor laainei, emaitukuoi enkiduruk pooki o sesen aashu ene nkiyang'et, nikintabaya esinyatisho te uriata e Nkai. Eng'ida e Paulo 

2  Enchoo iyiook erishata ti atua ltauja linyi. Mikiaata iyiook olikintaasa enemesipa, nimikiaata olikiminie nimikiaata olikimaga. 

3  Nemajo neijia aa intae adung'oki enkinguena; aidipa atiaaki intae nchere kinyor intae enaa eikiyieu ake niking'arie intae embae pooki nalotu nara keeya aashu puaan. 

4  Kaitieu nanu airorie intae; ekawuasare intae. Aabore enkilejilejata; ore sinaitin lang pooki kaadooyo nanu eng'ida. 

5   Ekesipa nchere ore pee kipuonu Makedonia neitu eishori iyiook mayagie. Kinoto osina too nkaloli pooki: eetae iarat ti oriong, o enkuretisho ti atua. 

6  Kake ore Enkai, naa ninye naitagol ilooata, osina, neitagol iyiook te mbaunoto e Tito; 

7  neme te mbaunoto enye ake, kake o te nkitagolo nanoto ti atua intae. Etolikio iyiook ina niyiewu intae naleng nidolidolo, neliki iyiook olkiyioi linyi, nitaa intae ilaamitu nanu. Ina bae naaitishipa oleng. 

8  Amu te naa kaitamio intae (hoo te naainosua) te mpalai ai, nemairridu, amu adol ajo eitamio intae ina palai, hoo te naa te nkiti rishata ake; 

9  kashipa taata, neme te nkaraki naitamio intae, kake te nkaraki nayawua enkilishoto inyi enkirridunoto, iwaita ina mion inyi anaa enayieu apa Enkai, neaku meetae hoo enatalang'a intae neitu itumutumu enkaraki yiook. 

10  Ore emion nainyiaaya oltung'ani enkalo nanyor Enkai naa keyau enkirridunoto nabaiki enjeunoto nemeitoki aata enkusaka, kake ore emion e nkop keeya eyau. 

11  Eng'ura enaba enayaka intae ena sipata niwaita ina mion to rrekie onyor Enkai: eng'ura entejo kebaa enkisosion, kebaa eyieunoto niyieuu nimbalielie sipat inyi; kebaa engoro, kebaa enkuretisho, kebaa yieuna, kebaa enyuaata, kebaa enkitamioto! Ore too nkoitoi pooki nintoduaaitie intae nchere miaatata entiyoto te ina bae. 

12  Neaku taa, ore hoo naigeroko nanu intae, eitu aigeroki intae te nkaraki ilo oinyalishe, neme sii te nkaraki ilo oinyalaki, kake te nkaraki pee aitodol intae te dukuya Enkai nchere irowuarere ijing'ijing'i enkalo ang. 

13  Enkaraki ena pee eitagoloki ltauja lang. Neme lkulalang ake eilejilejaki kake eikiting'idate naleng te nchipai e Tito. Iyeng'iyeng'ie intae pooki indamunot enyena. 

14  Te naa taa oshi katawuasare nanu intae te netii ninye, eitu kintukurrurru intae nanu. Mikiaata ai nikitejo te dukuya Tito natisipe. 

15  Enyaaka alusoo enyorrata nanyor ninye intae to ltau lenye te nedamu ina nitoning'ishote o to lokirikiri. 

16  Ang'ida nanu oleng amu kaidim aisiliga intae katukul.

