1  Neishir ninye to ltoilo sapuk too nkiyiaa aainei ejo, “Entinyiku, intae oopuo aar enkanasa pooki ng'ae ake te ntoki nalo amutishore te nkaina enye.” 

2  Naa ng'ura, eetuo iltung'ana ile te nkalo enkishomi e shumata, natii enkalo e moikuape pooki tung'ani ake eeta entoki enye namutishore te nkaina enye, netii tenebo ninche oltung'ani oishopito enkila napuyiapui, tenebo entoki naguetishoreki te matua enye. Nepuo atua neitashe te mbata olperere lo suyiai. 

3  Ore ina kata neshomo enkitoo e Nkai e Israel aing'uaa lelo kerubi laa ninche etotonie teine nejing'ieki ina aji, neipot ilo tung'ani oishopito enkila napuyiapui, ilo oota entoki naigerishoreki te matua enye. 

4   Nejoki Olaitoriani ninye, “Shomo topolosa enkanasa turuko Yerusalem, nipik olmishire shumata oo nkomomi e lelo tung'ana pooki ootanyamala te nkishirata osina te nkaraki olminong otaasaki tiatua.” 

5  Nejoki ilkulikae aning'ito, “Topolosa ina anasa isujaa ninye, niar mincho enkong'u ino eleku, nimintodolu hoo olng'ur; 

6  iishu iltung'ana pooki kituaak teine, ilbarnot o ntoyie, nkera kutiti o nkituaak, kake mishoroo ake pooki ng'ae oota olmishire. Naa interu te wueji ai sinyati.” 

7  Neitoki ajoki ninche, “Esarkionie ina aji, nimputuputu iloodung'oro ilmeneng'a. Enchom dukuya.” Metaa eshomo dukuya, nearisho tiatua ina anasa. 

8  Ore ina kata earisho, naatung'uayioki aa nanu ake, nabatata te nkomom ai aishir, “Aha Olaitoriani Enkai! Indaikie iyie ilekunot pooki le Israel tembukunoto engoro ino napi te Yerusalem?” 

9  Naajoki ninye nanu, “Ore entorroni enkaji e Israel o Yuda netuluso aaku sapuk oleng; eiputa enkop pooki osarge, neiputa enkanasa imbaa nemesipa; amu ejo ninche, ‘Eibayie Olaitoriani enkop, nemedol Olaitoriani.’ 

10  Ore te nanu meleku enkong'u ai, nemaata olng'ur, kake kaitalaku ninche anaa enatiu isiaaitin te shumata ilukuny enye.” 

11  Naa ng'ura, oltung'ani oishopito inkilani naapuiyapui, tenebo entoki naigerishoreki te matua enye nayau olkilikuai ojo: “Ataasa anaa inikintanapa.”

