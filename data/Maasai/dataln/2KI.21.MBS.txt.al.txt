2   Int 

33  .

1  -

20  ) 

1  Oloo larin tomon oare apa Manase pee eiteru aitoreisho, neitoreisho ninye ilarin onom o imiet te Yerusalem. Ore apa enkarna e ng'otonye naa keji Hefasiba. 

2   Etaasa apa ninye mbaa torrok too nkonyek o Laitoriani, te risioroto eilo minong apa oasita lelo oreren ootaarayie Olaitoriani te dukuya iloshon loo Siraeli. 

3  Amu enyaaka apa ninye ashet iwuejitin neeika apa naaidaikie papaai lenye Hesekia, neshetaki Baal ilpereren loo lasarri, neitobir ashera, anaa apa enataasa Ahab olaiguanani le Israel. Neserem ninye olorora pooki le keper neisiaai ninche. 

4   Neshetu ninye ilpereren loo lasarri tiatua enkaji o Laitoriani, laa ninche apa etejo Olaitoriani, “Atua Yerusalem nanu alo apik enkarna ai.” 

5  Neshetu ninye ilpereren loo lasarri ashetaki olorora pooki le keper, too lgorieti pokira oare le nkaji o Laitoriani. 

6  Nepejoo olayioni lenye anaa olasar, neas ninye mbaa e naibon o easata oo mbaa e nking'asia. Neasishore ninye ilaitumusumusok o lasakutok. Etaasa ninye mbaa kumok torrok too nkonyek o Laitoriani, neitagor ninye. 

7   Ore ina kitanyaanyukoto e Ashera apa naitobira ninye nepik ninye atua ina aji natiaaka Olaitoriani Daudi, o Solomon olayioni lenye, “Atua ena aji o atua Yerusalem naa ninche nanu ategelua too loshon pooki loo Siraeli, nchere kapik nanu enkarna ai ntarasi. 

8  Nemaitoki nanu aisho nkejek oo ltung'ana laainei loo Siraeli menyaaki aalimana, aapuku teina kop apa naishoo loo menye. Oi ake duoo ninche easisho te risioroto e nena pooki naitanapa ninche, o te risioroto eina kitanapata pooki naitanapa osinka lai Musa ninche.” 

9  Kake eitu ninche ening'isho nelejaki Manase ninche metaasa ntorrok aaitulus te lelo oreren apa ooidaikie Olaitoriani te dukuya iltung'ana loo Siraeli. 

10  Nejo Olaitoriani eimunye lelo sinkan lenyena, lelo oibonok le Nkai, 

11  “Ore enkaraki nataasa Manase, olaiguanani le Yuda, ele minong, netaasa mbaa torrok aitulus nena oo Lamori, apa laa ninche ootii te dukuya ninye, nerikoki Yuda metaasa eng'oki te nena kitanyaanyukot enyena; 

12  ore naa enkaraki ina, nji ejo Olaitoriani, Enkai e Israel, ng'ura, kayau nanu shumata Yerusalem o Yuda, entorroni naikununo neijia naa ore ake nkiyiaa pooki naaning neng'eyu. 

13  Naa kalo nanu aitorioo te shumata Yerusalem olkereri le ntemat le Samaria, o latemani lo nkitorioroto le nkaji e Ahab, naa kajut nanu Yerusalem anaa enajut oltung'ani engirra najutu ninche aiwuang'ie naibelekenyu atua aing'orie oriong, 

14  naa kaiturraa nanu ilo pisiai le njung'ore ai, naishooyo nanu apik ninche atua nkaik oo lmang'ati lenye, neaku ninche eararoto too lmang'ati lenye pooki. 

15  Enkaraki nataasa ninche mbaa torrok too nkonyek aainei naaitagoro ninche nanu, ebaiki ina olong apa naitupukutuo loo menye te Misiri o metabaiki ena olong.” 

16  Ore ake sii eibukoyie Manase osarge sapuk oleng lemeeta entioto, omeiputa Yerusalem ebaiki enchoto nabo ometabaiki enkae shoto. Eeta ake sii eng'oki eina apa natorikoko Yuda metaasa ing'ok, neaku etaasa mbaa torrok too nkonyek o Laitoriani. 

17  Ore nkulie kiaasin e Manase, o nena pooki naataasa, o ina ng'oki nataasa, neigeroki tiatua embuku oo ntepen oo laiguanak le Yuda. 

18  Neirura Manase etua tenebo apa loo menye, nenukari ninye te nkurma natii embata e nkaji enye. Tiatua e nkurma e Usa; neitoreisho Amon olayioni lenye te rishata enye. Amon olaiguanani le Yuda (

2   Int 

33  .

21  -

25  ) 

19  Oloo larin tikitam o are apa Amon pee eiteru aitoreisho, neitoreisho ninye ilarin oare te Yerusalem. Ore apa enkarna e ng'otonye naa keji Meshulemet entito e Harus le Yotba. 

20  Etaasa apa ninye mbaa torrok too nkonyek O laitoriani, anaa enataasa papaai lenye Manase. 

21  Eibung'a ninye orrekie le papaai lenye, neisiaai nena kitanyaanyukot apa naaisiaayia papaai lenye, neserem ninche. 

22  Etung'uayie ninye Olaitoriani, Enkai oo loo menye, neitu ninye eibung enkoitoi o Laitoriani. 

23  Nerresh isinkan le Amon ninye, near ilo aiguanani metua te nkaji enye. 

24  Kake etaara apa iltung'ana leina kop lelo tung'ana pooki metuata apa ootarresho olaiguanani Amon, neitaa lelo tung'ana leina kop Yosia ilo ayioni lenye olaiguanani le rishata enye. 

25  Ore apa nkulie kiaasin pooki e Amon apa naataasa, neigeroki tiatua mbukui oo ntepen oo laiguanak le Yuda. 

26  Nenukari ninye te nkurare enye tiatua enkurma e Usa; neitoreisho Yosia olayioni lenye te rishata enye.

