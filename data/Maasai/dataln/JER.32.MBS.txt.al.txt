1   Ororei oewuo enetii Yeremia eing'uaa Olaitoriani to lari le tomon le Sedekia olaiguanani le Yuda, laa ninye apa olari le tomon o isiet le nkitoria e Nebukadresa. 

2  Ore apa ina kata nemanita enjore o laiguanani le Babilon Yerusalem, ore Yeremia oloiboni le Nkai neikenoro apa to lgoriet le rripore otii enkaji enkitoo o laiguanani le Yuda. 

3  Amu etipika apa Yuda Sedekia olaiguanani le Yuda ninye korokoroni, ejo, “Kainyoo iyie pee imbonisho nijo, ‘Nji ejo Olaitoriani: Ng'ura kaishooyo nanu ena anasa apik nkaik o laiguanani le Babilon, naa keya ninye. 

4  Meimisho tukul Sedekia olaiguanani le Yuda too nkaik oo Lkaldayo kake kepiki enkaina o laiguanani le Babilon, naa keiro ninye tenebo ninye eing'ura too nkomomi; 

5  naa keya ninye Sedekia Babilon, nebik ninye teine ometaba anaa namutan nanu ninye, Olaitoriani ojo. Ore hoo niaarare iyie Ilkaldayo mimirisho iyie.’ ” 

6  Nejo Yeremia, “Eewuo ororei lo Laitoriani enatii nanu ejo: 

7  Ng'ura, kelotu Hanamel olayioni le Shalom olenkapu lino enitii nejo, ‘Inyiang'u enkurma ai natii Anatot, amu iyie eishiaakino tenikordu ainyiang'u.’ 

8  Nelotu Hanamel olenkapu lai enatii tiatua olgoriet le rripore, terisioroto o rorei lo Laitoriani, naajoki nanu, ‘Inyiang'u enkurma ai natii Anatot tiatua enkop e Benchamen, amu iyie eishiaakino te niya ainyiang'u; inyiang'aki iyie kewan.’ Nayiolou taa nchere ororei lo Laitoriani. 

9  Nainyiang'u nanu ina kurma natii Anatot te Hanamel olayioni lo lenkapu lai, naipimoki ninye mpisai naaji shekeli tomon oopishana enkosholai. 

10  Naiger te nkarna ai teina palai enkurma, nemisir neyau ilchakenini, neipim mpisai to rratili. 

11  Naitoki nanu aitayu ina palai namishira e nkinyiang'unoto, natii olning'o o ndung'eta o ina boitati enye; 

12  naisho nanu ina palai e nkinyiang'unoto Barak olayioni le Neria olayioni le Mahasia, te dukuya Hanamel olenkapu lai, te dukuya ilchakenini ootimishira ina palai e nkinyang'unoto, o te dukuya Ilyahudi pooki apa ootonita to lgoriet le rripore. 

13  Naitanap nanu Barak te dukuya ninche olchakenini ajoki, 

14  ‘Nji ejo Olaitoriani loo lororani, Enkai e Israel: Iwa kuna pala pokira, ena namishira e nkinyang'unoto o ena tashati enye nememishira, nipik ninche atua emoti oo nkulukuok, pee etum aatobik te nkata naado. 

15  Amu nji ejo Olaitoriani loo lororani, Enkai e Israel keitokini aainyiang'u nkajijik o nkurman.’ Enkomono e Yeremia 

16  “Ore aidipa aishoo ina palai e nkinyang'unoto Barak olayioni le Neria, naomon nanu Olaitoriani ajo, 

17  ‘Ee Olaitoriani Enkai! iyie oitobira shumata o enkop te ngolon ino kitok o te nkaina ino naitoriori! Meetae entoki nagol te iyie, 

18  oitoduaya enyorrata nauno too nkalifuni, kake intalaku entorroni oo loo menye too nkera enye te siadi ninche, Iyie Enkai olmagilani oji enkarna enye Olaitoriani loo lororani, 

19  kitok too nkiguanat naa magilani te yasata; obolo nkonyek enyena too nkoitoi pooki oo ltung'ana, nilaaki pooki tung'ani te risioroto oo nkoitoi enyena o terisioroto oo lng'anayio loo nkiaasin enyena; 

20  oitodolua ilmonek o nenking'asia te nkop e Misiri, ometabaiki ena olong tiatua Israel o too loreren pooki, nintobiraki kewan enkarna, anaa enatiu ena olong. 

21  Iyaua apa iyie iltung'ana linono Israel aitung'uaa enkop e Misiri too lmonek o too nenking'asia, te nkaina nagol naitoriori, o to lkirutoto sapuk; 

22  nincho ninche ena kop, apa ninosie iyie olmumai tenebo loo menye pee incho ninche, enkop naruko inaishi o kule; 

23  nejing ninche atua neya aaitaa enenye. Kake eitu ninche ening oltoilo lino aashu epuo te nkitanapata ino; eitu ninche eas hoo toki te nena pooki apa nintanapa iyie ninche metaasa. Neaku nchoo iyie ena torroni pooki meeu shumata ninche. 

24  Ng'ura enjore namanita amuat enkanasa pee eya, naa ore te nkaraki olalem o lameyu olmeitai eishooyioki enkanasa aapik nkaik oo Lkaldayo, laa ninche oarare ninye. Ore apa ina niroro iyie netabayie, naa ng'ura, idolita iyie. 

25  Ore ake eyia Olaitoriani, kitiaaka nanu, “Inyiang'u enkurma too mpisai ning'oru ilchakenini” - hoo neishooyioki enkanasa aapik nkaik oo Lkaldayo.’ ” 

26  Eewuo ororei lo Laitoriani enetii Yeremia ejo: 

27  “Ng'ura ara nanu Olaitoriani, Enkai e pooki naishu; keetae hoo toki nagol te nanu? 

28   Neaku nji ejo Olaitoriani: Ng'ura kaishooyo nanu ena anasa apik nkaik oo Lkaldayo o atua nkaik e Nebukadresa olaiguanani le Babilon; naa keya ninye. 

29  Ore lelo Kaldayo oarare ena anasa naa kepuonu aapik ena anasa enkima, nepejoo ninye, tenebo nkajijik naa ore nchumat enye netapejokinyeki Baal enkorropil neibukorieki inaishi enkishoroto e nashe aabukoki kulie aitin, pee aaitagor nanu. 

30  Amu ore ilayiok le Israel o layiok le Yuda meeta ae nataasa neme entorroni too nkonyek aainei ebaiki kitisho enye; meeta ilayiok le Israel ae nataasa neme kaaitagoro nanu te siaai oo nkaik enye, Olaitoriani ojo. 

31  Etuputuo ena anasa engoro ai o engoro ai napi ebaiki enkolong apa nateshetaki ometabaiki ena olong, neaku kaiwuang'ie nanu ninye too nkonyek aainei. 

32  Tenkaraki entorroni pooki oo ilayiok le Israel o layiok le Yuda apa nataasa pee aaitagor ilaiguanak lenye o lkituaak lenye, ilapolosak lenye o loibonok lenye, iltung'ana le Yuda o lelo oomanya Yerusalem. 

33  Aaibelekenyakita ninche nanu enkoriong enye, neitu aaitorioki inkomomi enye; naa ore hoo naiteng'ena nanu ninche aitirrishaki eitu ninche ening'isho aang'amu nkiteng'enat. 

34   Etipika ninche olminong atua ina aji naipotieki enkarna ai, pee eisarkionie ninye. 

35   Etesheta ninche iwuejitin e shumata e Baal to yarata lo layioni le Hinom, pee etum aaitayunye ilayiok lenye o ntoyie olasar oishori Molek, hoo neitu nanu aitanap ninche, neitu ninye ejing aata e ndamunoto ai, nchere pee eas ena olminong napik Yuda ing'ok. Enkisiligata o siligi 

36  “Nji naa taata ejo Olaitoriani, Enkai e Israel, tialo ena anasa nijojo intae, ‘Eishooyioki aapik atua enkaina o laiguanani le Babilon to lalem, o to lameyu, o to lmeitai’: 

37  Ng'ura, kaiturrur nanu ninche aitung'uaa nkuapi pooki apa naterewa ninche te ngoro ai o te ngoro ai napi te mpushuna kitok; kashuku nanu ninche meetu ene wueji, naisho nanu ninche metobiko te seriani. 

38  Naa keaku ninche iltung'ana laainei, naaku nanu Enkai enye. 

39  Kaisho nanu ninche oltau obo o enkoitoi nabo pee aatum ninche aatureita nanu ntarasi tenkaraki ninche maate o nkera enye te siadi ninche. 

40  Kaitobir nanu tenebo ninche osotua loo ntarasi, nchere maibelekenya nanu eitu aitaas ninche esidai; naa kapik nanu olturiaki lai atua oltau lenye, pee maaitoki ninche aaibelekenya aaing'uaa. 

41  Kang'ida nanu tenaitaas ninche esidai, naa kaun nanu ninche tiatua ena kop naitubulu to ltau lai pooki o te nkishui ai pooki. 

42  “Amu nji ejo Olaitoriani: ore anaa enayaua nanu ena torroni kitok shumata kulo tung'ana, neijia sii aiko, kayau nanu shumata ninche ina pooki sidai apa naisiligie ninche. 

43  Keinyiang'uni nkurman tena kop nijoitoto intae, olmuaate, metii oltung'ani aashu eng'ues; eishooyioki aapik atua nkaik oo Lkadayo. 

44  Keinyiang'uni nkurman too mpesai neigerokini mpala nkarn nemishiri neikeni, tiatua enkop e Benchamen, tiatua iwuejitin naamanita Yerusalem, o tiatua nkanas e Yuda, tiatua nkanas e nkop oo ldoinyo, tiatua nkanas e Shefela, o tiatua nkanas e Negeb; amu kashuku nanu ilooena lenye, Olaitoriani ojo.”

