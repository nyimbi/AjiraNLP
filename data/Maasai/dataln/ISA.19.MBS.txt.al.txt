1   Olkilikuai oipirta Misiri. Ng'ura, ekedito Olaitoriani enkatampoi nakuet, naa Misiri elotu; naa keikirikira nena kitanyaanyukot e Misiri oo nkaitin te dukuya ninye, nelepori iltauja loo ltung'ana le Misiri ti atua ninche. 

2  Naa kaputu nanu ile Misiri metudumakinoto maate, nearare ninche oltung'ani ake o lalashe lenye, nearare oltung'ani olayioni le latia enye, nearare enkanasa enkanasa, nearare enkitoo enkitoo; 

3  ore olokiyo loo le Misiri ti atua ninche, neishieki katukul, nainyal nanu nkitobirat enye; naa kepuo ninche aaikilikuanishore nena kitanyaanyukot oolaitumusumusok, o loosh nkidong'i o lasakutok; 

4  naa kaishooyo nanu ile Misiri apik nkaik o laitasheikinoni ogogong, naa olaiguanani otolo olo aitore ninche, Olaitoriani loo lororani ojo. 

5  Ore nkariak e ilo keju le Nail neitoi, ore ilo keju netoyu; 

6  ore nena nong'ot neing'usilu, ore ilkejek ooibung'are ilo keju le Nail le Misiri nemitari aatoyu, ore oseyiai o lkujita netoyu. 

7  Keaku iorro mbat o lkeju le Nail, ore nena tokitin apa naatuunoki te mbata olkeju netoyu, nekutaa osiwuo. 

8  Ore lelo arreshok loo sinkir neishir te mion o sina, lelo pooki oonang'aki irresheta lenye olkeju le Nail, neyietu ninche aaishir, lelo pooki ooisalaashaki irresheta lenye shumata enkare. 

9  Ore lelo aitobirak loo nkilani naapuyiapui nepalari, o lelo ooitobir nkilani naaibor. 

10  Ore lelo laa ninche ing'apeta enkop nerratanyi, ore lelo oas esiaai ooropiyiani netum osina. 

11  Ore ilkituaak le Soan naa ilmoda; ore lelo ang'eni aikook le Farao neishooyo enkikoo e modai. Kaji iyie inko pee ijoki Farao, “Ara nanu olayioni lo lang'eni, olayioni lo laiguanani li apa moiti?” 

12  Koree naa lelo ang'eni linono? Nchoo ninche mikitoliki neisho metayiolouni, ina naiguanua Olaitoriani loo lororani pee egilunore Misiri. 

13  Ore lelo kituaak le Soan netaa lmoda, ore lelo kituaak le Memfis neteleja ate; ore lelo apa laa ninche eitasheyie iloshon lenye, neitapong'oitie Misiri. 

14  Eishoo Olaitoriani ninche olmilo; neisho Ilmisiri meyukuyukori too nkiaasin enyena pooki, anaa enayukuyukori olamerani elopisho. 

15  Nemeitoki ae bae nabo atii Misiri aa endukuya aashu olkidong'oe, olng'osila lo ltukai aashu oseyiai nadimi aataas. Kelo Misiri aserem Olaitoriani 

16  Ore kenya te ina olong, naa ketiu ile Misiri anaa ng'oroyiok, neikirikira te dukuya ina aina naikirikirie Olaitoriani loo lororani ninche. 

17  Ore ina kop e Yuda naa keaku entoki naiture ile Misiri; ore pooki tung'ani oba anaa ololikini neureishoyu, enkaraki ina naiguanua Olaitoriani pee egilunore ninche. 

18  Ore kenya te ina olong naa keaku keetae nkanas imiet ti atua enkop e Misiri, naairo enkutuk e Kanaan. Neinos olmumai pee eiruk Olaitoriani loo lororani. Ore nabo e kuna naa kepuoi aajo Enkanasa e Nkolong. 

19  Ore kenya te ina olong naa keaku keetae olperere lo lasar lo Laitoriani te mpolos e nkop e Misiri, o eng'ape o Laitoriani to lpolosie lenye. 

20  Naa keaku ina olmonekie o enchakenisho o Laitoriani loo lororani ti atua enkop e Misiri; ina kata te neishiraki ninche Olaitoriani te nkaraki lelo ooibooki ninche enkop, neirriwaki Olaitoriani ninche olaitajeunoni. Nemitu, nekordu ninye ninche. 

21  Neisho Olaitoriani metayiolouni ninye too le Misiri. Neyiolou lelo le Misiri Olaitoriani te ina olong, neserem ninye to lasar o too nkishorot o lasar opejori. Neinos ninche olmumai te nkaraki Olaitoriani, neitabaya. 

22  Naa kelo Olaitoriani aosh Misiri, neosh neitoki ashukunye, naa kerrinyokino ninche Olaitoriani, nening ninye esayiata enye neishiunye ninche. 

23  Ore kenya te ina olong naa keaku keetae enkoitoi kitok nadumunye te Misiri alo Asiria. Nepuonunye ile Misiri Asiria, nepuo ile Misiri aaseremisho te nebo ile Asiria. 

24  Ore kenya te ina olong naa keaku Israel ene uni te nebo Misiri o Asiria, neaku ninche emayianata te mpolos e nkop. 

25  Naa ninche emayian Olaitoriani loo lororani ejo, “Emayiana Misiri, olorere lai o Asiria ina siaai oo nkaik aainei, o Israel enjung'ore ai.”

