1  Ore ake pee ening ilaiguanak pooki apa ootii lido kekun Yordan ina kop oo ldoinyo o ina kop nagum ilo omanaa pooki le naiposha kitok te nkalo e Lebanon, o Lhiti, o Lamori, o Lkanaani, o Lperisi, 

2  neiturrurro ninche te nebo pee earare Yoshua o Israel. 

3  Kake ore ake pee ening lelo apa oomanya Gibeon ina apa naitaasa Yoshua Yeriko o Ai, 

4  ore ninche te nkalo enye neas enkeleekisho neitobir ninche ndaiki, neyau ilkuniyiani ootopolosate nepik nkoriong'i oo sirkon lenye, o lbenia le naisho, oopolosa nepololo nerami, 

5  o namuka naatumutate too nkejek enye, o nkilani naapolosa; ore endaa enye pooki netoyio nebaa. 

6  Nepuo ninche enetii Yoshua too lng'oborri te Gilgal, nejoki ninye o ltung'ana le Israel, “Kietuo iyiook king'ua enkop nalakua; neaku ntobira taata iyie olning'o o iyiook.” 

7   Kake etiakitia iltung'ana le Israel lelo Hafi, “Ebaiki naa atua iyiook intae itii; kaji naa kinko iyiook ti nikintobir olning'o o intae?” 

8  Nejoki ninche Yoshua, “Eikira iyiook isinkan linono.” Nejoki Yoshua ninche, “Eirara intae akua? Naa kaji intae ing'uaa?” 

9  Nejoki ninche ninye, “Enkop nalakua eing'uaa isinkan linono te nkaraki enkarna o Laitoriani Enkai ino; amu kitoning'o iyiook ilomon lenyena, o nena pooki naataasa ninye te Misiri, 

10   o nena pooki naaitaasa ninye ilaiguanak loo Lamori apa otii lido kekun Yordan, Sihon ilo aiguanani le Heshbon, o Oog olaiguanani le Bashan ilo apa omanya Ashtarot. 

11  Ore ilpayiani lang o lelo pooki oomanya enkop ang netiakitia iyiook, ‘Ewaita endaa too nkaik inyi te lototo, nipuopuo aanang'are ninche, nijokiki ninche, “Kira iyiook isinkan linyi; wootu naa taata, entobira olning'o te nebo iyiook.” ’ 

12  Nena emukate ang; eton apa eirowua ina kata pee kintayu too nkajijik ang aaitaa endaa te nkoitoi ina olong apa nikitudumunye aapuonu enitii intae; kake ore taata, ng'ura, etoyio netabee, 

13  ore kulo benia le naisho naa aing'ejuko apa pee kimput iyiook ninche, naa ng'ura, etadanyate; ore kulo kilani o namuka ang netumutate tena lototo naado.” 

14  Neaku etang'amutua apa nena daiki enye, neitu eikilikuanu eutaroto to Laitoriani. 

15  Neitayu Yoshua eseriani te nebo ninche, neitayu olning'o te nebo ninche, pee eisho ninche epok; ore lelo kituaak apa lo lturrur neinosaki ninche olmumai. 

16  Ore te siadi nkolong'i uni eidipa ninche aaitobira olning'o te nebo ninche, nening ninche nchere ilelatia enye ninche, naa atua ninche oshi ake etii. 

17  Nedumunye iltung'ana le Israel aapuo nebaya nkanas enye te nkolong e uni. Ore apa nkanas enye naa Gibeon, Chefira, Be-erot, o Kiriat-yearim. 

18  Kake eitu ear iltung'ana le Israel ninche metuata, amu ore apa ilkituaak lo lturrur neinosa olmumai to Laitoriani, Enkai e Israel. Neing'unyung'uny olturrur pooki te nkaraki lelo arikok. 

19  Kake etiakitia lelo arikok pooki olturrur, “Kinosakitia iyiook ninche olmumai to Laitoriani, Enkai e Israel, ore taata mikindim iyiook aaiseyie ninche. 

20  Ena iyiook maitaasa ninche, nikincho ninche epok, mejing ake engoro shumata iyiook, te nkaraki ilo mumai apa likinosakitia ninche.” 

21  Nejoki lelo kituaak ninche, “Enchoo ninche epok.” Neaku ninche ilaiperrak loo lkeek neoku enkare te nkaraki olturrur pooki, anaa enatiakitia lelo kituaak ninche. 

22  Neipotu Yoshua ninche, nejoki ninye ninche, “Kainyoo intae pee iteleja iyiook, aajo, ‘Eikilakuaniki iyiook intae oleng;’ aa atua iyiook ake itii? 

23  Ore naa taata iakuku intae iloodiaa, ore ilkulikae te intae naa keaku irrindiki anaake, ilaiperrak loo lkeek o laokunok le nkare te nkaraki enkaji e Nkai ai.” 

24  Newaliki ninche Yoshua aajo, “Ore enkaraki natolikioki apa isinkan linono aaitisipaki nchere eitanapa Olaitoriani Enkai ino osinka lenye Musa pee eisho intae ena kop pooki, pee indaikiekie lelo pooki oomanya ena kop aaiwuang'ie te dukuya intae; neaku kitureishote iyiook oleng te nkaraki enkishui ang te dukuya intae; nikiaas ena bae. 

25  Naa ore taata, ng'ura, kitii iyiook atua enkaina ino: taasa anaa enidol ajo sidai neishaakino too nkonyek inono ti nintaas iyiook.” 

26  Neaku eitaasa ninye ninche, nekordu ninche aitayu ti atua enkaina oo ltung'ana le Israel; neitu ninche ear ninche metuata. 

27  Kake eitaa apa Yoshua ninche ina olong ilaiperrak o laokunok le nkare te nkaraki ilo turrur o te nkaraki olperere lo lasar lo Laitoriani, pee emooki ninche aas ina o metabaiki ena olong, te ine wueji netegelua ninye.

