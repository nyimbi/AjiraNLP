1  Woi ninye ilo owuasa oata emaupe e nkitoo oo lamerak le Efraim, o ina tapukai natoyio oshi nara enkishiaa enye; naa ninye natii endukuya e ilo erata oleng le lelo ooidimua enaisho! 

2  Ng'ura, eeta Olaitoriani ilo obo magilani negol; ore anaa olkutati le nchan oo soito otiu anaa olkutati le nkidaata netiu anaa enkare nagol nadooyo kelo ninye anang'aki enkop te ngoro. 

3  Ore ilo oata emaupe e nkitoo loo lamerak le Efraim, naa kepuoi aaitunyoki enkop too nkejek. 

4  Ore ina tapukai natoyio enkishiaa enye, natii endukuya e ilo erata oleng, naa ketiu anaa ilng'abolo le dukuya ooton eng'or te nkata e nkirowuaj: te nedol oltung'ani ilo ng'anayioi neinos nabo kata anaa ake pee eibung te nkaina. 

5  Ore kenya te ina olong naa Olaitoriani loo lororani olo aaku emaupe enkitoo, neaku enkishili e nkishiaa te ilo pisiai loo ltung'ana lenyena; 

6  o ltau le sipata te ilo oton te nkiguana, o engolon te ilo oibelekeny olarrabal te kishomi. Isaya o loibonok amerak le Yuda 

7  Etarruoitie sii lekua te naisho, neyukuyukori te merai e naisho napi, ore olapolosani o laiboni netarruoitie te naisho; etomilote ninche te naisho neyukuyukori ninche te merai e naisho napi, etapaashari ninche te nduaata, nerrorro ninche edung enkiguana. 

8  Amu eiputa lopat imesai pooki, meetae ewueji nemetii olduruk. 

9  “Kaing'ae ninye elo aiteng'en aitaarriyian, naa kaing'ae elo ninye ainosaki ilo kilikuai? Lelo ooereki, lelo lemeekure enakita? 

10  Amu enkiteng'enata te shumata nkiteng'enat, enkitanapata te shumata enkitanapata, olkereri te shumata olkereri, olkereri te shumata olkereri, etii enkiti ene netii enkiti idie.” 

11   A-a, kake too ltung'ana ooiro nkutukie nemeyioloi, neiro too lng'ejepa loo loreren, kelo Olaitoriani airorie iltung'ana lenyena, 

12  laa ninche apa etiaaka, “Ena enkiyeng'iyeng inyi, enchoo eyeng'iyeng'a ilo onaure, naa ena enkiyagata inyi”; kake ore eyia mening'isho ninche. 

13  Ore enkaraki ina kelo ororei lo Laitoriani aaku te ninche, enkiteng'enata te shumata nkiteng'enat, enkiteng'enata te shumata enkiteng'enata, olkereri te shumata olkereri, olkereri te shumata olkereri, enkiti tene, o enkiti te idie; pee etum ninche aashom, nebatatakino siadi, negila, nerreshi, neibung'i aaya. Osoit lo lmairroto le Sion 

14  Ore enkaraki ina, entoning naa ororei lo Laitoriani intae iloo menisho, intae lelo ooitore kulo tung'ana le Yerusalem! 

15  Amu itejo apa intae, “Kintobira iyiook olning'o o keeya, ore enemeneng'a nikitoning'ote; te nelotu enkidaata nemeeta eneiko iyiook; amu kintaa iyiook elejare esarunoto ang, naa lomon lemesipa kilutoo iyiook”; 

16   ore naa, nji ejo Olaitoriani Enkai, “Kairragie nanu te Sion osoit oaku olkitamanyunoto, osoit otujurruoki aatem, osoit ogol e nkinyiang'a lo lmairroto: ‘Ore ilo oiruk ninye nemeisarrisar.’ 

17  Naa kaitaa nanu esipata olgiita naitaa esupatisho ina temet e nkitorioroto; naa keoroo enchan oo soito ina lejare o mbaa nemesipa, neya enkare ilo ng'obor olutori.” 

18  Ore ilo ning'o linyi o keeya neaku parmetii, ore ina nitoning'okinote o enemeneng'a nemeitoki auno; te nelotu enkidaata, naa eikiosh iyie. 

19  Naa ore ake enkata naba anaa enalotu nikiya iyie, amu kelotu ninye anaake tadekenya, o endama o enkewarie; ore eyiolounoto e ilo kilikuai naa olkirutoto ake. 

20  Amu kedorropu endapash te neitorioo oltung'ani nkejek, naa ronkai olkarasha te nejo oltung'ani aitoipore. 

21   Amu kedumunye Olaitoriani anaa apa to ldoinyio le Perasim, naa kegoro ninye anaa apa to erata le Gibeon; pee atum ataasa enkiaas enye, napaashaa, neas esiaai enye, ina siaai enye nemeyioloi! 

22  Ore naa taata emimenaa, pee meitirrishi ake ienat inyi, amu atoning'oyie nanu endung'okinoto e nkiguana e mutai, eing'uaa Olaitoriani Enkai oo lororani, eipirta enkop pooki. Eng'eno nagut e Nkai 

23  Nchoru enkiok, toning'o oltoilo lai; toning'isho, naa toning'o enajo. 

24  Amaa ilo oturisho pee eunisho keturisho anaake? ketur ninye enkop enye neitupuyiapui enterit anaake? 

25  Amaa te neidip ninye aitobira enterit, emeisuaaki ninye enkop ilanterera lenyena loo mpukunot pooki, neun enkano too lkererin nepik shairi ewueji enye, neitobiraki enerishare? 

26  Amu eiteng'enaki ninye aaitobiraki; Enkai enye naiteng'en ninye. 

27  Amu meidong'i ilmomo to soit oituutishoreki, nemeimieki ilanterera leijo lelo enkeju e ngarri; amu ore ilmomo o lanterera leijo lelo naa te ng'udi eidong'i. 

28  Keidong'i entapa oo mukateni? A-a, meidong'i o akenya; te nereu oltung'ani enkeju e ngarri enye te shumata e nkano eyiataa embarta, nemeidong ninye nagut. 

29  Olaitoriani loo lororani sii eing'uaa ena; ole nking'asia ninye too nkikoot, naa arriyia aisul te ng'eno.

