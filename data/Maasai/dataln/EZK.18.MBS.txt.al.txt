1  Neitoki ororei lo Laitoriani aigil alotu enatii ejo: 

2   “Ainyoo eutu ena ningil ena dung'et e rashe te nkop e Israel, ‘Einosa iloopapa isabibu ooisuijo, ore ilala loo nkera nenoto enkisuijo?’ 

3  Ore anaa enaishu, ejo Olaitoriani Enkai, ore ena dung'et e rashe mintokiki aikata aasishore te Israel. 

4  Ing'ura, ore iltauja pooki naa ilaainei; o ltau sii le papa anaa enatiu oltau le nkerai olalai sii ninye: ore oltau pooki oas ing'ok naa keye. 

5  “Tenaa supat oltung'ani neas ina supat naishiaakino 

6  tenemedaa too ldoinyo arashu edumu inkonyek enyena aing'or nena aitin nemeishu enkaji e Israel, nemeisarkionie enkitok olelatia enye arashu elo enetii enkitok te nkata enye oloirerio, 

7  nemeirony hoo likae tung'ani, kake elaaki ilo oota esile elaata enye, nemeas inenkikonya, neisho emukate enye lelo oota esumash neitoip olemeeta enkila te nkila, 

8  nemeisilenoo eponaa arashu eya pooki ponaroto, neibooyo enkaina enye aitung'uaa ntorrok, nedung enkiguana nasipa terishata oltung'ani o likae 

9   nelo too nkitanapat aainei neing'or oleng agolie nkitanapat aainei, naa supat ninye, eketon ninye eishu, ejo Olaitoriani Enkai. 

10  “Teneiu ninye olayioni laa olaikonyani, olaibukoroni lo sarge, ilo lemeas nabo e kuna siaitin, 

11  kake edaa te kulo doinyo, neisarkionie enkitok olelatia enye, 

12  neirony lelo aisinak o lelo oota enyamali, neas ine nkikonya, nemeiteng'el ilo mumai, nedumu nkonyek enyena adumaki inkaitin nemeishu, neas imbususi, 

13  neisilenoo te mponaroto neya emponaroto; keitoki pasa aton eishu? Meitoki ninye aton eishu. Etaasa ninye kuna baa pooki olminong, meeta nchere aimeye, naa ore osarge lenye neaku shumata enyeetii. 

14  “Kake teneiu ele tung'ani enkayioni nadol nena ng'ok pooki naataasa papaai lenye, neureishoyu, nemeas nena naataasa 

15  nemedaa too nchumat oo ldoinyo arashu edumu inkonyek enyena adumaki nkaitin nemeishu enkaji e Israel, nemeisarkionie enkitok olelatia enye 

16  nemeinyal likae tung'ani, neshuku ina nainosie olmumai elulung'a nemeas inenkikonya, kake eisho endaa enye lelo oota esumash neishopoki lelo lemeishopo enkila, 

17  neibooyo enkaina pee meas intorrok, nemeya ina naponari arashu eponaa, neing'or ajurru irrekiei laainei, nelo ti atua nkitanapat aainei; nemeye ninye too ng'ok e papaai lenye; meeta nchere peemeton eishu. 

18  Ore enkaraki papaai lenye, amu eitamoo kewan imbaa enkiba, neikony olalashe lenye, neas ina neme sidai ti atua iltung'ana lenyena, ing'ura, keye ninye te nkaraki ing'ok enye. 

19  “Nijo ake, ‘Ainyoo peyie menyamalu ilo ayioni too ng'ok e menye?’ Teneas olayioni ina naishiaakino nesipa, netujurruo oleng inkitanapat aainei, metaa nchere pee meton eishu. 

20   Ore oltau oas eng'oki naa keye. Menyamalu olayioni te nkaraki ing'ok e menye, arashu enyamalu menye te nkaraki ing'ok o layioni lenye; ore esupatisho osupat neton te shumata e ilo oota, ore entorroni e ilo torrono netonie shumata ninye. 

21  “Kake teneibelekenyunye ilo torrono too ntorrok enyena pooki naataasa neibung inkitanapat aainei neas ina naishiaakino nesipa, meeta nchere pee meton eishu; nemee ninye. 

22  Meetae entorroni enye nabo naataasa naitokini aadamu te nkaraki ninye; ore tesupatisho nataasa nemeeta nchere, meton eishu. 

23  Kaatayie nanu enchipai keeya e ilo torrono, ejo Olaitoriani Enkai, neme nchere pee eibelekenya ninye te nkoitoi enye neton eishu? 

24  Kake teneibelekenya oltung'ani supat aing'uaa ina supatisho enye neas ing'ok neas nena bususi olminong pooki naasita ilo tung'ani torrono, keidim atotona eishu ninye? Meetae nabo oo siaitin naataasa supati naitokini aadamu; amu ore te nkitapong'oto nataayie ninye olarruoni o te ngoki nataasa ninye, naa kee. 

25  “Nijo ake, ‘Ore ina oitoi Olaitoriani nemesipa!’ Inining'o tena kata, iyie naaji e Israeli: Amaa enkoitoi ai aimesipa? Aime inkoitoi inyi nemesipa? 

26  Ore teneibelekenya oltung'ani supat aing'uaa esupatisho enye, neas ing'ok, naa keye te nkaraki ina; keye te nkaraki ina ng'oki nataasa. 

27  Ake sii, ore teneibelekenyunye oltung'ani aing'uaa nena torrok naataasa neas ina naishiaakino nesipa, naa keitajeu enkishui enye. 

28  Amu etujurruo neibelekenyunye aing'uaa ntorrok pooki naataasa, meeta nchere peyie meton eishu, meye ninye. 

29  Nejoito ake enkaji e Israel, ‘Ore enkoitoi o Laitoriani nemesipa!’ Iyie na aji e Israel, amaa nkoitoi aainei aimesipa? Aime nkoitoi inono nemesipa? 

30  “Metaa ekaaiguanare iyie, iyie na aji e Israel, pooki ng'ae te risioroto oo inkoitoi enyena, ejo Olaitoriani Enkai. Irridu nimbelekenya aing'uaa intorrok inono pooki, arashu eyaku ing'ok inono enkidaaroto ino. 

31  Taarai intung'uai kewan intorrok pooki nena nitaasa kigilunore nanu, nitumokiki ate oltau ng'ejuk o enkiyang'et ng'ejuk! Ainyoo peyie iye naaji e Israel? 

32  Amu maata enchipai e keeya e pooki ng'ae ejo Olaitoriani Enkai; metaa imbelekenyunye pee inchu.”

