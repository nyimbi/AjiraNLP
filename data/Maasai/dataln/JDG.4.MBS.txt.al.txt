1  Neigil ake iltung'ana le Israel aas entorrono too nkonyek o Laitoriani, ina kata eidipa Ehudi atua. 

2  Nemir Olaitoriani ninche metijing'a atua enkaina e Yabin olaiguanani le Kanaan, apa laa ninye oitoreisho te Hasor; ore apa olarikoni le njore enye naa Sisera, nemanya apa ninye Harosheta-goiim. 

3  Neitoki iltung'ana le Israel aaishiraki Olaitoriani metaretu; amu eeta apa ninye ngarrin iip naaudo oo sekenke, neisomita apa iltung'ana le Israel te nkisikong'ata too larin tikitam. 

4  Ore apa Debora enkoiboni e Nkai, ina kitok e Lapidot, naa ninye apa narishita Israel te ina kata. 

5  Neton apa ninye te ntonata o ltukai le Debora te rishata e Rama o Betel ti atua ina kop oo ndoinyo e Efraim; neilepu iltung'ana le Israel aapuonu enetii ninye te rishare. 

6  Neirriwaa ninye olkilikuai aipotu Barak olayioni le Abinoam te Kedesh ti atua Naftali, nejoki ninye, “Kintanapa iyie Olaitoriani, Enkai e Israel, ejo, ‘Shomo, nturrurro iltung'ana linono to ldoinyo le Tabor iwa iltung'ana nkalifuni tomon lo losho le Naftali o lo losho le Sebulon. 

7  Naa kayietu nanu Sisera, ilo kitok le njore e Yabin, pee kilotu atumore te mbata o lkeju le Kishon te nebo ngarrin enyena o ltimito lenyena; naa kaishoru nanu ninye apik atua enkaina ino.’ ” 

8  Nejoki Barak ninye, “Ti nilo iyie te nebo nanu, nalo, kake te nimilo iyie te nebo nanu, nemalo nanu.” 

9  Nejo ninye, “Ore te sipata kalo nanu te nebo iyie; ore eyia, ore ina oitoi niim iyie nemeyau enkisisa ino, amu kemir Olaitoriani Sisera apik atua enkaina e nkitok.” Nedumunye Debora alo te nebo Barak Kedesh. 

10  Neipotu Barak Sebulon o Naftali meetu Kedesh; neilep iltung'ana nkalifuni tomon aasujaa ninye, nelo sii Debora te nebo ninye. 

11  Netoorote apa Heberi ilo le Keni o Lkeni, lelo le ishoi e Hobabu olaputani le Musa, nelo aunoki olng'obor lenye olchani onyaanyukie olng'aboli te Sa-ananim, apa nataaniki Kedesh. 

12  Ore ake pee elikini Sisera nchere eshomo Barak olayioni le Abinoam oldoinyo le Tabor, 

13  neipotu Sisera ngarrin enyena pooki, ngarrin iip naaudo oo sekenke, o lelo tung'ana pooki apa ootii te nebo ninye, ebaiki Haroshet-hagoiim o metabaiki olkeju le Kishon. 

14  Nejoki Debora Barak, “Tudumunye! Amu ena olong eishooyie Olaitoriani Sisera apik atua enkaina ino. Aime Olaitoriani olo te dukuya iyie?” Nedoiyio Barak to ldoinyo le Tabor tenebo iltung'ana nkalifuni tomon oosujita ninye. 

15  Nemir Olaitoriani Sisera o ngarrin enyena pooki o enjore enye pooki te dukuya Barak nepik enepi olalem; nedou Sisera te ngarri enye neisik alo too nkejek. 

16  Nesujaa Barak nena garrin o mbartan o enjore o meshomo Haroshet-ha-goiim, ore ina jore pooki e Sisera nebatata te nepi olalem; eitu ninye eleku oltung'ani. 

17  Kake eisika apa Sisera too nkejek o meshomo olng'obor le Yael, enkitok e Heberi loo Lkeni, amu etii apa eseriani erishata e Yabin olaiguanani le Hasor o enkaji e Heberi ilo Keni. 

18  Neipang'u Yael alotu anang'are Sisera, nejoki ninye, “Wou, olkitok lai, wou enkaji ai, miureishoyu.” Neaku eibelekenyunye ninye ajing atua olng'obor lenye neimulumul ninye to lmukeka. 

19  Nejoki Sisera ninye, “Nchooki siaake enkiti are naok; amu kaata enkure.” Nebol ninye olbene lo lchoni le kule neisho ninye metooko neitoki aimulumul ninye. 

20  Nejoki ninye, “Ntasho te kutuk aji o lng'obor, naa ore pooki tung'ani likilotu aikilikuan ajoki, ‘Ketii oltung'ani ene?’ tejo, ‘Metii.’ ” 

21  Kake eewa apa Yael ina kitok e Heberi encheitoi o Lng'obor, neya enyuntu te nkaina enye, nelo ninye aakutiti, neoshoki encheitoi eseder enye nepudaki enkop, kaae neye ninye te nauri. 

22  Naa ng'ura ore esujita Barak Sisera nelo Yael anang'are ninye, nejoki ninye, “Wou maaitoduaa ilo tung'ani ligira aing'oru.” Nelo ninye atua olng'obor lenye, neirrag Sisera te ine etua, etii encheitoi o lng'obor olpura le nkomom enye. 

23  Neaku ore apa ina olong etimira Enkai Yabin olaiguanani le Kanaan te dukuya iltung'ana le Israel. 

24  Netum enkaina oo ltung'ana le Israel engolon oleng ti alo Yabin ilo aiguanani le Kanaan, o metaba anaa neidaikie Yabin olaiguanani le Kanaan.

