1  Neitoki Yoab awaliki Olaitoriani ejo, 

2  “Ayiolo nanu ajo indim ataasa pooki toki, nayiolo ajo meeta eyieunoto ino nemeitabari. 

3   ‘Aing'ae ele oisudoo enkikoo meeta eng'eno?’ ore enkaraki ina atejo imbaa neitu aning'u, intokitin enking'asia te nanu, neitu apa aidip atayiolo. 

4   ‘Toning'o amu kairo nanu; kaaikilikuanishore nanu iyie, nikimbalakinye iyie nanu?’ 

5  Aatoning'oyie nanu iyie te ning'oto e nkiok, kake ore tena kata naadolita too nkonyek aainei. 

6  Ore enkaraki ina atemenayie nanu kewan tukul, nairridu te nterit o too nkuruon.” Enabayie 

7  Ore pee eidip Olaitoriani airorie Yoab te kulo rorei, nejoki Olaitoriani Elifas le Teman: “Eyupuyupieki engoro ai te nkaraki iyie tenebo lelo shoreta linono pokira aare; amu eitu iroro intae tialo nanu imbaa naasipa anaa enairoro osinka lai Yoab. 

8  Ore naa taata iwa iloing'ok oopishana olmeregeshi oopishana, nilo enetii osinka lai Yoab, nilo aitayu teine te nkaraki kewan ino olasar opejori; pee kiomonoki osinka lai Yoab, amu kang'amaa enkomono enye nemaaitaas nanu iyie terisioroto emodai ino; amu eitu iro te nanu ina nasipa anaa enairoro osinka lai Yoab.” 

9  Metaa eshomo Elifas le Tema tenebo Bildad le Shuhi tenebo Sofa le Naaman aas ina natiaaka Olaitoriani ninche, neng'amaa Olaitoriani enkomono e Yoab. 

10   Neitoki Olaitoriani arrinyoki Yoab imasaa enyena, ina kata eomonoki ilchoreta lenyena. Neisho Olaitoriani Yoab katitin are oo ntokitin apa pooki naata te dukuya. 

11  Neitoki aapuonu enetii ninye ilalashera lenyena pooki o nkanashera o lelo pooki apa ooyiolo ninye te dukuya, nenya ninche endaa tenebo ninye te nkaji enye; neing'urrie ninche ninye neitagol too ntorrok pooki apa naayaka Olaitoriani ninye; ore pooki lenye neisho ninye mpisai tenebo olpisiai le sahabu. 

12  Nemayian Olaitoriani nkolong'i e siadi e Yoab oleng alang ine dukuya; neeta apa ninye intare nkalifuni tomon oong'uan, o ntamesin nkalifuni ile, o lmong'i ooturishore enkalifu nabo, osirkon enkalifu nabo. 

13  Eeta sii ninye apa ilayiok oopishana o ntoyie uni. 

14  Nedung'oki enkarna enkikau enye ajo Yemima; ore eniare neipot ajo enkarna enye Kesia, ore eneuni nedung'oki enkarna ajo Karen Happuk. 

15  Naa ore teina kop pooki, meetae apa ntoyie naainepu intoyie e Yoab te sidano; neitujung menye pooki tenebo lalashera lenye. 

16  Ore pee eidipayu ena, enyaaka Yoab abik ilarin iip o artam, nedol ilayiok lenyena, o layiok loo layiok lenyena, iishoritin ong'uan. 

17  Neirura Yoab, etaa olpayian kitok netobikoyie nkolong'i kumok oleng.

