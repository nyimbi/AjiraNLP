1   Neirriwaa Yoshua olayioni le Nuni te nkisudoroto iltung'ana oare te Shitumu metaa ilaikitalak, ejo, “Enchom, eng'ura enkop, neisul Yeriko.” Nepuo ninche, nepuonu enkaji e mulayoi apa naji enkarna enye Rahabu, neirrag ninche ine. 

2  Netolikioki apa olaiguanani le Yeriko aajoki, “Ng'ura, etii kulikae tung'ana le Israel ooetuo ene duoo kewarie pee ejur enkop.” 

3  Neirriwaa ilo aiguanani le Yeriko iltung'ana enkaji e Rahabu, ejo, “Ntayu lelo tung'ana ooetuo enkaji ino, lelo ootijing'a enkaji ino; amu enkop pooki eetuo ninche aajur.” 

4  Kake ewa apa ina kitok lelo tung'ana pokira oare aisudoo; nejo ninye, “Esipa eetuo iltung'ana enatii nanu, kake mayiolo nanu ajo kaji eing'uaa ninche; 

5  ore ake pee eaku keikeni kishomi, etomisimiso, neipang lelo tung'ana aapuo, ore eneshomo lelo tung'ana mayiolo nanu; entasioki entusujai ninche amu inepupu.” 

6  Kake eyaua apa ninye ninche enchumata e nkaji, neisudoo ninche too ndupa apa naa ninche naaitobirare te nchumata e nkaji. 

7  Neaku etusujaitie iltung'ana ninche te nkoitoi nalo Yordan, o metabaiki ilang'at; nerisio ake eipang'a iltung'ana aapuo neikeni kishomi. 

8  Ore eton eitu eirura ninche, neilepu ninye alotu enetii ninche te nchumata e nkaji, 

9  nejoki ninche, “Ayiolo nanu nchere eishoo Olaitoriani intae ena kop, naa ore euriata nikiure intae etijing'a iyiook, naa ore iloomanya ena kop pooki nelepori te dukuya intae. 

10   Amu kitoning'oitie iyiook ina naitoyio Olaitoriani nkariak e Naiposha Nanyokie te dukuya intae ina kata pee impang'ung'u aapuku te Misiri, o ina nintaasa lelo aiguanak loo Lamori apa ootii lido kekun le Yordan, o Sihon o Oog, apa lindaikie ninche katukul. 

11  Ore ake pee kining ina, nikilepori, nemeetae empijan natelekua te likae lee hoo obo, te nkaraki intae; amu Olaitoriani Enkai inyi ninye ilo ora Enkai te shumata o ti abori te nkop. 

12  Ore naa taata, enosakaki olmumai to Laitoriani nchere ore anaa enaitaasa nanu intae te supatisho, naa eikintaasiasa sii intae te supatisho o enkaji e papa nikinchosho nanu olmonekie osipa, 

13  nintajeuu pee meye papa o yieyio, o lalashera laainei o nkanashera, o lelo pooki oora ilkulenye, nikordudu enkishui ang aaitung'uaa keeya.” 

14  Nejoki lelo tung'ana ninye, “Enkishui ang te rishata e nkishui inyi, te neaku eitu ilikio kuna baa ang, nikitum taa aaitaasa iyie te supatisho o te nkisiligata te neisho iyiook Olaitoriani ena kop.” 

15  Neitadoyio ninye ninche te nkeene aimie elusie, amu ore apa enkaji enye naa esuntai e nkanasa apa eshetakino. 

16  Nejoki ninye ninche, “Enchom ildoinyo, meinepu ake intae lelo oosujita intae; nisudoriri te ine nkolong'i uni, o metaba anaa neshukunye lelo oosujita intae, nitumutumu taa aashom aaima enkoitoi inyi.” 

17  Nejoki lelo tung'ana ninye, “Mikiyieu iyiook nikiaata eleyiata ti alo ele mumai linosie iyiook. 

18  Ng'ura, ti nikipuonu akenya aarasaki ena kop, teeniki enkarasha nanyokie ele dirisha liimie iyiook; nisot ti atua enkaji ino papaai lino o yieyioo lino, o lalashera linono o lelo pooki le nkaji e papaai lino. 

19  Te neipang oltung'ani boo aim kutuk aji e nkaji ino nelo enkoitoi, ore osarge lenye neaku shumata endukuya enye etii, nimikintoki iyiook aata eleyiata; kake te neiteleikini enkaina aar oltung'ani ake ninye otii te nebo iyie ti atua aji, neaku osarge lenye shumata lukuny ang etii. 

20  Kake ti nilikio kuna baa ang, nimikintoki iyiook aata eleyiata ti alo ele mumai linosie iyie iyiook.” 

21  Nejo ninye, “Anaa enitejo intae, nchoo etiu neijia.” Neisho ninche meshomo, nepuo ninche, neeniki ninye enkarasha nanyokie oldirisha. 

22  Nepuo ninche aajing ildoinyo, netoni te ine nkolong'i uni, o metaba anaa neshukunye lelo apa oosujita ninche; amu eing'orutua apa lelo oosujita ninche; te nkoitoi pooki neitu etum toki. 

23  Neitoki lelo tung'ana pokira oare aadou too ldoinyo, nelang olkeju, nepuo enetii Yoshua olayioni le Nuni; neliki ninye nena pooki naatupukokitio ninche. 

24  Nejoki ninche Yoshua, “Esipa eishorua Olaitoriani enkop pooki apik inkaik ang; netalepori sii lelo pooki oomanya ina kop te nkaraki iyiook.”

