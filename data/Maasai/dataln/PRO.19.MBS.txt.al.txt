1  Enaikash oltung'ani aisinani olo too sipat enyena alang ilo oitadiak too nkirorot enyena naa olmodai sii. 

2  Meishaakino oltung'ani te nemeeta eng'eno, naa ore ilo oitasiooyo nkejek enyena, nepong enkoitoi enye. 

3  Ore te nerikoki emodai oltung'ani enkoitoi enkidaaroto, negorokino oltau lenye Olaitoriani. 

4  Eyau enkarsisisho ilchoreta kumok ng'ejuko, kake ore oltung'ani aisinani nepuo aaing'uaa ilchoreta lenyena. 

5  Ore olchakeni lemesipa nemelo eitu eitamei, naa ore ilo oiro elejare nemeilanyisho aisik. 

6  Eing'oru ilkumok omom o ltung'ani aminin, ore pooki tung'ani naa olchore le ilo tung'ani oishooyo inkishorot. 

7  Ore ilalashera pooki lo laisinani naa keibayu ninye, kebaa pasa elakuani nepuo ilchoreta lenyena aalam ninye! Esuj ninye ninche too rorei, nemetum ninye ninche. 

8  Ore ilo oata eng'eno nagut naa kenyor kewan; ore ilo oiteng'el ening'unoto naa kebul. 

9  Ore olchakeni lemesipa melo eitu eitamei, ore ilo oiro inelejare naa keimin. 

10  Meishaakino olmodai teneton tiatua olkar, naa neija sii etiu orrindik meitore ilaiguanak. 

11  Ore endamunoto sidai nemeitasieku engoro oltung'ani, naa enkisisa te ninye te neitunyoo entorroni. 

12  Ore engoro napi o laiguanani netiu anaa enkikurrukur olng'atuny, kake ore omom enye netiu anaa enkoileelio natii inkujit. 

13  Ore olayioni omoda naa enkidaaroto te menye, ore enkitok enchankar netiu anaa enkirujuruj e nchan. 

14  Ore enkaji o enkarsisisho naa enjung'o naing'uaa iloopapa, kake ore enkitok ng'en naa Olaitoriani eing'uaa. 

15  Epik enchalan oltung'ani injo naairoishi, ore oltung'ani oshal naa ketum esumash. 

16  Ore ilo oibung inkitanapat nerrip enkishui enye; ore ilo omenaa ororei naa keye. 

17  Ore ilo oitanana oshoke too laisinak naa Olaitoriani eisilenoko, naa kelaaki olaitoriani ninye enkias enye. 

18  Intamio tuutai enkerai ino eton eetae osiligi; mincho oltau lino ejing errorroto enye. 

19  Ore oltung'ani le ngoro napi naa kelak enkitamioto enye; amu tinilaku ninye taata, naa iyooki ake aigil alaku. 

20  Toning'u enkikoo ning'amaa enkiteng'enare, pee itum anoto eng'eno too nkolong'i naapuonu. 

21  Etii nkitobirat kumok endukuya e tung'ani, kake ina nayieu Olaitoriani ninye ake naitashe aaku. 

22  Ore entoki nayieuni te tung'ani naa enkanyit, naa olaisinani oikash alang o lalejani. 

23  Ore euriata o Laitoriani naa aikirikoki enkishui; naa ore ilo oota neyeng'iyeng'a etaraposhe, melotu entorroni enetii ninye. 

24  Ore oltashalai, nenukaa enkaina enye tiatua engira, nemeitoki hoo ninye ayau apik enkutuk enye. 

25  Toosho ilo asurdaanyani, ore ilo modai neyiolou ine ng'eno; intodua elde oota ening'unoto, naa ketum eng'eno. 

26  Ore ilo oorare menye, nearaa ng'otonye tiang, naa olayioni oyau esulare neyau sii esulare. 

27  Ore tinipal enkerai ai inining'u nkiteng'enat aainei, nipong'ori alo apaash irorei le ng'eno. 

28  Ore olchakeni le meeta tipat te likae nekueniyie enkiguana nasipa, ore enkutuk oltorrono naa keijoo intorrok. 

29  Eidipaki endung'okinoto enkiguana te lelo oosukeny isipat, o oshot too nkoriong'i oo lmoda.

