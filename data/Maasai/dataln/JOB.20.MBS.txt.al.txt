1  Neitoki Sofa le Naamat awal ajo, 

2  “Metaa aatawalikitia indamunot aainei nanu, tenkaraki nakuetiki imbaa te nkewan ai. 

3  Aning'ito elap aasukenyita nanu, ore te ning'unoto ai naawaliki nanu enkiyang'et. 

4  Keitu apa iyiolou ena temusano, anaa apa peyie epiki tung'ani oriong e nkop. 

5  Inchere ore enkisulata eilo torrono naa dorrop, ore enchipai e ilo lemeeta Enkai naa enkiti kata? 

6  Ore hoo duoo neilep aaku ildoinyo aabaiki keper enkadori enye, nebaiki elukunya enye inkatampo; 

7  keish ninye intarasi anaa inkik enyena; ore lelo ootoduaa ninye naa kejo, ‘Koree doi ninye?’ 

8  Ekeipid ninye alo too naipuko anaa enkidetidet, nemetumoyu; kearari ninye aitalamaa anaa enduaata e nkewarie. 

9  Ore nena onyek apa naatoduaa ninye, nemeitoki aekata aaigil aadol, nemeigil aekata ewueji enye adol ninye. 

10  Ore nkera enyena neing'oru omom teilo aisinani, ore inkaik enyena nerriny aaishooyo enkarsisisho enye. 

11  Ore iloik lenyena nebore engolon e kitisho, kake keirrag ninche tenebo ninye tiatua enterit. 

12  Ore hoo duoo nemelok intorrok te nkutuk enye, ore hoo duoo neisudoo ninye tiabori olng'ejep lenye, 

13  ore hoo nemeyieu ninye nepal, nemuk ninye te nkutuk enye, 

14  kake eibelekenyi ake aaitaduar endaa enye te nkoshoke, edua naleng anaa enduaran e pooki sayiet. 

15  Eijoo ninye enkarsisisho neitoki alopu; eitayu Enkai ninche anang'aa te nkoshoke enye. 

16  Eibibi ninye esayiet, olng'ejep le nturbubua olo aar ninye. 

17  Melo ninye aing'or lelo kejek, nena shorroi naaruko inaishi o kule. 

18  Kerriny ninye aaishooyo ilng'anayio le siaai enye, nemeitoki aekata ninye aijoo aitadoyio; ore dupoto e biashara enye nemetum ninye murruna. 

19  Amu etupurda ninye neing'uaa lelo aisinak, eibung'a ninye aikonyaa enkaji neitu eshet. 

20  Ore amu meeta olorok lenye enkiyagata, meleku ninye ae toki hoo nabo nashipakino. 

21  Meetae entoki natelekua eidipa ninye atadaayu; ore enkaraki ina mebikoo karsisisho enye. 

22  Ore enkiputakinoto e raposhoi enye, naa osina, kelotu engolon pooki o sina shumata ninye. 

23  Neiput enkoshoke enye aitaraposh, keirriu Enkai engoro enye napi shumata ninye neitashaiki shumata ninye anaa endaa. 

24  Keisik ninye aing'uaa emasaai o larrabal e sekenkei nengor ninye embae o suyai neipang. 

25  Etushutuaki ina bae nepuku to sesen lenye, ore ine wueji neimerlel neipang'u to lodua lenye, neibung ninye enkuretisho. 

26  Ore ilchumat lenyena pooki nepuo aajing enaimin nagut, enkima neitu einoki nalo amut ninye, ore ina natelekua to lng'obor lenye nemuti. 

27  Neibalunye keper ing'ok enyena pooki, nedumakino enkop aarare ninye. 

28  Ore imasaa enkaji enye nenapi aaya neingirtitori aaya teina olong e ngoro napi e Nkai. 

29  Ena erubata oltung'ani torrono naing'uaa Enkai, enjung'ore naibalakinye ninye Enkai.

