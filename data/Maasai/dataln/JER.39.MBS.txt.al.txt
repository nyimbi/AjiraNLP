1  Ore to lari lioudo le nkitoria e Sedekia, olaiguanani le Yuda, to lapa le tomon, nelotu Nebukadresa olaiguanani le Babilon o enjore enye pooki aarare Yerusalem nemuat aman ninye, 

2  ore to lari le tomon oobo le nkitoria e Sedekia, to lapa liong'uan, te nkolong e naaudo o lapa, negili isunta e nkang. 

3  Ore apa ina kata pee eyae Yerusalem, ore ilkituaak pooki lo laiguanani le Babilon nepuonu aatoni te nkishomi empolos: Negal-Sharesa, o Samgarebo, o Sarsekim ilo apa kitok, tenebo lelo kulikae kituaak apa lo laiguanani le Babilon. 

4  Ore pee edol Sedekia olaiguanani le Yuda o sikarini pooki ninche, neisik ninche, nepuo auluo enkanasa te nkewarie aaim enkoitoi o enkurma o laiguanani aaim ina kishomi natii erishata oo sunta pokira are; nepuo ninche aaipir enkalo e Araba. 

5  Kake etusujaitie ninche enjore oo Lkaldayo, neinepu Sedekia too nkisiajat e Yeriko ore ake pee eibung ninche ninye, neyau ninche ninye enetii olaiguanani Nebukadnesa le Babilon, te Ribla, te nkop e Hamat; nedung'okini ninye enkiguana. 

6  Near olaiguanani le Babilon ilayiok le Sedekia te Ribla; metuata te dukuya nkonyek enyena; near olaiguanani le Babilon ilkituaak pooki le Yuda metuata. 

7  Naitayu ninye nkonyek e Sedekia, neyau ninye too lpisia pee eya ninye Babilon. 

8  Nepejoo Ilkaldayo enkaji o laiguanani o enkaji oo ltung'ana, neurori isunta e Yerusalem. 

9  Neitoki Nebusaradan, olkitok le rripore aya te yararoto meshomo Babilon lelo kulikae tung'ana ootelekutua tiatua ina anasa, lelo apa ooshomo enetii ninye, o lelo tung'ana otung'uayioki. 

10  Neing'uaa Nebusaradan olkitok le rripore tiatua enkop e Yuda o embata oo ltung'ana aisinak lemeeta toki, neisho ninche nkurman oo sabibu o nkurman teina kata ake. Elaaroto e Yeremia 

11  Neishooyo Nebukadresa olaiguanani le Babilon enkitanapata tialo Yeremia eimaa Nebusaradan, ilo kitok le rripore ejo, 

12  “Ewaita ninye eng'ura ninye oleng nimintaasiasa ake entorrono, kake entaasa ninye anaa enajoki intae.” 

13  Ore Nebusaradan ilo kitok le rripore, neirriwaa olkilikuai, o Nebusaradan, o Rabsaris, o Negal Saresa, o Rabmag, o lkituaak pooki lo laiguanani le Babilon. 

14  Neirriwaa ninche olkilikuai, neitayu Yeremia tiatua olgoriet le rripore. Neisho ninche ninye Gedalia olayioni le Ahikam, olayioni le Shefan, nchere pee erik ninye ang. Neaku etotona ninye tiatua iltung'ana. Osiligi le Ebedmelek 

15  Eewuo apa ororei lo Laitoriani enetii Yeremia ina kata apa eikenoro to lgoriet le rripore ejo. 

16  “Shomo naa tiaaki Ebedmelek ilo le Etiopia, ‘Nji ejo Olaitoriani loo lororani, Enkai e Israel: ng'ura kaitabaya nanu irorei laainei tialo ena anasa te ntorroni neme te sidai, naa keitabari kenya te dukuya iyie teina olong. 

17  Kake kaakordu kenya nanu iyie teina olong, Olaitoriani ojo, nimikinchoori iyie aapik atua enkaina e lelo tung'ana liure. 

18  Amu esipa kaaitajeu nanu iyie, nimibatata iyie to lalem, kake itum iyie enkishui ino anaa enkishoroto o larrabal, enkaraki nitipika osiligi lino atua nanu, Olaitoriani ojo.’ ”

