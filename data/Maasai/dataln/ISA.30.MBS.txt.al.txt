1  “Woi ninche nena kera kiseruti,” Olaitoriani ojo, “lelo ooitobir enkitobirata neme enaai; lelo ooitayu mbaa enye nemetii oltau lai, pee etum ninche aatoponai eng'oki te shumata eng'oki; 

2  lelo oonapa pee edoyio aapuo Misiri nemaaikilikuanishore ninche, pee epuo aasaru emitunoto e Farao, nepuo aaing'oru eneigara to loip le Misiri! 

3  Ore enkaraki ina keibelekenya ina mitunoto e Farao aaku enkurruna, ore ine ning'arara to loip le Misiri, neibelekenya aaku osina linyi. 

4  Amu ore hoo netii ilkituaak lenyena Soan nepuo ilbalusuni lenyena aabaiki Hanes, 

5  kepuonu ake aakurru pooki ti alo ilo orere lemeidim aataret ninche, nemeyau eretoto aashu dupoto, kake enkurruna ake o esulare.” 

6  Olkilikuai oipirta ing'uesi naatii Negeb, ina kop pooki natii enyamali o sina, ine nepukunye elipong olng'atuny o lng'atuny, entara o enturbubua, nenap ninche karsisisho enye too nkoriong'i nenap ilchumat lenye too ntamesin aayaki ilo orere lemeret ninche. Iltung'ana lemening'isho 

7  Amu ore eretoto e Misiri naa pesho, ina pee atejo nanu ninye, “Rahabu ina naton aitirring'a.” 

8  Ore naa taata, shomo ngero ina te dukuya ninche too soito dapashi oogueta nintoki asiraki ninye embuku, pee etum ataa te nkata nalotu enchakenisho ntarasi. 

9  Amu olorere kiseruti ninche nkera naalejisho, nkera nemening ninche enkiteng'enare o Laitoriani; 

10  lelo oojoki iladuaak, “Emidolisho” nejoki iloibonok, “Emimbonoki iyiook esipata; entoliki iyiook mbaa nemeitureisho, embonu mbaa o lng'am, 

11  tung'uai enkoitoi, mbelekenyayu tapaasha enkoitoi, mincho king'il iyiook aaning mbaa e ilo Osinya le Israel.” 

12  Ore naa nji ejo Ilo Osinya le Israel, “Ore enkaraki nitemenaitie intae ele rorei, nisiligigi olwuasa o enkiser, ningarakino ninche, 

13  ore enkaraki ina, kelo ena ng'oki atiu te ntae anaa olbaata le suntai naado netaa kejo pee eurori, naa ore euroroto enye naa nabo kata; 

14  ore embelata nalo abela netiu anaa emoti oo nkulukuok naitiaaki aaotiki ore mbelat enyena nemeitoki asotunoyu, meitokini ninye aatum embelati nayayieki enkima aashu naokunyeki enkare to lchorro.” 

15  Amu nji ejo Olaitoriani Enkai, Ilo Osinya le Israel, “Ti nishukunye ayeng'iyeng'a nikintajeuni; te nkitirring'ata o te nkisiligata elotu engolon ino.” Nimiyieuu intae. 

16  Kake itejo, “A-a! Eikikuet iyiook too mbartan,” ore enkaraki ina, ikuetikuete aapuo, “Ore iyiook nikikuetie mbartan aakuet oleng,” neaku keten oleng lelo oosuj intae. 

17  Keisik aailanyisho ilkulinyi oora enkalifu te nebuak oltung'ani obo, ore te mbuakunoto oo ltung'ana imiet nikuet ailanyisho o mikitung'uari, nitiu anaa enchata naunieki enanka te nchumata oldoinyo. 

18  Ore naa kiaanyita iyie Olaitoriani pee king'urrie; neaku keisisi ninye, pee etum aing'urrie intae. Amu ore Olaitoriani naa Enkai oo sipat; emayiana lelo pooki ooanyu ninye. Kemayian Olaitoriani iltung'ana lenyena 

19  Ee, lo tung'ana le Sion kulo oomanya Yerusalem; mingiligili ae kata aaishir. Esipa keing'urrie ninye intae te ina kishirakinoto inyi; te nening ninye ilo kiyioi linyi, naa kewaliki intae. 

20  Naa ore hoo neisho intae Olaitoriani endaa e nyamali o enkare o sina, meigil Olaiteng'enani linyi aisudoo kewan, kake kedol nkonyek inyi Olaiteng'enani linyi. 

21  Ore nkiyiaa inyi te siadi intae, nening oltoilo ojo, “Nena enkoitoi, eima intae ine,” ti nimbelekenyanya intae aapuo enkalo e tatene aashu enkalo e kidienye. 

22  Nipikipiki intae olduruk nena kitanyaanyukot naapising'a te nkosholai, o nena naasholuno e sahabu. Nindapashaa intae ninche anaa ntokitin nemesinya; nijokiki intae ninche, “Enchom nimiitutu!” 

23  Naa keirriwaki intae Olaitoriani enchan te nkaraki lelo anterera lituuno o ina kurma nabulu te nkop, nalo aisho te nkumoi. Ore kenya te ina olong naa kepuo nchoo inyi aadaa too ndaat naalala. 

24  Ore ilmong'i o sirkon ooturisho neinos olkujita otudung'oki oisukutieki. 

25  Ore te pooki doinyo oado, o pooki doinyo naikarere, naa kejing nkonyek oo nkariak ina olong kenya eyiang'are kitok te neurori iltaleta. 

26  Ore ake sii naa kelo ewang'an o lapa atiu anaa ewang'an e nkolong. Ore ewang'an e nkolong neaku katitin naapishana, anaa ewang'an oo nkolong'i naapishana, te ina olong kenya nalo Olaitoriani aen olbae too ltung'ana lenyena, neishiunye lelo baa apa le oshoto enye. Keitame Olaitoriani Asiria 

27  Ng'ura kelotu enkarna o Laitoriani eing'uaa enelakua, neyupuyup engoro enye netii empuruo kitok; ore enkutuk enye nebore engoro, ore olng'ejep lenye neikununo anaa enkima nanyaisho; 

28  ore enkiyang'et enye neikununo anaa enchorro naruko adooyo neilepu enkare o metaa keitabaiki oltung'ani olgos; pee esil ina are lelo oshon te silet e nkidaata entorroni, nepiki nkutukie oo loreren nkeenta naaitapong'orieki. 

29  Ipuopuo intae aatiu anaa iloata osirua osinya kewarie iranyishosho. Nitumutumu eng'ida o ltau nitiuu anaa te neoshi enkinanta pee epuoi oldoinyo lo Laitoriani, ina dapidapoi e Israel. 

30  Naa keisho Olaitoriani ilo toilo lenye le nkitoo metoning'o pooki ng'ae, ore ina oshoto e nkaina enye nedou metodoli te ngoro napi o te nkima namutisho, te nebo olkutati o enchan oo soito. 

31  Ore lelo le Asiria naa keiput enkiputukuny o lkirutoto te nening ilo toilo lo Laitoriani, ina kata eoshisho ninye te ng'udi enye. 

32  Ore eosh Olaitoriani, ninche aigil, netoni iltung'ana lenyena aaranyisho too lwululi o too nkai oo sinkolioitin Enkai makewan naarare ile Asiria. 

33  amu eidipaki apa aaitobira ewueji neyupuyup; ee te nkaraki ilo aiguanani, eitobiraki endapasho o enguton, netii ilkeek kumok o enkima kitok. Naa enkiyang'et o Laitoriani naikununo anaa enkima nakutu isoito.

