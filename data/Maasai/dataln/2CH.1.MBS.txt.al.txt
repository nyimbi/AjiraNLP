1  Eitagolo apa Solomon olayioni le Daudi kewan te nkitoria, netii Olaitoriani Enkai enye tenebo ninye, neitaa ninye kitok oleng. 

2  Neirorie Solomon Isiraeli pooki, neirorie ilarikok le njore loo nkalifuni, o loo maaip, o larishak, o larikok pooki loo Siraeli, o lukuny oo nkajijik oo loo menye. 

3  Ore Solomon, oina umata pooki natii tenebo ninye, nepuo ine wueji e shumata natii Gibeon; amu ine apa etii olng'obor le Nkai oitobira Musa osinka lo Laitoriani. 

4   Kake eyaua apa Daudi ilo sanduku le Nkai te Kiriat-Yearim neya ine wueji apa neitobiraka, amu etuuno apa ninye olng'obor tenkaraki ninye te Yerusalem. 

5   Kake ore ilo perere lo lasar lo suyai oitobira Besalel olayioni le Uri, olayioni le Huri, netii dukuya ilo ng'obor lo Laitoriani. Nesai Solomon oina umata Olaitoriani. 

6  Neilep Solomon alo ine netii olperere lo lasar lo suyai te dukuya Olaitoriani. Atua ilo ng'obor le ntumo apa etii ilo perere lo lasar, neitayu Solomon ilasarri oopejori enkalifu nabo te nchumata enye. 

7  Ore teina kewarie neitalio Olaitoriani kewan te Solomon, nejoki ninye, “Toomonu entoki niyieu naaisho.” 

8  Nejoki Solomon Enkai, “Ntodolua iyie enyorrata kitok nauno te papaai lai Daudi, nikintaa nanu olaiguanani te rishata enye. 

9   Olaitoriani Enkai, nchoo ina kisiligata ino tialo Daudi papa lai meitabari taata, amu kintaa iyie nanu olaiguanani te shumata olorere kitok oba anaa enterit e nkop. 

10  Nchooki naa taata nanu eng'eno nagut o yiolounoto pee alo najing'u naitashe te dukuya kulo tung'ana, amu aing'ae oidim aitoria ele orere lino kitok?” 

11  Newaliki Enkai Solomon ajoki, “Ore enkaraki natii ena atua oltau lino, neitu iyie iomonu imasaa, o enkarsisisho, o enkanyit, anaa enkishui e lelo likimba iyie, neitu doi ninye iomonu enkishui naado, kake eng'eno o eyiolounoto te kewan ino, pee itum aitoria lelo tung'ana laainei laa te ninche nanu aaitaa olaiguanani, 

12  kinchooki iyie eng'eno nagut o eyiolounoto. Kaaisho sii karsisisho, o masaa, o enkanyit, neitu ae kata etum obo le lelo aiguanak apa ootii dukuya iyie, nemeeta te siadi iyie olotum mbaa naatiu anaa kuna.” Engolon o laiguanani Solomon o enkarsisisho enye (

1   Ilai 

10  .

26  -

29  ) 

13  Neitoki Solomon alotu teine wueji e shumata te Gibeon, te dukuya ilo ng'obor le ntumo, nelotu Yerusalem. Neitore ninye Israel. 

14   Neiturrur Solomon tenebo ngarrin oo mbartan o lakedok loo-mbartan nkalifuni tomon oare, laa ninche apa etipika nkanas, oo ngarrin oo mbartan tenebo olaiguanani te Yerusalem. 

15  Neitotiu olaiguanani enkosholai o sahabu anaa isoito te Yerusalem neiput iltarakua pooki wueji anaa iretet le Shefela. 

16   Neinyang'u Solomon mbartan naaing'uaa Misiri o enkop naji Kue, ore lelo biasharani lo laiguanani neng'amu ninche te Kue te nkinyang'a. 

17  Naa keinyang'u apa ninche engarri oo mbartan naing'uaa Misiri te shekeli iip ile e nkosholai, neinyang'u embarta te shekeli iip nabo o onom. Neikunaki sii apa neijia aamiraki ilaiguanak pooki le Hiti o laiguanak le Siria.

