1  Neitoki Yoab awal ajo, 

2  “Meeta inchere irara iltung'ana, naa keish eng'eno nagut te intae tiniyeye. 

3  Kake kaata ening'unoto anaa intae; madou sii doi nanu te ntae. Aing'ae lemeyiolo intokitin naaijo kuna? 

4  Ara nanu entoki nakueniyieki too ilchoreta laainei, nanu, ilo oipoto Enkai naawaliki ninye nanu, oltung'ani supat lemeeta entioto, ataa entoki nakueniyieki. 

5  Ore tiatua ndamunot oo ltung'ana lemeeta enyamali olmena te lelo ootijing'a olbuket ioshiosho oltung'ani letaa kejo pee ebatata openy. 

6  Ore ilng'oborri loo laikonyak neeta eseriani, ore lelo ooitagor Enkai neserian, lelo ooen Enkai enye aapik enkaina enye. 

7  “Kake inkilikuana ing'uesi, naa aikinteng'en ninche iyie, ore nena motonyi o loing'ang'e, naa aikiliki ninche iyie; 

8  arashu inkaitubulu e nkop, naa aikinteng'en iyie; ore lelo sinkir le naiposha naa aikimbalakinye iyie. 

9  Kaa te kuna pooki nemeyiolo ajo, enkaina Olaitoriani nataasa ena. 

10  Etii atua enkaina enye enkishui e pooki toki naishu, netii enkiyang'et e pooki tung'ani. 

11  Aimetem enkiok irorei, anaa enatem enoret endaa? 

12  Etii eng'eno nagut atua emoruo, ore ening'unoto netii atua enkadori oo nkolong'i. 

13  Atua Enkai etii eng'eno nagut o emagilanisho; eeta eutaroto o ening'unoto. 

14  Tenesulaki enkop, nemeetae oloidim atesheta; teneikenoo oltung'ani tiatua, meetae oloidim atabolo. 

15  Teneibooyo inkariak, netoyu pooki; teneirriwaa aipang'ie, nenum enkop. 

16  Atua ninye etii engolon o eng'eno nagut; ore ilo oleji o lolejisho naa ilenyena. 

17  Eiwuang'ie ilautarok meeta toki, neitaa ilarishak ilmoda. 

18  Eitadoyio ilaiguanak, neitaa ninche ilooena, neeniki impolosi enye enkimeita. 

19  Etorikoyie ilapolosak meeta toki nenang'aa lelo magil. 

20  Emitiki enkiroroto lelo oisiligayu neya aoru emusunoto lelo tung'ana kituaak. 

21  Ebukoki enkurruna lelo kituaak, neitololong ina kimeita e ilo ogol. 

22  Eibalunye nena naagut e naimin, neyau enaimin nagut apik ewang'an. 

23  Eitaa ninye iloreren kituaak, neitoki aidakie ninche, eitasapuk iloreren, nerikoo aiwuang'ie. 

24  Eya aiwuang'ie ening'unoto too laiguanak le nkop, neisho ninche metilimanata to lpurkel lemetii enkoitoi. 

25  Eirrapirrapisho ninche te naimin metii ewang'an neesiesari anaa olamerani.

