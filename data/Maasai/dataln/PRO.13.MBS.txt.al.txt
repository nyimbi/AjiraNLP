1  Ore enkerai ng'en nening'u enkiteng'enare e menye kake ore elde asukenyani nemening'u enkisikong'ata. 

2  Etum oltung'ani supat mbaa supati too lng'anayio le nkutuk enye, kake ore iyieunot oo lairrikinok naa olarrabal. 

3  Ore ilo orrip enkutuk enye neitobikoo enkishui enye; ore ilo obol enkutuk enye oleng neidaaya. 

4  Ore oltau lo ltashalai naa keng'uarrisho, nemetum hoo pito, ore oltau leilo onyok naa keishori ninye te nkumoi. 

5  Ore oltung'ani loo sipat neiba elejare, kake ore oltorrono neas inenkurruna one sulare. 

6  Erikoo esipata ilo laa ore enkoitoi enye naa esipata, kake ore eng'oki nenang'aa ilo torrono. 

7  Eitaakuno oltung'ani obo aikarsis, nemeeta hoo pito, ore likae neitaakuno olaisinani, neeta imasaa kumok. 

8  Ore elakunoto e nkishui o ltung'ani naa karsisisho enye, kake meeta olaisinani enakordunye kewan. 

9  Ore ewang'an oo loo sipat neshipa, kake ore oltaa loo ltorrok naa keari. 

10  Ore to lwuasa neishankarra lelo lemening'isho, kake ore lelo ooibung enkikoo netum eng'eno nagut. 

11  Ore imasaa naanotoki aasioki naa kengoroo, kake ore ilo osotu aakutiti naa keponaa. 

12  Ore osiligi oimutieki neitamuoi oltau, kake ore eyieunoto naidipaki naa olchani le nkishui. 

13  Ore ilo omenaa ororei le nkikoo neyaki kewan enkidaata, kake ore ilo oyanyit enkitanapata naa ketum olerrinyore. 

14  Ore inkitamoot eilo ng'en naa enchorro enkishui, pee eidim oltung'ani atapaasha irresheta le keeya. 

15  Ore endamunoto sidai netum omom, kake ore enkoitoi e lelo le meeta enkirukoto naa enkidaaroto enye. 

16  Eas oltung'ani ng'en pooki bae naas te ng'eno, kake ore olmodai neitoduaaya emodai enye. 

17  Ore olkilikuai torrono nesulaki iltung'ana kumok enyamali, kake ore olkilikuai oisiligayu neyau enkishiunoto. 

18  Ejing'aki aisinanisho o esulare ilo lemeitaa toki iutarot, kake ore ilo oning'u inkisikong'at naa keanyituni. 

19  Ore eyieunoto naitabayioki naa kemelok to ltau; kake ore empaashata oo ntorrok naa olminong too lmoda. 

20  Ore ilo oiriamariyie iltung'ana ng'eni, naa keaku ng'en, kake ore ole ncholiek oo lmoda naa ketum enkitamioto. 

21  Kesuj ilbuketa ilaing'okok, kake elaaki karsisisho lelo supati. 

22  Ore oltung'ani supat neing'ueki enjung'ore inkera oo nkera enyena, kake ore enkarsisisho olaing'okoni netushumakaki lelo supati. 

23  Ore enkurma natang'asaki aapal meturo, neiu endaa sapuk kake etawuapayioki metii esipata. 

24  Ore ilo oirragie eng'udi naa keiba enkerai enye, kake ore ilo onyor ninye nenyok aitame arerioo ninye oleng. 

25  Eeta ilo supat enaitigir esumash enye, kake ore enkoshoke oltorrono neisumash.

