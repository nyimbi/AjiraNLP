1  Ore sii kuna naa indung'eta e rashe e Solomon naatisira iltung'ana le Hesekia olaiguanani le Yuda. 

2  Enkitoo enkisisa te Nkai te neisudoo ninye imbaa, kake enkitoo too laiguanak, te nejurru imbaa aaibalie. 

3  Ore anaa eneba elakuani e keper, o eneba enguton e nkop neija etiu indamunot oo laiguanak mejurrunoyu. 

4  Iwuang'ie endoron ti oriong e nkosholai, netum olkunoni entoki naitainyie entoki sidai. 

5  Iwuang'ie lelo torrok te dukuya olaiguanani naa keitasheyieki olorika lenye le nkitoo te sipata. 

6   Mipik kewan dukuya ine netii olaiguanani arashu doi intashe te ine wueji olkitok. 

7  Amu enaikash tinikijokini, “wou ilepu ene” alang tinikintadoyiori te netii olaiguanani. 

8  Ore ina natoduaa inkonyek inono, misioki aisosion ayau atua enkiguana; anaa kaa ias te siadi; tinikilo ole latia ino aitukurru? 

9  Iimaki olomoni liyieu te nebo olelatia makewan, nimilo aboloo imbaa naaisudoro e likae; 

10  meyau ake ilo oning enkurruna shumata iyie, nitum enkurruna nemeeta enkiting'oto. 

11  Ore ororei otolimuoki aaitobiru netiu anaa olng'anayioi le sahabu oikodokino enkosholai. 

12  Anaa enatiu olgisoi le sahabu arashu e masaai e sahabu neija etiu ilo ng'en oisikong enkiok naning'isho. 

13  Ore olkilikuai oisiligayu, neitagol ilo oirriwaa ninye, etiu anaa enkare nairobi, te nkirouaj enkata e nkisampuare. 

14  Anaa enatiu inkatampo o lkutati lemeeta enchan, neija etiu ilo owuasare enkishooroto nemeyieu neishooyo. 

15  Te ng'iriata eidimi aailejileja olaiguanani le nkop, naa ore olng'ejep omelok naa kegil oloito. 

16  Tinitum enaisho inosa ake enikiririkino iyie, amu indim ainosa e sapuk nintoki alopu. 

17  Mimoku enkaji o lelatia ino, pee miyek ake, nikiyooki aibayu. 

18  Ore ilo oishakenu embae nemesipa te nkaraki ole latia enye, netiu anaa orinka lo larrabal arashu olalem, arashu embae napi. 

19  Ore enkisiligata oltung'ani lemeisiligayu te nkata enyamali, netiu anaa olalae oigusugus arashu enkeju naishirtitari. 

20  Ore ilo oranyaki osinkolio oltau oata osina, netiu anaa oltung'ani ooru kewan enkila te nkolong nairobi; netiu sii anaa tinipik enaisho naisuijo ewueji netii olbae. 

21   Teneeta olmang'atinta lino esumash, inchoo ninye endaa nanya, naa te neeta enkure, inchoo ninye enkare naok. 

22  Amu inturrurroki ninye inkuk naishu shumata endukuya enye, naa aikilaaki iyie Olaitoriani. 

23  Ore olkutati oing'uaa moikuape naa keyau enchan; ore olng'ejep okurrisho neyau engoro. 

24  Enaikash tinimany olpijata le nchumata enkaji, alang tiniboitare te e nkaji enkitok naata enchankar. 

25  Anaa enatiu enkare nairobi to ltau oota enkure, neija etiu ilomon supati ooing'uaa enkop nalakua. 

26  Anaa enatiu enchorro natii esarng'ab, arashu enkong'u enkare naing'ola, neijia etiu oltung'ani supat oisho kewan oltung'ani torrono. 

27  Mme sidai tininya enaisho sapuk, metaa mitem aing'oru enkisisa sapuk. 

28  Ore oltung'ani le meeta enkibooroto e kewan, netiu anaa enkanasa natigilaki neing'uari meeta isunta.

