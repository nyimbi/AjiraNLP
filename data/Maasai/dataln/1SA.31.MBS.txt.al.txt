1   Int 

10  .

1  -

12  ) 

1  Nearare apa Ilfilisti Israel; neipirri iltung'ana le Israel te dukuya Ilfilisti neidaikieki to Ldoinyo le Gilboa. 

2  Neinepu Ilfilisti Saul o layiok lenyena; near Ilfilisti Yonatan o Abinadab o Malikishua, lelo ayiok le Saul. 

3  Neitirrishaki olarrabal Saul oleng, netum ninye ilang'orok loo mbaa, netum olbae torrono te lelo ang'orok loo mbaa. 

4  Nejoki Saul ilo anapani lenye loo ruparen, “Intayu olalem lino taremoki meipanga te nanu, maapuonu ake kulo lememurata aa ng'ung'ur nanu, naaitaa nanu enkiguran.” Kake meidim ilo anapani lenye loo ruparen; amu eturia oleng. Neaku eitayio Saul olalem lenye makewan, nebatatakino. 

5  Ore ake pee edol ilo anapani lenye loo ruparen ajo etua Saul, nebatatakino sii ninye olalem lenye, neye te nebo ninye. 

6  Neaku etua Saul o layiok lenyena pokira okuni, o lanapani lenye loo ruparen, o ltung'ana lenyena pooki, te nkolong nabo te nebo. 

7  Ore ake pee edol iltung'ana le Israel apa ootii likae kekun o erata o lekua ootii te idia alo Yordan nchere eisika iltung'ana le Israel, netua Saul o layiok lenyena, neing'uaa ninche inkang'itie enye neisik; nepuonu Ilfilisti nebik ti atua ninche. 

8  Ore pee ekenyu, ore pee epuonu Ilfilisti aapur lelo ootaraki metuata, netum ninche Saul o layiok lenyena pokira okuni eirrag to Oldoinyo le Gilboa. 

9  Nedung'oo ninche endukuya enye, nelaku iruparen neirriwaa ilkiliku ti atua enkop pooki oo lfilisti, mewaita ilomon sidain aayaki inkaitin enye o ltung'ana. 

10  Nepik iruparen o larrabal enkaji e nkitanyaanyukoto e nkai naji Ashtarot; nesheiki osesen lenye esuntai e Bet-shan. 

11  Kake ore ake pee ening lelo oomanya Yabesh-Gilead ina naitaasa Ilfilisti Saul, 

12  nedumunye iltung'ana pooki oopi, nepuo enkewarie pooki, neitayu osesen le Saul o seseni loo layiok lenyena aaitung'uaa esuntai e Bet-shan; nepuonu ninche Yabesh nepejoo ninche te ine. 

13  Neya iloik lenye nenukaa ti abori olchani oji olkuaju te Yabesh, nepukoo ninche nkolong'i naapishana.

