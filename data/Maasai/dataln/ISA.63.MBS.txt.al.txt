1   Kalo ele olotu eing'uaa Edom, oishopito ilkilani oonyokie ooing'uaa Bosara, kalo ilo olotu eishopo ilkilani le nkitoo, olotu te nkitoo o te ngolon? “Nanu ilo oibalunye esipata, Olmagilani oitajeusho.” 

2  kainyoo pee enyokioo ilkilani linono, neikununo ilkilani linono anaa ile, ilo olo aim eneironyieki isabibu? 

3   “Aitunyo nanu enkironyet oo sabibu openy, ore too ltung'ana nemetii hoo obo otaa te nebo nanu; naitunyoo nanu ninche te ngoro ai naitame nanu ninche te mpushuna ai; ore ilo sarge lenye neisuakino ilkilani laainei, naidurukie nanu ilkilani laainei pooki. 

4  Amu etii apa ina olong e lap atua oltau lai, ore ilo ari lai le nkordunoto netabaua. 

5   Aing'ura nanu, kake meetae hoo obo laaretu, naing'asia amu meetae hoo obo laatijing'a enkoriong, neaku te nkaina ai ake anoto enkishuroto, naaitasheyie nanu empushuna ai. 

6  Aitunyoyie nanu olorere te ngoro ai, naitemer nanu ninche te ngoro ai napi, nabukoki nanu osarge lenye enkop.” Esupatisho o Laitoriani ti alo Israel 

7  kalimu nanu ina nyorrata o Laitoriani nauno, ina kisisa o Laitoriani, te risioroto e nena pooki naaishoo iyiook Olaitoriani, o ina supatisho kitok te nkaji e Israel, apa naishoo ninye ninche terisioroto o lng'ur lenye, te risioroto e ina kitoo e nyorrataenye. 

8  Amu etejo ninye, Esipa iltung'ana laainei ninche, nkera aainei nemeeta elejare; netaa ninye Olaitajeunoni lenye. 

9  Ore to losilisili lenye pooki, neisilisiloki ninye, naa ilo malaika otii te nebo ninye oitajeuo ninche; te nyorrata enye o to lng'ur lenye eitajeuo ninye ninche; etudumua ninye ninche nenap ninche nkolong'i pooki ti apa. 

10  Kake etogolong'utua ninche nepik osina Enkiyang'et enye sinyati; neaku eibelekenye ninye aaku olmang'atinta lenye, ore ninye openy negilunore ninche. 

11  Neitoki ninye adamu nkolong'i e apa moitie, e Musa ilo sinka lenye. Koree ilo apa oyaua ailepunye te naiposha lelo shekuti loo nkerrai enyena? Koree ilo opik atua ninche enkiyang'et enye sinyati, 

12   ilo oisho ina aina enye e nkitoo meshomo te nkaina e tatene e Musa, ilo apa otooro nkariak te dukuya ninche, pee eitobiraki kewan enkarna oo ntarasi, 

13  kaing'ae otorikoyie ninche aimie ine negut? Anaa embarta naimita olpurkel, eitu apa ninche errorro. 

14  Anaa nkishu naadoyio aapuo oerata, eishoo ninche Enkiyang'et o Laitoriani enkiyeng'iyeng'ata. Neaku itorikoyie apa iyie iltung'ana linono, pee intobiraki kewan enkarna e nkitoo. Enkomono te nkaraki olng'ur o eretoto 

15  ng'ura kop te shumata toduaa, te ine wueji ino e nkitoo nesinya. Koree olokiyo lino o enkidimata ino? Ore eyieunoto ino o lng'ur lino neiboori te nanu. 

16  Amu ira iyie Papa lang, hoo nemeyiolo iyiook Abraham nemelimu iyiook Israel; ore iyie, Lo Aitoriani, ira Papa lang, ore enkarna ino, Olokordu iyiook ebaiki apa moitie. 

17  Olaitoriani, kainyoo iyie pee ncho iyiook matapaash nkoitoi inono nintagol iltauja lang metaa mikiure iyie? Torrinyunye te nkaraki isinkan linono, lelo oshon le njung'ore ino. 

18  Ore lelo tung'ana linono sinyat netujung'o enkaji ino sinyati te nkiti rishata; neitunyo ilmang'ati lang ina aji ino sinyati. 

19  Kitotiutuo iyiook anaa iltung'ana leitu ae kata ing'as aitore, kitotiutuo anaa iltung'ana lemeipotieki enkarna ino.

