1  “Ng'ura, ore kenya te nena olong'i, o teina kata, tenarrinyu nanu lelo ootarayioki le Yuda o le Yerusalem, 

2  naa kaiturrur nanu iloreren pooki, nayau ninche aitadou oerata le Yehoshafat, naiguanare nanu ninche te nkaraki iltung'ana laainei o enjung'ore e Israel amu eidapashakaki apa ninche atua iloreren, netooro ninche enkop ai, 

3  netooshokitio ninche iltung'ana laainei enkukuo, neishooyo ninche enkayioni aainosie emulayoi, nemir entito aainosie enaisho oo sabibu, netooko ninche ina aisho. 

4   “Ira iyie nyoo te nanu iyie Turo o Sidon, o kulo kirinen le Filistia? Kaa toki kirrinyoki nanu alaaki? Tenaa eikilaaki iyie nanu, naitalaku nanu enkias ino te nchumata endukuya ino makewan, te wuapunoto o te nkisarrisar. 

5  Amu iwa iyie enkosholai ai o sahabu ai, nitanapa iyie ilchumat laainei le karsisisho atua nkajijik oo nkaitin inyi. 

6  Itimiraka iyie iltung'ana le Yuda o le Yerusalem Ilgiriki, niya ninche aitalamaa oleng to lpolosie lenye. 

7  Kake ore taata kaputu nanu ninche teine wueji nitimiraka ninche, naitalaku nanu enkias ino te ndukuya ino makewan. 

8  Kamir nanu ilayiok linono o ntoyie inono apik nkaik oo layiok le Yuda, naa kepuo ninche aamiraki lelo oshon le Sabea, oolakua, amu Olaitoriani oiroro.” 

9  Entolimu ena embalie tiatua iloshon: entobira olarrabal, entuputu iltung'ana magil. Nchoo iltung'ana pooki lo larrabal enyiku, nchoo ninche epuonu aailepu. 

10   Endogo ilchempei linyi metaa lalema, nintaa ilalema linyi oodung'ishoreki iremeta; nchoo ilo oshal ejo, “Ara nanu olmurrani.” 

11  Entasieku wootu, intae iloreren pooki ootaana, enturrurro ate teine. Ntadou ilmurran linono, iyie Olaitoriani. 

12  Nchoo iloreren eputu ate, nepuonu oerata le Yehoshafat; amu teine nanu alo aton adung'oki enkiguana, lelo oreren pooki ootaana. 

13   Tipika olalem oololo amu eo enkisampuare. Entijing'u entunyo amu eipute enkironyet. Eilogilog iltooi aadooyo, amu aikitok entorroni enye. 

14  Ilororani, ilororani, tiatua oearata odung'ieki enkiguana. Amu etinyikua enkolong o Laitoriani tiatua ilo erata odung'ieki enkiguana. 

15  Eitomisimisoki enkolong o lapa netajaaitie ilakir ewang'an enye. Kemayian Enkai iltung'ana lenyena 

16   Neikurrukur Olaitoriani te Sion neitayu oltoilo lenye te Yerusalem, ore keper o enkop neikirikira. Kake Olaitoriani esarunoto too ltung'ana lenyena, osempewuet too ltung'ana lenyena le Israel. 

17  “Metaa ilo iyie ayiolou nchere ara nanu Olaitoriani Enkai ino, ilo obik te Sion, to ldoinyo lai sinyati. Naa keaku Yerusalem sinyati, nemeigil aekata iltung'ana omon aaim atua ninye. 

18  “Ore kenya teina olong neitong'u ildoinyo enaisho oo sabibu namelok, neruko ndoinyo te kule, ore inongot pooki e Yuda neruko enkare; nerukunye enchorro e nkare naing'uaa enkaji o Laitoriani, nepik oerata le Shitim enkare. 

19  “Kelo Misiri aaku olmuate, neaku Edom ong'ata mitil tenkaraki enkarruoisho apa naitaasaki iltung'ana le Yuda, amu eibukoitie apa osarge lemeeta entioto te nkop enye. 

20  Kake kemanyi Yuda ntarasi nememanyi Yerusalem too iishoritin pooki. 

21  Kaitalaku nanu osarge lenye, naiwuang'ie nanu entorroni enye, amu ebik Olaitoriani te Sion.”

