1  Ore apa te nena olong'i naaitoreisho ilarishak, netii olameyu enkop, ore oltung'ani obo le Betlehem ti atua enkop e Yuda nelo amany enkop e Moab. Eshomo ninye te nebo enkitok enye o layiok lenyena oare. 

2  Ore apa enkarna e ilo tung'ani naa Elimelek, ore enkarna e nkitok enye naa Naomi. Ore nkarn oo layiok lenyena pokira oare naa Mahalon o Kilion. Ile Frati apa ninche ooing'uaa Betlehem ti atua enkop e Yuda. Eshomo apa ninche enkop e Moab nepuo aabik te ine. 

3  Kake etua apa Elimelek ilo moruo le Naomi, neing'uari aa ninye ake o layiok lenyena pokira oare. 

4  Ore kulo pokira neyam ntoyie oo Lmoabu; ore apa enkarna e nabo naa Orpa ore enkarna e nkae naa Rusi. Etobiko apa ninche te ine ilarin oobaya tomon. 

5  Ore Mahalon o Kilion neye sii ninche, neaku ore ina kitok enoto olkiyioi lo lmoruo lenye o loo layiok lenyena. Etorrinyote Naomi o Rusi aapuo Betlehem 

6  Nedumunye ninye o nena toyie oo layiok lenyena pee errinyo te ina kop e Moab, amu etoning'o apa ninye te ina kop e Moab nchere etumutana Olaitoriani iltung'ana lenyena neisho ninche endaa. 

7  Nedumunye teine aapuo teine wueji netii ninye te nebo ntoyie are oo layiok lenyena, neibung enkoitoi aapuo enkop e Yuda. 

8  Kake enyaaka Naomi ajoki nena toyie are oo layiok lenyena, “Enchom entorrinyoto, shomo ake oltung'ani enkaji e ngotonye. Naa meitaasa intae Olaitoriani isupati, anaa apa enintaasa intae ilootuata o nanu. 

9  Meidimie intae Olaitoriani enoto nkang'itie, oltung'ani ake te intae netum olmoruo!” Neitoki ang'utut ninche, neyietu ninche aaishir. 

10  Nejoki ninche ninye, “A-a, eikirrinyo iyiook te nebo aapuo enetii iltung'ana linono.” 

11  Kake etejo Naomi, “Entorrinyoto enchom ntoyie aainei, kainyoo pee kiriamariyieyie nanu? Keton nanu aata ilayiok te nkoshoke ai eji pee eyooki aayam intae? 

12  Entorrinyoto enchom, ntoyie aainei, shomo ake oltung'ani enkoitoi enye, amu atamorua nanu meekure atum olmoruo. Amaa naaji ninye te najo kaata osiligi, anaa napaji ninye tenaa katum olmoruo ena kewarie naiu ilayiok, 

13  iyanyunyu naa o metubulu? Eipalipala intae meyami intae. A-a, ntoyie aainei, amu keme oleng te nanu te nkaraki intae, nchere aatigilunore nanu enkaina o Laitoriani.” 

14  Neitoki ninche aayietu aaishir, neng'utut Orpa enkaputani enye kake etamuatakine Rusi ninye. 

15  Nejo ninye, “Ng'ura, esintani ino eshomo olorere lenye nelo enetii nkaitin enyena; torrinyoyu tusuja esintani ino.” 

16  Kake etejo Rusi, “Mikisai nanu maatung'uai iyie arashu pee arrinyo eitu aasuj iyie; amu ore ewueji nilo ninye nanu alo, ore ewueji nirrag naa ninye nanu airrag; ore iltung'ana linono naa keaku iltung'ana laainei, neaku Enkai ino Enkai ai; 

17  ore ewueji ninang ninye nanu anang, naa te ine aanukari nanu. Maaitaasa nanu Olaitoriani ena aitulus tenaa ninye kaarishie keeya iyie.” 

18  Ore ake pee edol Naomi ajo eteenikine asuj ninye, neitu eitoki ajo ae. 

19  Neaku eshomo ninche pokira are ometabai Betlehem. Ore ake pee ebau Betlehem neing'asia enkang pooki te nkaraki ninche; nejo nkituaak, “Ai Naomi ena?” 

20  Nejoki ninye ninche, “Emikimpot nanu aajo Naomi, entejoki nanu Mara, amu aaitaasa nanu Olmagilani mbaa e mion. 

21  Ashomo apa nanu abore, naatorrinyuo nanu Olaitoriani arok. Kainyoo pee kimpotipoto nanu aajo Naomi, aaisilisilo nanu Olaitoriani neyaua Olmagilani entaboi shumata nanu?” 

22  Neaku etorrinyunye Naomi o Rusi ina oo Lmoabu nara entito o layioni lenye. Etorrinyunye ninche eing'uaa enkop e Moab. Nepuonu ninche Betlehem te nkiterunoto e nkisampuare e shairi.

