1  Nejo Daudi to ltau lenye, “Kaye nanu nabo olong te nkaina e Saul; metii entoki sidai te nanu alang te naisikaki enkop oo Lfilisti; pee etum Saul atapalari aaing'oru nanu too lpolosien le Israel, naluaya nanu apuku te nkaina enye.” 

2  Neaku etudumunye Daudi nelang alo, ninye o lelo tung'ana iip ile apa ootii te nebo ninye, aapuo enetii Akish olayioni le Moak, olaiguanani le Gas. 

3  Nebik Daudi te nebo Akish te Gas, ninye o ltung'ana lenyena, pooki tung'ani te nebo enkaji enye o Daudi te nebo nkituaak enyena pokira are, Ahinoam e Yesreel, o Abigail e Karmel, enkoliai e Nabal. 

4  Ore ake pee ejokini Saul nchere eshomo Daudi Gas, neitu ninye eitoki aing'oru ninye. 

5  Neitoki Daudi ajoki Akish, “Tenaa kanoto nanu omom too nkonyek inono, nchoo maaishori nanu ewueji ti atua nabo oo nkang'itie ena kop pee atum nanu atobiko te ine; amu kainyoo pee eton osinka lino te nkanasa e nkitoo te nebo iyie?” 

6  Neaku eishoo Akish ninye ina olong Siklag; metaa etaa Siklag enoo laiguanak le Yuda o metabaiki ena olong. 

7  Ore esiana oo nkolong'i naatobiko Daudi te nkop oo Lfilisti naa olari o lapaitin oong'uan. 

8  Neilep Daudi o ltung'ana lenyena nerasaki Ilgeshuri, Ilgirsi, o Lamaleki; amu kulo apa emanya enkop ti apa, o Shuri, o metabaiki enkop e Misiri. 

9  Near Daudi enkop, neitu eing'uaa olee arashu enkitok eishu, kake eewa nkerra, o lmong'i, o isirkon, o intamesin, o nkilani, neshukunye alotu enetii Akish. 

10  Ore pee eikilikuan Akish ajo, “Kakua duoo taata itaara?” Nejo Daudi, “Ilnegeb le Yuda,” arashu, “Ilnegeb le Ijerame,” arashu, “Kitaarare Ilnegeb le Keni.” 

11  Neitu eing'uaa Daudi olee arashu enkitok eishu, pee etum ayau olomoni Gas, ejo, “Pee melikioo ake ninche iyiook, nejo, ‘Ena etaasa Daudi.’ ” Ele apa olkuaak lenye ina kata pooki apa ebikito te nkop oo Lfilisti. 

12  Neisilig apa Akish Daudi edamu ajo, “Eibaitie tukul iltung'ana lenyena Israeli; metaa keaku ninye osinka lai anaake.”

