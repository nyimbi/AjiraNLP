1  Eiturrurro apa Benhadad iltung'ana lenyena tenebo. Netii ilaiguanak tomoni uni oare tenebo ninye, neeta mbartan o ngarrin oo mbartan. Nelo ninye aman Samaria neitayunye olarrabal. 

2  Neirriwaa ninye ilkiliku enkanasa e Ahab olaiguanani loo Siraeli, nejoki ninye, “Nji ejo Benhadad. 

3  ‘Ore enkosholai ino o sahabu ino naa nkunainei. Inaainei nkituaak inono o nkera inono.’ ” 

4  Newal olaiguanani loo Siraeli ajo, “Ore anaa enitejo olkitok lai, lo aiguanani, ara nanu olino, o nena pooki naata nanu.” 

5  Neitoki ilkiliku aapuonu ejo, “Nji ejo Benhadad: ‘Aairriwaka nanu iyie ilkiliku ajo, “Iyakaki nanu enkosholai ino, o sahabu ino, o nkituaak inono o nkera inono.” 

6  Ore ake eyia kaairriwaki nanu isinkan laainei taisere tena saa, naa kepuonu aajur enkaji ino o nkajijik oo sinkan linono, neya pooki toki naitiship ninche.’ ” 

7  Neitoki olaiguanani loo Siraeli aiturrur ilpayiani pooki leina kop, nejoki, “Entisipu taata nidolidolo aajo enyamali eing'oru ele tung'ani. Amu aairriwaka ninye nanu olkilikuai te nkaraki nkituaak aainei o nkera aainei, o tenkaraki enkosholai ai osahabu, nemaata nanu entoki natomito.” 

8  Ore lelo payiani pooki oltung'ana pooki, nejoki ninye, “Mining iyie ninye niminyorraa.” 

9  Kaae nejoki ninye lelo ooirriwua Benhadad, “Entiaaki olkitok lai olaiguanani, ‘Ore nena pooki e dukuya niyieu tialo osinka lino, kaas nanu, kake ore ena bae maidim nanu ataasa.’ ” Nerrinyo lelo ooirriwuaki neyaki ninye olkilikuai. Neirriwaki Benhadad ninye olkilikuai nejoki, 

10  “Maaitaasa nanu nkaitin ina naaitulus, tenaa kelekuni ninye enterit te Samaria naaiput nkaik ang.” 

11  Newal olaiguanani loo Siraeli ajo, “Entiaaki ninye, ‘Mincho ilo orreten imasaa enyena o larrabal ewuasa anaa ilo olaku.’ ” 

12  Ore ake pee ening Benhadad ilo kilikuai eokisho tenebo ilaiguanak too lng'oborri, nejoki ninye ltung'ana lenyena, “Entijing irrishat inyi to larrabal.” Nejing ninche irrishat enye aarasaki ina anasa. 

13  Naa ng'ura, nelotu oloiboni le Nkai anyikaki Ahab olaiguanani loo Siraeli nejoki, “Nji ejo Olaitoriani, Itoduaa iyie ele orora kitok pooki? Ng'ura kaishoru ninche apik nkaik inono ena olong; naa ilo iyie ayiolou nchere ara nanu Olaitoriani.” 

14  Neitoki Ahab ajo, “Aitialo ng'ae?” Nejoki ninye, “Nji ejo Olaitoriani, Tialo isinkan loo lbalusuni loo lkerenketi.” Neitoki Ahab ajo, “Kaing'ae oiteru olarrabal?” Newaliki ajo, “Iyie.” 

15  Neitoki ninye aipotu lelo sinkan loo lbalusuni loo lkerenketi, naa iip are ninche o tomoni uni oare, ore te siadi ninche neitoki aipotu iltung'ana loo Siraeli, nkalifuni naapishana. 

16  Neipang ninche aapuo te nkipirata enkolong, ina kata eokisho Benhadad too lng'oborri, ninye o lelo aiguanak tikitam oare apa ootareto ninye. 

17  Ore lelo sinkan loo lbalusuni loo lkerenketi neituruk aapuo. Neirriu Benhadad iltung'ana, nepuo aajoki ninye, “Eilepu iltung'ana aapuonu te Samaria.” 

18  Nejo ninye, “Tenaa eiteseriani eetuo ninche, eyau ninche eishu, naa tenaa eitolarrabal epuonu iyau ninche eishu.” 

19  Kaae neipang kulo aapuo te nkanasa, lelo sinkan loo lbalusuni too lkerenketi, oina jore natusujayie ninche. 

20  Near ake oltung'ani oltung'ani oipirare; neilanyisho iltung'ana le Siria, nesujaa Isiraeli ninche, kake eilanyishe Benhadad olaiguanani le Siria te mbarta tenebo ilakedok loo mbartan. 

21  Nelo olaiguanani loo Siraeli aibung mbartan o ngarrin oo mbartan, near iltung'ana le Siria oleng. 

22  Neitoki oloiboni le Nkai alotu anyikaki olaiguanani loo Siraeli, nejoki ninye, “Wou, ntagoluoyu, nidamu oleng enilo aas; amu ore telde ari, naa eikilotu olaiguanani le Siria agilunore.” Erasakinoto e are e Siria 

23  Nejoki isinkan lo laiguanani le Siria ninye, “Ore nkaitin enye naa nkaitin oo ldoinyo, neaku kegol ninche aalang iyiook. Metaa maape iyiook aarare ninche te nkop naisiaja, nemeeta nchere pee eitu kimir ninche. 

24  Naa nji nkuna, iwuang'ie ilaiguanak too wuejitin enye, nipik ilarikok le njore irrishat enye; 

25  nimpotu enjore naikununo anaa enapa natimiraki. Aipirakinye embarta enkae barta o engarri oo mbartan enkae garri oo mbartan; nikipuo iyiook aarare ninche te nkop naisiaja nemeeta nchere pee eitu iyiook kigolu aalang ninche.” Nening ninye enatejo ninche, neas ina. 

26  Ore teina rishata o lari neipotu Benhadad aiturrur enjore e Siria, neilep aapuo Afek, pee earare Isiraeli. 

27  Neipotuni Iltung'ana loo Siraeli, neishori ninche imasaa o larrabal, nepuo aarare ninche. Neun iltung'ana loo Siraeli ilng'oborri te dukuya ninche netiu anaa iluaat are kutiti oo nkineji, kake eiputa iltung'ana le Siria enkop. 

28  Nelotu oltung'ani le Nkai anyiku nejoki olaiguanani loo Siraeli, “Nji ejo Olaitoriani, ‘Ore amu etejo iltung'ana le Siria eji, “Ore Olaitoriani naa enkai oo ldoinyo, kake mme enkai oo erat ninye,” ore enkaraki ina, kaishoru nanu ele orora pooki apik nkaik inono, pee itum iyie atayiolo nchere ara nanu Olaitoriani.’ ” 

29  Neun ninche ilng'oborri aaipirakinore ninche nkolong'i naapishana. Ore te nkolong e naapishana neitutumi olarrabal. Neosh iltung'ana loo Siraeli iltung'ana le Siria, isikarini nkalifuni iip nabo oopuo too nkejek te nkolong nabo. 

30  Neisikaki ilkulikae enkanasa e Afek, neurokino esuntai iltung'ana nkalifuni tikitam e lelo ootelekutua. Neisik sii ninye Benhadad nelo ajing olgilata liatua le nkanasa. 

31  Nejoki isinkan lenyena ninye, “Ng'ura, kitoning'o iyiook nchere, ore ilaiguanak le nkaji e Israel, naa ilaiguanak oata olng'ur. Nchoo iyiook maishopo ilkuniyiani too mpolosi ang, nikipik nkeenta ilukuny ang, nikipuo enetii olaiguanani loo Siraeli; amu ebaiki nikipal iyie nchu.” 

32  Kaae nerrotian ninche ilkuniyiani too mpolosi enye, nepik nkeenta ilukuny enye, nepuo enetii olaiguanani loo Siraeli, nejoki, “Etejo osinka lino Benhadad, “Aatoomono nchooki nanu aishu.’ ” Nejo ninye, “Keton ake eishu? Olalashe lai ninye.” 

33  Neanyita apa lelo tung'ana pee etum ororei supat, netum ninche nabo kata to laiguanani, nejo ninche, “Ee olalashe lino Benhadad.” Neitoki ninye ajo, “Enchom entoriku ninye.” Nelotu Benhadad enetii ninye, neisho ninye metijing'a engarri oo mbartan. 

34  Nejoki Benhadad ninye, “Ore nkanasa natooruo papaai, papaai lino kaarrinyoki nanu; nindim iyie atasheta iwuejitin neemirishoreki te Dameski, anaa apa enataasa papaai te Samaria.” Nejo Ahab, “Kaaisho nanu iyie shomo te kulo rorei.” Kaae neitobir olning'o o ninye neisho meshomo. Etudung'oko oloiboni le Nkai Ahab enkiguana 

35  Nejoki oltung'ani obo loo layiok loo loibonok olikae te nkitanapata Olaitoriani, “Tooshoki nanu, aatoomono” kake etanya ilo tung'ani eosh ninye. 

36   Neitoki ajoki ninye, “Ore amu itanya ining oltoilo lo Laitoriani, ng'ura, teneaku ishomo nikilo olng'atuny aar tua.” Ore pee elo aing'uaa nenang'are olng'atuny ninye near metua. 

37  Neitoki ninye atum likae tung'ani, nejoki, “Tooshoki nanu, aatoomono.” Neosh ilo tung'ani ninye nepik olbae. 

38  Kaae nelo ilo oiboni le Nkai nelo aanyu olaiguanani te mbata enkoitoi, eteena too nkarash ilo bae otii olpura le nkomom. 

39  Ore ejo olaiguanani agiroo, neishiraki ninye olaiguanani ejo, “Eshomo osinka lino empolos olarrabal, naa ng'ura, eibelekenye osikari neyau oltung'ani enatii, naajoki nanu, ‘Ng'ura ele tung'ani; naa tenelo neluaya, neinosieki enkishui ino enkishui enye, aashu ilak entalanta e nkosholai.’ 

40  Ore enyamalita osinka lino tene o teidie, neluaya ninye.” Nejoki olaiguanani loo Siraeli ninye, “Neija elo atiu endung'okinoto ino enkiguana; amu iyie makewan otudung'o ina.” 

41  Nesiokisioki aitayu ina arasha natii olpura le nkomom, neyiolou olaiguanani loo Siraeli ajo obo loo loibonok le Nkai. 

42  Nejoki ninye, “Nji ejo Olaitoriani, ‘Ore enkaraki ninchoo elo too nkaik inono, ilo tung'ani apa laiteng'elaka enkidaaroto, ore enkaraki ina, keinosieki enkishui ino enkishui enye. Neinosieki enkishui oo ltung'ana linono enkishui oo ltung'ana lenyena.’ ” 

43  Nelo olaiguanani loo Siraeli enkaji enye te Samaria eiruto neeta osina.

