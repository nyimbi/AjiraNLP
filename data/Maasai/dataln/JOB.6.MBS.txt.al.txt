1  Neitoki Yoab awal ajo, 

2  “Oi duoo tenaa kepiki entemet nainenengishoreki isinaitin laainei! te nebo enyamali ai pooki aaineneng. 

3  Amu ina kata eaku keiroishi alang osinyai le naiposha; metaa, ekuetieki irorei laainei. 

4  Amu etii imbaa e ilo magilani atua nanu; neok oltau lai e sayiet enye; ore nena naaitureisho e Nkai neitoluaaki te dukuya nanu maataare. 

5  Keru osikiria le ntim eeta olkujita, anaa olkiteng einosita olkujita. 

6  Amaa ina nemeeta entoki naishamu, keinosayu metii emunyan. 

7  Maata esumash endaa naaijo ina, naa ore pooki toki nanya naaitamuoi. 

8  “Oi duoo tenaa katum entoki natoomonuo, naaisho Enkai eyieunoto ai, 

9  peyie eshipakino Enkai aapurd nanu, pee eitorioo enkaina enye, pee aadung'oo nanu aiwuang'ie. 

10  Ena naaku enkitagoloto ai; ekaipid doi ninye te nchipai hoo naata emion, amu eitu amiki lelo rorei Leilo Sinyati. 

11  Ainyoo engolon ai metaa katon aanyu? Naa kainyoo enkiting'oto ai metaa katon ang'iri? 

12  Amaa engolon ai keng'olon oo soito, arashu amaa osesen lai kolo suyai? 

13  Ore te sipata maata nanu eretoto te kewan, naa ore pooki wueji natumie eretoto neterewaki aaitung'uaa enatii. 

14  “Ore ilo oibooyo esupatisho aitung'uaa olchore, naa keing'uaa euriata e ilo magilani. 

15  Ore lalashera laainei, neeta entorroni anaa nena ariak naatoyu neish. 

16  Nena naamisimis too soito le nchan, oine neisudoriyie isoito le nchan ate. 

17  Ore te nkata enkirowuaj neimin. Ore teneirowuaju, neish te wueji enye. 

18  Ore lelo apuayak neing'uaa inkoitoi enye, nepuo ninche olpurkel, neidak. 

19  Ore lapuayak le Tema neing'oru ore lelo apuayak le Sheba neisiligu. 

20  Neidang ninche amu eeta apa osiligi sapuk. Epuonu ninche ine neidang. 

21  Neijia iyie itotiuo tena kata te nanu; idolita osina lai, niureishoyu. 

22  Katejo doi, ‘Entaikiaki nanu enkishooroto?’ anaa, ‘Entaikiaki nanu te karsisisho inyi entoki nikiropiepie?’ 

23  Aashu, ‘Tokorduaki nanu te nkaina e ilo mang'atinda lai?’ Arashu, ‘Talakuaki nanu te nkaina e ilo laaironyita?’ 

24  “Nteng'enaki nanu naa kagira nanu; intayioloki nanu matoning'u enaikuna peyie apong'ori. 

25  Kebaa enkiroishi oo rorei oosipa! Kake amaa doi ainyoo eutu eutaroto ino? 

26  Idamu naaji ajo indim aiturrai irorei, aa ore ina kiroroto oltung'ani oiting'o osiligi naa enkijape? 

27  Indim doi ninye atoosho enkukuo te lelo okishin nimipenyare ilamirak amir olchore lino. 

28  “Kake ore taata, tishipakinoyioki niking'or nanu; amu malej enkomom ino. 

29  Imbelekenyunye, aatasayia, mincho entorrono easayu, imbelekenyunye tena kata amu eiting'o osiligi lai. 

30  Ketii olng'ejep lai emonkoi ake ninye pooki? Amaa enkishamisham aimemusu enyamali?

