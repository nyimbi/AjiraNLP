1  Metaa eshomo Yosef ajing'aki Farao te nkaji, nejoki: “Ore papaai lai o lalashera laainei, tenebo intare enye o nkishu enye o pooki toki naata, eetuo aaing'uaa enkop e Kanaan. Netii taata ninche ina kop e Goshen.” 

2  Neriku too lalashera lenyena ltung'ana imiet arikoki Farao. 

3  Nejoki Farao ilalashera lenyena. “Ainyoo oshi esaiai inyi niasiasa?” Nejoki ninche Farao, “Ore isinkan linono naa ilaramatak, anaa enatiu apa iloo papa lang.” 

4  Nejoki ninche Farao, “Kietuo iyiook aamany ena kop, amu meeta indaat oo ntare isinkan linono, amu etaa olameyu sapuk te nkop e Kanaan; naa ore taata, kiomon iyie inchoo isinkan linono emany enkop e Goshen.” 

5  Ina pee ejoki Farao Yosef, “Eewuo papaai lino o lalashera enitii. 

6  Neina enkop e Misiri natii dukuya iyie, intamanya papaai lino o lalashera linono ine wueji sidai aisul tena kop, inchoo emany enkop e Goshen naa tiniyiolo iltung'ana airritak supati te ninche tipika ninche meitasheiki inkishu aainei.” 

7  Ina peyie eitijing'u Yosef Yakobo papaai lenye neitoton te dukuya Farao, nemayian Yakobo Farao. 

8  Nejoki Farao Yakobo, “Kaja inkolong'i oo larin le nkishui ino.” 

9  Nejoki Yakobo Farao, “Ore inkolong'i oo larin laainei lenkidurrudur ai naa ilarin iip o tomoni uni; kuti naa torrok inkolong'i oo larin le nkishui ai, neitu ebaiki inkolong'i oo larin le nkishui oo loo papa too nkolong'i enkidurrudur enye.” 

10  Nemayian Yakobo Farao nepuku alo aing'uaa Farao. 

11  Neaku eitamanya Yosef ilalashera lenyena, neisho ninye ninche enkop metaa enenye te Misiri, ewueji neisul te ina kop e Rameses, anaa enaitanapishe Farao. 

12  Neisho Yosef papaai lenye, tenebo ilalashera lenyena, o lmarei lenye pooki endaa, terisioroto esiana ooltung'ana lenye. Olameyu 

13  Etaa meekure apa eetae endaa teina kop pooki; amu etasapuka olameyu oleng', metaa etaa enkop e Misiri o enkop e Kanaan enaisumash te nkaraki olameyu. 

14  Nesotu Yosef impisai pooki naanotoki te nkop e Misiri o te nkop e Kanaan, te ntapa nainyiang'utua; neyau Yosef nena pisai aya enkaji e Farao. 

15  Neaku ore pee emiri aaishu impisai pooki te nkop e Misiri o te nkop e Kanaan, eetuo Ilmisiri pooki enetii Yosef nejoki ninye, “Inchoo iyiook endaa; ainyoo pee kiye te dukuya nkonyek inyi? 

16  Amu kiishutua impisai ang'.” Newal Yosef ajo, “Enchoru inkishu inyi, naa kaisho intae endaa awalunye nkishu inyi tenetaa eishunye impisai inyi.” 

17  Metaa nerewaki inkishu enye Yosef; neisho Yosef ninche endaa awalunye imbartan enye, o intare, o nkishu, o sirkon: neisho ninye ninche endaa awalunye nkishu enye pooki teilo ari. 

18  Ore pee eishunye ilo ari, neitoki aapuonu to likae ari nejoki ninye, “Mikisudorie ate olkitok lang inchere eishunye impisai ang pooki, ore iluaat oo nkishu naa ino lkitok lang; metii ae toki natung'uayioki te dukuya olkitok lang meteleku iseseni lang ake o enkop ang'. 

19  Ainyoo pee kiye te dukuya inkonyek inono, iyiook tenebo enkop ang'? Inyang'u iyiook tenebo enkop ang te ndaa; ore iyiook tenebo enkop ang nikiaku irrindiki le Farao; nincho iyiook ilanterera pee kinchu nimikiye, neaku ena kop pooki mitil.” 

20  Metaa einyiang'ua Yosef enkop pooki e Misiri ainyang'aki Farao, amu etimira Ilmisiri inkurman enye amu ketarasua olameyu oleng te ninche. Neaku enkop pooki ene Farao; 

21  ore iltung'ana neaku, irrindiki pooki eiteru te nkiting'oto nabo e Misiri o metabaiki enkae kiting'oto. 

22  Enkop ake oo lapolosak eitu einyang'u; amu keeta apa ilapolosak emborei enye nauno naing'uaaa Farao, neishunyie ina borei enye naishoo Farao ninche; metaa eitu ninche emir enkop enye. 

23  Ina pee ejoki Yosef iltung'ana, “Ing'ura ainyiang'ua intae ena olong tenebo enkop inyi aitaa ene Farao. Ore naa, noolo ilanterera linyi, naa entuun enkop. 

24  Ore te nkata e nkisampuare ninchosho ematua e imiet Farao, ore ematua e ong'uan neaku inkuninyi ilanterera le nkop, neaku sii endaa inyi o lmarei linyi, o ndaiki naanya inkera inyi.” 

25  Nejo ninche, “Intajeuo enkishui ang; inchoo eitiship ena olkitok lang', aikiaaku iyiook irrindiki le Farao.” 

26  Metaa eitobirua Yosef nkiguanat naaipirta enkop e Misiri, neitashe nena kiguanat o taata, inchere etum Farao ematua e imiet; enkop ake oo lapolosak neitu eaku ene Farao. Eomonunoto e Yakobo nabayie 

27  Metaa etamanya Israel Enkop e Misiri ina kop e Goshen; netum imasaa kumok teine, neisho oleng nebul te nkumoi. 

28  Neton Yakobo te nkop e Misiri ilarin tomon o oopishana; metaa ore inkolong'i oo larin le nkishui e Yakobo naa iip o artam oopishana. 

29   Ore pee enyiku inkolong'i pee eaku enkata nairura Israel, eipoto olayioni lenye Yosef nejoki ninye, “Tenetaa taata anoto omom too nkonyek inono, tipika enkaina ino abori enkupes ai nikisiligie ajo aikintaas nanu enkanyit o esipata. 

30  Mayieu nikinukaa nanu te Misiri, kake tunukayioki nanu tiatua inkuraren oo loo papa; tanapaki nanu intung'uayioki Misiri nikilo aturoo nanu te wueji enye neturorie olorere.” Newal ninye ajo, “Ekaas anaa enitejo.” 

31  Nejo, “Inosa olmumai te nanu.” Neinos ninye olmumai. Ina pee eirrug Israel endukuya enye te ndukuya e ndapash enye.

