1  Nebik Yakobo teina kop apa naidurraka papaai lenyena te ina kop e Kanaan. 

2  Ena enkatini o lmarei le Yakobo. Ore aa oloo larin tomon oopishana Yosef, neirritita apa intare tenebo ilalashera lenyena; ore apa aa enkayioni ninye netii apa tenebo ilayiok le Bilha o Silpa nena kituaak e Papaai lenye, neyaki Yosef papaai lenye ilomon torrok ooipirta ilalashera lenyena. 

3  Kenyor apa Israel Yosef oleng aitalang inkera enyena pooki, amu etoikioki ninye etaa kitok oleng, neitobiraki ninye olkila oodo loo inkaik adoru. 

4  Ore peyie edol ilalashera lenyena aajo kenyor menye ninye aitalang ilalashera lenyena pooki, neibayu ninche ninye oleng, neaku meyieu neirorie ninye te supatisho. 

5  Netum Yosef enkidetidet, ore peyie eliki ilalashera lenyena neibayu ninche ninye oleng'. 

6  Nejoki ninye ninche, “Entoning ena kidetidet naidetidetua. 

7  Ng'ura, kigira iyiook aaen irridat le enkano tiatua enkurma naa ng'ura, ore orridati lai etudumunye aitashe, aitoriori naa ng'ura, ore irridat linyi pooki eetuo pooki aiturrurrokino aaman ninye, neirrugokino pooki orridati lai.” 

8  Nejoki ilalashera lenyena ninye, “Kesipa iyaku oloitore iyiook? Arashu iyaku oloota enkitoo te iyiook pooki?” Neaku eibaitie ninche ninye oleng too nkidetidetat enyena o too rorei lenyena. 

9  Neitoki ake atum ae kidetidet, neliki ilalashera lenyena nejo, “Ng'ura anyaaka aidetidet ae kidetidet; naa ng'ura, ore enkolong o lapa o lakir tomon oobo neaku kaapuonu aairrugokino.” 

10  Kake ore ake peyie eliki menye neliki sii ilalashera eisikong'a menye nejoki ninye, “Kainyoo doi ena kidetidet nindetidetu? Metaa kaalotu nanu tenebo yieyioo lino o lalashera linono aairrugo aabaiki enkop te dukuya iyie?” 

11   Netum ilalashera lenyena olom te nkaraki ninye, kake etushuma menye ina kiroroto to ltau. Etimiraki Yosef neyai Misiri 

12  Nedumunye ilalashera lenyena aapuo airrita intare e menye te mbata e Shekem. 

13  Nejoki Israel Yosef, “Aimegira ilalashera linono aairrita intare te Shekem? Wou maairriwai enetii ninche.” Nejoki Yosef ninye, “Nele nanu.” Ina peyie ejoki ninye, 

14  “Shomo tena kata taleenoi tenaa keserian ilalashera linono, o ntare, nikintoki ayaki olomoni.” Neaku eirriwayie ninye to erata le Hebron, nelo Shekem. 

15  Neinepu oltung'ani ninye egira alilita too nkong'at; neikilikuan ilo tung'ani ninye ajoki, “Ainyoo doi ing'oru?” 

16  Nejo ninye, “Agira aing'oru ilalashera laainei, tolikioki sii ake aatasayia, kaji doi etii aairritayie intare.” 

17  Nejoki ilo tung'ani, “Eshomo aaidurraki dikae, amu atoning'o ninche ejo, ‘Maape Dotan.’ ” Metaa eshomo Yosef asujaa ilalashera lenyena, netum ninche te Dotan. 

18  Nedolu ninche ninye elakua ore eton eitu elotu anyikaki ninche, neinos ninche enkiguana peyie ear ninye metua. 

19  Nejokino maate, “Nelido oloshi aidetidetani olotu. 

20  Wootu taata, emataar ninye metua nikinang'aki ninye engumoto nabo te kuna, nikipuo aajo eng'ues entim ninye nainosa ninye, nikianyu aadol enaaku inkidetidetat enyena.” 

21  Kake ore peyie ening Ruben ina, neitajeu ninye too nkaik enye nejoki, “Mikiar ninye metua.” 

22  Nejoki Ruben ninche, “Emimbukoo osarge; entanang'aki ninye atua ena gumoto tene tiong'ota, kake eminteleiki ninye enkaina aar metua,” peyie etum aitajeu ninye aitung'ai enkaina enye, arrinyoki ninye papaai lenye. 

23  Metaa ore peyie elotu Yosef enetii ilalashera lenyena, neng'as aaoru ninye olkila lenye, ilo kila oodo oota inkaik adoru oishopito; 

24  neya ninye aanang'aki eng'umoto, ore ina gumoto nemetii toki, metii enkare atua. 

25  Netoni ninche te nkop aanya endaa, nejo mataraposhu nkonyek enye nedol encholiek oolamirak le Ishmael epuonu aaing'uaa Gilead, ereuta intamesin enye, enapita neeta intokitin naaji ubani*, o Seu*, o emanoo etii enkoitoi edoyio aapuo Misiri. 

26  Ina peyie ejoki Yuda ilalashera lenyena, “Ainyoo taa doi kitum tinikiar olalashe lang metua, nikituroo osarge lenye? 

27  Wootu, ematimir ninye aamiraki kulo tungana le Ishmael, nimikincho inkaik ang ebaiki ninye, amu olalashe lang ninye, olo sarge lang.” Nenyorraa ilalashera ina natejo. 

28   Ore peyie epuonu ilbiasharani le Midian aaim ine: neyietu Yosef aaitayu te ng'umoto, nemiraki ninye lelo tungana le Ishmael te shekeli tikitam e nkosholai; neya ninche Yosef Misiri. 

29  Ore pee eshukunye Ruben enaduoo gumoto nedol ajo meekure etii ine, nepolos inkilani enyena tosina sapuk, 

30  nerrinyo enetii ilalashera lenyena nejoki: “Metii enkayioni ine kaji taata alo nanu?” 

31  Neya olkila le Yosef, neyieng enkine, neitadoiki ilo kila osarge. 

32  Neirriwaa ilo kila adoru inkaik meyakini menye, nejo, “Nele olkila likinotito, ng'ura sii iyie tujurru tenaa kolkila lo layioni lino anaa aimeninye.” 

33  Neyiolou nabo kata ninye, nejo, “Olkila lo layioni lai; einosa eng'ues entim ninye; maing'ash tukul ajo etumuta Yosef ing'uesi.” 

34  Nepolos Yakobo inkilani enyena to sina nerreten olkuniyia te mpolos enye. Neishiraki olayioni lenye inkolong'i kumok. 

35  Neinyototo ilayiok pooki lenyena tenebo intoyie enyena pooki aaibung ninye aitagol; kake etanya ninye tukul eitagoli, nejo, “A-a ekalo abori enemeneng'a enetii olayioni lai, aishirita.” Metaa eishiraka menye ninye oleng. 

36  Ore ina rishata eidipa Ilmidian aatimir ninye te Misiri aamiraki Potifa, obo loo laitoriak le Farao, aa ninye olkitok loo larripok le wueji netii Farao.

