1  Ore ake pee eidip olosho pooki atalang'a olkeju le Yordan, nejoki Olaitoriani Yoshua, 

2  “Ntayu iltung'ana tomon oare ti atua iltung'ana, ti atua ake olosho oltung'ani obo, 

3  nintanap ninche ajoki, ‘Entayu isoito tomon oare tene te mpolos olkeju le Yordan, te ine wueji neitasheyie nkejek oo lapolosak, ninapinapa aaya te nebo intae, nirragiegie ninche te wueji ade nirragirraga kewarie.’ ” 

4  Neitoki Yoshua aipotu iltung'ana tomon oare ti atua iltung'ana le Israel, laa ninche etegelua, oltung'ani ake to losho; 

5  nejoki Yoshua ninche, “Entogiroi osanduku lo Laitoriani Enkai inyi enchom empolos e Yordan, nidumu ake oltung'ani osoit anap to loililai lino, te risioroto e siana oo loshon le Israel, 

6  pee etum ena ataa olmonekie ti atua intae, ore akenya te neikilikuan intae inkera inyi te nkata nalotu aajoki, ‘Kainyoo tipat e kulo soito te intae?’ 

7  Nitumutumu taa aatiaki ninche nchere etudung'ote apa nkariak e Yordan te dukuya o sanduku lo sotua lo Laitoriani; ore apa pee elang'u Yordan, nedung'o nkariak e Yordan. Neaku keaku kulo soito too ltung'ana le Israel enkitadamunoto ntarasi. 

8  Neas iltung'ana le Israel anaa enaitanapa Yoshua, nedumu isoito tomon o are te mpolos e Yordan, te risioroto e siana oo loshon loo ltung'ana le Israel, anaa enatiaka Olaitoriani Yoshua; nenap ninche aaya ine wueji apa neshomo aairrag, neirragie ninche te ine. 

9  Neirragie Yoshua isoito tomon o are aitobiraki te mpolos e Yordan, te ine wueji apa neitasheyie nkejek e lelo apolosak oonapita osanduku lo sotua; netii ninche ine ebaiki ena olong. 

10  Amu ore apa lelo apolosak oonapita osanduku neitasheito te mpolos e Yordan, o metaba anaa neidipayu pooki toki apa naitanapa Olaitoriani Yoshua metiaaki iltung'ana, te risioroto e nena apa pooki naaitanapa Musa Yoshua. Nelang iltung'ana ilo keju te nkisarrisar; 

11  ore ake pee eidip iltung'ana pooki aatalang, nelang ilo sanduku lo Laitoriani o lapolosak te dukuya lelo tung'ana. 

12  Ore ilayiok le Ruben o layiok le Gad o lpisiai lo losho le Manase nelang etanapate te dukuya iltung'ana le Israel, anaa apa enatiaka Musa ninche; 

13  iltung'ana oobaya nkalifuni artam ooterretenate te nkaraki olarrabal ootalang'a te dukuya Olaitoriani aapuo olarrabal, aapuo nkisiajat e Yeriko. 

14  Ore apa ina olong neilepie Olaitoriani Yoshua too nkonyek e Israel pooki; neyanyitu ninche ninye anaa apa enayanyit Musa, nkolong'i e nkishui enye pooki. 

15  nejoki Olaitoriani Yoshua, 

16  “Ntanapa lelo apolosak oonapita osanduku ilo sanduku le nchakenisho meilepu aapuku te Yordan.” 

17  Neitanap taa Yoshua lelo apolosak ejo, “Elepu entupuku te Yordan.” 

18  Ore ake pee eilepu lelo apolosak apa oonapita osanduku lo Laitoriani ti atua empolos e Yordan, neroro nkejek e lelo apolosak enkop natoyio, nerrinyokino nkariak e Yordan erishata enye nenang'ari aaim ngilat o lkeju, anaa apake. 

19  Neilepu iltung'ana aapuku ti atua Yordan te nkolong e tomon o lapa le dukuya, neitayu ilng'oborri te Gilgal to lpolosie le nkalo e nkilepunoto e nkolong le Yeriko. 

20  Ore lelo soito tomon o are apa ooitayutuo ninche ti atua Yordan, neirragie Yoshua apik Gilgal. 

21  Nejoki ninye iltung'ana le Israel, “Te neikilikuan akenya nkera inyi iloo papaai lenye te nkata nalotu aajoki, ‘Kainyoo tipat e kulo soito?’ 

22  Nitumokiki taa aaitayiolo nkera inyi nchere, ‘Etalang'a apa Israel ele keju le Yordan aaim enkop natoyio.’ 

23  Amu eitoyio Olaitoriani Enkai inyi inkariak e Yordan te nkaraki intae o metaba anaa nilang'ilang'a, anaa apa enaikuna Olaitoriani Enkai inyi Enaiposha Nanyokie, apa naitoyio te nkaraki iyiook o metaba anaa nikilang, 

24  pee etum iloreren pooki le nkop aatayiolo nchere ore enkaina o Laitoriani naa aimagilani; pee itumutumu aatureita Olaitoriani ntarasi.”

