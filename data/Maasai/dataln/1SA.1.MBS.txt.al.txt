1  Etii apa oltung'ani obo le Ramataim, le ina kop oo ldoinyo e Efraim, oji enkarna enye Elkana olayioni le Yeroham, olayioni le Elihu, olayioni le Tohu, olayioni le Sufi ilo le Efraim. 

2  Neeta apa ninye nkituaak are; ore enkarna e ina e dukuya naa Hana, ore enkarna e nkae naa Penina. Neeta apa Penina nkera kake meeta apa Hana nkera. 

3  Naa keilep apa ele tung'ani to lari ake o to lari ailep te nkanasa enye alo aserem nepolosaki Olaitoriani loo lororani te Shilo, te ine apa nerayie ilayiok pokira oare le Eli, Hofni o Finehas ilapolosak lo Laitoriani. 

4  Ore apa te ina olong napolosisho Elkana, neisho ninye irubat Penina, enkitok enye o layiok lenyena pooki o ntoyie enyena; 

5  naa, ore hoo nenyor apa Hana neisho ninye erubata nabo ake, amu eikeno Olaitoriani enguset enye. 

6  Ore apa Penina naitayunore ninye naa keitagor ninye oleng neinosie osina, te nkaraki naikeno Olaitoriani enguset enye. 

7  Neikunari neijia to lari ake, o to lari. Ore anaake te nelo ninye enkaji o Laitoriani neitagor apa ina aini enye ninye. Ore enkaraki ina neishir Hana ometaa menya endaa. 

8  Ore Elkana ilo payian lenye, nejoki ninye, “Hana, kainyoo peyie inchir? Naa kainyoo pee minya endaa? Naa kainyoo pee eeta oltau lino osina? Aimalusoo too ilayiok tomon te iyie?” Hana o Eli 

9  Ore pee eidip ninche aainosa endaa, neokisho te Shilo nedumunye Hana. Netonita apa ina kata Eli ilo apolosani to ltonet te mbata e ng'ape e kutukaji e ina aji o Laitoriani. 

10  Neeta apa ninye Hana emion sapuk to ltau neomon Olaitoriani, neishir te mion. 

11   Nenya ninye olmumai nejo, “Olaitoriani loo lororani, tenaa eing'or iyie te sipata osina le sinka ino, nikidamu nanu, nimincho kirikino esinka ino, kake nincho esinka ino olayioni, naisho nanuninye Olaitoriani inkolong'i pooki e nkishui enye, nemeetae olmurunya oiseyie endukuya enye.” 

12  Ore eomonito ninye te dukuya Olaitoriani, neing'or Eli enkutuk enye. 

13  Eirorita apa Hana to ltau lenye, nchonito enyena e nkutuk ake naaiseuseu nemening'o oltoilo lenye; ore enkaraki ina nejo Eli tenaa kenkitok natemere. 

14  Nejoki Eli ninye, “Imera ade o anu? Intalamai ina aisho ino.” 

15  Kake etawala Hana ajo, “A-a, Olkitok lai, ara nanu enkitok naata emion to ltau; eitu nanu aok enaisho naitemerisho, agira nanu abukoki Olaitoriani enyamali oltau lai. 

16  Minko naa esinka ino aitaa enkitok e pesho, amu ore ena rishata pooki kagira alikioo eyieunoto ai o sina lai.” 

17  Neitoki Eli awaliki, “Shomo te seriani, mikinchoo Enkai oo Siraeli nena nitasayua te dukuya ninye.” 

18  Nejo ninye, “Nchoo esinka ino menoto omom too nkonyek inono.” Nelo ina kitok te nkoitoi enye nenya endaa, neitu ninye eitoki aisinanuo. Einoto o enkishooroto e Samuel 

19  Neinyototo ninche aayooki tadekenya neserem Olaitoriani; neitoki aashuko aapuo enkang enye te Rama. Neyiolou Elkana Hana ina kitok enye, nedamu Olaitoriani ninye; 

20  ore pee ebaya enkata nenutayu Hana neiu ninye enkayioni, nejo ninye enkarna enye Samuel, amu etejo ninye, “Atoomonuo nanu ninye to Laitoriani.” 

21  Ore ilo tung'ani oji Elkana o enkaji enye pooki neilep aapuo aaitaiki Olaitoriani olasar te pooki ari, nelak ninye olmumai lenye. 

22  Kake eitu ninye eilep Hana alo, amu etiaaka ninye olpayian lenye, “Te neoruni enkerai lke, nayau nanu ninye, pee etum ataliooyu te dukuya Olaitoriani, neton te ine ntarasi.” 

23  Nejoki Elkana ilo payian lenye, “Taasa ina naa ninye sidai te iyie; totona ometaba anaa neoruni ninye lke; meibung'a ake duoo ninye Olaitoriani ororei lenye.” Neton ina kitok neing'or aitubulu olayioni lenye, ometaba anaa neere ninye. 

24  Ore ake pee eoruni ilke neya ninye ailepie te nebo ninye, oloing'oni loo larin okuni, o entemet nabo e nkurma o olbene lo lchoni le naisho oo sabibu, neyau ninye enkerai ina aji o Laitoriani natii Shilo; naa ei kiti ina kerai. 

25  Neyieng' ninche ilo oing'oni, neitoki ninche aayau ina kerai enetii Eli. 

26  Nejo ninye, “Olkitok lai! Ore anaa eninchu, Olkitok lai, ara nanu ina kitok apa naitashe tene te dukuya iyie, eomonito Olaitoriani. 

27  Atoomonuo naaishori ena kerai, naaishoo nanu Olaitoriani eomonunoto ai apa natoomono ninye. 

28  Metaa aishoo nanu ninye Olaitoriani. Ore anaa neishu ninye naa keaku olo Laitoriani.” Neserem ninche Olaitoriani te ine.

