1  “Mipolosaki Olaitoriani Enkai ino olkiteng aashu enker naata, entioto, aashu entibili ake ninye; amu olminong ilo to Laitoriani Enkai ino. 

2  “Tenetumi tiatua intae, tiatua ae nabo oo nkang'itie inyi naaishoo intae Olaitoriani Enkai ino olee aashu enkitok naas entorroni te dukuya Olaitoriani Enkai ino, agil olning'o lenye lo sotua, 

3   nelo ninye aisiaai kulie aitin neserem ninche, aashu enkolong aashu olapa aashu ae ake ninye o lorora le shumata, apa natanya nanu, 

4  nikilikini iyie, nining iyie; ninkilikuanu taa aitisip, naa tenesipa nchere etaasaki olminong oikununo nji te Israel, 

5  niyau auluo ino ilo lee aashu ina kitok nataasa ena bae torrono, ninang toosoito ilo lee aashu enkitok ometua. 

6   Te nchakenisho oo lchakenini oare aashu ilchakenini okuni eari ilo oye metua; meari oltung'ani metua te nchakenisho oltung'ani obo. 

7   Enkaina e lelo shakenini naiter aar ninye metua, ore adake near enkaina oo ltung'ana pooki. Metaa ewuang'ie entorroni tiatua intae. 

8  “Tenelotu enkiguana nayieu erishare tialo iloikop o loikop, imasaa o masaa, aashu eoshoto o eoshoto, o enkiguana ake ninye pooki nagolu nayieu erishare oleng te iyie tiatua nkang'itie inono, tudumunye shomo ine wueji negelu Olaitoriani Enkai ino, 

9  nintarasaki ilapolosak le Lawi, oilo arishani otii olorika nena olong'i nkilikuanishore ninche, amu eikimbalakinye ninche endung'oto enkiguana. 

10  Nilo taa aas anaa enikimbalakinye ninche teine wueji negelu Olaitoriani; ning'or pee ias nena pooki nikiutaki ninche; 

11  ore te risioroto eina dung'oto enkiguana nalimu ninche, nena shomo taasa; mimbelekenya teina dung'oto enkiguana nikimbalakinye ninche, alo enkalo e tatene aashu enkalo e kedienye. 

12  Ore ilo tung'ani oas to lwuasa, lemening olapolosani oitashe aisiaisho teine te dukuya Olaitoriani Enkai ino, aashu olarishani nchoo eari ilo tung'ani metua; pee itum aiwuang'ie entorroni tiatua Israel. 

13  Nening iltung'ana pooki neureishoyu nemeitoki aas to lwuasa. Nkitanapat naaipirta olaiguanani 

14   “Tenilotu akenya ina kop nikincho Olaitoriani Enkai ino, niya aitaa enino, nimany ninye, nintoki ajo, ‘Kapik olaiguanani shumata nanu, anaa kulo oshon pooki laamanita;’ 

15  indim iyie tukul atipika ilo aiguanani shumata iyie ogelu Olaitoriani Enkai ino. Obo loo lalashera linono indim ategelu metaa olaiguanani te shumata intae; mipikipiki oltung'ani loo loreren shumata intae leme olalashe linyi. 

16   Nchoo olaiguanani eaku meitaa mbartan enyena kumok, nemeisho iltung'ana metorrinyoto aapuo Misiri ejo pee etum atopona mbartan enyena, amu kitiaka iyie Olaitoriani, ‘Mingil aekata aim ina oitoi.’ 

17   Nemeponiki sii kewan nkituaak, pee meibelekenya ake oltau lenye; nemeponiki sii kewan oleng enkosholai o sahabu. 

18  “Naa teneton ninye to lorika lenye le nkitoo, neigeroki kewan tiatua embuku ena kitanapata, teina naitore ilapolosak le Lawi, 

19  neaku ina kitanapata tenebo ninye, neisum ninye nkolong'i pooki enkishui enye, pee eyiolou aturia Olaitoriani Enkai enye, te nkibung'ata oo rorei pooki lena kitanapata, o kuna kiguanat, neas ninche; 

20  pee medumunye oltau lenye arupayu alang ilalashera lenyena, nemeibelekenya apaash ena kitanapata, alo enkalo e tatene aashu enkalo e kedienye; pee etum ninye atobikoi te nkitoria enye, ninye onkera enyena tiatua Israel.

