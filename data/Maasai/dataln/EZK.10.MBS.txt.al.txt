1   Naing'orisho nanu, naa ng'ura, ore oloing'ange ilo otii shumata nena lukuny e lelo kerubi etii enchumata enye entoki neeijo olorika le nkitoo oitobiruno to soit pus oji Safire*g*. 

2   Nejoki ilo tung'ani oishopito nkilani naapuyiapui, “Shomo atua nena kejek e ngarri naapuo to loing'ang'e naatii abori lelo kerubi; imputa nkaik inono inkuk naaishu te rishata lelo kerubi, nindapashaki ninche ina anasa.” Naduaaya ninye elo, 

3  ore ina kata neitashe ilkerubi te nkalo e kopikop eina aji, ore peyie ejing oltung'ani atua; neiput enkatampoi olodung'oro liatua. 

4  Neilep enkitoo o Laitoriani aing'uaa olkerubi o metabaiki enejing'ieki enkaji; neiput ina aji enkatampoi, ore olodung'oro neiput ewang'an enkitoo o Laitoriani. 

5  Nening'i oltoilo loo naipuko oo lkerubi to lodung'oro liong'ota, etiu anaa oltoilo le Nkai Magilani teneiro. 

6  Ore peyie eitanap ilo tung'ani oishopito nkilani naapuyiapui ajoki, “Iwa enkima te mpolos e nena kejek eng'arri naapuo to loing'ang'e, te rishata oo lkerubi”, nelo ninye atua neitashe te mbata enkeju e ng'arri. 

7  Neitorioo olkerubi enkaina enye te rishata oo lkerubi aitorioki enkima natii empolos oo lkerubi, neya embata enye, nepik atua nena aik e ilo tung'ani oishopito nkilani naapuyiapui, neya ninye, neipang boo. 

8  Etiu ilo kerubi anaa oloota enkaina oltung'ani tiabori naipuko enye. 

9   Naing'orisho, naa ng'ura, etii nkejek eng'arri ong'uan naashepita ilo kerubi, eshepita ake nabo olkerubi, ore emua oo nkejek engarri netiu anaa osoit oimerlel oji Krisolit*g*. 

10  Ore empukunoto enye, eeta nena ong'uan emua nabo, anaa enkeju eng'arri natii atua enkeju eng'arri. 

11  Ore peyie epuo ninche, neim enkalo ake nabo te nena ong'uan eitu eibelekenya epuoito, kake ore ake pooki alo neibelekenyakino enkeju engarri e dukuya nesuju nkulie pooki, eitu eibelekenya epuo. 

12   Ore nkaamanaa oo nkejek enye, o ltidii loo nkejek enye, o nkejek oo ngarrin nebore nkonyek naamanita. 

13  Ore nena kejek oo ng'arrin, neipoti aning'ito aajo nkejek osiwuo oloing'ang'e. 

14   Ore pooki ng'ae te ninche neeta nkomomi ong'uan: Ore enkomom e dukuya naa enkomom olkerubi, ore enkomom e are naa enkomom oltung'ani ore enkomom e uni naa enkomom olng'atuny, ore enkomom e ong'uan naa enkomom olkurragos. 

15  Nedumunye ilo kerubi ailep alo shumata. Ore kulo naa nena ng'uesi apa naaishu natoduaa te nkiyopata olkeju le Keba. 

16  Ore peyie epuo lelo kerubi nemanaa aapuo nena kejek e ng'arri; ore pee edumu lelo kerubi inaipuko enye aadumunye aaing'at enkop, neitu eibelekenya nena kejek aaing'uaa meshep ninche. 

17  Ore pee eitashe, neitashe sii kuna, ore pee edumunye aailep, neilep sii ninche tenebo, amu etii apa atua ninche enkiyang'et e nena ng'uesi naaishu. 

18  Nepuku enkitoo Olaitoriani aing'uaa kutuk aji e ina aji, neitashe te nchumata e ilo kerubi. 

19  Nedumu ilkerubi inaipuko enye aailep aapuo to loing'ang'e aaing'uaa enkop adolita epuo, ore epuo, etii nkejek emurte enye; neitashe te kutuk aji enkishomi enkalo oloosaen enkaji Olaitoriani; netii shumata enye enkitoo Enkai e Israel. 

20  Ore kuna naa ing'uesi naaishu nena natoduaa tiabori ina Ai e Israel te nkiyopata olkeju le Keba; nayiolou ajo ilkerubi apa ninche. 

21  Neeta ake pooki obo te ninche nkomomi ong'uan, neeta ake pooki inaipuko maa ong'uan, ore tiabori inaipuko enye nenyaanyukie nkaik oo ltung'ana. 

22  Ore empukunoto oo nkomomi enye, netiu anaa inapa omomi natoduaa te nkiyopata olkeju le Kebar. Nepuo pooki dukuya aaitoriori.

