1  “Kuna ninche nkikoot o nkiguanat nilo iyie aing'or te ina kop nikichoo iyie Olaitoriani, Enkai oo loo papaai linyi pee iya, too nkolong'i pooki ninchu tioriong enkop. 

2  Shomo tukul indaikie nena wuejitin pooki apa neeisiayie nkaitin enye lelo oshon litimira nkaitin enye, too nchumat oo ldoinyo o too nchumat oo ndoinyo kutiti o tiabori pooki shani onyori; 

3   tusulai ilpereren lenye loo lasarri; nintaa irrarrat ing'apeta enye, nipejoo Asherim enye te nkima; nisulaki iyie enkop nena kitanyaanyukot enye naaitaa nkaitin, nindaikiekie enkarna enye aaishie teine wueji. 

4  Milo iyie aiko neijia to Laitoriani Enkai ino, 

5  kake ilo iyie aing'oru ine wueji negelu Olaitoriani Enkai ino tiatua iloshon linyi pooki pee ipikipiki enkarna enye nintaa ine emanyisho enye; neijia eikenari, 

6  naa neijia enkuna eyau ilasarri linyi oopejori o nkishorot inyi, e matua e tomon, o lasarri ooitarasari, o lasarri to lmumai, o nkishorot o lpela, o lkikaunot linyi loo nkishu o loo ntare; 

7  ore teine nipuopuo aadaa te dukuya Olaitoriani Enkai inyi, nipuopuo aang'ida, intae olmareita linyi, teina pooki nipuopuo aas aa te ninye emayian intae Olaitoriani Enkai inyi. 

8  Miasiasa intae terisioroto e kuna pooki nikiaasita iyiook tene taata, easita ake pooki tung'ani enaba anaa enaishiakino too nkonyek enyena makewan, 

9  amu eton intae eitu ipuonunu ina kiyeng'iyeng'ata oina jung'ore naisho intae Olaitoriani Enkai inyi. 

10  Kake tenilang'ilang'a intae aapuo lido kekun le Yordan, nitonini teina kop naisho intae Olaitoriani Enkai inyi entujung, naa teneisho ninye intae enkiyeng'iyeng te lelo mang'ati linyi pooki oomanita intae, metaa itonini te seriani, 

11  ore teine wueji nelo agelu Olaitoriani Enkai inyi, pee epik enkarna enye metobiko teine, ine eyau nena pooki naitanap intae; ilasarri linyi oopejori o nkishorot inyi, o ematua inyi e tomon o nena kishorot nintarasaa, o nena kishorot ninosie olmumai pee inchosho Olaitoriani. 

12  Ning'idayuyu intae te dukuya Olaitoriani Enkai inyi, o layiok linyi o ntoyie inyi o sinkan lewa, o sinkan inyi ng'oruo, o lawi ootii atua nkang'itie inyi, enkaraki nemeeta ninye erubata aashu enjung'ore tiatua intae. 

13  Toduaa naa pee mintayu olasar lino opejori te pooki wueji nidol; 

14  kake teine negelu Olaitoriani ti obo loo loshon, linyi, teine iyie shomo intayu ilasarri linyi oopejori naa teine shomo taasa kuna pooki, naaitanap iyie. 

15  “Ore tenebo nena, indimidimi aateyieng eng'ues ninosinoso tiatua nkang'itie inyi, anaa eniyieuu, te risioroto e mayianata o laitoriani Enkai inyi naishoo ninye intae; ore ilo osinyari, o lemesinyari keidim ainosa, anaa naaji enkoilii anaa empanas; 

16   osarge ake miinos; tubukoki ninye enkop anaa enkare. 

17  Mindimidimi aainosa tiatua nkang'itie ina rubata O Laitoriani e ntapa inyi aashu enoo sabibu aashu eneilata, aashu iloo ntare, aashu pooki ake ninye asar linchorutua te nkinosata olmumai, aashu lelo asarri linyi le nyorrata, aashu lelo asarri lintarasaa, 

18  kake indimidimi intae aainosa te dukuya Olaitoriani Enkai inyi, teine wueji nelo Olaitoriani Enkai ino agelu, ninos iyie o layioni lino o entito ino, o sinka lino lee o esinka ino ng'oruoi, oilo tung'ani loo Lawi otii atua nkang'itie inyi, nilo iyie ang'ida te dukuya Olaitoriani Enkai ino teina pooki nilo aas. 

19  Toduaa naa kewan minturraa ilo tung'ani loo Lawi otii atua te nkata pooki naba anaa enitii atua enkop ino. 

20  “Teneponaa Olaitoriani Enkai ino enkop ino, anaa enikisiligie ninye, nijo iyie, ‘Kainos nanu nkiri,’ amu itang'uarra nkiri, indim ainosa nkiri naaba anaa iniyieu. 

21  Tenaa kelakua ine wueji nategelua Olaitoriani Enkai ino pee epik enkarna enye nindim naa ateyiang'a enkiteng ino nabo aashu ina ker ino nabo nikinchoo iyie Olaitoriani Enkai ino, anaa enaaitanapa nanu iyie; nindim iyie ainosa tiatua nkang'itie inyi anaa eniyieu. 

22  Ore anaa enainosi enkoilii o empanas, neaku indim sii iyie ainosa; ore ilo osinyari olemesinyari neidim ainosa. 

23   Tayiolo ntisipa pee minos osarge, amu ore osarge naa enkishui, niminos iyie enkishui tenebo nkiri. 

24  Minos iyie osarge, naa tubukoki enkop anaa enkare. 

25  Minos iyie osarge pee eitobirari mbaa inono pooki o noo nkera inono itulusoyie. Tenias iyie esidai too nkonyek o Laitoriani. 

26  Kake ore nena tokitin sinyat (naatabaitie te iyie, o lasarri linono, shomo iyie iwa, nilo ine wueji negelu Olaitoriani, 

27  nilo aitayu lelo asarri linono oopejori, nkiri o sarge, te nchumata olperere lo lasar lo Laitoriani Enkai ino; ore ilo sarge loo lasarri linono nepuoi aabukoki enchumata olperere lo lasar lo laitoriani Enkai ino, kake indim ainosa nkiri. 

28  Toduaa kewan pee imbung kulo rorei pooki laaitanapa nanu pee iserianu iyie o nkera inono itulusoyie ntarasi, te nias iyie ina sidai neishiakino too nkonyek o Laitoriani Enkai ino. Enkikoo naipirta eseremata oo nkitanyaanyukot oo nkaitin 

29  “Tenelo akenya neiwuang'ie Olaitoriani Enkai inyi te dukuya intae lelo oshon lipuopuo intae aaya enkop enye, niwuang'ieng'ie intae ninche nimanyimanya enkop enye, 

30  entodol ate mijing'ijing'i ake orreshet aasujaa ninche, eidipaki aaidaikie ninche te dukuya nkonyek inyi, niminkilikuanunu nkaitin enye, ijojo, ‘Kaji apa eiko kulo oshon teneisiai nkaitin enye? - pee aiko sii nanu neijia!’ 

31  Mias iyie ina to Laitoriani Enkai ino; amu ore pooki toki nara olminong naiba Olaitoriani eitaasa apa ninche nkaitin enye; amu kepejoo doi ninye ilayiok o ntoyie enye te nkima aapejoki nkaitin enye. 

32   “Ore ina toki ake ninye pooki naaitanapa nanu tisipu pee ias; miponiki iyie toki aashu intong'or toki.

