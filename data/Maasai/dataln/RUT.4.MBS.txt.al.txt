1  Neilep Boas alo kishomi neton te ine; naa ng'ura ore oladuoo lo lgilata lenye onyikare oimaka Boas nelotu agiroo. Neaku etiaaka Boas, “Mbelekenyunye olchore, totona tene;” neibelekenyunye ninye neton. 

2  Neyau ninye ilpayiani tomon le ina anasa nejo, “Entotoni tene;” netoni ninche. 

3  Neitoki ninye ajoki lelo lo lgilata lenye, “Ore Naomi enoshi natorrinyunye te nkop e Moab, nemirita enkiti wueji e nkop apa o ltung'ani lo lgilata lang oji Elimelek. 

4  Neaku atejo nanu kaaliki iyie, naajoki, Inyang'u te dukuya kulo ootoni tene, o te dukuya kulo payiani lo lorere lang. Tenaa iyie inyang'u; kake te niminyang'u, tolikioki nanu, pee atum atayiolo, amu meetae likae likidutieki pee inyang'u, naa nanu laaitoki asuju.” Nejoki ninye, “Kainyang'u nanu.” 

5  Neitoki Boas ajoki, “Ore akenya enkolong ninyang'u enkurma te nkaina e Naomi, ninyang'u sii ninye Rusi, ina tito oo Lmoabu, ina oliai olapa lemeishu pee errinyokini enkarna e ilo lemeishu enjung'ore enye.” 

6  Neitoki ilo tung'ani lo lgilata lenye ajo, “Maidim nanu ainyang'u te nkaraki kewan ai, pee mainyal ake enjung'ore ai. Iwa iyie erishata ai metaa enino makewan, amu maidim nanu atalaku.” 

7   Ele apa olkerreti too le Israel too nkolong'i e apa, too mbaa naaipirta elakunoto o ewalunoto; ore pee eitisipi enkinyiang'a neitayu oltung'ani enamuke neisho olikae, naa ena pukunoto apa enkitabaroto too Siraeli. 

8  Neaku ore ake pee ejoki ilo tung'ani lo lgilata lenye Boas, “Inyang'u iyie,” nedotu ninye enamuke. 

9  Neitoki Boas ajoki lelo payiani o ltung'ana pooki, “Irara intae ilchakenini ena olong nchere ainyang'ua nanu te nkaina e Naomi nena pooki apa naara ine Elimelek, o pooki naara ine Kilion o Mahalon. 

10   O Rusi sii ina tito oo Lmoabu ina, oliai e Mahalon, ainyang'ua nanu ninye metaa enkitok ai, pee eitudupari enkarna e ilo otua te njung'ore enye, pee meiminieki enkarna e ilo lemeishu too lalashera lenyena, o te kishomi e wueji enye; irara intae ilchakenini ena olong.” 

11   Nejo lelo tung'ana pooki ootii kishomi, o lpayiani, “Kira iyiook ilchakenini. Meitotiuo Olaitoriani ina kitok nalotu atua enkaji ino anaa Raheli o Lea, naa ninche pokira naatesheta enkaji e Israel. Tubulu iyie te Efrata nining'oyu te Betlehem; 

12   naa metotiuo enkaji ino anaa enkaji e Peres, laa ninye etoikio Tamar Yuda, te nkaraki nkera nikincho iyie Olaitoriani tena siankiki.” Boas o eishoi enye 

13  Neaku eewa Boas Rusi neitaa enkitok enye; nelo aboitare ninye, neisho Olaitoriani metunutayu, neiu enkayioni. 

14  Nejoki inkituaak Naomi, “Meisisi Olaitoriani, laa ninye leitu kipalaa iyie ena olong miata oltung'ani lo lgilata, naa metoning'oyu enkarna enye te Israel! 

15  Keaku ina kerai olikirrinyoki enkishui nikintagol te moruao ino; amu ore ina tito o layioni lino nikinyor iyie, nelang ninye ilayiok oopishana, netoiuo ninye.” 

16  Kaae nedumu Naomi ina kerai neirragie to lgoo lenye, neaku ninye enkaing'urani enye. 

17  Nedung'oki nkituaak e latia e nkarna, ejo, “Etoikioki Naomi olayioni.” Neisho ninche ninye enkarna aajo Obed; ninye apa menye le Yese, menye le Daudi. 

18  Ena ninye eishoi e Peres: Peres apa menye le Hesron, 

19  neiu Hesron Raam, Neiu Raam Aminadab, 

20  Neiu Aminadab Nashon, neiu Nashon Salmon, 

21  neiu Salmon Boas, neiu Boas Obed, 

22  Neiu Obed Yese, neiu Yese Daudi.

