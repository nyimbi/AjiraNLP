1  Olkilikuai oipirta Babilon. Ore anaa enadumunye olkutati te Negeb neor enkop, olpurkel eing'uaa, ina kop torrono oleng. 

2  Aatolikioki nanu te nduaata entoki torrono; keisimisho olaisimani, neinyalisho o lainyalani. Ilepa shomo, iyie Elam, irraga kitang'aduaki, iyie Media; ore lelo sinaitin pooki ooyaua ninye kaishie nanu. 

3  Ore enkaraki ina aaiputa nanu olkirutoto; aaibung'a nanu emion naikununo anaa enenkitok nasaisai; atashala nanu o metaa meekure aning'isho, airuto nanu o metaa meekure adolisho. 

4  Aaisurito endukuya, aaiputa nanu olkirutoto, ore enteipa duoo naanyita neibelekenye aaku enkiputukuny. 

5  Eitobira ninche emesa, eisalaasha ninche ilkarash oopiki oltiren, nedaa ninche neokisho. Entudumunye intae, lo kituaak, eelie long'oi eilata! 

6  Amu nji nanu aatiaaka Olaitoriani: “Shomo ngero olarriponi, nchoo ninye elimu aibalunye ina nadol. 

7  Te nedol ninye ilakedok, lelo akedok loo mbartan epuo maare, o lakedok loo sirkon, o lakedok loo ntamesin, nchoo ninye einining'isho asipu, nchoo esipu oleng.” 

8  Ore ilo otoduaa neyietu ajo: “Te nchumata oltalet orripishoreki nanu aitashe, anaake te ndama iyie o Laitoriani. Ore te siaai ai natii nanu nkewaritin pooki. 

9   Naa ng'ura, nadol epuonu ilakedok, nadol ilakedok loo mbartan epuonu maare!” Newal ninye ajo, “Etabatate, etabatate Babilon, ore nena kitanyaanyukot enyena oo nkaitin, netarrarrakinote enkop.” 

10  Lo tung'ana laainei, kulo ooidong'oki neipiripiri, ore ina natoning'o nanu to Laitoriani loo lororani, ina Ai e Israel, atolikio nanu intae. Olkilikuai le Edom 

11  Olkilikuai ele oipirta Edom. Etii obo oipotisho te Seir, nejo, “Lo arriponi, kejaa enkewarie? Lo arriponi, kejaa enkewarie?” 

12  Nejo ilo arriponi: “Kelotu enkakenya nelotu sii enkewarie. Te naa e ilo aikilikuanisho, nkilikuanisho; nyaaki torrinyunye.” Olkilikuai le Arabia 

13  Olkilikuai oipirta Arabia. Too sanagi le Arabia intae ipuopuo aairrag, na tamesin oo le Dedan. 

14  Eyaki enkare ilo oata enkure, entanang'are lelo aisikak endaa, intae kulo oomanya enkop e Tema. 

15  Amu eisika ninche aaing'uaa ilalema, aailany ina shutati o lalem, neilany ina awuo nakurruno, neilany ilo arrabal otirrisha. 

16  Amu inji nanu aatiaaka Olaitoriani, “Ore te rishata olari obo, te risioroto oo larin le nkigeroto, ore ina kitoo pooki e Kedar naa keiting; 

17  ore lelo ooleku, le lelo tung'ana magil oongoroo mbaa Kedar naa keaku kuti; amu Olaitoriani, Enkai e Israel, nairoro.”

