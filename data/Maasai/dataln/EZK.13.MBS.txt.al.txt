1  Nelotu ororei lo Laitoriani enatii ejo: 

2  “Enkerai e tung'ani, imbonisho tigilunore iloibonok le Israel, imbonisho nijoki lelo ooibonisho too ndamunot enye maate: ‘Entoning ilo rorei lo Laitoriani!’ 

3  Inji ejo Olaitoriani Enkai, “Ekake ayia intae lelo oibonok oomoda lelo oosuj enkiyang'et enye maate, nemeeta toki natoduaa! 

4  Etotiwuo iloibonok linyi anaa mbariak tiatua ilmuaateni, iyie Israel. 

5  Eitu ilepaki ajing atua ilusien, arashu ishet esuntai te nkaraki enkaji e Israel, pee etum aitasho to larrabal te ina olong o Laitoriani. 

6  Eiroro ninche elejare neibonu elejare; nejo ninche, ‘Ejo Olaitoriani’ eitu eirriwaa Olaitoriani ninche, neisilig ninche meitabai irorei lenye. 

7  Keitu idol iyie enduaata namilisho, nimbalie te nkutuk ino enaibon e lejare, te pooki kata nitejo, ‘Ejo Olaitoriani, hoo neitu nanu airo?’ ” 

8  Metaa inji ejo Olaitoriani Enkai: “Ore amu imbalie te nkutuk ino inemesipa nitoduaa elejare, neaku ng'ura, kaagilunore iyie, ejo Olaitoriani Enkai. 

9  Ekegilunore enkaina ai lelo oibonok lelo oota nduaat olmilo neitayu nduaat elejare; mejing ninche atua olturrur loo ltung'ana laainei, arashu eigeri ninche te mbuku oo nkarn e nkaji e Israel, arashu ejing ninche ina kop e Israel; niyiolouu aajo ara nanu Olaitoriani Enkai. 

10   “Ore enkaraki, ee enkaraki naitapong'oitie iltung'ana laainei, ejo, ‘Eseriani,’ ina kata meetae eseriani; te nkaraki, ina kata nashet iltung'ana esuntai, nepuonu iloibonok aamur te nturoto; 

11  tiaaki lelo oibonok oomur te nturoto kesulari ninye! Ekelotu olairrag le nchan, o isoito le nchan oodou nelotu olkutati kitok oleng; 

12  ore peyie esulari esuntai, aimejokini intae, ‘Koree apa emurata nitumurie ninye?’ 

13  Metaa nji ejo Olaitoriani Enkai: Ekaitaa olkutati kitok opuku losiwuo metigila te ngoro ai; naa ketumi oloirrag le nchan te ngoro ai, o enchan sapuk te ngoro napi naidaikie ninye. 

14  Naa kagil auroo ina suntai nitumurakita enturoto nauroo ninye te nkop, metaa ore olkitamanyunoto lenye neirrag metii toki; ore tenesulari, terishata enye; niyiolouu aajo ara nanu Olaitoriani. 

15  Neaku neijia aiko tenaitayu engoro ai te ina suntai, o te lelo ootumura ninye te nturoto; naa kaajoki iyie, meekure eetae ina suntai, arashu lelo ootumura ninye, 

16  ore lelo oibonok le Israel lelo ooibonoki Yerusalem nedol induaat eseriani te nkaraki ninye, ina kata meetae eseriani ejo Olaitoriani Enkai. 

17  “Ore iyie nakerai e tung'ani, intorioki enkomom ino tigilunore nena toyie oo ltung'ana linono, nena naaibonisho too ndamunot enye maate; imbonoki tigilunore ninche 

18  tiaki, inji ejo Olaitoriani Enkai: Ekake ayia nena kituaak naeniki nkaik enye pooki intasimi, naaitobiraki entoki naitoipie ilukuny iltung'ana pooki, irreshoo iltauja! Irreshoo iltauja loo ltung'ana laainei, ninchosho ilkulikae tauja etoni aaisho tenkaraki dupoto inyi. 

19  Kisarkionie nanu tiatua olorere lai te mborei e nkaina e shairi o te mbelati emukate, iariara metuata iltung'ana lemeishaakino neye ninchosho iltung'ana lemeishaakino neishu etoni eishu, te lejare inyi ilejileje iltung'ana laainei, lelo ooinining'u elejare. 

20  “Neaku nji ejo Olaitoriani Enkai: Ing'ura kagilunore nena tasimi inyi nirreshieshie iltauja, naa kapolosu aiwuang'ie too nkaik inyi; naa kaisho lelo tauja litarresho epuo etalaayioki anaa imotonyi. 

21  Ore sii nena nintoipiepie ate naa kapolos aiwuang'ie, naitajeu iltung'ana laainei aitung'uaa nkaik inyi, nemeitoki aekata aatii nkaik inyi anaa eng'ues naibung'aki aanya; niyiolouu ina kata aajo ara nanu Olaitoriani. 

22  Amu itaara iltauja loo supati te monkoi, hoo neitu nanu aar ninye oltau, nintagolo ilo torrono, nemeibelekenya ninye aing'uaa enkoitoi enye e ntorroni pee eitajeu enkishui enye; 

23  neaku meekure aekata intokiki aadol induaat olmilo anaa iasishorere ntasimi; ekaitajeu iltung'ana laainei aitung'uaa nkaik inyi. Niyiolouu ina kata aajo ara nanu Olaitoriani.”

