1  Kulo ninche irorei leilo ning'o lo sotua oitanapa Olaitoriani Musa pee eitobir oltung'ana le Israel te nkop e Moab, tenebo ilo ning'o lo sotua apa oitobira ninye tenebo ninche te nkop e Horeb. 

2  Neipotu Musa iltung'ana pooki le Israel nejoki ninche, “Itoduaa intae ina pooki nataasa Olaitoriani too nkonyek inyi te nkop e Misiri, ina naitaasa Farao o sinkan lenyena pooki o enkop enye pooki, 

3  nena temat sapuki nitoduaa too nkonyek inyi, nena kitoduaat o nena baa sapuki enking'asia; 

4  kake ore ebaiki ena olong eitu eisho intae Olaitoriani eng'eno niyiolounyenye, aashu nkonyek nidolielie aashu nkiyiaa nining'ieng'ie. 

5  Atorikoyie nanu intae ilarin artam tiong'ata neitu emuta ilkilani linyi linchopitoto neitu emutari inamuka too nkejek inyi, 

6  eitu intae inosinoso imukateni neitu intae iokioko enaisho aashu enaitemerisho; pee itumutumu aatayiolo nchere ara nanu Olaitoriani Enkai inyi. 

7   Ore apa pee ipuonunu intae ene wueji, neetuo aarare intae, Shilo olaiguanani le Heshbon o Oog ilo aiguanani le Bashan, kake kitimira iyiook ninche; 

8   nikiya iyiook enkop enye, nikincho metaa enjung'ore too ltung'ana le Reuben, o le Gad, o lpisiai loo ltung'ana le Manase. 

9  Metaa eng'ura naa pee imbung'ubung'u irorei lele ning'o lo sotua, pee itumutumu aatubul te nena pooki niasiasa. 

10  “Ntasheshe taata intae ena olong te dukuya Olaitoriani Enkai inyi, ilkituaak loo loshon linyi, o lpayiani linyi, o larikok linyi, o lewa pooki le Israel, 

11  o nkera inyi, o nkituaak inyi, o lomon ootii atua ilng'oborri linyi, oilo obarn ilpapit loo nkerra o ilo likiokoki enkare, 

12  pee itum atijing'a ilo ning'o le nkinosata o lmumai lo Laitoriani Enkai ino, oitobir Olaitoriani Enkai ino tenebo iyie ena olong; 

13  pee etum ninye aitubula intae ena olong anaa iltung'ana lenyena, pee etum sii ninye ataa Enkai inyi, anaa apa enaisiligie intae, anaa sii apa enainosa ninye olmumai too loo papaai linyi, te Abraham, o te Isaak o te Yakobo. 

14  Neme te intae ake aitobir ele ning'o lo lmumai, 

15  kake tenebo sii ilo lemetii ene tenebo iyiook ena olong tenebo ilo oitashe tenebo iyiook ena olong te dukuya Olaitoriani Enkai ang. 

16  “Iyiololo apa intae kimanya enkop e Misiri, oina kata kipuonu aaimu empolos e lelo oshon apa likitopolosutua; 

17  nitoduaa intae nena tokitin enye naaitagorisho, nena kitanyaanyukot enye oo nkaitin nkeek o noo soito, o nenkosholai o ne sahabu, apa naatii atua ninche. 

18   Entodol naa melo ake oltung'ani tiatua intae, olee aashu enkitok aashu olmarei aashu olosho, oibelekeny oltau lenye ena olong aing'uaa Olaitoriani Enkai ang alo aisiaai nkaitin e kulo oshon; mejing ake atua intae entonai naata esayiet o lng'anayio losotua oodua. 

19  Ilo tung'ani laa tenening kulo rorei lele ning'o lo lmumai, nemayian kewan to ltau, ejo, ‘Kaserianu nanu hoo tenaa kalo te ngolon oltau lai.’ Ore ena naa keidim ataa keyau enkidaata e ntoki nashal o enatoyio. 

20  Mepalaki ninye Olaitoriani, kake ore engoro o Laitoriani o lom lenye naa keidim atupuru teilo tung'ani, ore ildeketa ooigero tiatua ena buku netonie ninye, neiwuang'ie Olaitoriani enkarna enye tiabori keper. 

21  Nekepu Olaitoriani ninye tiatua iloshon pooki le Israel te ntorroni, te risioroto oo ldeketa pooki lele ning'o lo sotua ooigero tiatua ena buku oo nkitanapat. 

22  Ore too ishoritin naapuonu, ore nkera inyi naabulu te siadi intae, o ltung'ani olotu eing'uaa enkop nalakua, nejo, ina kata tenedol ioshot eina kop, o nena muoyiaritin naaitamuoyia Olaitoriani 

23   ina kop pooki naitaa Olaitoriani enkima o emunyan, o enkop natumuta enkima nemeunishoreki nemebulaki toki; ina kop nemebulaki nkujit, ewueji netaaraki aaiko anaa Sodom o Gomora, o Adam, o Seboim, nena apa naatanang'ayie Olaitoriani te ngoro enye napi. 

24  Ee keyooki iloshon pooki aajo, ‘Kainyoo pee eitaas Olaitoriani ena kop nji. Kainyoo eutu ena kirouaj e ngoro enye kitok?’ 

25  Neitoki iltung'ana aajo, ‘Enkaraki natung'uaitie ninche olning'o lo sotua lo Laitoriani, Enkai oo loo menye, apa oitobira ninye tenebo ninche ina kata apa pee eitupuku ninche te nkop e Misiri, 

26  nepuo ninche aaisiai kulie aitin neserem ninche, nkaitin apa neitu eyiolou ninche neitu egelaki Olaitoriani ninche; 

27  neaku einuakaki engoro o Laitoriani tenkaraki ena kop, neyau shumata ninye ildeketa pooki ooigero tena buku; 

28  nedotu Olaitoriani ninche aitung'uaa enkop enye te ngoro o te mpijan o te ngoro sapuk, nenang'aki ninche atua ae kop, anaa enatiu ena olong.’ 

29  “Ore nena tokitin naaisudoro naa ino Laitoriani Enkai ang; kake ore nena naaibalunyeki naa nkunaang o noo nkera ang ntarasi, pee kitum aataas irorei pooki lena kitanapata.

