1   Na Ai, eetuo lelo limikiyiolo aajing atua enjung'ore ino; etipika ninche olminong atua enkaji ino sinyati; eitaa ninche Yerusalem olmuaate. 

2  Eishoo ninche mpopoki oo seseni loo sinkan linono, ilmotoni lo loing'ang'e meitaa endaa, ore lelo sinyat linono neinos ing'uesi e nkop nkiri oo seseni lenye. 

3  Eibukoitie isargeta lenye anaa enkare te manaroto pooki e Yerusalem, nemeetae hoo obo onukaa ninche. 

4  Kitaa iyiook entoki nailapi te lelo le latia ang, nesukenyi neikuyukuyaki lelo oomanita iyiook. 

5  Kenkata nabaa Olaitoriani? Igoro iyie ntarasi? Keyupuyup ina goro o lom lino anaa enkima? 

6  Tubukoki engoro ino lelo oshon limikiyiolo iyie, o shumata nena kitoriat nemeipot enkarna ino! 

7  Amu eidaikie ninche Yakobo, neitomijoon emanyisho enye. 

8  Midamu te iyiook entorroni oo loo papa; nchoo olng'ur lino metasieku anang'are iyiook, amu eitadouoki iyiook oleng. 

9  Taretu iyiook, Na Ai e njeunoto ang, te nkaraki enkitoo e nkarna ino; tokordu iyiook, nipalaki iyiook ing'ok ang, te nkaraki enkarna ino! 

10  Kainyoo pee ejo iloshon, “Koree Enkai enye?” Nchoo ina lap, apa enkibukoroto o sarge loo sinkan linono metayiolouni too loshon pooki te dukuya nkonyek ang! 

11  Nchoo ilo kiyioi le lelo ooena meeu dukuya iyie; ore te risioroto e ngolon ino kitok tagolie lelo ootudung'okoki keeya! 

12  Ntalaa katitin naapishana lelo le latia ang too lgooitie lenye nena kilapat apa nikilapa ninche iyie, Olaitoriani! 

13  Ore taa iyiook iltung'ana linono, ina luaata e nkirrita ino, nikincho iyie enashe ntarasi; ore ebaiki iishoritin o ishoritin, nikilimu enkisisa ino.

