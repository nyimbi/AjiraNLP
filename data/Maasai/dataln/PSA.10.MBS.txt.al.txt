1  Kainyoo pee intashe alamari, iyie Olaitoriani? Kainyoo iyie pee isudoo kewan too nkatitin oo ng'olikinot. 

2  To lwuasa emir lelo torrok ilaisinak; nchoo meibung'a ninche lelo rresheta ooitobira. 

3  Amu keitokoos ilo torrono too yieunot o ltau lenye, ore ilo tung'ani oata olorok loo masaa nemenaa Enkai. 

4  Ore to lwuasa le nkomom enye nemeing'oru ninye Enkai; ore too ndamunot enyena pooki naa, “Meetae Enkai.” 

5  Nebul too nkoitoi enyena nkatitin pooki; ore nkiguanat inono netii shumata, mebaiki ninye; ore ilmang'ati lenyena pooki neikordod ninche. 

6  Nedamu ninye to ltau lenye ajo, “Maaigusugusieki nanu; ore ti atua iishoritin pooki matum nanu batisho.” 

7   Ebore enkutuk enye ildeketa o elejare o enkitorogonyare; ore abori olng'ejep lenye netii ntabo o entorroni. 

8  Neton ninye to lnukata too nkang'itie, ore ti atua iwuejitin neeisudoriyie nesesekuan lelo supati. Neikeern lelo ooshal, 

9  neirrag ninye to lnukata lenye anaa olng'atuny; neirrag ninye pee etum aibunga ilo aisinani, neibung ninye ilo aisinani te nemiraki ninye atua orreshet lenye. 

10  Nerrarri ilo oshal, neimisieki te nkop, nebatata te ngolon enye. 

11  Nejo to ltau lenye, “Etorikine Enkai, eisudoyie ninye enkomom enye, medol ae kata ina.” 

12  Tudumunye, iyie Olaitoriani, iyie Enkai, tudumu enkaina ino; mincho kirikino ilo oata osina. 

13  Kainyoo pee eany ilo torrono Enkai, nejo to ltau lenye, “Maaitamie ninye nanu.” 

14  Idol iyie; ee, itoduaa iyie enyamali o sina, pee itum iyie aiwuang'ie too nkaik inono; ore ilo oshal naa iyie eigarakino; iyie otaa olaretoni loo lokishin. 

15  Tigila iyie enkaina e ilo torrono o eno larruoni; tusuja entorroni enye o metaba anaa neishunye. 

16  Olaitoriani ninye olaiguanani ntarasi o ntarasi; keidak iloshon te nkaina enye. 

17  Iyie Olaitoriani, ining iyie eyieunoto eilo obor; nintagol iyie ninye oshoke nirrugoki enkiok ino 

18  pee inguenare te sipata ilo okishi o ilo oibookoki enkop, paa ore ilo tung'ani le nkop nemeigil ae kata aitureisho.

