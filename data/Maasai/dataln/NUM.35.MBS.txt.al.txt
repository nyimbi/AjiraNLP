1   Nejoki Olaitoriani Musa too nkisiajat e Moab, te mbata o lkeyu le Yordan, etalita Yeriko, 

2  “Ntanapa iltung'ana le Israel, nchere pee eisho ile Lawi enjung'ore naaku enenye, nkanas naapuo aamany; nincho sii lelo le Lawi ndaat oo nchoo naamanita nena anas. 

3  Ore nena anas naa nkunenye naamany ore nena daat oo nchoo naa inoo nkishu enye o masaa enye o enoo ng'uesi enye. 

4  Ore nena daat oo nchoo e nena anas nipuopuo intae aaisho ile Lawi, nchoo ebaiki esuntai e nkanasa neito idia alo nelo iroruat iip ong'uan o onom too nkaloli pooki. 

5  Entetem auluo enkanasa, ore te nkalo o loo saen naa iroruat nkalifuni are, ore te nkalo e kopikop naa iroruat nkalifuni are, ore te nkalo o loo ntoluo naa iroruat nkalifuni are, ore enkalo e moikuape naa iroruat nkalifuni are, niaku ina anasa naitorit, keaku ena enenye, nairritishore too nkanas enye. 

6  Ore nena anas nilo iyie aisho ile Lawi naa nena anas naasaruni naa ninche nchosho oltung'ani oitayu loikop metasaru, ore te nebo nena ipuopuo intae aaishooyo nkanas artam o are. 

7  Ore nena anas pooki nipuopuo intae aaisho ile Lawi naa artam o isiet te nebo ndaat enye oo nchoo. 

8  Naa ore te nena anas nipuopuo intae aaishooyo naaing'uaa imasaa oo ltung'ana le Israel, ore to losho kitok niyaya nkumok, ore to losho oti niyaya nkuti; olosho ake te risioroto e njung'ore natujung'o ninye, neisho ake nkanas enyena ile Lawi.” Nkanas naasaruni (Enkig 

19  .

1  -

13  ; Yosh 

20  .

1  -

9  ) 

9  Neitoki Olaitoriani ajoki Musa, 

10  “Tiaki iltung'ana le Israel, te nipuopuo aalang olkeju le Yordan aapuo enkop e Kanaan, 

11  nigelulu naa nkanas naaku nkanas naasaruni te nkaraki intae, pee etum pooki ng'ae oitayu loikop, oar oltung'ani metua eitu eotiki atasaru. 

12  Ore nena anas naa keaku te intae inaasaruni te nkaraki ilo oitalaku elap, pee meari ilo otasesekuanishe metua o metaba anaa neitashe te dukuya eumata omeiguanareki. 

13  Ore nena anas ninchooyoyo naa nena anas inyi ile naasaruni. 

14  Enchoru nkanas uni te lido kekun lo lkeju le Yordan, o nkanas uni te nkop e Kanaan naaku nkanas naasaruni. 

15  Ore kuna anas pokira ile naa keaku inaasaru iltung'ana le Israel, o ilo omoni o ilo otamanyishe ti atua ninche, pee etum pooki ng'ae oitayu loikop, oar oltung'ani metua te eitu eotiki atasaru. 

16  “Kake te neosh ninye olikae to sekenkei, neaku etua ilo, naa oloo loikop ninye; ore ilo oitayio loikop naa keari metua. 

17  Naa te nenang ninye olikae to soit oata te nkaina neaku etua ilo tung'ani, naa oloo loikop ninye; ore oltung'ani oitayu loikop naa keari metua. 

18  Aashu te neosh ninye olikae te nchata naibung'ita te nkaina, naidim ataara oltung'ani metua neaku etua ilo, netaa ninye oloo loikop; ore oltung'ani oitayu loikop neari ninye metua. 

19  Ore ilo oitalaku osarge ninye makewan oar ilo aitayio iloikop metua; te nenang'are ninye near ninye metua. 

20  Naa tenerem ninye tenkaraki enkiba, anaa eipony ninye, aashu etarresho ninye, neaku etua, 

21  aashu ore te mang'atisho neosh ninye te nkaina enye, neaku etua ilo, ore naa ilo otooshishe neari ninye metua; oloo loikop ninye; ore ilo oitalaku osarge near ilo oitayio loikop metua, te nenang'are ninye. 

22  “Kake tenetaremo ninye nabo kata to lbuket metii mang'atisho, aashu enang ninye ti ae toki eitu eresh aanyu, 

23  anaa easishore osoit oidim atara oltung'ani metua, neaku etua ilo tung'ani, hoo duoo neme olmang'atinta lenye, nemeyieuaki duoo entorroni, 

24  nerish naa ina umata ilo oitayio loikop o ilo oitalaku osarge te risioroto e kuna kikoot. 

25  Ore ina umata nekordu ilo oitayio loikop te nkaina e ilo oitalaku osarge, ore ina umata nepik ninye atua ina anasa enye nasaruni, naa ninye elo aisikaki, nelo ninye aton te ine o metaba anaa neye ilo apolosani kitok apa otubukokoki eilata nasinya aaput. 

26  Kake te nelo ilo tung'ani oitayio loikop, te nkata ake ninye pooki agiroo ilpolosien le ina anasa enye nasaruni, apa naa ninye eisikaka, 

27  ore ilo oitalaku osarge neinepu ninye ti oriong ilpolosien le ina anasa enye nasaruni, near ilo oitalaku osarge ilo oitayio loikop, nemeeta entioto o sarge. 

28  Amu meeta nchere meton ilo tung'ani ti atua ina anasa enye nasaruni o metabau keeya o lapolosani kitok; kake ore te siadi enkeeya o lapolosani kitok neidim ilo tung'ani atorrinyoyu ashomo enkop enye. 

29  “Ore kuna baa naa keaku enkitanapata o endung'oto e nkiguana te intae, too iishoritin inyi pooki o ti atua imanyishoreitin inyi pooki. 

30   Te near oltung'ani ake olikae metua, ore ilo oitayio loikop neari metua te nchakenisho oo lchakenini; kake meetae oltung'ani oari metua te nchakenisho olchakeni obo. 

31  Ore ake eyia, eming'amaa ntokitin e lakunoto e nkishui e ilo oitayio loikop, oata enkitarruoroto e keeya; kake keari ninye metua. 

32  Niming'amaa entoki e lakunoto e ilo oisikaka enkanasa enye nasaruni, pee etum ninye atorrinyoyu alo aton te ina kop te dukuya keeya o lapolosani kitok. 

33  Emisarkionie naa ena kop nitii; amu keisarkionie osarge enkop, nemeetae entoki naitobiri naidim aipoo, amu ore ilo sarge otubukokine enkop, meteleku ake osarge le ilo oibukoyie. 

34  Emisarkionie naa ena kop nimanyanya naa ninye sii nanu atii atua; amu ore nanu Olaitoriani namanya atua iltung'ana le Israel.”

