1  “Ena enkitanapata, o enkikoo o nkiguanat naaitanapa nanu Olaitoriani Enkai inyi pee aiteng'en intae, pee itumutumu aataas teina kop nipuopuo aaya; 

2  pee itum aturia Olaitoriani Enkai ino, iyie o layioni lino o layiok loo layiok linono, nimbung'ubung'u kuna kikoot pooki, o nkitanapat enyena, naitanap nanu intae, too nkolong'i pooki enkishui inyi; pee etumi aatoponai nkolong'i inyi. 

3  Toning'o naa, iyie Israel ning'or kewan pee iyau kuna kitanapat; pee itum ataseriana, nitum sii atoponari oleng, anaa apa enaisiligie intae Olaitoriani, Enkai oo loo papaai linyi tiatua ina kop naruko naishi o kule. 

4   “Toning'o iyie Israel: ore Olaitoriani Enkai ang naa Olaitoriani obo; 

5   tonyorra Olaitoriani Enkai ino to ltau lino pooki, o te nkishui ino pooki, o te nkidimata ino pooki. 

6   Ore kulo rorei laaitanap nanu iyie ena olong nchoo ejing oltau lino; 

7  nilo iyie aunoki aiteng'en nkera inono, niimaki kulo omon teniton tiatua enkaji ino, o tenilo te nkoitoi, o tenirrag, o tenidumunye. 

8  Niyeniki ninche enkaina ino metaa olmonekie, netiu ninche anaa nkishiliaa te rishata oo nkonyek inyi. 

9  Nisir ninche too mbokishi e kutukaji e nkaji ino o too ntaloishin e kishomi. Enkikoo te nkaraki engolon e nkong'u 

10   “Ore kenya ake pee kiyau Olaitoriani Enkai ino atua ina kop apa nainosie olmumai too loo papaai linyi te Abraham, o te Isaak, o te Yakobo, pee eisho intae nkanas sapuki naa sidain neitu ishetishete, 

11  o nkajijik naabore ntokitin pooki sidain neitu intae mputuputu, o lchorroi ooturo leitu intae ituruturu, o nkurman oo sabibu o noo loirienito leitu intae iunuunu, naa tenidaa intae aaraposho, 

12  ning'oring'oro naa ate merikino ake intae Olaitoriani, ilo laa ninye oitupukuo intae aitung'uaa enkop e Misiri, aitung'uaa enkaji e sinkaisho. 

13   Shomo turia Olaitoriani Enkai ino; shomo isiayia ninye, ninos olmumai te nkarna enye. 

14  Milo ake asujaa kulie aitin, nena aitin e lelo tung'ana likimanita iyie. 

15  Amu ore Olaitoriani Enkai ino ilo otii empolos inyi naa Enkai olom; pee meyupuyup ake engoro Olaitoriani Enkai ino tialo yie, nikindaikie ninye aiwuang'ie tioriong enkop. 

16   “Nimitem Olaitoriani Enkai ino, anaa enitetema ninye te Masa. 

17  Mbung'a tukurraki nkitanapat o Laitoriani Enkai ino o shakenisho enye, o nkikoot enyena apa nikintanapa ninye. 

18  Naa ias iyie esidai naishiakino too nkonyek o Laitoriani, pee itum ataseriana, nitum sii ashomo aawa ina kop sidai apa nainosie Olaitoriani olmumai pee eisho iloo papaai linyi 

19  nchere kerrumoo ninye aipang'ie ilmang'ati linyi te dukuya intae, anaa enaisiligishore Olaitoriani. 

20  “Ore akenya tinikinkilikuan olayioni lino te nkata nalotu ajoki, ‘Kainyoo eutu ena shakenisho, o kuna kikoot o nkitanapat, o nkiguanat nikintanapa iyie Olaitoriani Enkai ang?’ 

21  Nitum taa atiaki olayioni lino, ‘Eikira apa irrindiki le Farao te Misiri; neyau iyiook Olaitoriani aitupuku te Misiri te nkaina magilani; 

22  neitodolu Olaitoriani nkitoduaat o mbaa enking'asia, mbaa sapuki naaitureisho tialo Misiri o tialo Farao o enkaji enye pooki, nikidol too nkonyek ang; 

23  neyau ninye iyiook aitupuku teine, pee etum aitijing'u iyiook neisho iyiook ina kop apa nainosie ninye olmumai pee eisho loo papa. 

24  Neitanapa iyiook Olaitoriani pee kiaas kuna kikoot pooki, pee kiureyu Olaitoriani Enkai ang, te nkaraki eseriani ang maate e anaake, pee etum ninye atagolie iyiook metaa eikinchu anaa enikitiu ena olong. 

25  Naa kelo ena aaku esipata te iyiook, teniking'or aabaraki pee kiaas ena kitanapata pooki te dukuya Olaitoriani Enkai ang anaa enaitanapa ninye iyiook.’

