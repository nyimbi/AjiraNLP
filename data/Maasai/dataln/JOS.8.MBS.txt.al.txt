1  Nejoki Olaitoriani Yoshua, “Miureishoyu niming'aing'ai; iwa lelo tung'ana pooki lo larrabal te nebo iyie, naa tudumunye, ilepa shomo Ai; toduaa ajo aishorua nanu apik atua enkaina ino olaiguanani le Ai, o ltung'ana lenyena, enkanasa enye o enkop enye. 

2  Naa intaasiasa intae Ai o laiguanani lenye anaa apa enintaasa Yeriko o laiguanani lenye; kake ewaita ntokitin enyena o nkishu entarai; entipik olnukata empirakinye enkanasa ti oriong.” 

3  Nedumunye Yoshua te nebo ltung'ana pooki lo larrabal, pee eilep aapuo Ai, negelu Yoshua iltung'ana nkalifuni tomoni uni magil oodupa, neirriwaa ninche kewarie. 

4  Neitanap ninye ninche ajoki, “Ng'ura, irragirraga intae aanuka aaishiaakinore enkanasa, aaimu ninye ti oriong; emipuopuo intae aalamari oleng te ina anasa, kake enterretenata pee irasakiki. 

5  Ore nanu, o ltung'ana pooki ootii te nebo nanu, nikipuo aanyikaki ina anasa. Naa ore te neipang'u ninche aapuonu aarare iyiook, anaa apa, nikimpirri aailanyisho te dukuya ninche; 

6  naa keipang'u ninche aapuonu aamir iyiook, o metaba anaa nikiya ninche enelakua te ina anasa; amu kejo ninche, ‘Eisika aailany iyiook, anaa apa.’ Neaku eikisik iyiook aailany ninche; 

7  nitumokiki taa aatudumunye aatupuku te ilo nukata nimbung'ubung'u ina anasa; amu keisho intae Olaitoriani Enkai inyi apik atua enkaina inyi. 

8  Naa ore te nindipidipi aawaita ina anasa, nipikipiki intae ina anasa enkima, niasiasa anaa enaitanapishe Olaitoriani; entodol nchere aitanapa nanu intae.” 

9  Neaku eirriwayie apa ninche Yoshua; nepuo ninche ewueji o lnukata, neirrag te rishata e Betel o Ai, enkalo e ndoyoroto e Ai; kake etotona apa Yoshua ina kewarie te nebo iltung'ana. 

10  Nedumunye Yoshua tadekenya enasirie neiturrur iltung'ana, neilep alo te nebo ilpayiani le Israel neituruk te dukuya iltung'ana alo Ai. 

11  Ore lelo tung'ana pooki apa lo larrabal ootii te nebo ninye neilep aapuo nenyikaa aataaniki ina anasa; nepik ilng'oborri enkalo e moikuape e Ai. 

12  Neya ninye arik iltung'ana oobaya nkalifuni imiet, nepik ninche atua olnukata te rishata e Betel o Ai, te nkalo o loo ntoluo le nkanasa. 

13  neitobiraki ninche iltimito, etii oltim kitok enkalo e moikuape e ina anasa netii oriong enye enkalo o loo ntoluo e nkanasa. Kake eirraga apa Yoshua ina kewarie atua oerata. 

14  Ore ake pee edol olaiguanani le Ai ena, ninye o ltung'ana lenyena pooki, lelo tung'ana le ina anasa, neisarrisar neipang aapuo tadekenya aaishong'ishong, aaipirri enkalo e Araba pee enang'are Israel aarare; kake eitu apa eyiolou nchere etii olnukata oarare ninye otii oriong ina anasa. 

15  Ore Yoshua o Israel pooki neitaakuno ketaraki te dukuya ninche, neisik aapuo enkalo e ong'ata. 

16  Neaku ore iltung'ana pooki apa ootii atua enkanasa neipotuni te nebo pee esujaa ninche, naa ore esujita ninche Yoshua nerikori aaitalam ina anasa. 

17  Metii apa oltung'ani hoo obo otung'uayioki te Ai arashu te Betel, leitu eipang alo asujaa Israel; neing'uaa ninche enkanasa ebolo, nesujaa Israel. 

18  Nejoki Olaitoriani Yoshua, “Ntorioi ina pere natii enkaina ino ing'orie Ai, amu kaaisho nanu iyie apik atua enkaina ino.” Neitorioo Yoshua ina pere apa natii enkaina enye aing'orie ina anasa. 

19  Ore lelo apa ootii olnukata nedumunye nabo kata aapuku te ine wueji apa nenukare, nerisio ake eitorioyie ninye enkaina enye, nekuet ninche nejing atua ina anasa neya ninye; neisarrisar aapik atua ina anasa enkima. 

20  Neaku ore pee eing'or lelo tung'ana apa le Ai siadi, ng'ura, neilep empuruo e ina anasa alo shumata; nemeekure eeta engolon naisikakinye ena shoto aashu idia, amu ore lelo tung'ana apa ooisikakitia ong'ata neibelekenyakinote lelo apa oosujita. 

21  Ore ake pee edol Yoshua o Israel pooki nchere eibung'a lelo apa ootii olnukata enkanasa, neilepa empuruo e ina anasa alo shumata, neibelekenyunye aar metuata lelo tung'ana le Ai. 

22  Neipang'u ilkulikae ooing'uaa enkanasa aapuonu aarare ninche; nejing empolos e Israel, etii ilkulikae ena shoto netii ilkulikae idia shoto; nesesekuan Israel ninche, o metaba anaa neaku metii hoo obo otelekua aashu otuluayie. 

23  Kake ore olaiguanani le Ai neya ninche eishu, neyau ninye enetii Yoshua. 

24  Ore ake pee eidip Israel atara metuata lelo pooki apa oomanya Ai ti atua ina ong'ata naisiaja apa natusujakitia ninche ore ninche pooki o metabaiki olobayie lenye netabatatate te nepi o lalem, neshukunye Israel pooki aapuonu Ai neosh ninche te nepi o lalem. 

25  Ore lelo pooki apa ootabatatate ina olong, ilewa o nkituaak naa nkalifuni tomon o are, iltung'ana pooki le Ai. 

26  Amu eitu apa eshuk Yoshua enkaina enye, naa ninye apa eitorioriyie ina pere, o metaba anaa neidaikie tukul lelo pooki apa oomanya Ai. 

27  Nkishu ake o masaa e ina anasa apa ewaita Israel aaitaa ntokitin naataraitie, te risioroto e ilo rorei lo Laitoriani apa oitanapa Yoshua. 

28  Neaku etapejoyie Yoshua Ai, neitaa ninye intarasi osototi le nkidaata, anaa enatiu ena olong. 

29  Neilili ninye ilo aiguanani le Ai to lchani o metaa teipa; ore pee eaku kedoyio enkolong neitanapisho Yoshua, neitayu ninche aaitadou osesen lenye to lchani nenang'aki enejing'ieki kishomi e ina anasa nepik shumata ninye osototi kitok loo soito, leton eitashe te ine o taata. Eisumaki nkitanapat to ldoinyo le Ebal 

30   Neitoki Yoshua ashet olperere lo lasar to ldoinyo le Ebal, ashetaki Olaitoriani, Enkai e Israel, 

31   anaa apa enaitanapa Musa ilo sinka lo Laitoriani iltung'ana le Israel, anaa enaigero ti atua embuku oo nkitanapat e Musa, “Olperere lo lasar loo soito lemegueta, leitu ae kata eiteleiki oltung'ani enguetet e sekenkei;” neishooyo ninche te nchumata enye ilasarri oopejori aaisho Olaitoriani, nepolos ilasarri le seriani. 

32  Ore te ine, etii iltung'ana le Israel, neiger te nchumata oo soito enkigilata e nkitanapata e Musa, apa naigero ninye. 

33   Ore Israel pooki, oldokunoti o inoti, te nebo ilpayiani lenye o lkituaak o larishak lenye, neitashe too nkipirakinot e ilo sanduku te dukuya lapolosak le Lawi apa oonap ilo sanduku lo lning'o lo Laitoriani, etii olpisiai lenye dukuya oldoinyo le Geresim netii olpisiai lenye dukuya oldoinyo le Ebal, anaa apa enaitanapishe Musa ilo sinka lo Laitoriani te dukuya, nchere pee emayian ninche iltung'ana le Israel. 

34  Ore te siadi nena neisuma ninye irorei pooki le nkitanapata, emayianata o ldeket, te risioroto e nena pooki naaigeroki ti atua embuku oo nkitanapat. 

35  Meetae apa ororei hoo obo le nena pooki apa naaitanapishe Musa neitu eisuma Yoshua te dukuya ina umata pooki e Israel, o nkituaak o nkera kutiti, o ldokunot apa ootii atua ninche.

