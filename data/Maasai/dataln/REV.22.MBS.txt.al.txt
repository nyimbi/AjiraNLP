1   Naaitoki aitodol nanu olkeju le nkare e mpuaan, owang anaa oltotoi orukunye aing'uaa olorika le nkitoo le Enkai o lo Kuoo le Ker. 

2   Neruko aim empolos enkoitoi nalala e ina anasa. Ore sii too lkekuno pokira leilo keju netii ilo shani le mpuaan te nebo o mpukunot tomon o aare oo lng'anayio lenyena. Neiu ake to lapa lelo ng'anayio lenyena; ore imbenek e ilo shani naa ninche naaishiunye iloreren. 

3   Nemeitokini ae kata aata hoo toki nadiaa, kake ilo orika le nkitoo le Enkai o lo Lkuoo le Ker, ninche kenya ootii atua ine, naa keserem ninye isinkan lenyena; 

4  naa Kedol ninche enkomom enye, ore inkarn enye netii ilpurai loo nkomomi enye. 

5   Nemeitokini ai kata aata enkewarie nemeetayie ninche tipat ewang'an o ltaa aashu ene nkolong, amu Olaitoriani Enkai oaku ewang'an, naa keitoreisho ninche intarasi ontarasi. Elotunoto e Yesu 

6  Naajoki ninye nanu, “Keisiligayu nesipa kulo rorei. Naa Olaitoriani Enkai o nkiyang'eta oo loibonok le Enkai nairriwua olmalaika lenye meitoduaa isinkan lenyena nena nemeeta nchere pee eitu epuonu aasieku. 

7  Naa ng'ura, kalotu asioku.” Emayiana ilo oibung ororei le naibon e na buku. 

8  Nanu Yohana ilo otoning'o nadol kuna baa, Ore ake pee aning nadol ninche, nabatata too nkejek e ilo malaika laaitoduaa ninche aserem ninye. 

9  Kake aatiaaka ninye nanu, “Mintoki aiko neijia! Ara nanu osinka te nebo iyie o lalashera linono lelo oibonok le Enkai, o lelo ooibung irorei le na mbuku. Enkai teserema.” 

10  Naajoki ninye nanu, “Minuk irorei le naibon e na buku, amu etinyikua enkata. 

11   Inchoo olarruoni eton aas enkarrueisho, nchoo oloiduruk eton eiduruk, nchoo osupat eton aas isupati. Neton osinyati aa sinyati. 

12   “Ng'ura, kalotu asioku naata olekoisiaayio lai te nebo nanu, pee alaaki pooki ng'ae anaa anataasa ninye. 

13   Ara nanu Alfa o Omega, ole dukuya o le siadi, enkiterunoto o enkiting'oto.” 

14   Emayiana lelo ooisuj ilkilani lenye pee etum esipata nabaikinye ilo shani le mpuaan netum sii aaima nchomito e ina anasa. 

15  Auluo etii ildiein, o lasakutok, o loololoito, o looitayu iloikop, o looserem inkitanyaanyukot, o pooki tung'ani onyor elejare nelejisho. 

16   “Nanu Yesu laairriwaka iyie olmalaika lai meeu enitii, ayau ena shakenisho enkaraki sirito, nanu entonai e ishoi e Daudi, olakira owang le Nkakenya.” 

17   Ejo enkiyang'et o ina siankiki narikori. “Wou!” Nchoo ilo oning ejo, “Wou!” Nchoo ilo oata enkure, elotu, nchoo ilo oyieu eng'amu enkare e mpuaan metii enkinyiang'a. Enkiting'oto 

18   Aikok pooki ng'ae oning irorei le naibon e na buku: te nepon ake oltung'ani, neponiki sii ninye Enkai lelo meita ootolimuoki ti atua ena buku. 

19  Ore pooki ng'ae oiwuang'ie ti atua ilo irorei le naibon e na buku, neiwuang'ie Enkai erubata enye ti atua ilo shani le mpuaan ti atua ina anasa sinyati, nalimuno imbaa enye ti atua ena buku. 

20  Ore ilo oishakenoki kuna baa, “Ejo kalotu asioku!” Esai. Wou, Olaitoriani Yesu! 

21  Metaa empiris o Laitoriani Yesu te nebo isinyat pooki. Esai.

