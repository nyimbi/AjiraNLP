1  Emayiana ilo oiken olaisinani! Kekordu Olaitoriani ninye te nkolong e nyamali; 

2  kemitu Olaitoriani ninye neitopok; keji olomayiana te nkop; minchooyo iyie ninye apik eyieunoto oo lmang'ati lenyena. 

3  Keitagol Olaitoriani ninye te ndapash enye; ore te muoyian enye ninchiunye iyie pooki leyiata. 

4  Ore ti alo nanu, atejo, “Olaitoriani, ing'urrieki nanu; nchiunyeki nanu, amu ataasa nanu eng'oki ti alo iyie!” 

5  Eiro ilmang'ati laainei entorroni tialo nanu, ejo, “Kanu kenya eye ninye, pee eish enkarna enye!” 

6  Naa te naalotu oltung'ani aduaare neiro ninye irorei le pesho, nesot ntorrok to ltau lenye; ore pee eipang alo neidapashaki enkop pooki. 

7  Ore lelo pooki laaiba nanu neing'oming'om te nebo aaimaki nanu; nemusu ninche ntorrok ti alo nanu. 

8  Nejo ninche, “Etijing'a ninye entaboi; meekure ae kata edumunye te ine neirragie.” 

9   Ore ninye olchore lai lo ltau apa laisiliga nanu, oshi ooinos endaa ai, naatudumakine ninye nanu. 

10  Kake ing'urrieki iyie, Olaitoriani, tudumuaki nanu, pee atum aitalaku elap te ninye! 

11  Tena nanu ayiolou nchere, eikishipakino iyie nanu, nchere eitu eisulu olmang'atinta lai te nanu. 

12  Kimbung'a iyie nanu te nkaraki naas isupati, nikipik nanu dukuya ino ntarasi. 

13   Meisisi Olaitoriani, Enkai e Israel, ntarasi o ntarasi! Esai o Esai.

