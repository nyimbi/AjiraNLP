1  Atejo nanu, “Kagolie nkoitoi aainei, pee maas eng'oki to lng'ejep lai; kaen nanu enkutuk ai, enkata naba anaa enatii iltorrok ewueji natii nanu.” 

2  Atunuke nanu agira, naitirring'a nanu eitu ajo ae, neponari emion ai, 

3  neirowuaju oltau lai ti atua nanu. Ore anaa enadamisho, neyupuyup enkima; nairo nanu to lng'ejep lai: 

4  “Olaitoriani, ntayioloki nanu enkiting'oto ai, o eneikununo enkikenata oo nkolong'i aainei; ntayioloki nanu enkisarrisar e nkishui ai! 

5  Ng'ura, ntaba iyie nkolong'i aainei anaa nkuti temat e ndap e nkaina, ore nkolong'i e nkishui ai naa pesho too nkonyek inono. Esipa keitashe pooki tung'ani aa enkijape ake! 

6  Esipa, kemanimanaa oltung'ani aa oloip ake! Esipa, enepesho ake enkuretisho enye; eiturrurrisho tung'ani nemeyiolo ololo asotu! 

7  “Naa amaa, taata, Olaitoriani, Kainyoo nanu aanyu? Atua iyie etii osiligi lai. 

8  Tokorduaki nanu matung'uai nkitarruorot aainei pooki. Mikintaa nanu olorojareki te lelo oomoda! 

9  Atigire nanu, mabol enkutuk ai; amu iyie otaasa ina. 

10  Iwuang'ie eoshoto ino te nanu; aisha nanu te oshoto e nkaina ino. 

11  Ti nintame iyie oltung'ani te nkisikong'ata oo ng'ok, nintotiu anaa entoki nainosa oriri ina kirotet te ninye; esipa ore pooki tung'ani naa enkiyang'et ake! 

12  “Toning'o enkomono ai, Olaitoriani, nining olkiyioi lai migirare ilkiyio laainei! Amu ara nanu olomoni lino olo, nara olalotoni anaa loo papa pooki. 

13  Miking'ode nanu, pee atum atayiolo enchipai, eton eitu alo nemaitoki atii.”

