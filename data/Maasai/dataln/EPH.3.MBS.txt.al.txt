1  Ore enkaraki ena bae, ore nanu Paulo, oloena le Kristo Yesu te rishata inyi intae Iloreren 

2  amu ajo sii ake itoning'o enkitanapa e mpiris e Enkai naaishoki metaa eninyi intae 

3  o eneikuna pee aaboloki nkisudorot e yieunoto enye, anaa enaidipa aigeroki intae too ndorropu. 

4   Ore pee isumama ena niyiolouwu aajo katabaraka ayiolou embae e kristo naisudoro, 

5  eneitu apa elikini nkera oo ltung'ana te kulikae porori anaa ena taata naibalakinyeki ilkipaareta lenyena sinyat o loibonok le Enkai te ina Kiyang'et, 

6  naa ena naishooki Iloreren metang'arieki enjung'ore neaku irubat o sesen obo, le ncholiek e ina kisiligata ti atua Kristo Yesu eimu lelo Omon Supati. 

7  Te kulo Omon Supati aaitaaki nanu olaisiaayiani te risioroto e nkishorunoto e mpiris e Enkai naaishooki nanu te ngolon enye. 

8  Nanu taa hoo nara oloti aisul too sinyat pooki, nanu eishooki ena piris, matoliki Iloreren lelo Omon Supati, le nkarsisisho nemejurroyu e Kristo, 

9  naaishooki maitoduaa ltung'ana pooki eneikunari enkitabaroto e ina kishorunoto naisudoyioki apa too lporori ti atua Enkai naitayio pooki toki; 

10  nchere to rrekie le sirit eboluni taata eng'eno enye oo mpukunot kumok metayiolo laitoriak e enkitoo pooki too wuejitin e shumata. 

11  Ore ena nerubare enkiguana enye oo ntarasi naitabayie ninye ti atua Kristo Yesu Olaitoriani lang, 

12  laa te ninye kiaata empijan o enkitieunoto nikinyikakinye Enkai to rrekie le nkirukoto ang ti atua ninye. 

13  Neaku ajoki intae emishalu to sina laainosieki enkaraki intae, amu ninye enkisisa inyi. Enyorrata e Kristo 

14  Enkaraki ena pee agilaki kung ilo Papa, 

15  laa ninye eipotieki olmarei ake pooki te keper o te nkop, 

16  paa te risioroto e nkarsisisho e nkitoo enye eisho meitagoli intae te ngolon naimu Enkiyang'et enye te ilo tung'ani li atua, 

17  nemany sii Yesu atua iltauja linyi eimu enkirukoto; paa ore intae, inoto ntona nitonini te nyorrata, 

18  nitumutumu engolon niyiolounyenye te nebo isinyat pooki eneba elalai o enkadori o elakuani e shumata o enguton, 

19  niyiolouu enyorrata e Kristo nalusoo te ng'eno pooki, nimitunyenye aaboreyu te nkiputakinoto. 

20  Ore taata ilo laa te ngolon naisiaaisho ti atua iyiook eidim ninye ataasa neitulusoo oleng alang nena pooki nikinkilikuanu aashu kidamu, 

21  metaa enenye enkitoo ti atua esirit o ti atua Yesu too lporori pooki intarasi o ntarasi. Eesai.

