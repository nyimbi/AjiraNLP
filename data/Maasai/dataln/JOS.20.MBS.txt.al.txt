1   Neitoki Olaitoriani ajoki Yoshua, 

2  “Tiaki iltung'ana le Israel, ‘Entegelu nkanas naasaruni, apa naa ninche nanu atiaaka intae aimunye Musa, 

3  nchere, ore oltung'ani oar olikae metua eitu eotiki aashu eitu ebaraki neidim akuetiki ine; keaku ninche te intae enesaruni te nkaraki ilo oitalaku elap to sarge. 

4  Neisikaki ninye nabo e nena anas nelo aitashe te nejing'ieki kishomi e ina anasa, nelimu mbaa enyena ainosaki ilpayiani le ina anasa; netum taa ninche aawaita ninye aaitijing'a atua enkanasa; neisho ninye ewueji, neton ninye te nebo ninche. 

5  Naa ore ake te nesuju ilo oitalaku elap to sarge ninye, nemeishooyo ninche ilo otasesekuanishe aapik nkaik enyena, amu etasesekuana apa ninye ilo le latia enye eitu eotiki, meetayie apa ninye olomang'ati too nkolong'i naatulusoitie. 

6  Naa keton ninye ti atua ina anasa o metaba anaa neaku eitasho ninye te dukuya olturrur meiguanareki, o metaba anaa neye ilo ora olapolosani kitok te ina kata; neaku taa keidim ilo apa otasesekuanishe anyaaki ashomo enkang enye makewan o enkaji enye makewan, ina ang apa naa ninye eisikie.’ ” 

7  Neaku eiteng'ela apa ninche Kedesh te Galilaya ti atua ina kop oo ldoinyo e Naftali, o Shekem ti atua ina kop oo ldoinyo e Efraim, o Kiriat-arba, (aa taa Hebron) ti atua ina kop oo ldoinyo e Yuda. 

8  Ore te lido kekun Yordan te nkalo o loo saen le Yeriko, negelu ninche Beser ti atua ilo purkel le nkop naitoriori, enkop o losho le Ruben, o Ramot ti atua Gilead, enkop o losho le Gad; o Golan ti atua Bashan, enkop o losho le Manase. 

9  Kuna ninche nena anas apa naaiteng'elakaki iltung'ana pooki le Israel, olomoni omanya ina kop atua ninche, pee aa ore pooki ng'ae oar oltung'ani metua eitu eotiki neidim aisikaki ine pee melo ake aye te nkaina e ilo oitalaku elap to sarge o metaba anaa neitashe ninye te dukuya olturrur.

