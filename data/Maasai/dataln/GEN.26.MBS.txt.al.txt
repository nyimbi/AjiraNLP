1  Enyaaka olameyu ajing enkop leme olapa ameyu le nkata e Abraham. Nelo Isaak Gera enetii Abimelek olaiguanani loo Lfilisti. 

2  Neipang'aki Olaitoriani ninye ejoki, “Midoyio alo Misiri, totona tamanya enkop naaliki. 

3   Indurrudurra tena kop, naa kaaku nanu tenebo iyie, naa kaamayian, amu iyie tenebo iishoritin inono aisho kuna kuapi pooki, naitabaya olmumai lainosie papaai lino Abraham. 

4  Kaponaa eishoi ino metotiwuo anaa ilakir le nkeper, naisho eishoi ino ena kop pooki naa te ishoi ino emayian iloshon le nkop pooki ate. 

5  Ore amu etoning'o Abraham oltoilo lai, neibung enkikoo ai, o nkitanapat aainei pooki.” 

6  Neaku etamanya apa Isaak Gera. 

7   Ore peyie eikilikuan ilewa leine imbaa naipirta enkitok enye, etejo ninye “Enkanashe ai ninye.” Amu eturia ninye ejo, “Enkitok ai” edamu ajo, “keidim ilewa leine ataar ninye metua tenkaraki Rebeka,” amu aisidai ninye oleng te nidol. 

8  Ore peyie ebik ninye teine enkata naado eturumishe te lusie Abimelek olaiguanani loo Lfilisti, nedol Isaak eirrapirap Rebeka enkitok enye. 

9  Metaa eipoto Abimelek Isaak nejoki, “Nyorriki ime enkitok ino, kaji inkuna peyie itejo ‘Enkanashe ai ninye’?” Nejoki Isaak ninye, “Amu atadamua ajo, ‘peyie maye tenkaraki ninye,’ ” 

10  Nejo Abimelek, “Ainyoo ena nintaasa iyiook? Eidim obo loo ltung'ana ashomo enetii enkitok ino, nipik iyiook entaboi te sunkureisho.” 

11  Metaa eikoo Abimelek iltung'ana pooki ejoki, “Ore pooki ng'ae oiseyie ele tung'ani anaa enkitok enye naa keari metua.” 

12  Neunisho Isaak teina kop ilo ari, netum enkisampuare iip nabore. Nemayian Olaitoriani ninye. 

13  Neaku apa ilo tung'ani karsis neponari imasaa oleng oleng, ometaa tetia. 

14  Eeta apa ntare kumok o luaat oo nkishu, olmarei sapuk ometaa etoduakita Ilfilisti olom. 

15  Nenuk Ilfilisti nchorroi pooki te nterit apa naatuturo ilaisiaayiak le menye aa Abraham. 

16  Nejoki Abimelek Isaak, “Shomo tung'uai iyiook, amu ira magilani aleng iyiook.” 

17  Neaku eidurra apa Isaak teine, nelo apik olng'obor lenye o erata le Gera nebik teine. 

18  Neitoki Isaak atur nena shorroi oonkariak naatuturoki apa too nkolong'i e Papaai lenye, Abraham, amu etapalaitie Ilfilisti ninche peyie eye Abraham. Neisho sii inkarn apa naishoo menye. 

19  Kake ore peyie eidip ilaisiaayiak le Isaak aatuturisho te yarrata netum teine enchorro e nkare naijirrijirru, 

20  neishankarrarre ilchekuti le Gera ilchekuti le Isaak ejoki, “Enaang ena are.” Neaku eipoto ina shorro enkare ajo Esek, amu eishankarrarre ninche ninye. 

21  Neitoki ninche aatur ae shorro, neitoki ake aishankarrarre ninye teina aaigil neaku eipoto enkarna enye ajo Sitina. 

22  Neidur teine atur ae shorro, neitu ejing enchankar ina, neaku eipoto enkarna eina Rehobot ejo, “Ore tena kata eitaikia iyiook Olaitoriani ewueji nelala, naa aikibul te nkop.” 

23  Nepuku teine ailep alo Beer-sheba. 

24  Neipang'aki Olaitoriani ninye ina kewarie nejoki, “Ara nanu Enkai e Abraham papaai lino, miureishoyu amu atii tenebo iyie, naa kaamayian iyie naitubul eishoi ino tenkaraki osinka lai Abraham.” 

25  Neaku etesheta olperere lo lasar teine neipot enkarna Olaitoriani, neun olng'obor lenye teine, Netur ilaisiaayiak le Isaak enchorro enkare teine. Olning'o terishata e Isaak o Abimelek 

26   Neitoki adumunye Abimelek alo enetii ninye eing'uaa Gera tenebo Ahusa olautaroni lenye tenebo Fikol olkitok lenye le njore, 

27  nejoki Isaak ninche, “Ainyoo peyie ietuo enatii nadolita ajo aikimbaba intae nanu, nikitaaraitie aitung'uaa ate?” 

28  Nejo ninche, “Kidolita metii olng'ash aajo etii Olaitoriani tenebo iyie metaa kitejo, inchoo maitayu olmumai terishata ino o iyiook naa maitayu sii olning'o o iyie, 

29  inchere mintaas iyiook intorrok anaa eneitu kiseyie iyie neitu kintaas iyie entorroni meteleku eseriani ake nikincho iyie shomo te seriani. Ira taata iyie olomayiana lo Laitoriani.” 

30  Metaa eitobiraka ninye ninche osirua, nedaa neokisho. 

31  Ore peyie ekenyu, enyeito ninche enasirie aainos pooki olmumai, neisho Isaak ninche meshomo, nepuo aaing'uaa ninye to sotua. 

32  Ore ake teina olong eetuo ilaisiaayiak le Isaak aaliki ninye enchorro e nkare natuturo ejoki ninye, 

33  “Kinotito enkare.” Neisho enkarna ine aajo shiba, metaa ore enkarna eina anasa naa keji Beer-sheba o metabaiki ena olong. Inkituaak e Esau naainguaa iloreren 

34  Ore peyie eaku Esau oloo larin artam, eyama Yudit entito e Beeri loo Lhiti tenebo Basemat entito e Elon oo Lhiti. 

35  Nepik emion enkishui e Isaak o Rebeka.

