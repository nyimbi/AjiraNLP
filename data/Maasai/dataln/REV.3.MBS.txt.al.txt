1  “Naa ore to lmalaika le sirit natii atua Sardis, ingero nchere, ‘Irorei le ilo oata nena kiyang'eta naapishana e Enkai o lelo akir oopishana. “ ‘Ayiolo isiaaitin inono, iata enkarna anaa oltung'ani oishu, nitua. 

2  Tuputunye naa nintagol ina natelekua netaa keye, amu eitu ainepu isiaaitin inono aa bayarot too nkonyek e Enkai ai. 

3   Tadamu naa ina apa natang'amua nitoning'o torripo ina nirridu. Te nimiputunye nalotu anaa olapurroni, nimiyiolou ajo kaa saa alotunyie enitii iyie. 

4  Neton ake iatata nkuti arn ti atua Sardis, iltung'ana leitu epik oloirerio nkilani enye, naa kaairiamariyie ninche nanu eishopo nkilani naaibor amu keiririkino ninche. 

5   Ore ilo omirisho neikodi aaiko neijia too nkilani naaibor, nemajut enkarna enye te mbuku e mpuaan; naishakenoki enkarna enye te dukuya Papa lai o te dukuya lmalaika lenyena. 

6  Oloata enkiok, nchoo ening enajoki Enkiyang'et nena sirito.’ Olkilikuai oirriwakaki Filadelfia 

7   “Naa ore to lmalaika le sirit natii atua Filadelfia, ingeroki nchere, ‘Irorei le ilo Obo Sinyati, olosipa, oloata olbolet le Daudi, olobol nemeatae likae oiken, oloiken nemeetae likae obol. 

8  “ ‘Aiyiolo nkiaasin inono. Ng'ura, atipika dukuya iyie kutukaji nabolo nemeidim hoo ng'ae aikeno; aiyiolo ajo enkiti golon iata, kake imbung'a ororei lai neitu imiki enkarna ai. 

9   Ng'ura, kareu lelo le nkaji e ntumo e sheitani oojo ate Ilyahudi neme ninche, kake kelejisho ng'ura, kareu ninche meetu aairrugokino nkejek inono neyiolou nchere aatonyorra nanu iyie. 

10  Ore amu imbung'a ororei lai te nyuaata o eng'iriata, ekaarrip te ina saa oo ntemat nalotu enkop pooki, atem lelo ootii enkop. 

11  Ekalotu asieku. Imbung'a tukurraki ina niaata pee mikioru ake likae enkopiyia ino e nkitoo. 

12   Ore ilo omirisho naitaa ninye eng'ape ti atua enkaji e Enkai ai, nemeitoki ae kata aipang aing'uaa ine, naa kasiraki ninye enkarna e Enkai ai, o enkarna e nkanasa e Enkai ai, ina Yerusalem nadou eing'uaa Enkai ai te keper o enkarna ai kewan ng'ejuk. 

13  Oloata enkiok, nchoo ening enajoki Enkiyang'et nena sirito.’ Olkilikuai oirriwakaki Laodikea 

14   “Naa ore to lmalaika le sirit natii atua Laodikea, ingeroki, ‘Irorei le ilo oji Esai, Oloisiligayu naa olchakeni osipa, naa ninye enkiterunoto e nkitobirata naitobira Enkai seuseu. 

15  “ ‘Ayiolo nkiaasin inono. Mirobi iyie nimirowua, oi imut airopiju aashu irowuaju. 

16  Neaku ore amu imololong, mirobi nimirowua, ekaanotu aitayu te nkutuk ai. 

17  Amu ijo iyie, Kara nanu karsis, atudupe, malau toki. Nimiyiolo iyie ajo ira menati, ira tolut, nira olaisinani modooni niminchopo. 

18  Ore te nkaraki ina aaikok iyie naa pee inyiang'u te nanu sahabu natisilaki te nkima, pee itum ataa karsis, ninchop ilkilani ooibor pee eitemoo enkurruna e masipaisho ino, meitokini aadol, o lchani liyelie nkonyek inono pee idolishoyu. 

19   Ore lelo lanyor naa kaisikong naitame metaa, tonyuaa naa irridu. 

20  Ng'ura, aitashe te kutukaji naoshiosh, ore ake pooki ng'ae oning oltoilo lai nebol kutukaji, naa kajing'aki nanu; 

21  nalo adaa te nebo ninye, nedaa sii ninye te nebo nanu. Ore ilo omirisho naa kaisho ninye metotona te nebo nanu to lorika lai le nkitoo anaa apa enatimirishe nanu, naton te nebo Papa lai to lorika lenye le nkitoo. 

22  Oloata enkiok nchoo ening enajoki Enkiyang'et nena sirito.’ ”

