1  Tabolo nchomito inono, iyie Lebanon, Pee etum enkima ainosa atumuta iltarakua linono! 

2  Teyietu inchira iyie lo shani onyaanyukie oltarakuai, amu eturori oltarakuai, ore lelo keek oota enkishiaa sidai einyalaki pooki. Enchira niyietutu lo keek oogol le Bashan; ore ina tim nasur too lkeek netumutaki aadung! 

3  Entoning olkiyioi le lelo shekuti; amu eiwuang'ieki aaoru enkitoo enye! Entoning, enkikurrukur e lelo ng'atunyo ore entim natii embata e Yordan, netumutaki aaidaikie. Ilchekuti aare 

4  Inji ejo Olaitoriani Enkai ai: “Taa olchekut le nena tare naapuoi aayieng. 

5  Ore lelo ooinyang'u ninche neyieng ninche nepuo eitu eitamei ninche. Emir ninche inkiri nejo, ‘Meisisi Olaitoriani ataa nanu karsis.’ Ore ilchekuti lenye maate nemeatayie ninche olng'ur. 

6  Amu maitoki nanu aing'urrie lelo oomanya ena kop, Olaitoriani ojo, ng'ura, kaisho nanu iltung'ana metabatatakinoyu, oltung'ani ake, inkaik olchekut lenye, oltung'ani ake nkaik o laiguanani lenye, naa kepuo ninche aarrarrakino enkop, nemakordu nanu hoo obo too nkaik enye.” 

7  Metaa ataa nanu olchekut le nena tare naaiguanareki pee eyiengi te lelo oomir intare, naya nanu ing'udisin are. Ore nabo naisho enkarna ajo “Empiris,” ore enkae naisho enkarna aajo, “Naboisho,” Nairrita nanu ntare. 

8  Ore to lapa obo, naidaikie lelo shekuti okuni. Ataa nanu olemeeta eng'iriata te ninche, naaibayie sii. 

9  Metaa atejo, “Maaku nanu olchekut linyi. Ore ilo oye inchoo eye; ore ina namuta inchoo emuta; ore lelo ootelekutua nchoo eidaikie iseseni loo lkulikae maate.” 

10  Nadumu eng'udi ai naji “Empiris,” nagil ninye pee atum atujuto ilo sotua apa oitayio Olaitoriani too loshon pooki. 

11  Metaa etua apa ilo sotua ina olong. Ore lelo amirak o lainyang'ak le nena tare naagira aaing'or, neyiolou aajo ororei lo Laitoriani. 

12   Ina pee ajoki ninche, “Tinidolidolo eishaakino too nkonyek inyi, enchooki olekoisiaayio lai naa tenemeishaakino, niminchoruru.” Metaa aatalaakita ninche nanu olekoisiaayio lai shekeli tomoni uni e nkosholai. 

13  Ina pee aajoki Olaitoriani nanu, “Tipika ninche atua olbene le nkaji Enkai.” Ina laata sapuk natejo ninche ekaaishaakino. Meeta atudumua nena shekeli tomoni uni enkosholai napik atua olchumati otii atua enkaji o Laitoriani. 

14  Naitoki agil eng'udi ai e are naji “Naboisho.” Neaku etaraki Naboisho oo lalashera, Yuda o Israel. 

15  Ina pee aajoki Olaitoriani nanu, “Nyaaki ake iwa imasaa olchekut lemeeta tipat. 

16  Amu ng'ura, ekadumu aitasheyie tena kop olchekut lemeret lelo ooye, arashu eing'oru nena naaidapashari, arashu eishiunye nena ng'ojiniaa, arashu eitoti nena naatelekutua, kake nenya nkiri e nena naapir nepolol o metabaiki iloisotok lenye. 

17  Oi ele shekut lai lemeeta tipat, ilo olo aing'uaa intare! Metara olalem enkaina enye tenebo enkong'u enye e tatene! Inchoo enkaina enye eikaolo pooki, ore enkong'u enye e tatene nemodoku tukul!”

