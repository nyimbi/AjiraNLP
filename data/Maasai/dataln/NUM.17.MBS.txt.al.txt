1  Neirorie Olaitoriani Musa nejoki, 

2  “Irorie iltung'ana le Israel, niyau te ninche ing'udisin, nabo ake te nkaji oo loo menye, niyau too larikok pooki te risioroto oo nkajijik oo loo menye, ing'udisin tomon oare. Ng'ero ake enkarna o ltung'ani te ng'udi enye 

3  ninger enkarna e Aron te ng'udi e Lawi. Amu keaku keetae eng'udi nabo te ndukuya e pooki aji oo loo menye. 

4  Shomo tipika ninche atua ilo ng'obor le ntumo, dukuya ina shakenisho, teine naalotu atumore. 

5  Ore eng'udi e ilo lagelu nejing nkaitubulu naisho taa meisha te nanu ina king'unyung'uny oo ltung'ana le Israel niking'unyung'unyaki ninche iyie.” 

6  Neirorie Musa iltung'ana le Israel neisho lelo arikok lenye pooki ninye ing'udisin, nabo ake to larikoni, ore te risioroto oo nkajijik oo loo menye, ng'udisin tomon oare, ore eng'udi e Aron naa nabo e nena ng'udisin enye. 

7  Nepik Musa nena ng'udisin dukuya Olaitoriani ti atua ilo ng'obor le nchakenisho. 

8   Ore pee ekenyu nelo Musa atua ilo ng'obor le nchakenisho; naa ng'ura, ore eng'udi e Aron te nkaji e Lawi etijing'a nkaitubulu nejing ilng'osil neitapuku, neiu ilng'anayio ooto. 

9  Neyau Musa nena ng'udisin pooki aitung'uaa dukuya Olaitoriani, ayau dukuya iltung'ana pooki le Israel; neing'or neya ake oltung'ani eng'udi enye. 

10  Nejoki Olaitoriani Musa, “Torrinyoki eng'udi e Aron dukuya enchakenisho, pee eshumi aitaa enkitoduata too loogolong'u, pee itum aishie ina king'unyung'uny enye naaing'unyung'unyaki ninche nanu, pee meye ake.” 

11  Ina etaasa Musa. Ore anaa enaitanapa Olaitoriani neas ninye ina. 

12  Nejoki iltung'ana le Israel Musa, “Ng'ura, eikindaaya iyiook, kiisha iyiook, kiisha iyiook pooki. 

13  Ore pooki ng'ae olotu anyikaki olng'obor lo Laitoriani neye. Eikindaaya iyiook pooki?”

