1  Entoosh entarumpeta te Sion; entoosh entadara teilo doinyo lai sinyati! Nchoo eikirikira lelo pooki oomanya ena kop, amu kelotu enkolong o Laitoriani etataana. 

2  Enkolong e naimin o sina, enkolong oo nkatampo o enaimin nagut! Etotiuo anaa erokan eisalaashakino ildoinyo, olorere kitok ogol, eitu aekata etumi enanyaanyukie ninche ebaiki moitie, nemetumi aekata enanyaanyukie ena too larin loo ishoritin pooki. 

3  Kemutisho enkima te dukuya ninche. Ore te siadi ninche neinosisho olang'at le nkima. Eikununo ina kop anaa enkurma e Eden te dukuya ninche, kake ore te siadi ninche naa ong'ata nememanya, nemeetae entoki naidim ailanya ninche. 

4   Ore eliooto enye neikununo anaa mbartan, nekuet ninche anaa mbartan o larrabal. 

5  Ore anaa elototo oo ng'arrin oo mbartan, neipid ninche too nchumat oo ldoinyo, anaa endarata enkima nainos isuut, anaa enjore nagol, natoluaakine olarrabal. 

6  Ore te dukuya ninche neirut olorere, neipusita nkomomi enye. 

7  Nerasaa ninche anaa ilmurran, neked isunta anaa sikarini, nepuo ninche dukuya oltung'ani ake te nkoitoi enye, meibelekenya ninche aapaash nkoitoi enye. 

8  Meetae olorruesh olikae, enkoitoi enye ake eibung pooki lenye, epuo ninche eeta imasaa enye o larrabal, nemeibooroyu. 

9  Neipid ninche te nchumata eina anasa, nekuet too nchumat oo sunta; neked nkajijik, neim ilusien anaa lapurrok. 

10   Neikirikira enkop te dukuya ninche, neikirikira shumata. Neitomisimisi enkolong o lapa, neibooyo ilakir ewang'an enye. 

11   Neitayu Olaitoriani oltoilo lenye, te dukuya enjore enye, amu aikitok oleng olorora lenye ore ilo olimu ororei lenye neeta engolon. Amu ore ina olong o Laitoriani naa kitok neitureisho oleng, aing'ae oidim ating'iria? Enkipototo e nkirridunoto 

12  “Ore ake sii o taata,” Olaitoriani ojo, “Torrinyunye wou enatii to ltau lino pooki, te enata e mpukoroto o te nkishirata o to sina. 

13  Nipolososo iltauja linyi, mme ilkilani linyi.” Torrinyokinoyu Olaitoriani Enkai ino, amu aisupat ninye neeta olng'ur, mesioki agoro, neeta enyorrata nauno, neirridu entorroni. 

14  Kalo oyiolo tenaa keibelekenya ninye neirridu, neing'uaa emayianata etulusoyie ninye, olasar le ntapa o lasar ooki, te nkaraki Olaitoriani Enkai ino. 

15  Entoosh entarumpeta te Sion. Entisinya eenata e mpukoroto; empotu eumata nasinya; 

16  enturrurro iltung'ana. Entisinya eumata; enturrurro ilpayiani; enturrurro nkera ometabaiki nkutiti naanakita. Nchoo oloyamisho eing'uaa olgilata lenye neing'uaa ina nayami olgilata lenye. 

17  Ore te rishata enjing'et o lperere lo lasar, nchoo lapolosak lelo aisiaayiak lo Laitoriani eishir, nejo, “Teleku iltung'ana linono, Olaitoriani, nimintaa enjung'ore ino enkurruna, entoki naimakini tiatua iloreren. Kainyoo pee ejo ninche tiatua iloreren, ‘Koree Enkai enye?’ ” 

18  Neitoki Olaitoriani atum olom tenkaraki enkop enye, neing'urrie iltung'ana lenyena. 

19  Newal Olaitoriani nejoki iltung'ana lenyena, “Kairriwaki nanu intae entapa o enaisho oo sabibu, o eilata. Naa ipuopuo intae aaraposho; nemaigil aekata nanu aitaa intae enkurruna too loreren. 

20  “Kaiwuang'ie nanu ilo le moikuape aitung'uaa intae, nareu nanu ninye empusel mitil. Ore lelo lenye le lukunya nepuo enaiposha o loosaen, ore lelo le siadi nepuo atua enaiposha o loontoluo; ore olng'usil o eng'uan enye nedumunye, amu etaasa ninye mbaa sapuki. 

21  Miureishoyu iyie na kop tishipayu iyie ning'ida, amu etaasa Olaitoriani mbaa sapuki. 

22  Emiureishoyu intae ing'uesi e ong'ata, amu kenyori ndaat e ong'ata; eiu olchani ilng'anayio lenyena, neiu olng'aboli o sabibu ilng'anayio lenye te nkumoi. 

23  “Entishipata intae ilayiok le Sion, ning'idakinono Olaitoriani Enkai inyi; amu eitasiekuo ninye enchan tenkaraki intae. Eitashaikia ninye intae olari seur; eirriwua enchan naituruku o ene siadi anaa apake. 

24  “Keiput entapa ilkurrot ooidong'ishoreki, nedooyo enaisho oo sabibu o eilata too lbenia. 

25  Kaarrinyoki nanu iyie, ilarin apa ooinosie emus olmaati enkop, o ntargeet, o enamutisho, o enadung'isho ina jore ai kitok nairriwua nanu atua intae. 

26  “Inos iyie endaa endaa sapuk nikiraposh, nilo aisis Olaitoriani Enkai ino, ilo laa ninye otaasa inenking'asia te nkaraki iyie. Maigil aekata aaitukurru iltung'ana laainei. 

27  Iyiolouu intae nchere atii nanu atua Israel, naa nanu Olaitoriani Enkai inyi nemetii likae. Nemeigili aekata aaitukurru iltung'ana laainei. Enkolong o Laitoriani 

28   Naa kepuonu nkolong'i te siadi ena, naa kabukoki nanu enkiyang'et ai pooki tung'ani; ore ilayiok linyi o ntoyie inyi neibonisho, ore ilpayiani linyi neidetidet ore ilbarnot linyi neidetidet nedol ilbarnot linyi nduaat. 

29  Ore doi ninye isinkan linyi isinkan linyi lewa o sinkan inyi ng'orou, kenya te nena olong'i, naa kabukoki nanu enkiyang'et ai. 

30  “Naa kaishoru nanu nkikoot te keper o te nkop, osarge o enkima, o empuruo nairrusha. 

31   Keitomisimisi enkolong, neitotiuni olapa anaa osarge, eng'or ina olong kitok o Laitoriani naitureisho. 

32   Naa keaku ore pooki ng'ae oipot enkarna o Laitoriani, nekorduni. Amu ore to ldoinyo le Sion o te Yerusalem netii lelo oopuo aaimisho, anaa enatejo Olaitoriani; ore te lelo ooleku, ninche etii lelo ooipot Olaitoriani.

