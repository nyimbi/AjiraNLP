1  Nejoki Olaitoriani Musa o Aron, 

2  “Nkena esiana oo layiok le Kohat, tirishu ti atua ilayiok le Lawi, anaa too lmareita lenye o too nkajijik oo loo menye, 

3  ebaiki ilarin tomoni uni o metabaiki ilarin onom, lelo pooki ooidim aatijing enkisiaayiare, pee easisho ti atua ilo ng'obor le ntumo. 

4  Ena ninye enkisiaayiare oo layiok le Kohat ti atua ilo ng'obor le ntumo: nena tokitin naasinya oleng. 

5  Te nedotuni ilng'oborri, nejing Aron o layiok lenyena atua olng'obor aaitayu olkarasha lo lodung'oro, neimulumul ilo sanduku le nchakenisho te ninye; 

6  neitoki aapik shumata ninye enkimulumulet endapana e nkine, neisalaashaki shumata ina kila pus alak, neitokini aapik nkeek enyena. 

7  Ore enchumata e ina mesa o e mukate e nkitoduaroto neisalaashaki ninche enkila pus, neiteleiki shumata ninye, isaanini, o masaa e nkorropil, o ngirran, onoosi te nkaraki ilo asar ooki; ore sii nena mukateni e anaake netii shumata ina mesa; 

8  neitoki aaisalaashaki shumata ninche enkarasha sintet, neitoki aaimulumulaki shumata endapana e nkine, nepik nkeek enyena. 

9  Neitoki ninche aaya enkarasha pus, neimulumul ina kitashet o ltaa te nkaraki ewang'an, te nebo iltaai lenyena, o lkinoketa o ngirran enye, o masaa pooki e ilata naapikieki: 

10  nepik ninche te nebo imasaa enyena pooki neimulumuli te ndapana e nkine nepiki ninye shumata nkeek enyena naanapieki. 

11  Ore shumata ilo perere lo lasar oitobiruno te sahabu neisalaashaki enkarasha pus, neimulumul shumata ninye te ndapana e nkine, neitokini aapik nkeek enyena; 

12  neitoki ninche aaya nena masaa pooki e nkisiayiare naasishoreki ti atua ine wueji sinyati; nepik ninche atua enkila pus, neitoki aaimulumul ninche te ndapana e nkine, neiteleiki ninche nkeek enyena naanapieki. 

13  Neitoki ninche aaitayu nkuruon to lperere lo lasar, neisalaashaki ninche enkarasha sintet; 

14  neiteleiki shumata ninye nena masaa pooki o lperere lo lasar, naa ninche easishoreki te nkisiayiare te ine, o motioo e nkima o njipeta, o lkurteta, o ngirran, nena masaa pooki o lperere lo lasar; neisalaashaki shumata ninche nena endapana e nkine, neisuroki nkeek enyena. 

15  Naa ore ake pee eidip Aron o layiok lenyena aaimulumula ine wueji sinyati o nena masaa pooki e wueji sinyati, ina kata edumuni ilng'oborri, neitoki ilayiok le Kohat aapuonu aanap kuna, kake meibung ninche nena tokitin sinyat, pee meye ake. Kuna ninche intokitin e ilo ng'obor le ntumo naa ninche enap ilayiok le Kohat. 

16  “Ore Eliesa olayioni le Aron ilo apolosani neitasheiki eilata oo ltaai, o enkorropil, ilo asar le ntapa li anaake, o ina ilata naputishoreki o enkitasheikinoto pooki eilo ng'obor le Nkai o nena pooki naatii atua, o ine wueji sinyati o masaa enyena.” 

17  Nejoki Olaitoriani Musa o Aron, 

18  “Mincho olosho loo lmareita le Kohat eimisieki aaiwuang'ie too le Lawi; 

19  kake entaasa ninche ena pee etum ninche aatopok nemeye te nepuonu aanyikaki nena tokitin naasinya aaisul: nchoo elo Aron o layiok lenyena atua olng'obor negelaki ake oltung'ani esiai enye o lola lenye, 

20  kake mejing ninche atua aapuo aaing'or nena tokitin naasinya hoo te nkata ninye nabo, pee meye ake.” Esiai o lgilata loo le Lawi le Gershon 

21  Nejoki Olaitoriani Musa, 

22  “Nkena sii esiana oo layiok le Gershon, too lmareita lenye o too nkajijik oo loo menye; 

23  ebaiki larin tomoni uni o metabaiki ilarin onom, nkena ninche, lelo pooki ooidim aatijing enkisiaayiare, pee easisho ti atua ilo ng'obor le ntumo. 

24  Ena ninye enkisiaayiare oo lmareita loo le Gershon, te nkisiayare o te napata oo lolan: 

25  kenap ninche ilkarash lo lng'obor le Nkai, o lng'obor le ntumo te nebo enkimulumulet enye, o enkimulumulet e ndapana e nkine natii shumata ninye, o enkikenet e kutuk aji e ilo ng'obor le ntumo, 

26  o nkisiong'at o lgoriet, o enkikenet e ine nejing'ieki olgos lo lgoriet omanita ine wueji sinyati o lperere lo lasar, o nkeenta enyena, o masaa pooki e nkisiayiare; naa keas ninche nena pooki naaishiakinore ninche neas. 

27  Ore esiaai pooki oo layiok loo le Gershon naa Aron o layiok lenyena ooitasheiki te ina pooki napuo ninche aanap. 

28  Ena ninye enkisiaayiare oo lmareita loo layiok le Gershon ti atua ilo ng'obor le ntumo, ore esiaai enye naa keaku abori enkitasheikinoto e Itamar olayioni le Aron ilo apolosani. Esiai o lgilata loo le Lawi le Merari 

29  “Ore ti alo ilayiok le Merari nkena ninche anaa too lmareita lenye, o too nkajijik oo loo menye; 

30  ebaiki ilarin tomoni uni neilep o metabaiki ilarin onom. Nkena ninche pooki ng'ae ake ninye oidim enkisiaayiare, pee eas esiaai ti atua ilo ng'obor le ntumo. 

31  Naa ena apa eitanapaki ninche metaasa, anaa esiaai enye pooki ti atua ilo ng'obor le ntumo; nena rubat oo sunta o lng'obor le Nkai, te nebo nkeek enyena, ing'apeta o nkitotoneta. 

32  o ng'apeta e ilo goriet omanita te nebo nkitotoneta, o ncheito, o nkeenta te nebo imasaa enyena pooki o ntelon enyena pooki. Nioriki aipotoki nena masaa naaishiakino ninche nenap. 

33  Ena ninye enkisiaayiare oolmareita loo layiok le Merari, ninye enkisiaayiare enye nalulung'a ti atua ilo ng'obor le ntumo ti abori enkitasheikinoto e Itamar olayioni le Aron ilo apolosani.” Esiana oo le Lawi 

34  Neitoki Musa o Aron o larikok lo lturrur aaiken ilayiok le Kohat, anaa too lmareita lenye o too nkajijik oo loo menye, 

35  ebaiki ilarin tomoni uni, pooki ng'ae ake ninye oidima enkisiaayiare, pee eas esiaai ti atua ilo ng'obor le ntumo. 

36  Ore esiana enye anaa too lmareita lenye naa nkalifuni are o iip naapishana o onom. 

37  Ena apa ninye esiana oo lmareita loo le Kohat, lelo pooki ooisiaisho ti atua ilo ng'obor le ntumo, laa ninche eikena Musa o Aron te risioroto e nkitanapata naitanapa Olaitoriani Musa. 

38  Ore esiana oo layiok le Gershon, anaa too lmareita lenye, o too nkajijik oo loo menye, 

39  ebaiki ilarin tomoni uni o metabaiki ilarin onom, pooki ng'ae oidim atijing'a enkisiaayiare aisiaaisho ti atua ilo ng'obor le ntumo. 

40  Ore esiana enye anaa too lmareita lenye o too nkajijik oo loo menye naa nkalifuni are o iip ile o tomoni uni. 

41  Ena ninye esiana oo lmareita loo layiok le Gershon, lelo pooki apa ooisiaisho ti atua ilo ng'obor le ntumo, laa ninche eikena Musa o Aron te risioroto e nkitanapata o Laitoriani. 

42  Ore esiana oo lmareita loo layiok le Merari, anaa too lmareita lenye o too nkajijik oo loo menye, 

43  ebaiki ilarin tomoni uni o metabaiki ilarin onom, pooki ng'ae ake ninye oidim atijing'a enkisiaayiare, pee eas esiai ti atua ilo ng'obor le ntumo 

44  ore esiana enye anaa too lmareita naa nkalifuni uni o iip are. 

45  Kulo ninche lelo apa ooikenaki too lmareita loo layiok le Merari, ooikena Musa o Aron te risioroto e nkitanapata naitanapa Olaitoriani Musa. 

46  Ore lelo pooki ooikenaki too le Lawi, laa ninche eikena Musa o Aron o Larikok le Israel, anaa too lmareita lenye o too nkajijik oo loo menye, 

47  ebaiki ilarin tomoni uni neilep ometabaiki ilarin onom, pooki ng'ae ake ninye oidim atijing'a enkisiaayiare neasisho anap ilolan ti atua ilo ng'obor le ntumo, 

48  ore lelo lenye ooikenaki naa nkalifuni isiet o iip imiet o ntomoni isiet. 

49  Ore te risioroto e nkitanapata o Laitoriani naimua Musa negeluni ninche, oltung'ani ake te siaai enye e nkisiayiare aashu te napare; kaae neiken ninye ninche aiko neijia, anaa enaitanapa Olaitoriani Musa.

