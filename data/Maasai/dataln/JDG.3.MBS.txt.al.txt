1  Kulo apa iloshon ootelekua Olaitoriani pee etemie ninche Israel, aa taa lelo pooki ti atua Israel leitu ae kata eyiolou likae arrabal obo te Kanaan; 

2  enkaraki ena apa pee etum iishoritin oo ltung'ana le Israel aatayioloito olarrabal, pee etum ninye aiteng'ena ninche olarrabal, amu eitu apa eyiolou. 

3  Kulo ninche lelo oreren: Ilkituaak imiet loo Lfilisti, o Lkanaani pooki, le Sidon, o Lhafi apa oomanya oldoinyo le Lebanon, ebaiki oldoinyo le Baalhermon ebaiki enejing'ieki Hamat. 

4  Ilootemieki Israel apa ninche, pee eyiolouni tenaa keidim Israel aibung'a nkitanapat o Laitoriani apa naaitanapa ninye loo menye te Musa. 

5  Neaku etobiko apa iltung'ana le Israel ti atua Ilkanaani, o Ilhiti, Ilamori, Ilperisi, Ilhifi o Lyebusi; 

6  neyam ninche ntoyie enye aaitaa nkituaak enye, ore ntoyie enye maate neisho ilayiok le lelo oreren, neisiaai nkaitin enye. Otiniel 

7  Neas iltung'ana le Israel entorroni too nkonyek o Laitoriani, nerikino ninche Olaitoriani Enkai enye, neisiaai inkaitin e Baal o Asherot. 

8  Neaku eyupuyupo apa engoro o Laitoriani ti alo Israel nemir ninche metijing'a atua enkaina e Kushan-rishataim olaiguanani le Mesopotamia neisiaai iltung'ana le Israel Kushan-rishataim ilarin isiet. 

9  Kake ore ake pee eishiraki iltung'ana le Israel Olaitoriani, neisho Olaitoriani olakordunoni te nkaraki iltung'ana le Israel, laa ninye apa otokordua ninche Otiniel olayioni le Kenas, olalashe oti le Kaleb. 

10  Nelotu Enkiyang'et o Laitoriani shumata ninye, neaku ninye olarishani te Israel; neilep ninye alo olarrabal neishooyo Olaitoriani Kushan-rishataim, olaiguanani le Mesepotamia apik atua enkaina enye; neisulu enkaina enye Kushan-rishataim. 

11  Netum taa enkop enkiyeng'iyeng ilarin artam. Neye Otiniel olayioni le Kenas. Ehudi 

12  Neitoki iltung'ana le Israel aaigil aas entorroni too nkonyek o Laitoriani; neitagol Olaitoriani Eglon olaiguanani le Moab metaarare Israel, enkaraki nataasa ninche entorroni too nkonyek o Loitoriani. 

13  Neiturrurroki ninye kewan Ilamori o Lmaleki nelo amir Israel neya ninche ina anasa oo ltuka aaitaa enenye. 

14  Neisiaai iltung'ana le Israel Eglon olaiguanani le Moab ilarin tomon o isiet. 

15  Kake ore ake pee eishiraki iltung'ana le Israel Olaitoriani neisho Olaitoriani ninche olakordunoni, Ehudi, olayioni le Gera, lolosho le Benchamen, oltung'ani kedienye. Neirriwaa iltung'ana le Israel ninye meyaki Eglon olaiguanani le Moab kodi. 

16  Neitobiraki Ehudi kewan olalem opi nkaloli pokira are laa entemet nabo e nkaina o lpisiai enkadoro, neeniki ninye enkupes enye e nkeju e tatene aitabolu nkilani enyena. 

17  Neitarasaa ninye ina kishoroto aisho Eglon olaiguanani le Moab, naa oltung'ani apa opir oleng. 

18  Ore ake pee eidip Ehudi aitarasai ina kodi, neisho lelo tung'ana meshomo apa ooyautua ina kodi. 

19  Kake eibelekenyunye ninye makewan ashukunye te nena kitanyaanyukot oo soito naaguetuno naatii embata e Gilgal, nejo, “Aata nanu olkilikuai laakurraki olaiguanani.” Nejo ninye, “Entigirata.” Ore apa lelo pooki ooisiaaita ninye neipang aapuo aaing'uaa ninye. 

20  Nelotu Ehudi enetii ninye, etonita openy ti atua olgilata lenye oirobi le shumata. Nejo Ehudi, “Aata olkilikuai oing'uaa Enkai te nkaraki iyie.” Nedumunye ninye to lorika lenye. 

21  Neitorioo Ehudi enkaina enye e kedienye, neshutu olalem te nkupes enye e tatene neisuroki atua enkoshoke enye; 

22  nejing pooki o olkidong'oi lenye, neibung enkurriny ilo alem, amu eitu apa eshutu ilo alem te nkoshoke enye; nebukunye enkorotik e nkoshoke. 

23  Neipang'u Ehudi boo, neiken nkutukie oo nkajijik e ilo gilata le shumata, neen. 

24  Ore eidipa ashomo, nepuonu ilaisiaayiak; ore pee edol aajo keikeno nkutukie e lelo gilat le shumata, nejo ninche, “Ebaiki naa kewan ebakita ti atua ilo gilata oirobi.” 

25  Neanyisho ninche o metaba anaa nepalari; kake ore ake eton eitu ebol ninye nkutukie e lelo gilat le shumata, neitayu ninche olbolet nebol; neirragita te ine olkitok lenye to ltiren etua. 

26  Neisika duoo Ehudi aluaya ina kata eanyisho ninche, nelo agiroo nena kitanyaanyukot naaguetuno too soito, neisik alo Se-ira. 

27  Ore ake pee ebaya neosh entarumpeta te ina kop oo ndoinyo e Efraim, nepuo iltung'ana le Israel te nebo ninye aadoyio te ina kop oo ndoinyo, etii ninye dukuya ninche. 

28  Nejoki ninye ninche, “Entusujuaki; amu eishorua Olaitoriani ilmang'ati linyi lelo Moabu apik atua enkaina inyi.” Neaku etadoitie apa ninche aasujaa ninye, neibung ilang'at olkeju le Yordan naaimu Ilmoabu, neitu ninche eisho hoo oltung'ani obo metalang'u. 

29  Near ninche ina olong iltung'ana oobaya nkalifuni tomon loo Lmoabu, oogol pooki, eitu ninye eimisho obo. 

30  Neaku etimiraki apa Moab ina olong nejing abori enkaina e Israel. Netum apa ina kop enkiyeng'iyeng too larin ntomoni isiet. Shamgar 

31  Ore te siadi ninye naa Shamgar olayioni le Anat, apa laa ninye otara metuata iltung'ana iip ile loo Lfilisti te ng'udi nareyieki lmong'i, netokordua sii ninye Israel.

