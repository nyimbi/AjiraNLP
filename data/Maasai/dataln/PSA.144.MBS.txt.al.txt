1  meisisi Olaitoriani, endapidapoi ai, laa ninye oitaarriyian nkaik aainei to larrabal, neitayiolo ilkimojik laainei olarrabal; 

2  endapidapoi ai naa osempewuet lai, enkisudoroto ai naa olakordunoni lai, elong'o ai naa ninye ilo lasaru nanu, laa ninye opik iloreren abori ninye. 

3   Olaitoriani, kainyoo tung'ani lishilaa ninye, anaa enkerai e tung'ani eji nidamu ninye? 

4  Etiu oltung'ani anaa enkiyang'et, etiu nkolong'i enyena anaa oloip oloito. 

5  Irrugu keper ino, Olaitoriani, nilotu adou! Iseyie ildoinyo pee epuru! 

6  Imerlelie nkiwang'at nindapashaa ninche, ning'oru mbaa inono aitanyamal ninche! 

7  Ntorioi enkaina ino te keper, tokorduaki nanu nikintayu nanu ti atua nkariak kumok, ntung'uayioki nkaik oo leeiking'a, 

8  lelo ooiro elejare too nkutukie enye, laa ore enkaina enye e tatene, naa enkaina e tatene e lejare. 

9  Naa kaaranyaki nanu iyie osinkolio ng'ejuk, Iyie Enkai; te nkauo oo sinkolioitin naata iusin tomon nanu aaranyaki iyie, 

10  iyie oisho ilaiguanak meisula, iyie otokordua Daudi osinka lino. 

11  Tokorduaki nanu te ilo alem torrono, nikikordu nanu aitung'uaa enkaina e lelo leeiking'a, lelo ooiro elejare too nkutukie enye, laa ore enkaina enye e tatene naa enkaina e tatene e lejare. 

12  Metotiwuo ilayiok lang te lelero enye anaa nkaitubulu naatubulutua aabaya, metotiutu ntoyie ang anaa ing'apeta oo lmairrot, naatudung'uoki pee eshetieki enkaji e nkitoo o laiguanani; 

13  metaboreita nkajijik ang naashumishoreki meiputa mpukunot pooki oo ntokitin; metubula nkerrai ang, aaku nkalifuni o nkalifuni tomon too ndaat; 

14  menoto nkishu ang oloing'oni, nemetum olkibiroto anaa ae torroni; metaa metumi olkiyioi lo sina too nkoitoi ang! 

15  Emayiana lelo tung'ana ootum ena mayianata! Emayiana iltung'ana laa Enkai ninye Olaitoriani lenye!

