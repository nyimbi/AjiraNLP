1  Enkuet eng'oru eseriani, intae iltung'ana le Benchamen, entung'uai empolos e Yerusalem! Entoosh entarumpeta te Tekoa, nidumumu olmonekie te Bet-hakerem; amu edakunye entorroni aipang'u te nkalo e moikuape, o enkidaata kitok. 

2  Ore ina sidai naata enkishaa kaidaikie nanu ina tito e Sion, 

3  ore lchekuti tenebo nkerrai enye nepuonu aarare ninye neun ninche ilng'oborri lenye aaitaman ninye, neirritisho ninche, oltung'ani ake te wueji enye. 

4  “Ntobira olarrabal taarare ninye; matudumunye, pee kirasaki te nkipirata enkolong! Woi iyiook, amu etinyikayie enkolong, amu etoodorita iloipi le nteipa!” 

5  “Matudumunye, matarasaki kewarie, nikindaikie inkajijik enyena e nkitoo!” 

6  Amu nji ejo Olaitoriani loo lororani, “Entudung ilkeek lenyena; nimuatimuata aaman Yerusalem. Enkanasa ena nemeeta nchere pee meitamei; metii ae toki neme enkibookinoto enkop atua ninye. 

7  Ore anaa enashum olchorro enkare enye neijia sii ninye eiko ashum entorroni enye; emarmalisho o enkidaata naning'o tiatua ninye; etii emuoyian o lbaa dukuya nanu anaake. 

8  Nkooyu, iyie Yerusalem, pee maaorieki ake iyie; pee maaitaa ake olmuaate enkop, nememanya.” Eisero Israel 

9  Nji ejo Olaitoriani loo lororani, “Kesotuni anaa isabibu olpisiai le Israel, anaa olasotunoni loo lng'anayio nyaaki ntogiroi enkaina ino shumata ilng'osil.” 

10  Kaing'ae nanu airorie naikok, pee etum ninche aatoning ng'ura eikeno nkiyiaa enye meidim ninche aatoning'isho; ng'ura, ore ororei lo Laitoriani te ninche netiu anaa emoroto, meshipakino ninche ninye. 

11  Neaku aabore nanu engoro napi o Laitoriani; anaure aibookino. “Tubukoki ninye shumata nkera te nkoitoi nalala enkanasa, o shumata sii iumat oo lbarnot; neyae olmoruo o enkitok, lelo moruak olelo kituaak lenye. 

12   Ore nkajijik enye neibelekenyakini ilkulikae, inkurman enye o nkituaak enye tenebo; amu kaitorioo nanu enkaina ai aarare lelo omanya ena kop.” Olaitoriani ojo. 

13  “Amu ore ebaiki oloti o metabaiki olkitok lenye, meetae ake olemeng'uar dupoto e lejare; ore ebaiki oloiboni ometabaiki olapolosani, meetae ake olemeas inelejare. 

14   Eishiunye ninche olbae loo ltung'ana laainei te nkitaakunoto, ejo, ‘Eseriani, eseriani’ nemetii eseriani. 

15  Ketukurrutua apa ninche ina kata apa pee eas mbaa olminong? Aa, eitu ninche ekurru tukul; menya ninche orere. Neaku kebatata ninche tenebo lelo oobatata; ore teina kata naitame nanu ninche, kenang'ari ninche,” Olaitoriani ojo. Etanya Israel enkoitoi e Nkai 

16   Nji ejo Olaitoriani, “Entasheito too nkoitoi naalaa ning'orishosho, ninkilikuanunu nkoitoi e opa, ine apa netii nkoitoi sidain, niimiimi intae atua nitumutumu enkiyeng'iyeng too ltauja linyi. Kake etejo ninche, ‘Mikiim iyiook atua ninye.’ 

17  Atipika nanu ilarripok shumata intae, ejo, ‘Entoning oltoilo le ntarumpeta’ Kake etejo ninche, ‘Mikinining iyiook.’ 

18  Metaa entoning, intae iloshon, niyiolouu, intae ilturrurri, ina nayooki atiu te ninche. 

19  Toning'o iyie enkop; ng'ura kayau nanu entorroni shumata kulo tung'ana, ilng'anayio loo mbaa enye torrok, enkaraki neitu ninche ening irorei laainei; ore tialo enkitanapata ai, etanyaita ninche. 

20  Aitenkaraki nyoo naa nanu aayakini enkorropil naing'uaa sheba, arashu esonkoyo naarropil naing'uaa enkop nalakua? Ore lasarri linono oopejori meng'amaroyu, nemaaitiship nanu nkishorunot inono. 

21  Neaku nji ejo Olaitoriani: ‘Ng'ura, kairragakinye nanu kulo tung'ana iloketa naa ninche errorrore ninche; iloomenye o layiok tenebo, ore olelatia olchore neidak.’ ” Etarasutua ilmang'ati ooing'uaa moikuape 

22  Nji ejo Olaitoriani: “Ng'ura, epuonu iltung'ana ooing'uaa enkop e moikuape, eilepu olosho kitok eing'uaa enelakua oleng te nkop. 

23  Eirraga ninche eibung'ita enkawuo o empere kegogong ninche nemeeta olng'ur, ore oltoilo lenye neikununo anaa enaiposha naikurrukur; neked ninche mbartan, nenapa ninche anaa oltung'ani le njore, pee kiarare iyie, ena tito e Sion!” 

24  Kitoning'o iyiook olomoni lenye, nelepori inkaik ang; neibung iyiook osina o emion anaa enkitok nasaisai. 

25  Emimpang aapuo ong'ata, arashu ipuopuo te nkoitoi; amu eeta olmang'atinta olalem, etii olkirutoto pooki shoto. 

26  Iyie na tito oo ltung'ana laainei, terretenayu too lkuniyiani, nimperipera too nkuruon; nchira anaa enatua olayioni obo oata, to lkiyioi le mion oleng, amu nabo kata nelotu olamutani shumata iyiook. 

27  Aaitaa nanu iyie entemet o esilet tiatua iltung'ana laainei, pee itum atayiolo nitem nkoitoi enye. 

28  Kegolong'u ninche pooki, nepuoopuo too nkiteenikinot; osuyai ninche o esekenkei, eas ninche pooki ine ntorroni. 

29  Eyupuyup olkokuet oleng nenya enkima olduruk lioriong ore ilo osholishol sekenkei pesho ake esholishol amu eitu eiwuang'ieki entorroni. 

30  Enkosholai nemeeta tipat ninche, amu etanya Olaitoriani ninche.

