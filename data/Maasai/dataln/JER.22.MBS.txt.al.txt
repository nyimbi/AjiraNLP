1  Nji ejo Olaitoriani: “Tadoi shomo enkaji o laiguanani le Yuda, niro teine ele rorei, 

2  nijo, Toning'o ororei lo Laitoriani la aiguanani le Yuda, ilo otonita to lorika le nkitoo le Daudi; iyie o sinkan linono, o ltung'ana linono ooimu kuna shomito. 

3  Nji ejo Olaitoriani: Taasa esipata o esupatisho, intayu te nkaina e ilo oitorogonyisho ilo oitorogonyaki. Niminyalinyala aashu iariara olomoni, o lokishi, o enkoliai, aashu imbukoo osarge lemetii entioto tene wueji. 

4  Amu esipa tinimbung ele rorei, neimu ilgorieti lena aji ilaiguanak ootonie olorika le nkitoo le Daudi, ekedito ngarrin oo mbartan o mbartan, ninche o sinkan lenye, o ltung'ana lenye. 

5   Kake tinimining kulo rorei, ainosa olmumai te kewan ai, Olaitoriani ojo, nchere ore ena aji naa keaku mijooni. 

6  “Amu nji ejo Olaitoriani tialo enkaji o laiguanani le Yuda: Ira iyie sidai anaa Gilead te nanu, itiu iyie anaa endukuya e oldoinyo le Lebanon kake esipa kaaitaa nanu iyie olpurkel o enkanasa neme manya. 

7  Kairriu nanu ilainyalak likiarare iyie, oltung'ani ake o masaa enyena o larrabal naa kedung ninche iltarakua inono gelunot nenang'aki ninche atua enkima. 

8  “Naa kegiroo iloreren kumok ena anasa, nejoki ake pooki ng'ae olelatia enye, Kainyoo pee etaasa Olaitoriani ena tena anasa kitok?” 

9  Naa kewaliki ninche aajo, “Enkaraki natung'uaitie ninche osotua lo Laitoriani Enkai enye, neserem kulie aitin neisiaai ninche.” Olkilikuai le Yeremia oipirta Yohas 

10  Minchirakiki ninye ilo otua aashu isinanuo tenkaraki ninye kake nchirakiki te mion ilo olo, amu meitoki ninye ashukunye adol enkop enye. 

11   Amu nji ejo Olaitoriani tialo Shalom olayioni le Yosia, olaiguanani le Yuda, laa ninye oitoreisho te rishata e Yosia papaai lenye. Naa ninye oshomo aing'uaa ewueji enye: “Meitoki aekata ninye ashukunye ene, 

12  kake tiatua ine wueji netanapaki ninye aaya eyararoto, teine eye ninye, nemeitoki ae kata ninye aigil adol ena kop.” Olkilikuai le Yeremia oipirta Yehoiakim 

13  “Woi ninye ilo oshet enkaji enye te ntorroni, o nkajijik enyena e shumata te lejare ilo oisho olelatia enye meisiaayia ninye te mpesho, nemeisho ninye olmushaara lenye; 

14  ilo ojo, ‘Kashetaki nanu kewan enkaji sapuk tenebo inkajijik e shumata naalala’ naguetaki ilusien ninye neikod ninye too ltarakua, nael toranki onyokie. 

15  Ijo iyie ira olaiguanani enkaraki nishet inkajijik oo ltarakua? Keitu apa edaa papaai lino neokisho neas esipata o esupatisho? Neaku etaa sidai te ninye. 

16  Eiguanare ninye mbaa olaisinani ono lomena; neaku sidai. Aime nanu eyiolo tena? Olaitoriani ojo. 

17  Kake iata iyie inkonyek o oltau, tenkaraki ake, dupoto o e lejare o te nkibukoroto o sarge lemeeta entioto, o easata enkitorogonyare o larrabal.” 

18   Neaku nji ejo Olaitoriani tialo Yehoiakim olayioni le Yosia, olaiguanani le Yuda: “Meishiraki ninche ninye ejo, oi olalashe lai! aashu ejo oi enkanashe ai! 

19  Meishiraki ninche ninye ejo, oi olkitok, anaa ejo oi oloyanyiti! kenukari ninye anaa osikiria, eing'irtitori nenang'ari aaitogiroo nchomito e Yerusalem.” Olkilikuai le Yeremia oipirta enapukoki Yerusalem 

20  “Ilepa shomo Lebanon, niyietu aishir, ailepunye oltoilo lino tiatua Bashan; nchira te Abarim, amu ore lelo sanchan linono pooki neidaikieki. 

21  Aairorie nanu iyie tiatua karsisisho ino, kake itejo iyie, ‘Mainining nanu.’ Ena apa nataa enkoitoi ino ebaiki lelero ino, nchere eitu iyie ining oltoilo lai. 

22  Keirrita olkutati ilchekuti linono pooki, ore isanchan linono pooki nepuo eyararoto; nitum taa atukurru nindang te nkaraki entorroni ino pooki. 

23  Iyie olomanya Lebanon oton tiatua iltarakua kebaa sii iyie enkigoroto tenelotu emion shumata iyie, emion naikununo anaa ene nkitok nasaisai!” Enkiguana e Nkai te Yehoiakin 

24   “Ore anaa enaishu Olaitoriani ojo, hoo naa ore Konia olayioni le Yehoiakim olaiguanani le Yuda, naa olgisoi omishirakino enkarna ai te nkaina ai e tatene, ore ake eyia, aidim nanu atopolosai 

25  naaishooyo iyie apik atua enkaina e lelo ooing'oru enkishui ino, lelo liure iyie naapik atua enkaina e Nebukadresa olaiguanani le Babilon o atua nkaik oo Lkaldayo. 

26  Kaanang'aa nanu iyie o ina ng'utunyi nikitoiwuo iyie anang'aki atua ae kop, ine neitu apa kiinieki, naa teine ilo iyie aye. 

27  Kake ore ina kop nang'uar ninche pee eshukokino, meshukokino ninche.” 

28  Amaa ele tung'ani oji Konia kemoti natemenayioki natadanye, entoki nemeshilaa hoo ng'ae? Kainyoo paa ore ninye o nkera enyena netanang'ayioki aaiturraa tiatua enkop nemeyiolo ninche? 

29  Iyie na kop, na kop, na kop, toning'o ororei lo Laitoriani. 

30  Nji ejo Olaitoriani: “Ngero ele tung'ani ajo meeta nkera, ele tung'ani lemedupoyu too nkolong'i enyena; amu meetae hoo obo tiatua eishoi enye odupoyu atonie olorika le nkitoo le Daudi, neitoki aitoreisho te Yuda.”

