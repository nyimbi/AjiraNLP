1  Entoomon Olaitoriani enchan te nkata oloirujuruj, Olaitoriani ninye oitobiru olkutati o nkatampo, naa ninye oisho iltung'ana enkirujuruj e nchan, neitonyorij pooki toki tiong'ota. 

2  Eikilikuanishore iltung'ana nkitanyaanyukot o laitumusumusok kake ore iwalat naatum naa elejare o emodai. Eibelekeny kulikae nkidetidetat neitapong'oo intae. Enepesho enkikoo enye. Neaku kelimana iltung'ana anaa ntare naaimina. Etii ninche atua enyamali amu meeta olarikoni. 

3  “Eirowuaja engoro ai tenkaraki lelo shekuti, naa kaitame nanu lelo arikok; amu kegolie Olaitoriani loo lororani eluata enye ina aji e Yuda. Eketiu ninche anaa imbartan aainei naagol o larrabal. 

4  Atua ninche epukunye ilaitoriak, o larikok o lkituaak ooitore iltung'ana laainei. 

5  Ore pooki tenebo naa keaku iltung'ana magil to larrabal, eitunyoki ilmang'ati lenye atua esarng'ab oo nkoitoi naalala; naa kearisho ninche amu etii Olaitoriani tenebo ninche, naa kemir ninche lelo akedok loo mbartan. 

6  “Ekaitagol iltung'ana le Yuda; naa kaitajeu enkaji e Yosef. Ekashuku ninche amu aata olng'ur te ninche, naa ketiu ninche anaa keitu aekata ang'as aany ninche: Amu are nanu Olaitoriani Enkai enye, naa kawaliki ninche. 

7  Ketiu Efraim anaa olmorrani magilani, neshipa iltauja lenye anaa iltung'ana ootooko enaisho oo sabibu. Edol inkera enye ina naa keshipa, neshipakino ina mirata naishoo Olaitoriani ninche. 

8  “Kaipot iltung'ana laainei aiturrurr tenebo, amu atokordua nanu ninche, naa keaku ninche kumok anaa apa te moitie. 

9  Ore hoo naidapashaka nanu ninche atua iloreren, kake ore too nkuapi naalakua naa kaadamu ninche, nanu, neaku ore ninche tenebo inkera enye naa kepok nerrinyunye ang tenebo. 

10  Ayau ninche aitung'uaa Misiri o Asiria enkang enye nalotu aitamany ninche enkop enye. Ekaitamany sii ninche enkop e Gilead o Lebanon, o metaa meekure eeta enkop enemanyi te nkumoi o lorere. 

11  Naa keeim ninche enaiposha e Misiri ore ilopir le naiposha naa kepuoi aaishie ore eng'uton pooki olkeju le Nail naa keitoi. Ore olwuasa le Asiria naa keitadoyiori aaitobor, ore engolon e Misiri nelo aing'uaa ninye. 

12  Ekaitagol ninche tiatua Olaitoriani, naa kepuo ninche tiatua enkitoo e nkarna enye, Olaitoriani ojo.

