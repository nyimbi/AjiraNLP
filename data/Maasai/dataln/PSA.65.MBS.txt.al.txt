1  Kinchiaakino enkisisa te Sion, iyie Enkai; naa iyie einosieki ilmuma, 

2  iyie ele oning enkomono! Enitii elotu pooki toki naishu, 

3  te nkaraki ing'ok enye. Te neidimu iyiook nkitarruorot ang, nipalaki iyie iyiook. 

4  Emayiana ilo litegelua iyie niyau aitinyiku, pee eton ti atua indung'orot inono! Eikindipakino iyiook te supatisho e nkaji ino, ina aji ino sinyati! 

5  Ore too nkiaasin naaitureisho niwaliki iyie iyiook te nkordunoto, iyie, iyie Enkai Ai e njeunoto ang, iyie osiligi loo wuejitin pooki neeiting'ie enkop, o inaaiposha naalakua; 

6  laa te ngolon ino intasheyie ildoinyo, irretenita enkidimata ino; 

7  iyie oitirring'ie enkikurrukur oo naaiposha, ina kikurrukur oo lopir lenye, ilo oilepilepi loo ltung'ana; 

8  neaku etureishote lelo oomanya ineelakua te nkop, te nkaraki nkitoduaat inono; nchoo iyie ineelusorie enkakenya o enteipa metabuaku te ng'ida. 

9  Iyie omutan enkop nibukoki enkare, iyie oitubulu oleng; ebore ilo keju le Nkai enkare; iyie oisho ninche enkurma enye, amu neijia iyie ntobira aiko. 

10  Iyie opik ierat lenyena enkare, nintobir anuk ilbaat pooki, nintanana enterit te nkirujuruj, nebulu emayianata. 

11  Nchopoko iyie olari esupatisho ino, ore rrekiei le ngarri ino neitong eilata. 

12  Ore ndaat oo nchoo ti ong'ata neitong, ore ildoinyo nemanita eng'ida, 

13  ore nkong'at naaisiaja neiput nkerrai, neiput enkurma ierat, nebuaku ninche te nebo aarany te ng'ida.

