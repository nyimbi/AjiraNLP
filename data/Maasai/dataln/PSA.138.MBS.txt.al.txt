1  Kaaisho nanu iyie enashe, Olaitoriani, to ltau lai pooki; ore te dukuya nkaitin narany nanu enkisisa ino; 

2  airrugo nanu aing'or enkaji ino sinyati naisho enashe enkarna ino te nkaraki enyorrata ino nauno o esupatisho ino; amu ilepie aitulus te pooki enkarna ino o rorei lino. 

3  Ore te nkolong naaipoto nanu, nikitawalikia, ore engolon ai oltau nikitoponikia. 

4  Ore laiguanak pooki le nkop naa eikisis iyie, Olaitoriani, amu etoning'o ninche irorei le nkutuk ino; 

5  naa kepuo ninche aarany isinkolioitin loo nkoitoi o Laitoriani, amu aikitok enkitoo o Laitoriani. 

6  Amu ore hoo netii Olaitoriani shumata, keing'or ninye, keing'or ninye ilo obor; ore ilo owuasa neyiolo ninye elakua. 

7  Ore ninye te nalo aim empolos e nyamali, igolie ake enkishui ai; intorioo iyie enkaina ino aibooyo engoro napi oo lmang'ati laainei, naa enkaina e tatene naakordu nanu. 

8  Keitabaya Olaitoriani enyorrata enye te nanu; ore enyorrata ino nauno, Olaitoriani, ebikoo ntarasi. Minturraa iyie esiaai oo nkaik inono.

