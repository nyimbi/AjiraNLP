1  Nelotu ororei lo Laitoriani enatii naajoki: 

2   “Enkerai e tung'ani, imanya atua enkaji kiserut, lelo oota nkonyek naadolishore, nemedolisho, lelo oota nkiyiaa naaning'ishore, nemening'isho 

3  amu enkaji kiserut ninche. Metaa, enkerai e tung'ani, intobiraki kewan olola le yararoto, nilo eyararoto dama kiduaaya ninche; ilo anaa oloaruno aing'uaa ewueji ino alo dikae wueji kiduaaya ninche. Ebaiki neidim ninche aatoning'u hoo naa enkaji natogolong'ua ninche. 

4  Intupuku iyie olola lino dama kidolita ninche anaa olola le yararoto; naa ipuopuo intae teipa edolita ninche ntae, anaa enaas iltung'ana lelo oopuo e yararoto. 

5  Entutur intae esuntai edolita ninche niimiimi ina lusie. 

6  Ore edolita ninche intae nidumumu olola aaiteleiki iloilila linyi, ninapinapa aaipang'ie te naimin, nintoipipi nkomomi inyi, peyie midolidolo ina kop; amu aaitaa iyie olmonekie te nkaraki enkaji e Israel.” 

7  Naataasa ina anaa enaaitanapaki. Ayaua olola lai te ndama, anaa olola le yarunoto, ore teipa, natur esuntai too nkaik aainei, nalo te naimin, anapita pooki toki ai to loililai lai edolita ninche. 

8  Ore tadekenya nelotu ororei lo Laitoriani enatii naajoki, 

9  “Enkerai e tung'ani, amaa enkaji e Israel, ena aji kiserut keitu kijoki iyie, ‘Kaa doi iasita iyie?’ 

10  Tiaaki ninche, ‘Inji ejo Olaitoriani Enkai: Ore ele kilikuai oiroishi neipirta ilo kitok otii Yerusalem oina aji pooki e Israel natii atua ninye.’ 

11  Tejo, ‘Ara nanu olmonekie te iyie: anaa enataasa, neaku ina eitaasi ninche ekepuo ninche eyararoto aaku ilooena.’ 

12  Ore ilo kitok otii tenebo ninche nedumu olola lenye aiteleiki oloililae lenye te naimin, neipang alo; ketur esuntai aaim; naa keimulumul enkomom enye, peyie medol ina kop too nkonyek enyena. 

13   Naa kaisalaash orreshet lai aitoipoki ninye, naa keyae ninye tiatua orreshet lai; naa kayau ninye Babilon ina natii enkop oo Lkaldayo, nemedol ake sii ninye; naa keye ninye te ine. 

14  Naa kaidapashaki aing'orie pooki kijape lelo pooki oomanita ninye, ilaretok lenyena tenebo iltimito lenyena pooki; naa kashurt kashutu olalem asujaa ninche. 

15  Naa keyiolou ninche aajo ara nanu Olaitoriani, ina kata naidapashaki ninche iloshon naidapashaa ninche too nkuapi. 

16  Kake kaisho ilkuti lenye eilanyisho aailany ilo alem, aaing'uaa olameyu o lmeitai torrono, peyie etum aaisirayia olminong lenye pooki tiatua lelo oshon oojing atua, netum aatayiolo aajo ara nanu Olaitoriani.” 

17  Enyaaka ake sii ororei lo Laitoriani alotu enatii nanu ejo, 

18  “Enkerai e tung'ani inosa endaa ino to lkirutoto, niok enkare to lokirikiri o te nkuretisho; 

19  nijo te nkaraki lelo tung'ana leina kop, Inji ejo Olaitoriani Enkai te nkaraki lelo oomanya Yerusalem teina kop e Israel: Kenya ninche endaa enye te nkuretisho, neok enkare te nking'asia, amu keitayuni te nkop ina pooki natii, tenkaraki ina kikonya e lelo pooki oomanya atua ninye. 

20  Ore nena anas neitomijooni, neaku ina kop enememanyae; niyiolouu aajo ara nanu Olaitoriani.” 

21  Nelotu ororei lo Laitoriani enatii nanu ejo: 

22  “Enkerai e tung'ani, kaa dung'et e rashe ena niata naipirta ena kop e Israel, ijo, ‘Etoodoro inkolong'i, ore pooki duaata nelotu aaku enemeetae.’ Tiaaki naa ninche, 

23  ‘Inji ejo Olaitoriani Enkai: Ekaiting'ie ena dung'et e rashe, nemeitoki aekata aasishore anaa endung'et e rashe te Israel.’ Kake tiaaki ninche, etinyikutua nena olong'i, oo nkitabarot e pooki duaata. 

24  Amu meitokini aata aekata enduaata nemesipa arashu enduaata elejare te nkaji e Israel. 

25  Kake ore nanu Olaitoriani naa kairo ororei ilo lairo, naa keasi. Meekure eitokini aekata aaitumutiki, kake ore too nkolong'i inyi iyie na aji kiserut ekairo nanu ororei naas ina, ejo Olaitoriani Enkai.” 

26  Ore ake sii eewuo ororei lo Laitoriani enatii naajoki: 

27  “Enkerai e tung'ani, ing'ura, ore lelo le nkaji e Israel ejo, ‘Ore ina duaata enye naa enoo nkolong'i kumok e dukuya, nelimu nduaat oo nkolong'i naatii dukuya oleng.’ 

28  Neaku tiaaki ninche, Inji ejo Olaitoriani Enkai: Meetae ororei lai hoo obo oitokini aitumutiki, kake ore ilo rorei lairo naa keasi, ejo Olaitoriani Enkai.”

