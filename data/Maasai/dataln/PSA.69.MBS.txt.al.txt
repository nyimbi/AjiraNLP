1  Ntajeuoki nanu, iyie Enkai! Amu aatabaikitia nkariak emurt. 

2  Aimiso nanu ti atua esarng'ab te ine nemetii ewueji napik enkeju; atijing'a nanu nkariak naagut, naaya nanu olairrag le nkare. 

3  Anaure nanu te nkishirata ai; aatirridate ilgoso. Neiliilaitie nkonyek aainei, aanyita Enkai ai. 

4   Eikumok aalang ilpapit le ndukuya ai lelo laaiba nanu pesho metii emporeet; eimagil lelo laaidim nanu aaidaikie, lelo laarasaki nanu te lejare. Amaa, ina neitu nanu apurroo, kaaitalaki nanu matorrinyo taata? 

5  Iyie Enkai, iyiolo iyie emodai ai; ore ntorrok nataasa, meisudoro te iyie. 

6  Mincho lelo likisilig iyie meitukurruni te nkaraki nanu, Olaitoriani, Enkai oo lororani; mincho lelo liking'oru iyie etum enkurruna te nkaraki nanu, iyie Enkai e Israel. 

7  Amu te nkaraki iyie pee anoto esulare, neiputa enkurruna enkomom ai. 

8  Atotiwuo nanu anaa oltung'ani omoni too lalashera laainei, naaku ole boo too nkera e yieyio. 

9   Amu aainosa nanu olom te nkaraki enkaji ino, ore nena sukenyat e lelo likisukeny iyie, naatadoikitio nanu. 

10  Te naitobor nanu oltau lai te mpukoroto, neaku ina enkurruna. 

11  Te naitaa nanu ilkuniyiani nkilani aainei, naaku nanu entoki naimakini te ninche. 

12  Etaa nanu ederrie lelo ootoni te kishomi, netaa nanu eokore ilamerak. 

13  Kake ore nanu, naa iyie airriwaki enkomono ai, Olaitoriani. Ore te nkata nang'amaroyu, iyie Enkai, tang'amayioki nanu te ina nyorrata ino nauno. 

14  Te ina retoto ino naisiligunoyu tokorduaki nanu maimis ti atua esarng'ab; nchooki nanu manoto enkordunoto too lmang'ati laainei, o too nkariak naagut. 

15  Mikincho nanu maawa oloirrag le nkare, anaa aaijoo nanu ina guton, anaa aagamaa engumoto. 

16  Tawalikiaki nanu, Olaitoriani, amu ore ina nyorrata ino nauno naa eisidai; ore te risioroto o lng'ur lino, mbelekenyunye enatii nanu. 

17  Misudoo enkomom ino to sinka lino; amu atii nanu atua osina, tasioki tawalikiaki nanu. 

18  Tataanikiaki nanu, tokorduaki nanu, talakuaki nanu, te nkaraki ilmang'ati laainei! 

19  Iyiolo iyie esulare ai, o esulare ai o enkurruna ai; iyiolo iyie ilmang'ati laainei pooki. 

20  Etigila imorot oltau lai, neaku atapalari nanu, naing'oru olaaing'urrie, kake metii obo; naing'oru olaaitagol oshoke, kake eito nanu atum obo. 

21   Aaishoo ninche esayiet aaitaa endaa, ore aata enkure naaisho ninche siki. 

22   Nchoo emesa enye te dukuya ninche metaa orreshet; nchoo lelo siruai lenye loo lasarri metaa entoki narruesh ninche. 

23  Nchoo meitamodoki nkonyek enye pee medolisho; neikirikira mpolosi enye anaake. 

24  Tubukoki engoro ino shumata ninche, nincho ina goro ino nayupuyup metumurutu ninche. 

25   Metomijoono enkang enye, metaa metumi ae kata olojing ilng'oborri lenye. 

26  Amu keisilisil ninche ilo litoosho, o ilo litipika iyie olbae, neponiki ninche ninye emion oleng. 

27  Toponiki ninche nkitamiot te shumata nkitamiot; metaa metum ae kata ninche elaaroto te iyie. 

28   Nchoo metujuti nkarn enye aaiwuang'ie ti atua embuku oo looishu; nchoo metaa meigeri ninche te nebo lelo supati. 

29  Kake aata nanu osina naata emion; nchoo enjeunoto ino, iyie Enkai maatudumu nanu ailepunye! 

30  Kaisis nanu enkarna e Nkai to sinkolio; narrep nanu ninye te nkishoroto e nashe. 

31  Keitiship ena Olaitoriani alang olkiteng anaa oloing'oni loo mowuarak neeta loisotok. 

32  Nchoo ilo oitorogonyaki metoduaa ena neng'idayu, ore intae lelo ooing'oru Enkai, enchoo epiu iltauja linyi. 

33  Amu kening Olaitoriani ilo oata enyamali nemerikino lelo lenyena ooena. 

34  Nchoo shumata o enkop meisisa ninye, o enaiposha o pooki toki naatii atua. 

35  Amu keitajeu Enkai Sion, neigil ashetu nkanas e Yuda; nepuo isinkan lenyena aamany ine, neya ine; 

36  ore nena kera oo sinkan lenyena naa kejung ine, ore lelo oonyor enkarna enye nepuo aamany ine.

