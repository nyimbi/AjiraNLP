1  “Aitobirua olning'o too nkonyek aainei; kaji naa aiko tenaitoki aing'or eselenkei? 

2  Kainyoo erubata ai naing'uaa Enkai natii shumata, naa ainyoo enjung'ore ai te ilo Magilani le shumata? 

3  Aimedoiki ingolikinot lelo torrok, netum emutata lelo aasak loo ntorrok? 

4  Aimedol ninye inkoitoi aainei, neiken iroruat aainei pooki? 

5  Amaa tenaa kashomo nanu tenebo iloolejisho, neisarisara enkeju ai alo alejisho. 

6  (Inchoo maineneng'i te ntemet naineneng'ishoreki nemeeta emonkoi naa inchoo Enkai eyiolou enkitashoto ai!) 

7  Tenaa keibelekenye eroruata apaash enkoitoi neshomo oltau lai arubare nkonyek aainei, naa teneibung'a oltipoto ake ninye pooki inkaik aainei; 

8  nchoo naa aaku oloun, neinos likae; naa inchoo ina nabulu aaku enaai eturuni aaitayu. 

9  “Tenetang'uarra oltau lai enkitok ole latia ai, nairraga aanyisho te kutukaji ole latia ai, 

10  inchoo enkitok ai eyieraki likae lee, naa inchoo ilkulikae eirrugokino ninye. 

11  Amu keaku ina embae torrono oleng, neaku entorroni naiguanare neitame ilarishak. 

12  Amu keaku ina enkima namut pooki toki, nepejoo too ntona pooki toki ai natum. 

13  Tenatanya nanu aning enyamali olaisiaayiani lai arashu enkaisiaayiani ai, ore peyie eyau olong'unyung'unyi te nkaraki nanu, 

14  Kaa naa alo aas teneinyototo Enkai? Amaa teneikilikuanisho, kaa nanu awaliki ninye? 

15  Amaa ilo laaitobirua nanu te ng'uset aimeninye oitobirua ninye? Naa aime ilo obo oitobirua iyiook te ng'uset. 

16  “Tenatomito nanu ae toki nayieu olaisinani, arashu tenaishirie nanu enkoliai, 

17  arashu tenainosa nanu endaa ai openy eitu ang'arie likae, neitu ang'arie ilo okishi 

18  (amu ore eiteru te nkitisho enye naitubulua nanu ninye anaa menye ore epuku aing'uaa enguset e ng'otonye atuutayie nanu ninye); 

19  tenatoduaa nanu obo lenye eidaa, te nkaraki meeta inkilani o sesen, arashu oltung'ani aisinani lemeitoipo, 

20  teneitu ninye aamayian nanu, naa teneitu eirowuajieki too lpapit loo ntare aainei, 

21  tenatudumua enkaina ai aarare lelo okishin amu atoduaa eretoto te kishomi; 

22  neaku inchoo inkaik aainei epuku aing'uaa oloililai lai, naa inchoo enkaina ai eorunye terubata enye. 

23  Amu ara apa oloure enyamali naing'uaa Enkai nemaitieu aibelekenyakinoyu aing'ura enkitoo enye. 

24  “Tenaitaa nanu sahabu osiligi lai, arashu tenetaa sahabu nasila aigarakino; 

25  tenatishipe nanu enkaraki naa sapuk enkarsisisho ai, arashu enkaraki nanoto enkaina ai imasaa kumok; 

26  tenaing'ura nanu enkolong ewang oleng, arashu olapa elo te sidano enye, 

27  neeni oltau lai too nkisudorot mayiolo, netung'ututa enkutuk ai enkaina ai; 

28  ore sii ninye ena naa eng'oki naitame ilarishak amu ataa olalejani te Nkai e shumata. 

29  “Tenatishipakine nanu enkidaata e ilo laaiba, arashu ashipa ina kata peyie eidimu ninye entorroni. 

30  (Eitu nanu aisho enkutuk ai eas eng'oki, pee aomonu enkishui enye to ldeket); 

31  teneitu ejo iltung'ana lolng'obor lai, ‘Kalo otii ine leitu etum aiputakinoyu te ndaa enye?’ 

32  Ore ilo omoni eitu eirrag enkoitoi nalala e nkanas; ataboloko nchomito aainei lelo apuayak); 

33  tenaisudoyie aitemoo enkarruoisho ai too ltung'ana anuk intorrok aainei to lgoo lai, 

34  amu aitasho nanu te nkuretisho sapuk aure olturrur, naaiture nanu enkiba oo lmareita, metaa atigire neitu aipang aim inchomito. 

35  Oi naaji duoo tenaa kaata obo laaning nanu! (Nena entukunyata olkimojino lai! Inchoo Olmagilani aawaliki nanu! Oi naaji tenaa kataa enesirare imbaa aainei naaigero ilo mang'atinta lai! 

36  Esipa anaata nanu anap to loililai lai; anaata aeniki kewan anaa emaupe e nkitoo; 

37  ekaisho nanu ninye imbaa aainei pooki oo roruat aainei; ekalo nanu enetii ninye te nkanyit naishori oltung'ani kitok. 

38  “Teneishira enkop ai, te nkaraki nanu, naa teneishira ineeturo enkurma tenebo; 

39  tenainosa ilng'anayio lenyena eitu alak, nayau keeya oo loopeny; 

40  inchoo ilkiku ebulu te rishata enkano, o endiati te rishata e shairi.” Neishunye irorei le Yoab

