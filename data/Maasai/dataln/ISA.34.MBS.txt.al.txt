1  Entinyiku intae looreren, pee ining'ining'i, entoning intae lo tung'ana! Nchoo metoning'o enkop o nena pooki naatii atua Nchoo metoning'o enkop o nena pooki naapuku tiatua enkop. 

2  Amu etagorokine Olaitoriani iloshon pooki netagorokine ilmang'ati lenye, eiturrayie ninye ninche, eishooyie ninche aisho lelo oomut ninche. 

3  Kenang'ari mpopoki neye, nerupa mpopoki enye eidapashakino enkop, neruko osarge lenye aim nchumat oo ldoinyo. 

4   Ore olorora le keper nerrarra aaku enterit. Ore oloing'ang'e pooki nepiyaya anaa endapana ore ilo orora pooki nerrarrunye anaa enasulunye mbenek o lng'aboli, anaa enasulunye ilng'abolo ooto to lchani. 

5   Amu etudumunye olalem lai netaraposhe te shumata; ng'ura kesulakino ninye Edom te nkiguana, eumata lelo tung'ana latudung'oko nanu enkiguana. 

6  Eeta Olaitoriani olalem oiputa osarge, neimulumulita eilata, te nebo osarge loo lkerra o lkineji, te nebo enkurriny oo lairakuj oo lkerra, amu kelo Olaitoriani aibung olasar te Bosara, kelo ninye aitayu esesekuanare kitok te Edom. 

7  Naa kedoiki ilosokuani ninche, te nebo ilmong'i o loing'ok magil. Ore ina kop enye neiput osarge, ore ina kop enye nenyilu te ilata. 

8  Amu eeta Olaitoriani enkolong e lap, ina olong nalo aitalaku elap te nkaraki Sion. 

9  Ore ilkejek le Edom neibelekenya aatiu anaa enkoronko, neaku enkulukuoni enye enkima nakutu isoito neaku ina kop enkoronko nayupuyup. 

10   Ore dama o kewarie nemeye ina kima; neilep empuruo enye alo shumata ntarasi. Ore too ishoritin pooki neaku ina kop mijooni; nemeitoki oltung'ani aim ntarasi o ntarasi. 

11  Kake kelo aaku le nkalem o yiyai otii ina kop ore emotonyi oo nkiyiaa o lkurruk nemany ine. Neitorioki Olaitoriani olmilo ina kop nedoiki enyamali lelo kituaak lenyena. 

12  Neipoti ine aajo, “Enemetii enkitoria”, ore lelo kituaak lenyena pooki neaku pesho. 

13  Nebulaki ilkiku lelo sempewueti lenyena nebulaki olkurushashi o suut lelo sempewueti lenyena o nkang'itie enyena naagol. Nelo ine aaku emanyisho oo mbariak ewueji nemany isidan. 

14  Nepuo mbariak aashulare ilng'ojiniaa, neipotu oloirirua le ntim olikae, nejokino, ee, eisidai enkewarie tene, neing'uraki kewan ewueji neyeng'iyeng'are. 

15  Te ine elo entaritiki aitobir enkaji enye, nepik inkiyioitin enyena abori oloip lenye; ee te ine epuo aaiturrurro ilkurragoso epuo maare. 

16  Ing'oru isuma te mbuku o Laitoriani; meetae hoo nabo e kuna nemelo aaku; nemeetae ake enemelotu eboitare enkae. Amu enkutuk o Laitoriani naitanapishe, naa Enkiyang'et enye naiturrurro pooki. 

17  Etooshoko ninye ninche enkukuo, enkaina enye natoorikia ninche rubat enye too lkererin; kepuo ninche aaya ina kop ntarasi, ore too ishoritin naa kepuo ninche aamany ina kop.

