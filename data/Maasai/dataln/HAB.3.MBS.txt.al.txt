1  Enkomono ena e Habakuki oloiboni le Nkai, te risioroto e Shiginot. 

2  Iyie Olaitoriani, atoning'o nanu mbaa inono, ore esiaai ino, iyie Olaitoriani kaure nanu. Ore te mpolos oo larin intang'ejuko iyie ninye ore te mpolos oo larin nchoo metayiolouni; ore te ngoro, tadamu olng'ur. 

3  Na Ai wou te Teman, nelotu ilo obo Sinyati eing'uaa oldoinyo le Paran. Neiput enkitoo shumata, neiput enkop e nkisisa enye. 

4  Ore enkimerlel enye netiu anaa ewang'an, neng'orunye ewang'an te nkaina enye; ore teine neimulumul engolon enye. 

5  Nelo olbuket te dukuya ninye, nesuju olmeitai ninye etaaniki. 

6  Eitashe ninye netem endapasho e nkop; neing'orisho ninye neiposhiposh iloreren, neitokini aaidapash lelo doinyo ootii atua. Ore lelo doinyo loo ntarasi neidapasha ore nena doinyo oo ntarasi nedoyio aaimis. Ore nkoitoi enyena naa iniapa moitie. 

7  Atoduaa nanu ilng'oborri le Kushan tiatua emion ore iltung'ana le Midian neikirikira. 

8  Itagorokine apa iyie ilkejek iyie Olaitoriani? Itagorokine iyie ilkejek anaa ke naiposha igilunore. Pee itakedo iyie mbartan inono, nena bartan inono e nkishuroto. 

9  Itabolo iyie emootian ino, nipik mbaa empito e nkawuo. Imperra iyie enkop apik ilkejek. 

10  Kidol iyie ildoinyo neikirikira, nenang'ari nkariak aaruko, ore enguton neitayu oltoilo lenye, nedumu nkaik enyena ailepie. 

11  Neitashe enkolong o lapa too wuejitin enye, te wang'an e nkimerlel oo mbaa inono epuo etangoroyioki, o te nkimerlel e ina remet ino naimerlel. 

12  Ntunyoyie iyie aimaa enkop te mpushuna, ntunyoyie iyie iloshon te ngoro. 

13  Ishomo iyie te nkaraki enjeunoto oo ltung'ana linono, te nkaraki enjeunoto eilo litubukoko eilata aput. Itupurda iyie endukuya eilo arruoni, irragie ninye meishopo ebaiki enkupes o metabaiki emurt. 

14  Itangoro iyie too mbaa inono endukuya oo lmurran lenyena, ilo oewuo anaa olkutati aidapash iyiook, neng'ida ninye anaa oloidaikie olaisinani te nkisudoroto. 

15  Ntunyo iyie enaiposha too mbartan inono, ine wueji oo nkariak kumok. 

16  Atoning'o nanu naikirikira, naaonyo enkutuk, teilo toilo latoning'o. Neng'ueyu iloik laainei tiatua nanu, neikirikira nkejek aainei. Kaitirring'a nanu aanyu enkolong e nyamali, pee elotu shumata lelo oorasaki iyiook. 

17  Ore hoo nemeitapuku olng'aboli, nemeiu osabibu ilng'anayio, neimin ilng'anayio lo loirien, nemeiu nkurman endaa, neiwuang'ieki aaishie iluaat oo ntare nemeitoki aatii nchoo nkang'itie. 

18  Ore ake eyia, kashipakino nanu Olaitoriani, kang'idakino nanu Enkai e njeunoto ai. 

19   Enkai, Olaitoriani ninye engolon ai; neitotiu nkejek aainei anaa ine ntarakuet te neneng'i, naaidimie ninye maimai nchumat oo ldoinyo.

