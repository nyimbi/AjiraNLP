1  Kake ore iyie nteng'enisho nena naaishiaakino enkiteng'enare sidai. 

2  Tiaki ilpayiani kituaak meiririki mbaa, nedupayu naa ng'eni, sidain te nkirukoto, te nyorrata o te nkitashoto, o te nyorrata o te ng'iriata. 

3  Tiaki nkituaak moruak neijia, metaa inaayanyitayu to lkuaak, nepal olmarenke nemeaku rrindiki e merai; nchoo eiteng'enisho nena sidain; 

4  neiteng'eni sii isiankikin metonyorra Lmoruak lenye o nkera enye, 

5  neaku ng'eni neisosion, neramatisho ti ang, naa supati, nening ilpayiani lenye pee memenuni ake ororei le Enkai. 

6  Neijia sii nkuna tiaaki ilpayiani ooti pee eibooyo ate. 

7  Intoduaai kewan too mbaa pooki, niaaku enkitanyaanyukoto, oo nkiasin sidain, ore te nkiteng'enare ino ntodolu esipata o ltau o entukunyakinoto, 

8  o enkiroroto sidai nemeidimi aatusukeny, pee etumi aaitukurru ilo okeshisho, meeta ae torrono najo ti alo iyiook. 

9  Tiaki rrindiki metoning'o ilaitoriak lenye, neitiship ninche te pooki bae, nemeeta oltawalu, pee eitoduaaya esupatisho pooki, 

10  paa ore too mbaa pooki nejukaa enkiteng'enare e Enkai Olaitajeunoni lang. 

11  Amu eitaliooki empiris e Enkai te nkaraki enjeunoto oo ltung'ana pooki, 

12  eiteng'en iyiook maibai nena pooki neme nne Enkai, o ng'uarrat e nkop, nikitoni te nkiririkinoto, te nkitorioroto o to rrekie le Enkai tena kop, 

13  nikiaanyu osiligi lang omayiana, ina lotunoto e nkitoo e Enkai ang kitok o Laitajeunoni lang Yesu Kristo, 

14   oishorua kewan te nkaraki iyiook, pee elaku iyiook aitung'uaa entorroni pooki neitisinyaki kewan iltung'ana lenyena. Lelo ooata enyuaata te nkaraki nkiasin sidain. 

15  Mbalunye kuna baa, nkoo ninguen te ngolon pooki. Mincho hoo obo tung'ani mikitemena.

