1  Ore ake pee ening Ishboshet, olayioni le Saul, nchere etua Abna te Hebron, neiropijaa empijan enye, ore Israel pooki neiputukuny. 

2  Neeta apa olayioni le Saul iltung'ana oare laa ilkituaak loo Ltimito le njore; ore enkarna e obo naa Baana, ore enkarna o likae naa Rekab, ilayiok le Rimon oltung'ani le Benchamen oing'uaa Be-erot (amu keyioloi sii apa ninye Be-erot aajo ematua e Benchamen; 

3  eisika apa Ilbeeroti aapuo Gitam netoni ninche te ine o metabaiki ena olong.) 

4   Neeta apa Yonatan olayioni le Saul olayioni maima tarrushi nkejek enyena. Naa oloo larin imiet apa ninye ina kata pee epuonu ilomon ooipirta Saul o Yonatan eing'uaa Yesreel; nedumu ninye enkaibung'ani enye, neisik, naa ore eisik te nkisarrisar enye, nebatata, neakunye ine olmaima. Ore apa enkarna enye naa Mefiboshet. 

5  Ore apa ilayiok le Rimon ilo tung'ani le Be-erot naa Rekab o Baana, nepuo ninche, ore tenkata e nkipirata e nkolong nepuonu ninche enkaji e Ishboshet, etii ninye enkiyeng'iyeng enye a enaipiriee nkolong. 

6  Naa ng'ura, ore enkaing'urani e kutuk aji negelita enkano, kake eimugo ninye neirura; neaku etasaakinote Rekab o Baana olalashe lenye atua aji. 

7  Ore pee ejing'u ninche atua aji eirrag ninye te ndapash enye ti atua ilo gilata le ndapash, nerem ninye, near metua nedung'u endukuya enye. Neya ninche endukuya enye nepuo aaim enkoitoi e Araba enkewarie pooki, 

8  neyau ninche endukuya e Ishboshet, enetii Daudi te Hebron. Nejoki ninche olaiguanani, “Nena endukuya e Ishboshet, olayioni le Saul, olmang'atinta lino oing'orua apa enkishui ino; eitalaku Olaitoriani elap o lkitok lai olaiguanani ena olong te Saul te ishoi enye.” 

9  Kake etawalikia Daudi Rekab o Baana olalashe lenye, lelo ayiok le Rimon ilo le Be-erot ajoki, “Anaa enaishu Olaitoriani, otokordua enkishui ai aitayu ti atua embatisho pooki, 

10   ore apa pee aajoki oltung'ani obo nanu, ‘Ng'ura, etua Saul.’ Nejo ninye keyaua ilomon sidain, naibung ninye naar ninye metua te Siklag, aa ilo apa olerrinyore laishoo nanu ninye too lomon lenyena. 

11  Kebaa naa elusoo, te netaara iltung'ana torrok oltung'ani supat ti atua enkaji enye te nchumata e ndapash enye, aimaikilikuanu nanu osarge lenye te nkaina inyi, namut intae aiwuang'ie te nkop?” 

12  Neitanap Daudi ilbarnot lenyena, metaara ninche metuata, nedung'oo nkaik enye o nkejek, neilili ninche te mbata o lchorro te Hebron. Kake ewaita ninche endukuya e Ishboshet, nenukaa te nkurare e Abna te Hebron.

