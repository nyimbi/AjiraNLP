1  Neitoki ake ororei lo Laitoriani alotu enatii, ejo: 

2  “Enkerai e tung'ani, intayiolo Yerusalem olminong lenye, 

3  nijoki, inji ejo Olaitoriani Enkai ajoki Yerusalem: Ore entipat ino o einoto ino netii enkop oo Lkanaan; ore apa papaai lino naa Olamori, ore yieyio lino naa e Hiti. 

4  Ore te nkipirta e inoto ino, teina olong eitu edung'i osotua lino, neton eitu kisuji iyie te nkare neton eitu kiutuutieki emunyan, arashu kirridi too nkarash. 

5  Meetae obo liking'urrie iyie, pee eas embae nabo e kuna to lng'ur te nkaraki iyie; kake kitanang'akaki iyie ong'ata naisiasha, amu kinturrayioki, ina olong apa nikitoiwuoki iyie. 

6  “Ore peyie aim ine nitii iyie, naadol iyie ishuma tiatua osarge lino, naajoki iye tiatua osarge lino, taa oloishu, 

7  nibulu anaa enkaitubului e ong'ata nibulu niadoru abaiki enkiputakinoto enkaisiaayiani; netubulutua ilki linono, netubulutua ilpapit linono; nira ake emasipai nemeishopo. 

8  “Ore ina kata naim embata ine nitii naaing'or iyie, ing'ura, itaa apa olerisiori le nyorrata; naaisalaashaki iyie enkila ai, naitoipoo emasipaisho ino: ee naaliki ajoki ainosa olmumai te iyie nikintayu olning'o o iyie, ejo Olaitoriani Enkai, niaku iyie olalai. 

9  Naaitadoiki iyie enkare naisujaa osarge ilo liata, naael iyie te ilata. 

10  Aaishopo ake sii too nkilani naaikodo naishopoki iyie inamuka, naaishopoki iyie inkilani naapuyiapuy e katani naaitoip iyie te nkila napuyiapui. 

11  Naakus iyie too masaa, naishopoki iyie ilgiso inkaik inono, o olpisiai emurt ino. 

12  Naapik olgisoi enkume ino, naapik imuna nkiyiaa inono, napik emaupe enkitoo sidai endukuya ino. 

13  Neaku neijia apa kinkunaki aakus te sahabu o te nkosholai, ore inkilani inono naa kitani napuyiapui sidai o enkila napuyiapui o enkila naikodo; ninos enkurma sidai tenebo enaisho o eilata. Nibulu asidanu oleng, nilotu abau enetii olkitok. 

14  Ore iyie niaku ningoti ti atua iloshon kumok te nkaraki enkishiaa ino, amu aisidai apa oleng eibulayie iloshon te nkaraki ina kishiaa naisul naaishopoko nanu iyie, ejo Olaitoriani Enkai. 

15  “Kake isiliga iyie enkishiaa ino, nias ine nkiborra oo nkonyek te nkaraki nitoninge, nintubulaa enkiborra ino oo nkonyek te lelo likiimaa epuo. 

16  Iwaita embata oo nkilani inyi, nintobirakiki ate iwuejitin neeika, niasiasa inenkiborra oo nkonyek te nchumata enye; eitu aikata etumi inaanyaanyukie, nemeitokini aikata aatum. 

17  Iwaita sii kulikae soito le tipat laainei le sahabu o le nkosholai ai, lelo laaishoo iyie, nintobirakinye kewan inkitanyaanyukot oo nkaitin nemeishu oo ltung'ana, niasie ninche ine nkiborra oonkonyek; 

18  niya inkilani inono naaikodo aitoipie ninche, nirragie eilata ai o enkorropil ai te dukuya ninche. 

19  O emukate ai sii, aaishoo iyie, aitotio iyie te nkurma napuyiapui o eilata o enaisho irragie te dukuya ninche metaa olgusil orropil, ejo Olaitoriani Enkai. 

20  Niya ilayiok linono o ntoyie inono, nena nikitoikio nanu, nintainye ninche olasar peyie emuti. Amaa isiaitin inono enkiborra oo nkonyek kenkiti toki apa 

21  eji metaa iteyieng'a nkera aainei nintarasaa ninche anaa olasar te nkima aitaiki ninche? 

22  Ore to olminong lino pooki o te nkiborra ino oo nkonyek eitu idamu nena olong'i inono e kitisho, ina kata minchopo nira emasipai, itii atua osarge lino. Enkishui e Yerusalem aa emulayoi 

23  “Ore pee eish intorrok inono pooki (Woi, woi iyie! ejo Olaitoriani Enkai) 

24  iteshetaka kewan enkaji sidai, nintobiraki kewan ewueji neika too wuejitin pooki enkanasa, neesotoreki. 

25  Ore te dukuya e pooki oitoi nalala e nkanasa nishetu ewueji nimborrie onyek esidano ino, nincho kewan pooki ng'ae ogiroo, niponaa esiaai ino enkiborra oo nkonyek. 

26  Itaasa sii iyie esiaai enkiborra oo nkonyek too Lmisiri, tenebo lelo litashare oobore eng'uarrata, niponaa enkiborra oo nkonyek nikintagor nanu. 

27  Ing'ura, metaa aitorioyie enkaina ai pee aagilunore iyie, naitong'oroo ina rubata nikinchooki iyie, naaitarasaki iyie ilo olubo loo lmang'ati linono, nena toyie oo Lfilisti, nena naatukurrutuate nkaraki olkuaak lino torrono. 

28  Itaasa sii inenkiborra oo nkonyek tenebo ile Asiria, amu ira apa olemeraposho; ee nias inenkiborra oo nkonyek tenebo ninche, neton ake eitu iraposho. 

29  Intaa kumok isiaaitin inono enkiborra oo nkonyek tenebo ina kop e biashara enkop oo Ilkaldayo; ore ake sii tena neitu ake iraposho. 

30  “Kebaa emoyian enyorrata oltau lino, ejo Olaitoriani Enkai, idol ajo itaasa kuna baa pooki isiaaitin naaijo osuyai enkiborra oo nkonyek; 

31  nishetu inkajijik te dukuya pooki oitoi nalala enkanasa, nintobiru iwuejitin inono neeika too wuejitin pooki neetumoreki. Niminyaanyukie ake enkitok naibor onyek, amu itanya ing'amaa elaakinoto ole koisiaayio. 

32  Enkitok naibor onyek nang'amu ilomon terishata olpayian lenye! 

33  Eisho ilewa nkishorot ing'oruo pooki naibor onyek; kake inchoo iyie inkishorot inono lelo pooki linyor, irop ninche meetu ine nitii too nkaloli pooki te nkaraki isiaitin enkiborra oo nkonyek inono. 

34  Metaa inyaanyukie apa iyie kulie kituaak te siaai ino enkiborra oo nkonyek, meeta olikitaaraka iyie taa enaibor onyek; nincho olekoisiaayio, eitu kinchori iyie olekoisiaayio; metaa ira iyie enapaashaa. Enkiguana Enkai te Yerusalem 

35  “Neaku naa, iyie naibor onyek, toning'o ororei lo Laitoriani. 

36  Inji ejo Olaitoriani Enkai, ore amu eibalunyeki enkurruna ino, neboluni emasipaisho ino ti atua enkiborra ino oo nkonyek tenebo isintan linono, o te nkaraki nena aitin inono pooki nemeishu, o te nkaraki ilo sarge loo nkera inono nena ninchoo ninche, 

37  neaku, ing'ura ekaiturrurru isintan linono pooki, lelo litishipakine lelo pooki linyor o lelo limbayie; ekaiturrurru ninche mikitaarare iyie too nkaloli pooki, naboloo emasipaisho ino eboloki ninche, pee etum aatodol emasipaisho ino pooki. 

38  Naa kaaiguanare iyie anaa nkituaak naagil olning'o le nkiama neiguanareki ilooibukoo osarge, neyau shumata iyie ilo sarge lengoro napi o lom. 

39  Naa kaishooyo iyie apik inkaik oo sintan linono naa kasulaa ilgilat linono negil aauroo iwuejitin inono neeika, naa aikioru ninche iyie inkilani inono neya imasaa inono sidain, niking'uaa iyieira emasipai minchopo. 

40  Naa keyau ninche olorora likigilunore iyie, naa aikinang ninche iyie too soito nikidung ninche iyie aitaa ndung'udung'ot too lalema lenye. 

41  Naa kepejoo nkajijik inyi neyau enkiguana shumata iyie te dukuya nkituaak kumok; naamitiki iyie pee mias esiai enkiborra oo nkonyek, nimintoki aikata aishoru olekoisiaayio. 

42  Metaa kaitaraposh engoro ai te iyie, neiwuang olom lai te iyie; kaaku nanu olobor, nemaitoki aigil agoro. 

43  Ore amu eitu idamu nena olong'i e kitisho ino, kake kintagoro nanu oleng te kuna tokitin pooki; neaku ng'ura, kaitalaku sii nanu inkiaasin inono te shumata endukuya ino, ejo Olaitoriani Enkai. Keitu doi ias eloloito aitushulaki olminong lino pooki? Enyaanyuk entito o ng'otonye 

44  “Ing'ura ajo ore pooki ng'ae oasishore endung'et e rashe naa keasishore ena dung'et e rashe te nkaraki iyie, anaa enatiu ng'otonye, ‘Anaa enatiu entito.’ 

45  Ira iyie entito e yieyio lino, ina naiba olpayian lenye o nkera enyena; nira enkanashe oo nkanashera inono, nena naaiba ilpayiani lenye oo nkera enye, ore apa yieyio lino naa e Hiti ore papaailino naa Olamori. 

46  Ore enkanashe ino botor naa Samaria, ina naboitare intoyie enyena te nkalo ino e moikuape; ore enkanashe ino kiti, ina namanya enkalo ino e kopikop naa Sodom tenebo intoyie enyena. 

47  Neitu ake kindip enkiimata oo nkoitoi enye arashu ias enatiu olminong lenye; ore te nkata kiti oleng nitarruoyie alang ninche too nkoitoi inono pooki. 

48  Ore anaa enaishu nanu, ejo Olaitoriani Enkai, ore enkanashe ino Sodom o ntoyie enyena eitu eas ninche anaa ina nitaasa iyie o intoyie inono. 

49  Ing'ura, ena apa entorroni naata enkanashe ino Sodom: ore ninye tenebo ntoyie enyena neeta olwuasa, o endaa sapuk, o embularoto metii engoloto, kake eitu eretu lelo aisinak o lemeeta toki. 

50  Ekewuasa apa ninche, netaasa imbaa olminong te dukuya nanu; neaku aiwuang'ie nanu ninche, ina kata nadol ninye. 

51  Eitu eas Samaria olpisiai loo ng'ok inono; itaasa intae imbaa kumok olminong aalang ninche, nintaa nkanashera inyi inaalioo aa supati ti atua nena baa pooki olminong nitaasa. 

52  Tanapa esulare ino, iyie sii, amu iyopiruo enkiguana sidai too nkanashera inono; te nkaraki ing'ok inono nena nitaasa te ntorroni oleng alang ninche, etisipa ninche aalang iyie. Metaa tukurru, iyie sii, ninap esulare ino makewan, amu intaa nkanashera inono inemeeta entioto. Keitopoki Sodom o Samaria 

53  “Ekashuku aiturrurru emunyani enye, emunyani e Sodom tenebo ntoyie enyena, o emunyani e Samaria tenebo ntoyie enyena, naa kashuku emunyani inyi ti atua ninche, 

54  peyie itumutumu aatanap esulare inyi nikurrurru te pooki nitaasa, niyakuku enkilejilej te ninche. 

55  Ore too nkanashera inono, Sodom tenebo intoyie enyena naa kerrinyokino eneikununo apa te dukuya, ore Samaria o ntoyie enyena nerrinyo eneikununo apa te dukuya; ore iyie tenebo ntoyie inono naa irrinyokino eninkununo apa. 

56  Amaa apa enkanashe ino Sodom keitu eipoti tenkutuk ino teina olong apa olwuasa lino, 

57  eton eitu eboluni intorrok inono? Indipa taata atotiu anaa ninye entoki nadol esulare too ntoyie e Edom o lelatia enye pooki, o too ntoyie oo Lfilisti, lelo pooki likimanita likimenaa iyie. 

58  Inap iyie enkitamioto eloloito ino, tenebo olminong lino, ejo Olaitoriani. Olning'o lo sotua obikoo intarasi 

59  “Ee, inji ejo Olaitoriani Enkai: Ekaitaas iyie anaa ina nitaasa, ilo otemenayie ilo mumai agil ilo ning'o lo sotua. 

60  Kake kadamu osotua lai tenebo iyie too nkolong'i e kitisho ino, naa kaitasheyie te iyie olning'o lai lo sotua loo ntarasi. 

61  Ina peyie ilotu adamu inkoitoi inono nikurru tenaya nkanashera inono, nkanashera inono botoro o nkutiti, naaisho ninche iyie anaa ntoyie, kake mme te nkaraki ilo sotua tenebo iyie. 

62  Ekaitasheyie osotua lai tenebo iyie, naa iyiolou ajo ara nanu Olaitoriani, 

63  peyie itum atadamu nimputukuny, nimintoki aekata abol enkutuk ino te nkaraki enkurruna ino, tenaapalaki iyie nena pooki nitaasa, ejo Olaitoriani Enkai.”

