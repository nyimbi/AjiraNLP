1  Neirorie Saul Yonatan, olayioni lenye, o lelo sinkan lenyena pooki, nchere pee ear ninche Daudi metua. Kake ore Yonatan, olayioni le Saul, keshipakino apa Daudi oleng. 

2  Nejoki Yonatan Daudi, “Ore Saul, papaai lai, naa eiking'oru iyie aar tua; neaku tagolie kewan tadekenya, totona te wueji misil isudoi kewan; 

3  naa kalo nanu aipang aitashe atashare papaai lai te ine wueji nitii, nairorie nanu papaai lai mbaa inono; naa te nayiolou nanu pooki toki naaliki iyie.” 

4  Neiro Yonatan mbaa sidain ti alo Daudi te Saul, papaai lenye, nejoki ninye, “Mincho olaiguanani eas eng'oki ti alo osinka lenye Daudi; amu eitu ninye eas eng'oki tialo iyie, amu ore nkiaasin enyena naa ine nkisiaayiare sidain apa te iyie; 

5  amu etipika ninye enkishui enye nkaik enyena nesesekuan ninye ilo Filisti, neyaki Olaitoriani Israel pooki emirata kitok. Itoduaa apa iyie, ning'idayu; kainyoo naa pee ias eng'oki to sarge lemeeta entioto aar Daudi metua meeta emporeet?” 

6  Nening Saul oltoilo le Yonatan; nenya Saul olmumai ajo, “Anaa enaishu Olaitoriani, meari ninye metua.” 

7  Neipotu Yonatan Daudi, neitodol Yonatan ninye kuna baa pooki. Neriku Yonatan Daudi enetii Saul, netii apa ninye ine netii ninye anaa apa te dukuya. 

8  Neitoki olarrabal apuku; neipang Daudi alo nearare Ilfilisti, neitayu esesekuanare sapuk ti atua ninche, neaku eipirritio te dukuya ninye. 

9  Neitoki enkiyang'et torrono naing'uaa Olaitoriani alotu shumata Saul, etonita ti atua enkaji enye eeta empere enye te nkaina enye; neoshito Daudi enkawuo oo sinkolioitin. 

10  Nejo Saul apudaki Daudi esuntai te mpere; kake etapaashare Daudi Saul, neaku eibitaka empere esuntai. neisik Daudi, neimisho. 

11   Ore ina kewarie neirriwaa Saul ilkiliku enkaji e Daudi metaleeno ninye, pee etum ataara ninye metua tadekenya. Kake etiaaka ninye Mikal, enkitok e Daudi, “Ti nimintajeu enkishui ino ena kewarie, ore taisere niye.” 

12  Neaku eitadoyie Mikal Daudi aimie elusie nelo ninye aisik neimisho. 

13  Neya Mikal enkitanyaanyukoto neirragie ninye te ndapash nepik entoki nairishunyeki endukuya oo lpapit loo ntare elukunya enye, neimulumul too nkarash. 

14  Ore ake pee eirriwaa Saul ilkiliku meshomo aaya Daudi, nejo ninye, “Kemuei ninye.” 

15  Neirriwaa Saul ilkiliku meshomo aadol Daudi, ejo, “Eyakaki nanu ti atua endapash, pee atum nanu ataara ninye metua.” 

16  Ore ake pee ejing'u lelo kipaareta, ng'ura, etii ina kitanyaanyukoto endapash, o ina toki nairishunyeki endukuya oo lpapit loo nkineji te ndukuya enye. 

17  Nejoki Saul Mikal “Kainyoo pee kiteleja aikonji, nincho olmang'atinta lai meshomo neaku etajeuo ninye?” Newaliki Mikal Saul, “Aatiaaka ninye nanu, ‘Ntasho mashomo; kainyoo pee aar nanu iyie tua?’ ” 

18  Neisik Daudi neimisho nelotu apa ninye enetii Samuel te Rama, neliki nena pooki naaitaasa Saul ninye. Ore ninye o Samuel nepuo aabik te Naios. 

19  Netiaakaki apa Saul, “Ng'ura, etii Daudi Naios te Rama.” 

20  Neitoki Saul airriwaa ilkiliku meyau Daudi; ore ake pee edol ninche olturrur loo loibonok le Nkai eibonisho, o Samuel aa olarikoni te shumata ninche, nelotu enkiyang'et e Nkai shumata lelo kipaareta le Saul, neibonisho sii ninche. 

21  Ore ake pee elikini Saul, neirriwaa ninye kulikae kipaareta, neibonisho sii ninche. Neitoki Saul airriwaa ilkiliku te nkata e uni, neibonisho ake sii ninche. 

22  Neitoki ninye makewan alo Rama, nelotu ilo shorro sapuk apa otii Seku; neikilikuanu ajo, “Kaji etii Samuel o Daudi?” Nejo obo, “Ng'ura, etii ninche Naios te Rama.” 

23  Nelo ninye teine Naios te Rama; nelotu enkiyang'et e Nkai shumata ninye, ore eloito neibonisho ninye, o metaba anaa nelotu ninye Naios e Rama. 

24   Neshurtu sii ninye nkilani enyena, neibonisho sii ninye te dukuya Samuel, neirrag meeta enkila ina olong pooki o ina kewarie pooki. Neaku etejoki, “Ketii sii ninye Saul atua iloibonok le Nkai?”

