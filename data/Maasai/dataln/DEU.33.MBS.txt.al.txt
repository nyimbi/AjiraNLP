1  Ena ninye ina mayianata apa e Musa ilo tung'ani le Nkai natamayiana nkera e Israel eton eitu eye. 

2  Nejo ninye, “Eewuo Olaitoriani eing'uaa Sinai, neilepie iyiook anaa enkolong te Seir, newang'u to ldoinyo le Paran, nelotu ninye eing'uaa nkalifuni iip tomon oo sinyat, eeta enkima nayupuyup te nkaina enye. 

3  Ee kenyor ninye iltung'ana lenyena ore apa lelo pooki ooiteng'elakaki ninye netii atua enkaina enye; nesujaa ninche orrekie lenye, neng'amu eutaroto te iyie, 

4  ore apa pee eitanap iyiook Musa enkitanapata, metaa enjung'ore to lturrur le Yakobo. 

5  Neaku Olaitoriani olaiguanani le Yoshurun, ina kata apa pee etumo ilkituaak loo ltung'ana iloshon pooki le Israel tenebo. 

6  “Nchoo Ruben eishu, mincho eye, nimincho iltung'ana lenyena eaku kuti.” 

7  Nejo ninye ena tialo Yuda, “Toning'o Olaitoriani, oltoilo le Yuda, niyau ninye aitijing'u enetii iltung'ana lenyena, tomitu iyie too nkaik inono, niaku eretoto too lmang'ati lenyena.” 

8   Ore too le Lawi nejo, “Nchoo Lawi Tumimu ino nincho Urimu ino ilo osinya ilo apa litetema te Masa ninchankarrare ninye too nkariak e Meriba; 

9  ilo apa otejo tialo menye o ng'otonye ‘Mashilaa nanu ninche’; eiturrayie ninye ilalashera lenyena, nepalaa nkera enyena, amu eibung'a ninche ororei lino neibung olning'o lino. 

10  Keiteng'en ninche Yakobo nkiguanat inono; neiteng'en Israel nkitanapat inono kepik ninche enkorropil dukuya iyie o lasar opejori enchumata olperere lino lo lasar. 

11  Olaitoriani, tamayiana imasaa enyena, ning'amaa esiai oo nkaik enyena; tarrarra mpolosi oo lmang'ati lenyena, e lelo ooiba ninye, pee meigil aadumunye. 

12  Ore te Benchamen nejo ninye, “Olkirotet lo Laitoriani keton ninye te seriani te ninye; Keimulumul ninye endama pooki, neitaa ninye erishata oo ronyi lenyena emanyisho enye.” 

13  Ore tialo Yosef nejo ninye, “Metamayiana Olaitoriani enkop enye, too ntokitin enyena supati e shumata, o too naatii ineegut olodo le nkop, 

14  too lng'anayio sidain le nkolong o te nena kumok oo lapaitin, 

15  o te nena sidain naaimu lelo doinyo oina borei naing'uaa nena doinyo musan oo ntarasi 

16  tenebo nena kishorot sidain enkop o enkiputakinoto enye, o enyorrata eilo apa otii osanag, meetu kuna shumata endukuya e Yosef o enerang'irang te lukunya eilo ora olkitok tiatua ilalashera lenyena. 

17  Ore oloing'oni lenye kikau neeta engolon, ore mowuarak enyena naa imowuarak o larro, naa ninche errumorie iloreren, nerumoo pooki omeitabaiki ineeiting'ie enkop; ore lelo naa lelo oora nkalifuni iip tomon le Efraim, ore kulo naa lelo oara nkalifuni le Manase.” 

18  Ore tialo Sebulon nejo ninye, “Ting'idayu iyie Sebulon, te nimpang auluo, ning'idayu Isaakar tiatua ilng'obori linono. 

19  Keipotu ninche iloreren meetu ilo doinyo lenye; ore teine neitayu ilasarri lenye; sidain amu keaku ninche enkarsisisho oo naaiposha, o nena masaa naaisudoro o sinyai.” 

20  Ore tialo Gad nejo ninye, “Metamayiana ilo oitalala Gad! Etiu Gad anaa olng'atuny, kepolos ninye enkaina, o enerang'irang te ndukuya. 

21  Etegelaka ninye kewan ewueji neisul te nkop, amu teine apa eiteng'elaki erubata oloitoreisho; nelo ninye enetii ilkituaak loo ltung'ana, nedung'oki Israel enkiguana, o nena kiguanat naasipa o Laitoriani.” 

22  Ore tialo Dan nejo ninye, “Ore Dan naa enkerai o lng'atuny, ina naipidito te Bashan.” 

23  Ore tialo Naftali nejo ninye “Oo Naftali, ndipakine ntokitin supati, nikimputa esupatisho o Laitoriani iwa enaiposha o kopikop.” 

24  Ore tialo Asheri nejo ninye, “Metamayiani aaitulus too layiok, nchoo ninye etum omom too lalashera lenyena, naa nchoo eitadoiki enkeju enye eilata. 

25  Metaa nchomito inono ine sekenkei neponari engolon ino anaa nkolong'i inono. 

26  “Meetae likae onyaanyukie Enkai, iyie, Yeshurun, ilo olo te keper pee kilotu aret, neimu nkatampo te nkitoo enye. 

27  Ina Ai oo ntarasi ninye emanyisho ino ore abori iyie netii nkaik oo ntarasi naa kerewaa ninye olmang'atinta te dukuya iyie, nejo, Ndaikie. 

28  Neaku etobiko apa Israel te seriani, te nchorro e Yakobo ake, teina kop e ntapa o enaisho oo sabibu ee, keper enye naitadou enkoileelio. 

29  Imayiana iyie Israel, Oo Israel! Kaing'ae likinyaanyukie, olorere oitajeu Olaitoriani, ina long'o e retoto inyi, o lalem le nkisulata inyi! Kepuonu ilmang'ati linyi aasai intae naa ipuopuo intae aaituny iwuejitin enye e shumata.”

