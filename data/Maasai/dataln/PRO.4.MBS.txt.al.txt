1  Entoning nkiteng'enat e papaai linyi nkera aainei, nining'ining'i aasipu itumutumu aanoto eng'eno nagut. 

2  Amu kaaisho iyie iutarot sidain; miorore enkiteng'enata ai. 

3  Ore apa ara enkiti kerai nanana atii tenebo papa lai, naa nanu ake eeta yieyio. 

4  Naaiteng'ena ninye nanu, naajoki, “Inchoo oltau lino eibung akurraki irorei laainei tushuma inkitanapat aainei pee iton inchu. 

5  Mincho kirikino, nimimbelekenya aing'uaa irorei le nkutuk ai. Noto eng'eno nagut, noto sii ening'unoto. 

6  Mimenaa ninye, naa aikirrip ninye iyie; tonyora ninye naa aikirrip ninye iyie. 

7  Ore enkiterunoto e ng'eno naa ena; noto eng'eno nagut, naa ore pooki nitum, noto sii ening'unoto; 

8  intagolo enkinyang'a enye oleng, naa aikintaa ninye iyie kitok; aikianyitu ninye iyie tininbung'are ninye. 

9  Kepik ninye endukuya ino enkishili e nkisisa nikipik sii emaupe sidai e nkitoo.” 

10  Toning'o enkerai ai, ning'amaa irorei laainei, pee etum ilarin le nkishui ino aataa kumok. 

11  Aaiteng'ena nanu iyie nkoitoi e ng'eno; aatoriko iyie too nkoitoi naaitoriori. 

12  Ore pee ilo iyie, nemetum enkeju ino olkob, naa tinikuet nimirrorro. 

13  Imbung'a tukurraki iutarot, mincho kipuo aing'uaa; torripo ninche, amu ninye enkishui ino. 

14  Mijing enkoitoi oo larruok nimiim ina oitoi e lelo tung'ana torrok. 

15  Tapaasha ninye, milo aim ninye; imbelekenyunye tung'uai milo agiroo. 

16  Amu meidim ninche aairurata o metaasa entorrono; meeta ninche injo ometaba anaa nerrorr obo metabatatayu. 

17  Amu einos ninche endaa enkarruoisho, neok enaisho oo sabibu naikonyuno te ng'olon. 

18  Kake ore enkoitoi oo supati netiu anaa ewang'an e nkakenya ina naponari awang'u newang'u o metaa dama. 

19  Ore enkoitoi oo ltorrok netiu anaa enaimin nagut; meyiolo ninche aajo aitenyoo etarrorrote. 

20  Enkerai ai inining'u tukurraki irorei laainei, irrugu enkiok ino inining'u inkikoot aainei. 

21  Mincho ninche kilany aaing'uaa enkomom ino; tushuma ninche tiatua oltau lino. 

22  Amu enkishui ninche teilo otum ninche naa olmairo lo sesen lenye pooki. 

23  Ing'ura oleng tagolie oltau lino, amu ninye epukunye inchorroi e nkishui. 

24  Intalama kewan nkirorot torrok, nishurtu inkirorot torrok te iyie. 

25  Inchoo inkonyek inono eing'or aaitoriokino dukuya; neaku enking'urata ino enaitoriori te dukuya iyie. 

26   Ing'ura tagolie enkoitoi oo nkejek inono, pee eunoyu inkoitoi inono pooki. 

27  Nimiwuang alo tatene arashu kedienye; tushuku enkeju ino intung'uai e ntorroni.

