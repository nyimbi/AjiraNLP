1  Keetae pasa obo linyi, laa te neetakinore olikae, neitieu ashomo kotini e lelo leitu eiruk lemelo dukuya ltung'ana le Nkai? 

2  Aimiyiololo aajo ltung'ana le Nkai ooyooki aaiguanare enkop? Amaa te naa intae ooyooki aaiguanare enkop, keaku mindimidimi aaiguanare nkunyinyi baa? 

3  Aimiyiololo aajo iyiook ooyooki aaiguanare lmalaika, tapala duoo iyie noshi ake baa pooki e nkishon? 

4  Amaa ti niaata noshi ake baa pooki e nkishon, ei lelo tung'ana leme le toki ti atua esirit igelulu meiguanare? 

5  Kairo pee aitukurru intae. Ketaa doi meetae oltung'ani ng'en ti atua intae ooidim atirisha oltung'ani o lalashe lenye? 

6  Ketaa doi kerik olalashe olikae alashe enkiguana naa enoo leitu eiruk? 

7  Etaa ina naibalie nchere eturua intae tukul ena te neton ake iatata nkiguanat e kotini olikae o likae. Aime enaikash ti ning'iri mikintaasi enemetii esipata? Oo doi pee mincho kisimarieki? 

8  Neaku, intae ooinyalisho, ninyal sii lalashera! 

9  Anaa aimiyiololo aajo mejung ileme supati enkitoria e Nkai? Emilej ate, ore lelo tung'ana ooibor onyek, o loomon nkitanyaanyukot naaitaae nkaitin, o loololoito, iloosokori o loosokorisho, 

10  ilapurrok, iloota olorok, ilamerak, iloomorisho, ilaisimak, meetae hoo obo le lelo ojung enkitoria e Nkai. 

11  Naa neijia apa etiu kulikae linyi, kake eitukuoki intae, eitisinyaki intae, eikenakakaki intae esipata, te nkarna o Laitoriani lang Yesu Kristo, o te Nkiyang'et e Nkai ang. Entaasishore iseseni linyi te nkitoo e Nkai 

12   Eishoruno pooki toki te nanu kake meretisho ntokitin pooki, “Aaishoro nanu pooki toki” – kake mayieu naaitore engolon e ae toki. 

13  “Ene nkoshoke endaa, naa ene ndaa enkoshoke” – kake keiwuang'ie kenyake Enkai pokira are. Ore osesen pee eetae mme ole nkiborra oo nkonyek kake olo Laitoriani: naa olo sesen Olaitoriani; 

14  Enkai naas pokira are eitopiwuo Olaitoriani naa keitopiu sii iyiook te ngolon enye. 

15  Aimiyiololo aajo ore iseseni linyi naa irubat o sesen le Kristo? Paa kalo nanu aya rubat o sesen le Kristo aitaa rubat o sesen le mulayoi? Maiko aikata neijia! 

16   Aimiyiololo aajo ore oloibung'are emulayoi netaa osesen obo o ninye? Amu ejo Lkigerot: “Keaku pokira are osesen obo.” 

17  Kake ore ilo oibung'are Olaitoriani netaa enkiyang'et nabo o ninye. 

18  Elanya enkiborra oo nkonyek. Ore enkae ng'oki ake pooki naas oltung'ani naa oriong osesen lenye etii kake ore ilo orubare entilare naa osesen lenye epik eng'oki. 

19   Amaa aimiyiolo ajo ore osesen lino enkaji e Nkai namany Enkiyang'et Sinyati natii atua iyie, naa Enkai eing'uaa ina pee iata, nemeekure ira ole kewan ino? 

20  Kinyiang'uaki te nkinyang'a. Nchoo naa Enkai enkitoo ti atua osesen lino.

