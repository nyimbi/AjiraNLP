2   Int 

24  .

1  -

16  ) 

1  Ore apa to lari liopishana le nkitoria e Yehu, neiteru Yehoash aitoreisho, neitoreisho ninye ilarin artam oare te Yerusalem. Ore apa enkarna e ng'otonye naa keji Sibia e Beer-sheba. 

2  Neas Yehoash mbaa sidain too nkonyek o Laitoriani too nkolong'i enyena pooki, amu eiteng'ena apa olapolosani Yehoida ninye. 

3  Ore ake eyia eitu apa eiwuang'ieki iwuejitin neeika, metaa eshomo iltung'ana dukuya epolosisho nepej enkorropil too wuejitin neeika. 

4   Nejoki Yehoash lelo apolosak, “Ore kuna pisai pooki oo ntokitin sinyat naayawuaki atua enkaji o Laitoriani, nena pisai naaikenakaki pooki ng'ae - nena pisai naaikenakaki iltung'ana pooki, o nena pisai naadumaki oltau oltung'ani meyau atua enkaji o Laitoriani, 

5  nchoo ilapolosak eya, eya ake oltung'ani te lelo ooyiolo. Naa nchoo ninche eitobir ina aji aaram te nkata ake naba anaa enadoli ewueji nerami. 

6  Kake ore to lari le tikitam ookuni le nkitoria o laiguanani Yehoash, neitu eram ilapolosak ina aji. 

7  Ore enkaraki ina, neipotu olaiguanani Yehoash Yehoida olapolosani o kulikae apolosak nejoki ninche, “Kainyoo intae pee mintobiriri enkaji aaram? Ore naa taata mintokiki aaya mpesai te lelo liyiolorere, kake enchooi nena pisai pee eitobirieki enkaji.” 

8  Nenyorraa lelo apolosak pee meitoki aaya kulie pisai too ltung'ana, nemeitobir ninche aaram ina aji. 

9  Neitoki Yehoida ilo apolosani adumu osanduku, nepik enaudoto enkikenet enye, nepik ilo sanduku embata o lperere lo lasar, te nkalo e tatene, te wueji nejing'ieki enkaji o Laitoriani; ore lelo apolosak oorip kutukaji nepik atua ine nena pisai pooki naayawuaki atua enkaji o Laitoriani. 

10  Naa ore ake enkata nadoli aajo aikumok mpisai naatii atua ilo sanduku, nelotu olasirani lo laiguanani o lapolosani kitok, aaiken neenaa ninche too lbenia oo notoki tiatua enkaji o Laitoriani. 

11  Neisho ninche nena pisai naaidipaki aaikena lelo aasak le siaai ooitasheiki enkaji o Laitoriani; nelaaki ninche lelo aguetak loo nkeek, o lashetak ooshetita ina aji o Laitoriani. 

12  Neisho sii ilashetak loo soito o ladung'ok loo soito. Neinyiang'u sii mbaoi o soito ooitobirieki enkaji o Laitoriani aaram. 

13  Kake eitu eishoori te nkaraki enkaji o Laitoriani ntokitin naaitobirieki, ngirran e nkosholai, o ntokitin naarieki enkima, o lbakulini, o ntarumpetani, anaa kulie masaa e sahabu, arashu ine nkosholai, te nena pisai apa naayawuaki atua enkaji o Laitoriani. 

14  Amu eishooki apa nena pisai ilaitobirak le nkaji ooramita enkaji o Laitoriani. 

15   Neitu apa eikilikuani metolimu enkikenakinoto te lelo tung'ana ooishooitie nena pisai too nkaik enye, aalaaki lelo aisiaayiak, amu etaasishote apa ninche te nkoitoi naisiligayu. 

16   Ore mpisai o lasar le nkitarruorroto o no lasar le ng'oki, neitu eyauni atua enkaji o Laitoriani; inoo lapolosak nena. 

17  Ore apa teina kata nelo Hasael olaiguanani le Siria aarare Gaat, neya ninye. Kake ore ake pee eibelekenya Hasael aing'or Yerusalem, 

18  neya Yehoash ilo aiguanani le Yuda nena kishorot pooki apa naaitisinya, Yehoshafat o Yoram o Ahasia, lelo aiguanak apa le Yuda, oara iloo menye. O nena kishorot naaitisinya ninye makewan, o sahabu pooki apa natii atua ilchumat le nkaji o Laitoriani, o enkaji o laiguanani neirriwaki nena pooki Hasael olaiguanani le Siria. Nelo Hasael aing'uaa Yerusalem. 

19  Ore apa kulie kiaasin e Yoash, o nena pooki naataasa, neigeroki tiatua embuku oo ntepen oo laiguanak le Yuda. 

20  Nedumunye isinkan lenyena aarreshisho, near Yoash metua te nkaji e Milo teina oitoi nadoyio alo Sila. 

21  Isinkan lenyena apa, Yasakar olayioni le Shimet o Yehoshad olayioni le Shomer ootanang'ie ninye enkop, neaku etua ninye nenukari tenebo loo menye tiatua enkanasa e Daudi, neitoreisho Amasia olayioni lenye te rishata enye.

