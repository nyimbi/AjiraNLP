1   Neitoki Hana aomon nejo, “Keshipakino oltau lai Olaitoriani; eitaaki kitok engolon ai to Laitoriani. Etaboloki enkutuk ai, matakueniki ilmang'ati laainei, amu kang'idakino nanu enjeunoto ino. 

2  “Metii likae sinyati anaa Olaitoriani. Metii likae leme iyie, metii endapidapoi nanyaanyukie, Enkai ang. 

3  Emintoki aairo aabuaku to lwuasa, emincho enkitokoos eimu nkutukie inyi; amu ore Olaitoriani naa Enkai e ng'eno, naa te ninye eineneng'i iasat. 

4  Etigilate nkaik e lelo magil. Kake eitagoloki lelo ooshal. 

5  Ore lelo apa ooiputakinote neisilenoitie ate pee etum endaa, kake ore lelo apa ooisumash nemeekure eisumash. Etoiuo ina apa olupi nkera naapishana, kake ore ina apa naata nkera kumok nemeekure eeta. 

6  Olaitoriani oar metua naa ninye oitopiu. Eitadou ninye aya enemeneng'a neilepunye. 

7  Olaitoriani oitaa aisinani naa ninye oitaa karsis. Ninye oitadou, ninye sii oilepie. 

8  Ninye odumu olaisinani aitung'uaa enterit. nedumu ilaisinak aitung'uaa olchala loo nkuruon. Neitoton ninche te nebo lelo kituaak nejung olorika le nkanyit. Amu ore ing'apeta e nkop naa ino Laitoriani naa shumata ninche eiteleikia enkop. 

9  “Kerrip ninye nkejek e lelo ooisiligayu lenyena. Kake keiturrarri lelo arruok tiatua enaimin; amu mme te magilanisho eisulu oltung'ani. 

10  Ore lelo mang'ati lo Laitoriani naa kegiligili aaitaa mbelibelat, kegilunore ninche naa kedaraki ninche te keper. Kedung'oki Olaitoriani enkiguana ineeiting'ie enkop, neisho ninye engolon ilo aiguanani lenye, neilepie ninye engolon eilo lenye otubukokoki eilata aaput.” 

11  Nelo Elkana ang te Rama. Neisiaai ina ayioni Olaitoriani te ine netii Eli ilo apolosani. Ilayiok le Eli 

12  Ore apa lelo ayiok le Eli naa iltung'ana le pesho; meshilaa apa ninche Olaitoriani. 

13  Ore apa olkuaak loo lapolosak loo ltung'ana naa nchere te neitayu pooki ng'ae olasar, nelotu osinka lo lapolosani, eton eitokitok inkiri, eeta enkisuret oo lala okuni te nkaina enye, 

14  neisuroki ina kisuret atua entereet arashu ene eng'irra arashu emoti oo nkulukuok, arashu ae toki; ore ina pooki nayau ina kisuret neya olapolosani makewan. Neas ninche ina te Shilo too Siraeli apa ooetuo ine. 

15  Ore ake sii, eton eitu epeji eilata, nelotu osinka lo lapolosani nejoki ilo tung'ani oitayuto olasar, “Nchoru nkiri o lapolosani naapeji. Amu meng'amaa ninye nkiri naayiera te iyie, kake inaajon.” 

16  Naa te nejoki ilo tung'ani ninye, “Nchoo ninche eng'as apej eilata, pee intoki aya inaaba anaa iniyieu,” nejo ninye, “A-a, iyau tena kata; naa te neme neijia, naya nanu te ngolon.” 

17  Ei sapuk apa ina ng'oki e lelo barnot oleng te dukuya Olaitoriani amu eitu eyanyit lelo tung'ana olasar lo Laitoriani. 

18  Keisiaaisho apa Samuel te dukuya Olaitoriani, ina ayioni eishopito enkila sidai dorrop. 

19  Naa keripaki apa ng'otonye oloti kila neyaki ninye te pooki ari, te neilep alo te nebo olpayian lenye epuo aaitayu olasar lo lari. 

20  Nemayian Eli Elkana o enkitok enye, nejoki ninye, “Mikinchoo iyie Olaitoriani inkera tena kitok te ina sile apa naisilenoki ninye Olaitoriani,” neitoki ninche aashuko aapuo enkang enye. 

21  Neitoki Olaitoriani amutan Hana, nenutayu ninye neiu ilayiok okuni o ntoyie are. Nebulu ina ayioni Samuel te dukuya Olaitoriani. Eli o layiok lenyena 

22  Etamorua apa Eli oleng ina kata, nening ninye nena pooki naaitaasita ilayiok lenyena Israel pooki, neboitare ninche nena kituaak naasisho te kutukaji e ilo ng'obor le ntumo. 

23  Nejoki ninye ninche, “Kainyoo pee iasiasa kuna baa? Amu atoning'o nanu iasat inyi torrok too ltung'ana pooki. 

24  A-a, ilayiok laainei, ime lomon supati lelo laning iltung'ana eidapashaa. 

25  Te neas oltung'ani eng'oki tialo oltung'ani neitobiraki Enkai osotua, kake amaa teneas oltung'ani eng'oki tialo Enkai, kaing'ae namitu ninye. Kake mening ninche oltoilo le papaai lenye; amu eyieunoto apa o Laitoriani pee ear ninche metuata. 

26   Nebulu ina ayioni Samuel to sesen netum omom to Laitoriani o too ltung'ana. Enaibon neipirta olmarei le Eli 

27  Nelotu oltung'ani le Nkai enetii Eli, nejoki ninye, “Inji ejo Olaitoriani, ‘Aitodolua apa nanu kewan te nkaji e papaai lino apa etii ninche Misiri, eisiaaisho te nkaji e Farao. 

28   Nagelu nanu ninye ti atua iloshon pooki le Israel pee eaku olapolosani lai, pee eilep alo olperere lai lo lasar, apej enkorropil, neishop ina kila dorrop te dukuya nanu; naisho nanu enkaji e papaai lino ilasarri pooki le nkima ooing'uaa iltung'ana le Israel. 

29  Kainyoo naa pee ing'or too nkonyek olorok lelo asarri laainei o nkishorot aainei apa naitanapishe, niyanyitu ilayiok linono aitalang nanu, intopiripiri ate too rubat nigelulu te pooki kishoroto oo ltung'ana laainei Israel?’ 

30  Ore enkaraki ena eibalunye Olaitoriani Enkai oo Siraeli: ‘Aitisipa nanu nchere, ore enkaji ino o enkaji e papaai lino naa kejing atua neipang te dukuya nanu ntarasi’; kake eibalunye taata Olaitoriani; ‘Metalakuana ena te nanu; amu ore lelo laayanyit nanu nayanyit nanu, ore lelo laamen nanu neitololoikini. 

31  Ng'ura, kepuonu inkolong'i, pee adung' nanu engolon inyi o engolon e nkaji e papaai lino, metaa meitoki atii oltung'ani kitok atua enkaji ino. 

32  Ore to sina ning'or iyie te nkong'u o lom ina karsisisho pooki nayookini aaisho Israel; nemeitoki ae kata atii oltung'ani kitok atua enkaji ino ntarasi. 

33  Ore oltung'ani te intae leitu aiwuang'ie aitung'uaa olperere lai lo lasar nelekuni pee eishir nkonyek enyena neisinanuo oltau lenye; ore emponaroto pooki e nkaji ino neye to lalem loo ltung'ana. 

34   Naa ore ena nadoiki ilayiok linono pokira oare, Hofni o Finehas neaku olmonekie te iyie! Keye ninche pokira te nkolong nabo. 

35  Nadumaki nanu kewan olapolosani supat, oas ninye te risioroto e ina natii atua oltau lai o atua endamunoto ai; nashetaki nanu ninye enkaji nasipa, nejingu ninye neipang boo te dukuya ilo gelunoti lai intarasi. 

36  Ore pooki ng'ae oing'uari ti atua enkaji ino nelotu airrugo asai ninye te nkosholai nabo arashu emukate, naa kejo, “Tipikaki nanu aatoomono iyie, atua ewueji nabo oo lapolosak, pee atum ainosa embelati e mukate.” ’ ”

