1  Tokorduaki nanu too lmang'ati laainei, iyie Enkai, Tomituoki nanu te lelo laadumakino aagilunore, 

2  tokorduaki nanu te lelo ooitobir entorroni, nikintajeu nanu too ltung'ana oata enkure o sarge. 

3  Amu, ng'ura, keirrag ninche pee aarresh nanu aar matua, neiturrurro lelo pushunot te nebo pee aar nanu. Neme te nkaraki enkitarruorroto ai anaa eng'oki ai, Olaitoriani, 

4  ore ninye maata enataasa, nekuet ninche aapuo aanapa. Tudumunye, wou taretoki nanu, ning'orisho! 

5  Iyie, Olaitoriani, Enkai oo lororani, iyie Enkai e Israel. Tudumunye ntamio iloshon pooki; mileku ninye obo le lelo ooipiru entorroni. 

6  Ore too nteipan nerrinyunye ninche, nebuak anaa ildiein neman enkanasa. 

7  Ng'ura ninche, eimujumuj nkutukie enye, netiu nkutukie enye anaa lalema - nejo ninche, “Kaing'ae oning iyiook?” 

8  Kake ore iyie, Olaitoriani, ikueniyie ninche; ninkoroj iyie iloreren pooki. 

9  Na golon ai, kaaranyaki nanu isinkolioitin le nkisisa; amu ore, iyie Enkai, iyie osempewuet lai. 

10  Ore Enkai te ina nyorrata enye nauno naa kelotu enatii; kaaisho nanu Enkai ai matoduaa enkishuroto too lmang'ati laainei. 

11  Miar ninche metuata, merikino ake iltung'ana laainei; ndapasha ninche te ngolon ino, nintadou ninche, Olaitoriani, iyie elong'o ang! 

12  Ore te nkaraki eng'oki oo nkutukie enye, lelo rorei lenye, nchoo ninche metijing'a orreshet lo lwuasa lenye. Te nkaraki ildeketa o elejare naitayu ninche, 

13  tumuta ninche te ngoro ino, tumuta ninche o metaba anaa neishunye, pee etum iltung'ana aatayioloito nchere Enkai naitoreisho ti atua Yakobo o metabaiki ineeiting'ie enkop. 

14  Ore too nteipan nerrinyunye ninche, nebuak anaa ildiein neman enkanasa. 

15  Nemanimanaa ninche aaing'oru endaa, neing'unyung'uny enkewarie pooki te neitu eraposho. 

16  Kake karanyaki nanu emagilanisho ino karany nanu abuaku isinkolioitin le nyorrata ino tadekenya. Amu itaa iyie osempewuet te nanu, itaa esarunoto ai te nkolong o sina lai. 

17  Na golon ai, kaaranyaki nanu iyie isinkolioitin le nkisisa, amu iyie, iyie Enkai, osempewuet lai, iyie Enkai naaitodol nanu enyorrata nauno.

