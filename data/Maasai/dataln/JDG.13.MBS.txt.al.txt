1  Neitoki iltung'ana le Israel aas entorroni too nkonyek o Laitoriani; neishooyo Olaitoriani ninche apik atua enkaina oo Lfilisti too larin artam. 

2  Netii apa oltung'ani obo le Sora, lo losho le Dan, oji enkarna enye Manoa; naa koolupi apa enkitok enye nemeeta nkera. 

3  Neipang'aki olmalaika lo Laitoriani ina kitok nejoki ninye, “Ng'ura, ira iyie olupi nimiaata nkera; kake inutayu iyie niiu olayioni. 

4  Metaa, ng'ura kewan, miok enaisho oo sabibu aashu enaisho napi, niminya entoki nemesinya, 

5   amu, ng'ura, inutayu iyie niiu olayioni. Nemeetae olmurunya olotu shumata endukuya enye, amu ore ina ayioni naa keaku Olnasarayoi te Nkai ebaiki einoto enye; naa keiteru ninye akordu Israel aitung'uaa enkaina oo Lfilisti.” 

6  Nelotu ina kitok ajoki olmoruo lenye, “Eewuo oltung'ani le Nkai enatii nanu, ore empukunoto enye nenyaanyukie empukunoto o lmalaika le Nkai, keitureisho oleng; eitu nanu aikilikuan ninye eneing'uaa neitu ninye aaliki enkarna enye; 

7  kake aatiaaka ninye nanu, ‘Ng'ura, inutayu iyie niiu enkayioni; metaa naa miok enaisho oo sabibu aashu ae aisho napi niminya entoki nemesinya, amu keaku ina ayioni Olnasarayoi te Nkai ebaiki einoto o metabaiki keeya enye.’ ” 

8  Neomon Manoa Olaitoriani, nejo, “Olaitoriani lai, aatoomono iyie, nchoo ilo tung'ani le Nkai lirriua menyaaki alotu enikitii iyiook, aiteng'en iyiook enikintaas ina ayioni naini.” 

9  Nening Enkai oltoilo le Manoa, neigil ilo malaika le Nkai alotu enetii ina kitok etonita te nkurma; kake metii apa Manoa olmoruo lenye te nebo ninye. 

10  Nekuet ina kitok te nkisarrisar alo ajoki olmoruo lenye, “Ng'ura ore olapa tung'ani oewuo enatii enapa olong aanyaaka aipang'aki.” 

11  Nedumunye Manoa nelo asuj enkitok enye, nelotu enetii ilo tung'ani nejoki ninye, “Kaiyie apa ilo tung'ani oirorie ena kitok?” Nejoki ninye, “Nanu ilo.” 

12  Nejo Manoa, “Amaa, akenya te nebaya irorei linono, kaji kenya etiu ina ayioni, naa kaa kenya eas?” 

13  Nejoki ilo malaika lo Laitoriani Manoa, “Ore nena pooki natiaaka ena kitok nchoo ninye eing'or. 

14  Menya ninye ae toki naing'uaa isabibu nemeok enaisho aashu ae toki nemesinya; ore nena pooki naitanapa ninye nchoo ninye eas.” 

15  Nejoki Manoa ilo malaika lo Laitoriani, “Aatoomono, nchoo iyiook maiboo iyie pee kintobiraki iyie olkuoo le kine.” 

16  Nejoki ilo malaika lo Laitoriani Manoa, “Tinikimbok iyie nanu, nemanya nanu endaa ino; kake ti nintobir olasar opejori, ntobiraki naa Olaitoriani.” (Amu eitu apa eyiolou Manoa nchere olmalaika lo Laitoriani ninye.) 

17  Nejoki Manoa ilo malaika lo Laitoriani, “Eikiji ng'ae enkarna, pee aa te nelo kenya nebaya irorei linono, nikitum aaishoo iyie enkanyit?” 

18   Nejoki ilo malaika lo Laitoriani ninye, “Kainyoo pee inkilikuanu enkarna ai, itoduaa ajo enenking'asia?” 

19  Neya Manoa olkuoo le kine te nebo enkishoroto e ntapa, neitaiki te nchumata endapidapoi Olaitoriani olasar, ilo laa ninye oas inenking'asia. 

20  Ore ake pee eilep olng'ejep le nkima alo shumata epuku te ilo asar, neilep ilo malaika te ilo ng'ejep le nkima lo lasar eing'orita Manoa o enkitok enye; nebatata aaitabaiki nkomomi enye enkop. 

21  Eitu ae kata eigil ilo malaika lo Laitoriani aipang'aki Manoa o enkitok enye. Neyiolou apa Manoa nchere olmalaika lo Laitoriani ninye. 

22  Nejoki Manoa enkitok enye, “Esipa eikiye iyiook, amu kitoduaa iyiook Enkai.” 

23  Kake etiaaka enkitok enye ninye, “Tenaa keyieu apa Olaitoriani near iyiook matuata, anaata eitu ninye eng'amu ilo asar opejori o lasar le ntapa too nkaik ang, aashu eitodol iyiook kuna baa pooki, aashu eliki iyiook mbaa naaijo kuna.” 

24  Neiu ina kitok olayioni, neisho enkarna enye ajo Samson; nebulu ina ayioni, nemayian Olaitoriani ninye. 

25  neitera Enkiyang'et o Laitoriani aputu ninye ti atua Mahane-dan te rishata e Sora o Eshtaol.

