1  Nejoki Olaitoriani Musa, 

2  “Tiaki iltung'ana le Israel, tenenya oltung'ani olmumai o ltung'ani te nkaraki Olaitoriani te ntemata ino, 

3  ore naa entemata e nkinyiang'a ino olee ebaiki ilarin tikitam omeitabaiki ilarin ntomoni ile naa keaku shekeli onom e nkosholai, te risioroto eina shekeli e wueji sinyati. 

4  Naa tenaa eng'oruoi ilo tung'ani neaku entemata ino shekeli tomoni uni. 

5  Naa tenaa ilarin imiet oltung'ani neilep o metabaiki ilarin tikitam, ore entemata ino to lee naa shekeli tikitam, ore te ng'oruoi naa shekeli tomon. 

6  Naa tenaa olapa obo embotoro oltung'ani neilep o metabaiki ilarin imiet ore entemata ino to lee naa keaku shekeli imiet e nkosholai, ore te ng'oruoi naa keaku shekeli uni e nkosholai. 

7  Naa tenaa ilarin ntomoni ile oltung'ani neilep neaku ore entemata e nkinyiang'a ino tialo olee naa keaku shekeli tomon o imiet, ore te ng'oruoi naa keaku shekeli tomon. 

8  Naa tenaa aisinani oltung'ani oleng meidim atalaa enkiririkinoto ino neyau ninye ilo tung'ani dukuya olapolosani netem olapolosani ninye; te risioroto eilo tung'ani apa oinosie olmumai. 

9  “Naa tenaa eng'ues naaku entoki napolosi, napolosakini Olaitoriani, ore pooki toki naikununo neijia napolosaki ake ninye oltung'ani Olaitoriani naa kesinya. 

10  Mewalie ninye ae toki aashu eibelekenyie ninye, esidai te ntorrono, aashu entorrono te sidai; naa teneitobir ninye ae kibelekenyata e ng'ues o eng'ues, neaku naa ore pokira ina o idia naibelekenyaki neaku sinyati. 

11  Naa tenaa eng'ues nemesinya anaa enemeishoori anaa olasar to Laitoriani neyau naa ilo tung'ani ina ng'ues dukuya olapolosani, 

12  nepik olapolosani ina ng'ues entemata e nkinyiang'a tenaa eisidai aashu tenaa torrono; anaa enitem iyie olapolosani ninye, neaku neijia etiu enkinyiang'a. 

13  Kake teneyieu ninye nekordu ninye neponaa e rubata e imiet e tomon entemata e nkinyiang'a. 

14  “Teneitayu oltung'ani enkaji enye metaa sinyati to Laitoriani, nelo olapolosani atem tenaa aisidai aashu torrono; ore anaa enatem olapolosani naa neijia etiu enkinyiang'a. 

15  Naa teneyieu ilo oishoo Olaitoriani ina aji nekordu enkaji enye, nelo ninye aponaa erubata e imiet e tomon entemata e nkinyiang'a too mpisai neaku taa enkaji enenye. 

16  “Naa teneiteng'elaki oltung'ani Olaitoriani ometua e nkurma enye naa enenye te njung'ore ore entemata ino e nkinyiang'a naa te risioroto e unoto enye. Ore omeri nabo (mpilbil ile kutiti) e shairi neaku shekeli onom oo ropiyiani, enkosholai. 

17  Naa teneiteng'el ninye aitisinyaki Olaitoriani enkurma enye ebaiki olari le Yubilii, neaku anaa ina temata ino e nkinyiang'a nalulung'a. 

18  Kake teneiteng'elaki ninye Olaitoriani enkurma enye te siadi Yubilii neikenaki taa olapolosani esiana oo mpisai te risioroto oo larin oong'or ometabau olari le Yubilii, neiwuang'ieki taa erubata teina kikenata ino. 

19  Naa teneyieu ilo oiteng'ela enkurma nekordu, neponaa naa erubata e imiet e tomon oo mpisai, neaku taa enenye. 

20  Kake tenemeyieu ninye nekordu ina kurma, aashu tenetimiraka ninye ina kurma likae tung'ani nemeitokini aaigil aakordu; 

21  kake ore ina kurma tenelakuni to lari le Yubilii, neaku sinyati to Laitoriani, ore anaa enkurma naishoruno, keaku olapolosani ninye olopeny. 

22  Teneiteng'elaki ninye Olaitoriani enkurma nainyiang'ua ina apa neme enenye natujung'o, 

23  netum naa olapolosani aikena entemata enye e nkinyiang'a ometabaiki olari le Yubilii, nelo taa ilo tung'ani aishooyo esiana e nkinyiang'a te ina olong anaa entoki sinyati to laitoriani. 

24  Ore to lari le Yubilii nerrinyokino ina kurma ilo apa oinyang'unyeki, aa enenye apa ina kop natujung'o. 

25  Ore pooki temata e nkinyiang'a naa te risioroto e shekeli e wueji sinyati, ore ngerrai tikitam naa shekeli nabo. 

26  “Kake ore olkikaunot loo ng'uesi naa ilo Laitoriani, meetae oltung'ani oidim aiteng'ela; aa olkiteng aashu enker, ino Laitoriani. 

27  Naa tenaa eng'ues nemesinya, neinyiang'u naa ninye te ntemata ino e nkinyiang'a, neponiki erubata e imiet, naa teneitu ekorduni nemiri te ntemata ino e nkinyiang'a. 

28   “Kake meetae entoki naiteng'elaki, ina naiteng'elaki oltung'ani Olaitoriani, e pooki toki ake ninye naata, aa oltung'ani aashu eng'ues, aashu enkurma enye natujung'o, naidimi aatimir aashu aatokordu; ore pooki toki naiteng'elakaki naa eisinyati oleng to Laitoriani. 

29  Meetae hoo ng'ae oiteng'elaki, oidimi aaidaikie tukul tiatua iltung'ana oidimi aatokordu keari ake metua. 

30   “Ore pooki matua e tomon e nkop, aa lanterera le nkop aashu ilng'anayio loo lkeek naa ilo Laitoriani; kesinya ninche to Laitoriani. 

31  Teneyieu oltung'ani nekordu ae nabo e matua enye e tomon oo nkishorot enyena nelo naa ninye aponaa ematua e imiet e tomon. 

32  Ore ematua pooki e tomon oo nkishu aashu inoo nkerrai, ore eng'ues pooki e tomon e nena pooki naaim abori eng'udi olchekut, naa keaku sinyati to Laitoriani. 

33  Meikilikuanu oltung'ani tenaa eisidai aashu torrono, aashu ewalu ninye; tenelo newalu ninye, neaku ore pokira ina natawalunyeki o ina natawaluaki neaku sinyati, nemekorduni ninye.” 

34  Kuna ninche nkitanapat naaitanapa Olaitoriani Musa te nkaraki iltung'ana le Israel to ldoinyo le Sinai.

