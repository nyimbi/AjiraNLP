1   Ilai 

8  .

62  -

66  ) 

1   Ore ake pee eidip Solomon enkomono enye nedou enkima naing'uaa shumata neinos ilo asar opejori o nkishorot neiput enkitoo o Laitoriani ina aji e Nkai. 

2  Neitu eidim ilapolosak aatijing atua ina aji o Laitoriani. 

3   Ore ake pee edol nkera pooki oo Siraeli ina kima edou, o enkitoo o Laitoriani te shumata ina aji e Nkai, neirrugo ninche aaitabaiki nkomomi enkop, te ndung'oroto, neserem neisho Olaitoriani enashe ejo, “Amu aisupat ninye, amu ebikoo enyorrata enye nauno ntarasi.” 

4  Neitoki olaiguanani o ltung'ana pooki aaishooyo ilasarri te dukuya o Laitoriani. 

5  Eishorua olaiguanani Solomon olasar ilmong'i nkalifuni tikitam oare, o nkerra nkalifuni iip o tikitam. Ore olaiguanani, o ltung'ana pooki neitisiny ina aji e Nkai. 

6  Neitashe ilapolosak too wuejitin enye. Neitashe sii Ilawi aaiko neijia, eeta nena kinantani oo sinkolioitin, apa naaitobira olaiguanani Daudi pee eishorieki Olaitoriani enashe - amu ebikoo enyorrata enye nauno ntarasi. Naa teneisis apa Daudi Olaitoriani te nkisiaayiare enye, ore te nda shoto neosh ilapolosak ntarumpetani; neitashe Israel pooki. 

7  Neitisiny Solomon empolos e ilo goriet apa otii dukuya enkaji o Laitoriani. Amu teine eitayio olasar opejori, o eilata o lasar le seriani. Amu ore apa ilo perere lo lasar lo suyai oitobira Solomon, nemeishaa olasar opejori, o lasar le ntapa, o eilata. 

8  Ore apa teina kata neibung Solomon osirua nkolong'i naapishana o Siraeli pooki tenebo ninye, eumata kitok oleng nabaiki enejingieki Hamat ometabaiki oerata le Misiri. 

9  Ore te nkolong e isiet neibung ninche eumata e nkitirring'a; amu eibung'a apa ninche enkitisinyata o lperere lo lasar nkolong'i naapishana, o sirua nkolong'i naapishana. 

10  Ore te nkolong e tikitam oo kuni o lapa liopishana neisho iltung'ana meshomo nkang'itie enye, eng'ida neeta enchipai too ltauja lenye tenkaraki ina supatisho naitoduaa Olaitoriani, Daudi, o Solomon o ltung'ana pooki loo Siraeli. Enyaaka Enkai aitalioo kewan te Solomon (

1   Ilai 

9  .

1  -

9  ) 

11  Neidip Solomon ina aji o Laitoriani, o enkaji o laiguanani e nkitoo, o nena pooki apa naaitobira Solomon pee eas te nkaji enye makewan, neitabaya pooki aitobiraki. 

12  Neitoki Olaitoriani aitalioo kewan te Solomon kewarie nejoki ninye, “Atoning'o nanu enkomono ino, nategelua ene wueji te nkaraki kewan ai pee eaku enkaji o lasar. 

13  Tenaiken nanu keper ometaa meetae enchan, anaa aitanap olmaati pee emut enkop, anaa airriu olmeitai atua iltung'ana laainei, 

14  ore ake pee eitobir ate iltung'ana laainei, lelo laa enkarna ai eipotieki, neomon ninche neing'oru enkomom ai, neibelekenya aaing'uaa nkoitoi enye torrok, naa kaning nanu atii keper, napalaki eng'oki enye naishiunye enkop enye. 

15  Ore taa ina kata, nebolo nkonyek aainei neinining nkiyiaa aainei enkomono naomoni tene wueji. 

16  Amu ore taata ategelua nanu, naitisinya ena aji pee etum enkarna ai atobiko tene ntarasi; ore nkonyek aainei o ltau lai neaku ine etii nkatitin pooki. 

17  Naa ore tialo iyie, tenilo te dukuya nanu, anaa apa Daudi papaai lino, nias te risioroto e nena pooki naaitanapa nanu, nimbung nkikoot aainei, o nkiguanat aainei, 

18   naitasheyie nanu olorika lino le nkitoo; anaa apa anatoning'ore Daudi papaai lino, ajoki, ‘Melai aekata te iyie oltung'ani oitoreisho te Israel.’ 

19  “Kake tenimbelekenya iyie, ninturraa nkikoot aainei o nkitanapat aainei natipika nanu dukuya iyie; nilo aisiaai kulie aitin, niserem ninche, 

20  naadotu nanu teina kop apa naaishoo; ore ena aji naitisinya nanu tenkaraki enkarna ai, naiturraa aiwuang'ie too nkonyek aainei, naitaa nanu endung'et e rashe, o rorei ooimakini tiatua loreren. 

21  Naa ore tiatua ena aji, naailepieki oleng, ore pooki ng'ae ogiroo neing'asia, nejo, ‘Kainyoo pee etaasa Olaitoriani ena tena kop o tena aji?’ 

22  Naa kepuo ninche aajo “Enkaraki natanyaita ninche Enkai oo loo menye, apa nayaua ninche aitupuku te nkop e Misiri, neigarakino ninche kulie aitin, neserem ninche, neisiaai ninche; ore enkaraki ina eyaua Enkai ena torroni pooki shumata ninche.’ ”

