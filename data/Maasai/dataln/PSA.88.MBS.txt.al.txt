1  Iyie Olaitoriani, Enkai ai, iyie nanu aipot taretuoki dama; naishir nanu kewarie te dukuya iyie. 

2  Nchoo enkomono ai meeu dukuya iyie, irrugu enkiok ino toning'o enkishirata ai! 

3  Amu eiputa oltau lai enyamali; netataanikia enkishui ai enemeneng'a! 

4  Aaikenakaki nanu lelo oodoiki engumoto; ara nanu oltung'ani lemeeta engolon, 

5  atotiuo anaa oltung'ani oiturrayioki ti atua ilootuata, anaa oltung'ani otaraki metua neirragieki te ngumoto, anaa ltung'ana lemeekure edamuni, amu eiwuang'ieki ninche te nkaina ino. 

6  Kitipika iyie nanu atua enguton e ngumoto, iwuejitin neemisimis negut. 

7  Eirragita engoro ino nairoishi te shumata nanu, nikindaikie nanu too lopir lo siwuo lino. 

8  Nchoo iyie lelo le ncholuek ai maaitiaa nanu, kintaa iyie nanu entoki naitureisho te ninche. Aaikenoyioki nanu metaa maidim atuluai, 

9  eiliilaitie nkonyek aainei te nkaraki osina. Ore nkolong'i pooki naipot nanu iyie Olaitoriani, Nailepie aitorioo nkaik aainei te nkomono. 

10  Ias iyie mbaa e nking'asia too lootuata? Eikinyototo iloipi aaisis iyie? 

11  Keibalunyeki ina nyorrata ino nauno ti atua enkurare, anaa esupatisho ino te Abadon? 

12  Keyioloi mbaa inono e nking'asia ti atua enaimin, anaa ina retoto ino naitajeusho te nkop nemedamuni? 

13  Kake ore nanu, Olaitoriani, iyie aishiraka; ore tadekenya nelotu enkomono ai dukuya iyie. 

14  Olaitoriani, kainyoo pee kinturrayie nanu, kainyoo iyie pee kisudorie nanu enkomom ino? 

15  Aainosa nanu osina neyieu aye apa ebaiki kitisho ai, aisilisile nanu too nkituriat inono; ataa nanu pesho. 

16  Aaisiasha nanu engoro ino; aaidaikie nanu ioshot inono. 

17  Aatamana ninche anaa olairrag le nkare endama pooki; naaman ninche aang'adu te nebo. 

18  Nchoo iyie ilchoreta laainei laning'ore maaitiaa nanu, netaa iltung'ana enaimin ake aisiritore.

