1  Ebaa ena liyio natii enkanasa e Yerusalem, nabore apa iltung'ana! Ina apa naa ninye enkitok alang nkuapi! Ina apa naata enkitoo too loreren, netotiwuo taata anaa enkoliai. 

2  Eishir ninye te mion kewarie, etii ilkiyio ntakul enyena; ore tiatua lelo sanchan lenyena pooki meetae hoo obo oitagol ninye eibelekenyate ilchoreta lenyena pooki etaa ninche ilmang'ati lenyena. 

3  Eshomo Yuda eyararoto te nkaraki osina. O te nkaraki enkisiaayiare nagol; ebikito taata ninye tiatua iloreren; kake eitu etum ewueji neyeng'iyeng'are. Ore lelo oomirita ninye neineputua ninye tiatua ilo sina lenye. 

4  Ore nkoitoi naapuo Sion, naa olkiyioi, amu meetae oltung'ani olotu lelo siruai oogeluno, etoliyiote nchomito enyena pooki eig'orita ilapolosak lenyena te mion; neteyietayioki intoyie enyena aaya; ore ninye makewan neeta olosilisili te mion sapuk. 

5  Etaa ilmang'ati lenyena ooitoreisho. Etubula ilmang'ati lenyena enkaraki naishoo ninye Olaitoriani menoto osina, te nkaraki enkumoi oo nkitarruorrot eshomo nkera enyena eyararoto, ereuta ilmang'ati lenyena. 

6  Ore ina tito e Sion etung'uayie enkitoo pooki. Etotiutuo ilkituaak lenyena, anaa eng'ues natala enedaare. Eilanyisho ninche neeta engolon te dukuya ilo omirta ninye. 

7  Edamu Yerusalem nkolong'i enyena olosilisili o emion, mbaa pooki naatulusoitie, apa naa nkunenyena ebaiki moitie. Ina kata apa pee ejing iltung'ana lenyena, enkaina olmang'atinta, nemeetae hoo obo oretu ninye. Neikordod olmang'atinta ninye, nesurdaany teina batatata enye. 

8  Etaasa Yerusalem eng'oki torrono ore enkaraki ina etaa ninye olminong; ore apa pooki ooyanyit ninye netemena, amu etoduaa ninye emasipaisho enye; ee eishirita ninye makewan te mion, neibelekeny enkomom enye aing'or idia alo. 

9  Etii olduruk lenye olkila lenye eitu ninye edamu enkidaata enye ore enkaraki ina aikitok embatatata enye. Meeta ninye oltung'ani oitagol ninye. Olaitoriani, ing'ura osina lai, amu eisula olmang'atinta. 

10  Etalaa olmang'atinta nkaik enyena, aisalaashaki ntokitin enyena pooki e tipat ee, etoduaa ninye iloreren eibung ewueji enye sinyati, lelo apa litomitioko iyie ejing atua eumata ino. 

11  Eigorito iltung'ana lenyena pooki, eing'oru endaa, newalunye ntokitin enye e tipat endaa, ejo pee eitoki aagolu. “Ng'ura Olaitoriani, naa toduaa, amu aatemenaki nanu.” 

12  “Aime toki te intae pooki, lelo oogiroo? eng'ura nidolidolo, tenaa keetae osina onyaanyukie osina lai oyawuaki shumata nanu, ilo laatipika Olaitoriani teina olong e ngoro enye napi. 

13  “Eitadowuo ninye enkima te shumata; nereu apik iloik laainei neisalaashaki nkejek aainei orreshet; naaibelekeny ninye nanu, aatung'uayie ninye aidang'ita naiterre endama pooki. 

14  “Eteenikiaki nkitarruorot aainei pooki enchata oo murto; te nkaina enye eteenaki aakurraki tenebo; nepiki ninche emurt ai, neisho ninye engolon ai meishunye; aaishooyie Olaitoriani apik nkaik e lelo lemaidim aitasheikinore. 

15  “Eitaa Olaitoriani pesho iltung'ana laainei pooki magil, tiatua empolos ai; eipotuo ninye olturrur maatigilunore nanu. Pee epurdipurdi ilbarnot laainei; eitunyo Olaitoriani anaa enkironyet ina selenkei e Yuda. 

16  “Ore te nkaraki kuna baa naishir nanu; neruko ilkiyio too nkonyek aainei, amu elakua olaaitagol nanu, ilo laaputu manyaaki apiju; eliyio nkera aainei, amu etimirishe olmang'atinta.” 

17  Etaalaa Sion nkaik enyena, aitorioo, kake meetae oloitagol ninye, eitanapishe Olaitoriani tialo Yakobo, nchere ore ilelatia enye pooki naa keaku ilmang'ati lenyena; etaa Yerusalem entoki naiduruk olminong tiatua ninche. 

18  “Olaitoriani ninye olasipani; amu atogolong'ua nanu apaash ororei lenye; kake entoning intae iloreren nidolidolo isinaitin laainei; ore ntoyie aainei o lbarnot laainei eshomo eyararoto. 

19  “Aipotuo nanu isanchan laainei, kake aateleja ninche, ore ilapolosak laainei o lpayiani neidaa tiatua enkanasa ina kata eing'oru ninche endaa pee eitang'ejuk engolon enye. 

20  “Ng'ura, Olaitoriani, amu atii nanu atua osina. Etii oltau lai atua enyamali, eibelekenye oltau lai tiatua nanu enkaraki nara apa nanu oltung'ani kiserut oleng, ore te nkoitoi nalala enkanasa neitayu olalem nkera okishin, ore tiatua aji netiu anaa keeya. 

21  “Toning'o enkigoroto ai metii hoo obo laaitagol nanu etoning'o ilmang'ati laainei pooki enyamali ai etishipate nchere itaasa iyie ina. Iyau iyie ina olong apa nitolimuo, nincho ninche etiu anaa nanu. 

22  “Nchoo nkiaasin enye pooki torrok epuonu dukuya iyie nintaas ninche anaa enikintaasa nanu te nkaraki nkitarruorot aainei pooki amu kumok nkishirat aainei e mion neiterria oltau lai.”

