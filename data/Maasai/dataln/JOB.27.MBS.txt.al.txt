1  Neitoki ake Yoab airo nejo: 

2  “Ore anaa enaishu Enkai, ilo laaitung'uayie esipata ai, o ilo Magilani, ilo otipika oltau lai emion; 

3  ore ake ninye aishu, netii enkiyang'et Enkai nkumeishin aainei, 

4  mairo te nkutuk ai mbaa e lejare, nemeibalie olng'ejep lai enemesipa. 

5  Metalakuana te nanu elimunoto nchere, itisipa intae ore omatua, nemaiwuang'ie aekata enkitashoto ai e sipata. 

6  Ekaibung akurraki esinyatisho ai, nemaitiak, maaitukurru oltau lai too nkolong'i aainei pooki. 

7  “Inchoo olmang'atinta lai eaku oltorrono, nincho ilo laadumakino aarare eaku olarruoni. 

8  Amaa kainyoo osiligi le ilo lemeure Enkai teneiwuang'ie Enkai ninye, teneiwuang'ie Enkai enkishui enye? 

9  Kening Enkai enkishirata enye, tenebaiki ninye enyamali? 

10  Keshipakino ninye ilo Magilani? Keipot ninye Enkai pooki kata? 

11  Ekaaiteng'en nanu iyie enkipirta enkaina e Enkai; ore pooki natii atua Olmagilani nemaisudoo. 

12  Ng'ura, indipa pooki aatodol maate; kainyoo naa pee itaa pooki ilooiro mbaa e pesho? 

13  “Ena erubata oltung'ani torrono te Nkai, naa ina enjung'ore nang'amu ilooitorogonyisho te ilo Magilani: 

14  Teneponari inkera enyena, naa kemut olalem, ore eishoi enye nemetum endaa naraposh. 

15  Ore lelo ootelekutua neye to lmeitai ore nkolia enye nemeidim aaishira. 

16  Ore hoo neiturrurr enkosholai anaa enterit, nerup inkilani anaa esarng'ab; 

17  eidim aiturrurro, kake lelo supati ooishop, ore lelo lemeeta entioto neor enkosholai. 

18  Ore enkaji nashet ninye netiu anaa enkaji o lkedi, anaa olng'obor oitobiru olarriponi. 

19  Elo ninye endapash aa karsis, neyooki ainyototo eisha karsisisho enye ebol inkonyek enyena, nenyorriki eshomo enkarsisisho enye. 

20  Eipang'aki ninye oloputukunyi anaa olairrag le nkare; ore kewarie nenap ninye osiwuo sapuk. 

21  Edumu ninye olkutati lo loo saen neya; eoroo ninye aitung'uaa ewueji enye. 

22  Ekekut olkutati ninye meeta olng'ur ina kata etem ninye ailany engolon enye. 

23  Keoshoki olkutati ninye nkaik, neiture ninye aitupuku te wueji enye.

