1  Nkera aainei kutiti, intae aigeroki kuna pee miasiasa ng'ok; kake te neas oltung'ani ng'ok, nikiata olomitu iyiook te Papa, naa Yesu Kristo loo sipat; 

2  naa ninye olkituket loo ng'ok ang, neme nkunaang ake kake o ne nkop pooki. 

3  Naa te na kintadedeyie nchere eikiyiolo ninye, ti nikimbung nkitanapat enyena. 

4  Ore olojo, 'Kayiolo nanu ninye' kake nemeibung inkitanapat enyena naa olaimonkoni ilo, nemetii esipata atua ninye; 

5  kake ore pooki ng'ae oibung ororei lenye, naa ti atua ninye eitabayioki enyorrata e Nkai. Te ina kintisip inchere kitii iyiook atua ninye: 

6  ore olojo keton ti atua ninye neishiakino te neikunari anaa eneikunari apa ninye. Enkitanapata ng'ejuk 

7   Ilanyor laainei, mme enkitanapata ng'ejuk aigeroki intae, kake enkitanapata musana niatata apake te nkiterata; ore ina kitanapata musana naa ilo rorei lindipa aatoning. 

8  Kake, aigeroki ake intae enkitanapata ng'ejuk, nasipa te ninye nesipa te intae amu keishari enaimin neidipa atawang'a ina wang'an nasipa. 

9  Ore ilo ojo te wang'an eloito neton ake eiba olalashe lenye neton etii ilo atua enaimin. 

10  Ore olonyor olalashe lenye neton ti atua ewang'an, ore tiatua ewang'an nemeetae entoki narrorrisho. 

11  Kake ore ilo oiba olalashe lenye enaimin etii neloito ti atua enaimin, nemeyiolo enelo, amu eitamodoo enaimin inkonyek enyena. 

12  Nkera aainei kutiti, aigeroki intae, amu, etapalakaki intae ng'ok inyi te nkaraki ninye. 

13  Naigeroki intae iloo papa amu, iyiololo ilo otii apake te nkiterunoto. Naigeroki intae lo murran, amu itimira ilo torrono. Naigeroki intae, nakera, amu iyiololo Papa. 

14  Naigeroki intae iloo papa, amu iyiololo ilo otii apake te nkiterunoto. Naigeroki intae, lo murran, amu igoligolo, neton ororei le Nkai intae, nitimira ilo torrono. 

15  Eminyorru enkop anaa ntokitin naatii enkop. Ore oltung'ani ake pooki onyor enkop, nemetii enyorrata nanyor Papa atua ninye. 

16  Amu ore nena pooki naatii enkop, ng'uarrat o sesen, ng'uarrat oo nkonyek o lwuasa le nkishui, ine nkop nena mme ne Papa. 

17  Naa keishari enkop, o ng'uarrat enyena; kake ore ilo oas enayieu Enkai nebik intarasi. Olmang'atinta le Kristo 

18  Na kera esaa nabayie ena, naa ore amu itoning'o aajo kelotu Oloiba Kristo, eidipa doi taata aaetu ilooiba Kristo kumok, te ina kiyiolo aajo esaa nabayie ena. 

19  Ti atua iyiook etupukutuo aapuo, kake mme ilkulalang apake, amu te naa eilkulalang apa, anaata etotona aaisiritore iyiook; kake etupukutuo aapuo, pee eibalayu nchere mme lkulalang lelo pooki. 

20  Kake eidipaki aaela ninche intae ilo Obo Sinyati, niyiololo pooki. 

21  Ore pee aigeroki intae, neme enkaraki nimiyiololo esipata, kake enkaraki niyiololo, niyiololo sii aajo metii emonkoi atua esipata. 

22  Kalo doi olaimonkoni leme ilo otanya ejo ore Yesu ninye Kristo, Ilo doi Oloiba Kristo olotanya Papa neany Oinoti lenye. 

23  Meetae oloany ilo Inoti oitoki ninye aata Papa. Ore oloibalunye ilo Inoti keeta sii ninye Papa. 

24  Enchoo ina nitoning'o apake te nkiterunoto ebik ti atua intae. Te nebik ti atua intae ina nitoning'o apake te nkiterunoto naa eibikibiki sii ti atua ilo Inoti o ti atua Papa. 

25  Naa ena eisiligie iyiook, enkishui oo ntarasi. 

26  Aigeroki intae ena ti alo lelo oojo pee elej intae; 

27  kake etamanya intae enkielata nitang'amutua te ninye; nimiatayieyie tipat enkiteng'enata nalotu likae aitoki aiteng'en intae amu eiteng'ena intae enkielata too mbaa pooki, nesipa ninye, mme monko, ore ake anaa ina naiteng'ena intae, entotoni intae ti atua ninye. 

28  Ore taata, naa kera kutiti, entotoni ti atua ninye, paa ore pee elioyu nikintieu aaing'ura mikikurru te lotunoto enye. 

29  Ti nitayioloito ilo aajo oloo sipat ninye, ina naitadedeyie te intae nchere ore ake pooki ng'ae oas esupat keino te Nkai.

