1  Woi ninche lelo ooiguana nkiguanat torrok, o lelo ooiger enkitorogonyare, 

2  neibelekeny ilo omena aaitapaash esipata neoru ilo aisinani loo ltung'ana laainei esipata enye, neitaa ninche nkolia entoki nataarutua, netum aaibung'a nena okishin aawaita! 

3  Kaa kenya intae iasiasa te ina olong e nkitamioto, te ilo kutati olotu eing'uaa enelakua? Kaing'ae iyie isaru mikitaretu, naa kaing'ae iyie ing'ueiki karsisisho ino? 

4  Meleku toki, meteleku ake pee isukudo te nebo lelo ooena, aashu ibatata te nebo lelo ootasesekuanaki. Amu ore te kuna pooki eitu eiwuang'ieki engoro enye neton ake etudumuaki enkaina enye pee eoshisho. Etaa olkitok le Asiria entoki naasishore Enkai 

5   Ee, Asiria, ninye eng'udi e ngoro ai, ninye orinka le mpijan e ngoro ai! 

6  Airriua nanu metaarare ilo osho lemeure Enkai, naitanapa nanu ninye te nkaraki ilo orere laaitagoro, pee eibung aaraya ntokitin enye, neitunyoki enkop anaa esarng'ab e nkoitoi. 

7  Kake mme ina eyieu ninye, neme ina edamu ninye; kake ore ndamunot enyena naa pee einyalisho, nedung'oo iloshon leme kuti; 

8  amu ejo ninye: “Aime ilaiguanak pooki ilarikok laainei? 

9  Aimetiu kulo anaa Karkemish? Aimetiu Hamat anaa Arpad? Aimetiu Samaria anaa Dameski? 

10  Amaa anaa enatabaikia enkaina ai nkitoriat oo nkitanyaanyukot oo nkaitin, naa ore nkitanyaanyukot enye naaguetuno naa eikituaak aalang nena naatii Yerusalem o Samaria, 

11  aimaitaas nanu Yerusalem o nkitanyaanyukot oo nkaitin enyena anaa enaitaasa Samaria o nkitanyaanyukot oo nkaitin enyena.” 

12  Ore ake pee eidip Olaitoriani esiaai enye pooki to ldoinyo le Sion o te Yerusalem, naa keitame ilo owuasa o ina kitokoos o laiguanani le Siria o ina kitaragirag enye. 

13  Amu ejo Ninye: “Te ngolon e nkaina ai ataasa nanu ena, o te ng'eno ai, amu kara nanu ng'en; naiwuang'ie nanu lpolosien loo loreren, natarayie nanu ilchumat lenye; ore anaa oloing'oni atusulua nanu lelo ootoni too lorikan le nkitoo. 

14  Eibung'a enkaina anaa enkaji e motonyi karsisisho oo loreren; naa ore anaa enasotu iltung'ana ilmosor ootung'uayioki, neijia aikuna asotu enkop pooki; nemeetae hoo obo oiwuang'ie enaipukoi, aashu obol enkutuk, aashu eyietu.” 

15  Keaku entolu kitok alang ilo oasishore, arashu keisis emusumeno kewan te ilo odung'ishore? Eji netiu anaa eng'udi nadumu oltung'ani! Anaa netiu anaa eng'udi nadumu ilo leme enchata. 

16  Ore enkaraki ina, ore Olaitoriani, ilo Aitoriani loo lororani, kelo airriwaki esaso lelo morran lenyena oopir, ore ti abori enkitoo enye neinoki enkiyupuyup, neeijo enkiyupuyup e nkima. 

17  Ore ina wang'an e Israel naa keaku enkima, ore ilo lenye sinyati neaku olng'ejep le nkima, naa keinos ninye nemut lelo kiku lenyena o suut pooki te nkolong nabo. 

18  Ore ina kishiaa e ntim enye o ene ina kop enye nalepo, naa keidakie Olaitoriani, osesen o enkishui, netiu anaa oltung'ani omuei te nemenayu. 

19  Ore olpisiai le lelo keek lenyena ooleku naa keaku kuti, o metaa ninye keidim enkerai aikena. Ilkuti ooshukunye 

20  Ore kenya te ina olong ilo pisiai le Israel o lelo oolekuni le nkaji e Yakobo, nemeitoki aairishakino ilo apa otaara ninche, kake Olaitoriani eirishakino ninche. Ilo sinyati le Israel eirishakino te sipata. 

21  Olpisiai olo arrinyunye, ilo pisiai le Yakobo orrinyokino Enkai magilani. 

22   Amu ore hoo neba iltung'ana linono le Israel anaa osinyai le naiposha olpisiai ake lenye orrinyunye. Etudung'okoki enkiguana e nkidaata te sipata. 

23  Amu ore Olaitoriani loo lororani naa kelo aiting'ie anaa enatudung'oki ti atua enkop pooki. Keitame Olaitoriani Asiria 

24  Ore enkaraki ina nji ejo Olaitoriani, ilo Aitoriani loo lororani: “Lo tung'ana laainei, kulo oomanya Sion, emiureyu ile Asiria te neoshisho te ng'udi aashu te nedumu orinka lenye aar intae anaa apa enaikuna ile Misiri. 

25  Amu ore te nkiti rishata naa keish engoro ai, neibelekenyakino engoro ai enkidaata enye. 

26  Nedumu Olaitoriani loo lororani eng'udi agilunore ninche anaa apa pee eosh Midian te ndapidapoi e Oreb. Ore eng'udi enye kelo shumata enaiposha, naa kedumu ninye anaa apa enaikuna te Misiri. 

27  Ore te ina te neiwuang'a ilo ola lenye to loililai lino, negili ina shata enye emurt nanapishoreki te murt ino.” Etarasua ilo oibung'isho 

28  Eilepa ninye alo Rimon, eewuo ninye Aiat; etudung'o ninye enkop e Migron, ore te Mikmash neshum ninye olola lenye; 

29  etalang'a ninche te lang'ata, neirrag Geba enkewarie nabo, neikirikira Rama, ore Gibea e Saul neilanyisho. 

30  Teyietu nchira, na tito e Galim! Entoning lo tung'ana le Laisha! Tawaliki ninye, iyie, Anatot! 

31  Eisikita Madmena, ore lelo oomanya Gebin neilanyishote aaing'oru enesaru. 

32  Ore ena olong kelo ninye aitashe te Nobu, nelo aikirikirie enkaina enye te ilo doinyo le nkidaata le Sion, te ilo doinyo le Yerusalem. 

33  Ng'ura ore Olaitoriani, ilo Aitoriani loo lororani, kedung lelo ng'osil te ngolon naitureisho; ore ilo magilani oado naa kedung'i, ore lelo oorup ate neitadouni. 

34  Kedung ninye ina asuri e ntim te ntolu, ore Lebanon o lelo keek lenyena sidain neurori.

