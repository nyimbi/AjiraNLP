1  Nejoki Olaitoriani Samuel, “Nchiraki akenya Saul o anu, idolita ajo atanya nanu ninye pee meaku olaiguanani te Israel? Imputa ina mouo eilata nilo; kaairriwaa nanu iyie enetii Yese, ilo Betlehemi, amu aing'uraka nanu kewan ai olaiguanani ti atua ilayiok lenyena.” 

2  Nejo Samuel, “Kaji nanu aiko te nalo? Te nening Saul ina naar nanu matua.” Nejo Olaitoriani, “Iwa enkashe te nebo iyie nijo, ‘Aewuo pee apolosaki Olaitoriani olasar.’ 

3  Nintoomon Yese meeu olasar, naa kaaitadol eniaas; nibukoki iyie eilata aput ilo laaipotoki enkarna enye.” 

4  Neas Samuel ina naitanapa Olaitoriani, nelotu Betlehem. Nepuonu ilpayiani le nkanasa eikirikira aanang'are ninye nejo, “Ilotu iyie te seriani?” 

5  Nejo ninye, “Te seriani; aewuo nanu apolosaki Olaitoriani; entisinya ate, nipuonunu te nebo nanu olasar.” Neitisiny ninye Yese o layiok lenyena, neitoomon ninche to lasar. 

6  Ore pee ebau ninche, neing'or ninye Eliab, nedamu ajo, “Esipa etii ilo otubukoko Olaitoriani eilata aput dukuya.” 

7  Kake etiaaka Olaitoriani Samuel, “Ming'or enaikununo ninye arashu enkadoro enye o lkitashei lenye, amu atanya nanu ninye; amu meing'or Olaitoriani anaa enaing'or tung'ani; eing'or tung'ani enaikununo oriong, kake oltau eing'or Olaitoriani.” 

8  Neitoki Yese aipot Abinadab, neisho ninye metogiroi te dukuya Samuel. Nejo ninye, “Eitu sii egelu Olaitoriani ele.” 

9  Neitoki Yese aisho Shamas metogiroi. Nejo ninye, “Eitu sii egelu Olaitoriani ele.” 

10  Neisho Yese ilayiok lenyena pokira oopishana metogiroi te dukuya Samuel. Nejoki Samuel Yese, “Eitu egelu Olaitoriani kulo.” 

11  Nejoki Samuel Yese, “Ketii ilayiok linono pooki ene?” Nejo ninye, “Etiooyo ilo oti, kake ng'ura, etii ntare.” Nejoki Samuel Yese, “Irriwai olkilikuai metorikuni ninye; amu mikitoni iyiook o metaba anaa nelotu ninye ene.” 

12  Neirriwaa ninye olkilikuai, nerikuni ninye aaitijing'u. Naa kenyokie apa ninye newang nkonyek enyena, neikishiaan. Nejo Olaitoriani, “Tudumunye, tubukoki ninye eilata; amu ninye ele.” 

13  Neya Samuel emowuo e ilata nebukoki ninye eilata aput te mpolos oo lalashera lenyena; nelotu Enkiyang'et o Laitoriani te ngolon shumata Daudi ebaiki ina olong neito dukuya. Nedumunye Samuel nelo Rama. Daudi te nkaji e nkitoo e Saul 

14  Nelo Enkiyang'et e Nkai aing'uaa Saul, nelotu enkiyang'et torrono naing'uaa Olaitoriani aitanyamal aisomit ninye. 

15  Nejoki Saul isinkan lenyena, “Ng'ura taata, kintanyamalita iyie enkiyang'et torrono naing'uaa Olaitoriani. 

16  Nchoo taata olkitok lang eitanap isinkan linono ootii dukuya iyie, pee eing'oru oltung'ani oyiolo atoosho enkawuo oo sinkolioitin; ore ake pee eitoki atii shumata iyie enkiyang'et torrono naing'uaa Enkai, nerany ninye te ina auo oo sinkolioitin, naa inchiu iyie.” 

17  Neaku etiaaka Saul isinkan lenyena, “Entorikokoki nanu oltung'ani oyiolo ataranya oleng, nirikuku ninye ene natii.” 

18  Newal obo loo lbarnot ajo, “Ng'ura, atoduaa nanu olayioni le Yese le Betlehem, laa kaarriyia te ranyare, oltung'ani opi, naa oltung'ani lo larrabal, arriyia te nkiroroto naa oltung'ani le nkishaa sidai; netii Olaitoriani te nebo ninye.” 

19  Neaku eirriwayie Saul ilkiliku enetii Yese nejo, “Irriwakaki nanu Daudi, olayioni lino, laa ninye otii ntare.” 

20  Neitayu Yese olkurrarruu onap imukateni, olbene lo lchoni le naisho, o lkuoo le kine, neirriwaa ninche te Daudi, olayioni lenye, airriwaki Saul. 

21  Nelotu Daudi enetii Saul, nejing enkisiaayiare enye. nenyorru Saul ninye oleng; neaku ninye olanapani lenye loo masaa o larrabal. 

22  Neirriwaki Saul olkilikuai Yese, ejo, “Nchoo Daudi eton te nkisiaayiare ai, amu enoto ninye omom too nkonyek aainei.” 

23  Naa ore ake pee elotu enkiyang'et torrono naing'uaa Enkai shumata Saul, nedumu Daudi enkawuo oo sinkolioitin neosh te nkaina enye; neaku eitagoloki apa Saul, nesupatu, neing'uaa ninye ina kiyang'et torrono.

