1  Tadamu naa ilo likintobirua too nkolong'i e kitisho ino, eton eitu epuonu inkolong'i torrok, nenyikaa ilarin oleng, ina kata nilotu ajo, “Maatayie ninche enchipai;” 

2  eton eitu eitomisimisi enkolong, o lapa, o lakir eton eitu esoto nkatampo aayau enchan, 

3  ina olong naikirikira ilarripok leina aji ore iltung'ana oogol neirrugo, neitirring'a lelo ooidong'isho amu etaa kuti, ore lelo oing'orisho too lusien neiliilaa nkonyek enye. 

4  Ore nkutukie oo nkajijik too nkoitoi neikeni, neyagaa oltoilo lenkidong'ore, nedumunye obo to ltoilo loo motonyi, ore ntoyie pooki o sinkolio neitadouni; 

5  naa keureisho sii ninche teine neika, netii enkuretisho enkoitoi; neitapuka aipilipil olchani oji olmolosi, onyaanyukie oseki, nekedoo entargeeti elo; neish eyieuna enye; amu elo oltung'ani ewueji enye nebikie intarasi, ore lelo aishirak nepuaya too nkoitoi naalala e nkanasa, 

6  eton eitu eitir ina opito e nkosholai arashu ebela olbakuli le sahabu ore emoti naokunyeki enkare nebela te nkong'u enkare arashu egila ina keju engarri te nchoto naokunyeki enkare nerrinyo enterit alo atua enkop anaa enatiu apa tedukuya, 

7  nerrinyokino enkiyang'et Enkai ina apa naishorua ninye. 

8  Empesho oo mpeshoritin ejo olalikioroni; ore pooki naa empesho. Enaitutum pooki 

9  Ore ake sii aa ng'en olaikooni netuutaka iltung'ana eng'eno, eineneng neisum neiturrurru iloyietiaa te nkarriyiano sapuk. 

10  Etetema olaikooni aing'oru irorei ooitishipisho; neiger aitobiraki irorei oosipa. 

11  Ore nkirorot e ilo ang'eni netiu anaa iltuleta neikununo anaa ilmushumaani ootooshokoki aaitagol naa ore inkirorot naatasotuoki netiu anaa olchekut obo. 

12  Enkerai ai, tujurru oleng pooki toki nalus te kuna. Ore enkigeroto oo mbukui kumok nemeeta eneiting'ie, naa ore enkisoma sapuk naa osesen lino eek. 

13  Ore enabayie tena bae, nena pooki nitoning'o. Turia Enkai, nimbung inkitanapat enyena, amu ena elulung'ata e siaai pooki e tung'ani. 

14  Amu eyau Enkai pooki siaai atua enkiguana, o pooki toki oo nkisudorot, aa sidai arashu torrono.

