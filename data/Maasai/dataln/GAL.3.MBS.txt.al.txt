1  Lo Galatia oomoda, aing'ae natasakuto intae? Amu eibalakinyeki intae tukul enchoto natashoki Yesu Kristo metotiwuo anaa itoduaa too nkonyek inyi maate. 

2  Entolikioki naa ena nabo; ei nena Kitanapat intabaitie pee itang'amutua Enkiyang'et anaa kenkirukoto niruko Lomon Supati apa pee ining'ining'i? 

3  Kesipa nchere imodada enaba nji? Enkaraki Enkiyang'et e Enkai pee nterutua enkishui inyi ng'ejuk. Ijojo pasa indimidimi aaitabai mbaa katukul ti ae oitai neme nkiyang'et? 

4  Keton eeta tipat te intae nena baa pooki naaimunyeki intae? Mme neijia sii ake etiu. 

5  Amaa ilo oisho intae Enkiyang'et enye neas ine nking'asia ti atua intae. Ketaasa enkaraki naa nkitanapat intabaitie ana kenkaraki niruko Lomon Supati apa pee ining'ining'i? 

6   Ejo Lkigerot, “Enkai eiruko Abraham; ore enkaraki ina neikenaki Enkai ninye ajo eeta esipata.” 

7   Neijia sii etiu te intae. Ajo naa sii ake idolidolo aajo lelo ooata enkirukoto oora nkera e Abraham. 

8   Ejo Lkigerot, ti alo Abraham, ilo tung'ani oiruko, “Ti atua iyie emayiani Loreren pooki;” naa te lelo rorei etolikioki apa ninye eton etiooyo kulo Omon Supati. Enkata eitodoluaki nayooki Enkai aikenaki Loreren isipat te nkaraki enkirukoto enye. 

9  Neaku ore ilooiruk pooki nemaiyiana te nebo ilo Abraham oiruko. 

10   Ore lelo pooki ooigarakino enkitabaroto oo Nkitanapat netii abori oldeket, amu ejo lkigerot, “Etediaaki pooki ng'ae lemeas nena pooki naaigero too nkitanapat.” 

11   Neibala nchere meetae hoo obo lemeetakinore Enkai enkaraki naitabayie ninye Nkitanapat, amu ejo Lkigerot, “Ore pooki ng'ae lemeetakinore Enkai ninye enkaraki enkirukoto nepok.” 

12   Kake mme nabo tukul Nkitanapat o enkirukoto, amu ejo Nkitanapat, “Ti niaas nena naajo Nkitanapat nipok.” 

13   Kristo oinyiang'ua iyiook asaru to ldeket loo Nkitanapat etanapa ninye makewan ilo deket te nkaraki iyiook, amu ejo Lkigerot, “Kediaa pooki ng'ae oilili to lchani.” 

14  Paa te Kristo Yesu ebaiki emayianata e Enkai natamayiana Abraham Iloreren, neaku enkirukoto eimu ina pee king'amu iyiook enkishorunoto e Nkiyang'et natolimuoki apake. Enkitanapata o enkisiligata 

15  Lalashera laainei aisho intae enkitanyaanyukoto oo ltung'ana. Entadamu embae natoning'okinote ltung'ana aare. Ore pee eaku eidipa nemeitokini aata oloiwuang'ie arashu eponaa, hoo naa olning'o ake otoning'okinote ltung'ana. 

16   Ore too Lkigerot naa Abraham eishooki nkisiligat o ilo oiu ninye. Neitu eji, “O looiu ninye,” aajo ilkumok, kake obo etoiwuoki. Ore ilo obo naa Kristo. 

17   Ena doi ajo nanu; ore nena Kitanapat naaetuo enyaakita aalusoo larin iip ong'uan o tomoni uni, nemeidim ninche aaiwuang'ie osotua oidipa Enkai atuno, nemeidim aaibooi enkisiligata enye pee meaku. 

18   Te naa to Nkitanapat kitum enkishorunoto e Nkai, nemeitoki naa aaku enkisiligata enye eitabayioki; kake ore enkishorunoto e Enkai naishoo Abraham pesho naa enkisiligata enye eitabayie. 

19  Kaa tipat naa apake eeta ninche Nkitanapat pee eetae? Eishoruaki pee eyiolouni engilata oo nkitanapat aajo ainyoo oshi ninche, kake eishooki metobiko o metabau ilo oiu naa ninye apa eipirieki enkisiligata naitayioki. Too lmalaika apa eitarasuaki aaimunye nkaik o lkilikuai. 

20  Ore embae naa obo oas nemeetayieki tipat olkilikuai. Naa nabo Enkai. Enaipirta enkitanapata 

21  Kepaashare nena kitanapat enkisiligata e Nkai? Mme neijia pae. Te naa apa kepokie ltung'ana nkitanapat naaishoruaki, naa anaata eikenaka Enkai iyiook isipat enkaraki nena kitanapat. 

22  Kake euno Lkigerot nchere eena pooki toki too ng'ok, paa ina kisiligata, naa te nkirukoto ti atua Yesu Kristo eitashe, eishori lelo ake ooiruk. 

23  Ore etiooyo enkirukoto, eton apa kiena iyiook ti abori nkitanapat o metaba anaa neboluni ina kirukoto nalotu. 

24  Neaku etotiutuo nena Kitanapat anaa olaramatani lang o metabau Kristo, pee eikenaki Enkai iyiook isipat enkaraki enkirukoto; 

25  kake ore taata eewuo enkirukoto nemeekure kitii abori ilo aramatani. 

26  Amu te nkirukoto irara nkera e Enkai ti atua Yesu Kristo. 

27  Ore intae lelo pooki ooibatisaki aapik atua Kristo ninchopo Kristo. 

28  Meitokini aata Olyahudi anaa Olyunani, orrindik arashu ololakuno, olee arashu eng'oruoi; irara pooki nabo ti atua Kristo Yesu. 

29   Naa ti nirara ltung'ana le Kristo, nirara eishoi e Abraham, nirara ilajung'ok le Enkai te risioroto e ina kisiligata.

