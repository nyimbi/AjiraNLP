1  Oi naaji aa nkariak ake endukuya ai, naa nkonyek oo lkiyio nkonyek ainei, pee atum nanu aishira dama o kewarie te sesekuanata eina tito oo ltung'ana laainei! 

2  Oi naaji aa kaata to lpurkel ewueji neirragari pee atum nanu atung'uai iltung'ana laainei nalo enelakua aing'uaa ninche! amu ile loloito ninche pooki, olturrur loo ltung'ana le nkaldoroto 

3  neriu ilng'ejepa lenye anaa enkawuo; elejare neme esipata natubulayie tiatua ena kop; amu kepuo ninche dukuya te ntorroni o te ntorroni, nemaayiolo ninche nanu, Olaitoriani ojo. 

4  Enchoo pooki ng'ae erripo to lelatia enye nemepik osiligi atua likae alashe; amu ore pooki alashe naa olairrikinoni amu ore pooki lelatia enye neloolo ainosaa olmarenke. 

5  Kelej pooki ng'ae olelatia enye, nemeetae oloiro esipata; eitamoo ninche ilng'ejepa lenye meiroro elejare neas ninche ntorrok neshal oleng te nkirridunoto. 

6  Nesot enkibookinoto e nkop te shumata enkibookinoto enkop, o elejare te shumata e lejare, neany ninche aayiolou nanu, Olaitoriani ojo. 

7  Neaku nji ejo Olaitoriani loo lororani: “Ng'ura kashol nanu ninche natem ninche, amu kaa ae naas nanu, te nkaraki iltung'ana laainei?” 

8  Embae e sayiet olng'ejep lenye; keiro ninye te lejare; ore te nkutuk enye meetae ake olemeirorie olelatia enye te seriani, kake ore tiatua oltau lenye neitobiraki ninye orreshet. 

9  Aimaitame nanu ninche te kuna baa, Olaitoriani ojo; naa aimaitalaaki nanu kewan to lorere laaijo ele. 

10  Teyietu nchiraki ldoinyo ninchiraki to sina ndaat e ongata enkaraki naitaaki mitil neaku meetae oltung'ani oim atua, ore enkorui oo nkishu nemening'o ore ntaritik o loing'ang'e o ng'uesi neisika nepuo. 

11  Kaitaa nanu Yerusalem osototi loo suut, olmuaate emanyisho oo mbariak naitaa nanu nkanas e Yuda mijoonto, meetae olomanya. 

12  Kaing'ae ilo tung'ani ng'en oleng oidim atayiolo ena: laa ninye eirorie enkutuk o Laitoriani, pee etum ninye aibalunye? Kainyoo pee einyalaki enkop aaidaikie anaa ong'ota, metaa meetae hoo obo ooim atua? 

13  Nejo Olaitoriani: “Enkaraki natung'uaitie ninche enkitanapata ai apa natipika nanu dukuya ninche, neitu ening oltoilo lai, arashu epuo te risioroto enye, 

14  kake te ngolong'akinoto etusujaitie iltauja lenye maate neshomo aasujaa nena Baali, anaa enaiteng'ena loo menye ninche. 

15  Metaa nji ejo Olaitoriani loo lororani, Enkai e Israel: Ng'ura, kaitoti nanu kulo tung'ana te sayiet, naisho ninche enkare natii esayiet metooko. 

16  Kaidapashaki nanu ninche iloshon leitu apa eyiolou ninche arashu loo menye; naitoki nanu airriwaa olalem aitusuj ninche ometaba anaa namut nanu ninche.” Eishira iltung'ana le Yerusalem eing'oru eretoto 

17  Nji ejo Olaitoriani loo lororani: “Entadamu, nimpotutu nena kituaak naaishir meetu; erriu nena kituaak arriyiak meetu. 

18  Nchoo ninche eisarisaru neilepakinye iyiook olkiyioi pee etum nkonyek ang aaturukoto too lkiyio, neshalu nchonito oo nkonyek te nkare. 

19  Amu etoning'oki oltoilo lo lkiyioi te Sion. ‘Eneikunakaki iyiook enkidaata! Eitukurruaki iyiook oleng, enkaraki nikitung'uaitie iyiook ina kop, enkaraki naturoitie ninche imanyishoritin ang.’ ” 

20  Entoning, intae na kituaak, ororei lo laitoriani, ninchosho nkiyia inyi eng'amu ororei le nkutuk enye; enteng'ena ntoyie inyi enkishirata, oltung'ani ake neiteng'en enelatia enye olkiyioi linchirishiri. 

21  Amu eilepua keeya alotu atua ilusien ang, etijing'ua ninye iwuejitin ang enkitoo edung'oo metuata nkera too nkoitoi naalala enkanasa, o lbarnot too lkurrot ootumoreki. 

22  Eroro, “Inji ejo Olaitoriani: ‘Ore mpopoki oo ltung'ana naa keirragaa anaa modiok te nkisiajata, anaa suut enkano te siadi olaisampuani nemeetae oloiturrur ninche.’ ” 

23  Nji ejo Olaitoriani, “Minchosho ilo tung'ani ng'en eng'idare eng'eno enye, minchosho ilo tung'ani magilani eng'idare emagilanisho enye, minchosho ilo tung'ani karsis eng'idare karsisisho enye; 

24   kake enchoo ilo ong'ida eng'idare ena, nchere kaayiolo nanu, nchere ara Olaitoriani ilo oibung enyorrata nauno, esipata, o enkitorioroto tiatua enkop; amu te kuna tokitin ashipa nanu, Olaitoriani ojo.” 

25  “Ng'ura, kepuonu nkolong'i, Olaitoriani ojo, pee aitame nanu lelo pooki oomurata kake memurata sii 

26  Misiri, o Yuda, o Edom, lelo ayiok le Amon, o Moab o lelo pooki, oomanya olpurkel oiriri ilpapit lenye! Amu ore kulo oshon pooki nememurata, ore enkaji pooki e Israel nememurata iltauja.”

