1   “Taranyisho iyie na olupi, ina neitu eisho; tabuaku taranyisho to ltoilo sapuk, iyie ina neitu ae kata esaisayu! Amu ore nkera e ina apa naiturrayioki naa eikumok aalang ine ina nayama, Olaitoriani ojo. 

2  Ntalala ewueji o lng'obor lino, nincho lelo karash le manyisho ino elaari; minunuk, ntoodoro nkeenta inono nintagol ncheito inono 

3  Amu eilo iyie aisuaa te tatene o te kedienye, naa kelo eishoi ino aya iloreren nepuo aamany nena anas apa naatung'uayioki. 

4  “Miureishoyu amu mikipuoi aaitukurru; ming'aing'ai amu mikintukurruni; amu mingil ae kata adamu enkurruna e kitisho ino, ore ilo sina lino apa ira enkoliai nimingil ae kata adamu. 

5  Amu Ilo Likintobira iyie ninye olpayian lino, Olaitoriani loo lororani ninye enkarna enye; naa Ilo Sinyati le Israel Olakordunoni lino, naa keji ninye Enkai e nkop pooki. 

6  Amu kimpoto iyie Olaitoriani, itiu anaa enkitok nataarayioki netum osina to ltau, anaa esiankiki naiturrayioki, Enkai ino najo. 

7  Te rishata dorrop apa aaiturrayie nanu, kake to lng'ur kitok aaiturrur nanu. 

8  Te ngoro nadooyo nanu aisudoyie enkomom ai te iyie, te nkiti rishata, kake te nyorrata oo ntarasi nanu aaing'urrie iyie, Olaitoriani ojo, Ilo akordunoni lino. 

9   “Amu kelo ena atiu anaa nkolong'i e Noa te nanu: ore anaa apa enainosa olmumai nchere meigil nkariak e Noa aapuonu enkop, ainosa sii olmumai nchere maaigil ae kata agorokino, nemaigil ae kata aisikong. 

10  Amu eidim aaidurra ildoinyo, neidimi aaiwuang'ie ildoinyo, kake melo ae kata ina nyorrata ai nauno aing'uaa intae, ore ilo sotua lai le seriani nemeiwuang'ieki, Olaitoriani ojo, ilo oata olng'ur tialo iyie. Yerusalem too nkolong'i e siadi 

11   “Iyie ena nainosa osina, ena natara olkutati neitu eitagoli, ng'ura, kairragie nanu isoito linono aitobiraki, naitobir ilkitamanyunot linono too ltoto oogol enkinyang'a ooji safira. 

12  Naitobir nanu iltaleta linono too soito oji agate, naitobir nchomito inyi too ltoto ooji almasi, naitobir isunta inono pooki too soito oogol e nkiyang'a. 

13   Ore layiok linono pooki naa Olaitoriani olo aiteng'en, naa kepuo lelo ayiok linono aadupoyu oleng. 

14  Naa kepuoi aaitubul intae te sipata; nipuopuo aalakuaniki olosilisili, amu mintokiki intae aaureishoyu; ore too ntabo, nemenyikaki ninche intae. 

15  Te nedumakino intae likae tung'ani neme nanu eing'uaa ina; ore ilo oba anaa olodumakino intae nebatata te nkaraki intae. 

16  Ng'ura, aitobira nanu olkunoni laa ninye okut enkima oo nkuk, neitobiru imasaa o larrabal pee easishoreki. Aitobira sii ilo oitalaku elap pee eidaikie; 

17  meetae iruparen naitobiraki pee earieki intae naapuo aaku, ore pooki ng'ejep odumakino intae te nkiguana, nintukurrurru. Ena ninye enjung'ore oo sinkan lo Laitoriani naa kailepie nanu ninche, Olaitoriani ojo.”

