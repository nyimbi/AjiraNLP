1  Nepuo aaimaa Amfipoli o Apolonia o meetu Sesalonike, netii ine enkaji oo Lyahudi e ntumo. 

2  Nelo Paulo nejing ine anaa olkuaak lenye. Ore te rishata oo wikii uni neishankarrarre too lkigerot, 

3  eliki enajo neitadedeyie ti atua ninche nchere meeta apake kata nemeinosieki Kristo osina, neitoki ake apiu too lootuata. Nejoki, “Naa ele Yesu laliki intae, ninye doi Kristo.” 

4  Nenyorraa kulikae lenye nena neaku ile nkalo e Paulo o Sila, naa neijia etiu Lyunani kumok ooserem Enkai, neme kuti sii ninche nkituaak arikok naairuko. 

5  Kake eishoo ninche Lyahudi te nkaraki olom nepuo aasotu ilarruok olwushuush too neemirishoreki, nesotu esiamo neliman ina anasa pooki; nerasaki enkaji e Yason, ejo pee erikoki ninche lelo tung'ana. 

6  Ore pee elau, neikurtutaa Yason o kulikae le lelo alashera aayaki ilaitoriak le ina anasa, ebuakita aajo, ore “Kulo tung'ana ooijulujulo enkop aing'orie shumata abori neetuo sii ene; 

7  naa Yason otang'amua arik enkaji enye: neetuo pooki aas inemeishoruno aakesh Kaisari, ejo eji eetae likae aiguanani oji Yesu.” 

8  Neng'uyan ninche ilo orere o lelo aitoriak le ina anasa pee ening ilo rorei. 

9  Ore pee eya te Yason o te lelo kulikae mpesai naaisiligieki, neishori meshomo. Eshomo lkipaareta Berea 

10  Ore ake pee emutu neisikie nabo kata lelo alashera Paulo o Silas kewarie meshomo Berea. Ore pee ebaya ninche ine nepuo aajing enkaji oo Lyahudi e ntumo. 

11  Neaku kening'isho ninche lelo metiu anaa ile Sesalonike, amu etang'amutua ilo rorei eyieu to lokiyo sapuk, nejur ilkigerot anaa ake pee edol te naa ai neijia etiu kuna baa. 

12  Neaku eiruko lkumok lene te nkaraki ina, o meiruko sii ninche nkituaak neme kuti naa nkarikok o Lyunani, o lewa leme kuti sii ninche. 

13  Ina ake etoning'o Lyahudi le Sesalonike nchere etolikioyie Paulo ororei le Nkai te Berea, neitoki ake aapuonu ine, neing'oling'ol olorere aaitanyamal. 

14  Nerik nabo kata lelo alashera Paulo meshomo o meitabaiki enaiposha: neng'as ninche Silas o Timoteo aabik te ine. 

15  Ore lelo ootoriko Paulo neitabau Atene. Ore eitanap Paulo ninche aisho olkilikuai oyaki Silas o Timoteo metasieku ine, nerrinyo aapuo. Paulo etii Atene 

16  Ore eanyita Paulo ninche te Atene, nenyamalu naleng te kewan enye etoduaa eneba enkumoi oo nkitanyaanyukot naaitaai nkaitin te ina anasa. 

17  Neishankarrarre Lyahudi o lkulikae tung'ana ooserem Enkai te nkaji e ntumo, o te nemirishoreki anaa ake, ilooba anaa lootumore. 

18  Neetae sii kulikae ang'eni te ine, ooji ile Epikureo looji ile Stoiko oonotore ninye. Nejo kulikae lenye, “Kejo aa ele shoshoroi?” Nejo kulikae, “Ketiu anaa nkaitin eeiking'a elimu;” naa enkaraki natolimuo Yesu o empiunoto. 

19  Metaa ninche ootudumutua nerik olkiu te wueji neji Areopago, ejoito, “Kaa kiteng'enare ng'ejuk ena nilimu amu eikiyieu nikiyiolou? 

20  Amu eijo keitu ae kata kining kuna baa nilimu: kiyieu naa nikiyiolou enajo kuna baa.” 

21  (Naa ore lelo tung'ana pooki le Atene o lomon ootii ina anasa, meeta ai naas neme ketoni ake aairo, einosakino aashu einining'u embae ake pooki ng'ejuk. 

22  Metaa neitashe Paulo te dukuya ilo kiu le Areopago, nejo, “Lo lewa le Atene, adolita ajo ore te pooki oitoi irara ilaseremak oleng. 

23  Amu ore aloito, nadol olperere lo lasar oigero ajo nji, ‘ENE ENKAI NEMEYIOLOI.’ Ore naa ina Ai niserememe miyiololo ninye ena naliki nanu intae. 

24   Ore ina Ai naitobira enkop o ntokitin pooki, aa ninye taa Olaitoriani le shumata enkop, mme nkajijik naaitobiri too nkaik emany ninye. 

25  Neme too nkaik eisiaai ninye, anaa keeta ae toki nayieu, naa ninye sii doi oisho pooki ng'ae enkishui, o enkiyang'et, o pooki toki. 

26  Naa te ilo obo eitobira iloreren pooki te nkop, metamanya oriong e nkop. Naa ketang'asa te dukuya aitaiki rishat o lpolosien oorish ineemany. 

27  Neitaa ninche peyie etum aaing'oru Enkai, pee ebaiki ake neirrapirrapu, nebaiki netum. Hoo nemelakuaniki ninye hoo obo lang, 

28  amu, ‘Ninye kinchuyie, naa ninye kipuoyie, naa ninye pee kira.’ Anaa enatejo likae aranyani linyi otejo, ‘Kira sii iyiook eishoi enye.’ 

29  Te nikira naa eishoi e Nkai, emikintoki naa ake aajo eji ketiu empukunoto e Nkai anaa saabu, anaa enkosholai, anaa osoit oguetu enkarriyiano arashu endamunoto olosek le tung'ani. 

30  Enkaraki ina pee eimula Enkai enkong'u te nena katitin e modai; kake ore taata eitanapa ajoki ltung'ana te pooki wueji, ‘Embelekenyata entung'uai nkoitoi inyi e nkarruoisho.’ 

31  Amu eidipa ninye atuuno enkolong, nayooki aiguanare enkop too sipat, te ilo tung'ani otegelua. Naa ninye eitadedeyie ninye too ltung'ana pooki, eitopiwuo ilo aitung'uaa ilootuata.” 

32  Ore pee ening ninche eimaki empiunoto oo lootuata neikordod kulikae; kake etii kulikae lenye ootejo, “Kintoki ake aainining iyie te likae kekun.” 

33  Metaa nepuku Paulo alo aing'uaa. 

34  Kake etii kulikae ootaa le nkalo enye neiruk: ilootii Dionisio, obo le lelo le Areopago, o enkitok naji Damaris, o kulikae ake.

