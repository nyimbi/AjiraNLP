26  .

3  -

13  ; Enkig 

7  .

12  -

24  ) 

1   “Naa tenining iyie oltoilo lo Laitoriani Enkai ino, aing'or pee ias nena kitanapat pooki naaitanapa nanu iyie ena olong, nikilepie ninye iyie Olaitoriani Enkai ino aitulusoo tenining iyie too loreren pooki le nkop. 

2  Ore kuna mayianat pooki naa kepuonu shumata iyie, nedooyo tenining oltoilo lo Laitoriani Enkai. 

3  “Eikimayian iyie tiatua enkanasa, nikimayiani iyie tiong'ata. 

4  “Kemayiani ilng'anayio lo sesen lino, o lng'anayio le nkop ino, o lng'anayio loo nkishu inono, oina ponunoto oo nkerrai inyi. 

5  “Kemayiani olbene lino oina tapa ino naipurjaki. 

6  “Eikimayiani iyie ijing'u o impang auluo. 

7  “Keisho Olaitoriani lelo mang'ati linono likidumakino, iyie metimirari ninche te dukuya iyie; eikipuonu ninche aadumakino eimu enkoitoi nabo neisik te dukuya iyie eim, nkoitoi naapishana. 

8  Keirriu Olaitoriani imayianat shumata ino tiatua ilchumat linono o leina pooki nias iyie; nikimayian iyie teina kop nikincho Olaitoriani Enkai ino. 

9  Keitubul intae Olaitoriani pee iakuku iltung'ana sinyat te nkaraki kewan enye, anaa apa enainosa olmumai te intae, tenimbung'ubung'u nkitanapat o Laitoriani Enkai inyi, nipuopuo too nkoitoi enyena. 

10  Ore iltung'ana le nkop pooki nedol nchere eipotoki intae te nkarna o Laitoriani; naa keureyu ninche intae. 

11  Naa eikincho iyie Olaitoriani tudupoyu te karsisisho o too lng'anayio lo sesen lino o too lng'anayio loo nkishu inono, o too lng'anayio le nkop ino tiatua ina kop nainosie Olaitoriani olmumai too loo papaai lino pee kincho iyie. 

12  Eikiboloki iyie Olaitoriani olchumati lenye le shumata, pee eishoru enchan tenkop ino too rishat enyena, nemayian esiai oo nkaik inono; neaku isilenoki iyie nkuapi kumok kake misilenu iyie. 

13  Naa eikintaa iyie Olaitoriani endukuya, mme olkidong'oe, naa eilepu ake alotu shumata, nimidoyio; tenimbung nena kitanapat o Laitoriani Enkai ino, naaitanap nanu iyie ena olong, ing'ura pee ias ninche, 

14  nimimbelekenya tiobo le kulo rorei laaitanap nanu iyie ena olong, alo enkalo e tatene aashu ene kedienye, alo asujaa kulie aitin aisiaai ninche. Inaapukoki engolong'u (Ilaw 

26  .

14  -

46  ) 

15  “Kake tenimining iyie oltoilo lo Laitoriani Enkai ino aashu teniming'or pee ias nkitanapat enyena pooki o nkikoot enyena naaitanap nanu iyie ena olong, ore kulo deketa pooki nepuonu shumata iyie. 

16  Kideki iyie te nkanasa nikideki tiong'ata. 

17  Etediaki enkikapu ino netediaki ina toki ino naipurjishoreki, 

18  Etediaki ilng'anayio lo sesen lino o lng'anayio le nkop ino, oina ponaroto oo nkishu inono, o lelelo loo ntare inono. 

19  Kitediaki iyie tenijing'u, nikitediaki tenimpung. 

20  “Kepik Olaitoriani shumata iyie ildeketa, o lmilo, osina tenena pooki nilo iyie aas, ometaba anaa nikindaikieki nindaaya asioki, te nkaraki entorroni oo nkiaasin inono, enkaraki nikitung'uayie iyie nanu. 

21  Keisho Olaitoriani olmeitai mikindikidikore ometaba anaa nikimut aishu teina kop niloito aya. 

22  Eikiosh iyie Olaitoriani te njipai o lgoo, o to lkirobi o te ng'ion o te nkiyupuyup enkima o to lameyu, o too oshot o too mpaldakani, nikisuj iyie kulo meita, o metaba anaa nindaaya. 

23  Ore te keper te shumata endukuya ino neaku osuyai ore enkop tiabori iyie neaku esekenkei. 

24  Keitaa Olaitoriani enchan eina kop ino empunyua o enterit, nikidoiki iyie te shumata ometaba anaa nikindaikieki. 

25  “Eikincho iyie Olaitoriani mikitimira ilmang'ati linono, nimimpang iyie alo aim enkoitoi nabo alo aarare ninche, nisikisiki aaim nkoitoi naapishana te dukuya ninche; naa ipuopuo intae aaku entaboi e nking'asia too nkitoriat pooki enkop. 

26  Ore mpopong'i inyi neaku endaa too ntaritik oloing'ang'e o too lowuarak lentim; nemeitokini aata hoo obo oiture ninche meshomo. 

27  Eikiosh iyie Olaitoriani too ltuduta le Misiri oo too mpaldakani o too lpepedo o te ng'ion nemeishiunoyu. 

28  Eikiosh iyie Olaitoriani to loirirua o te modoki o te miloi oo ndamunot; 

29  naa ilo iyie irrapirrapisho dama, anaa enairrapirrapisho oltung'ani modooni te naimin, nimidupoyu iyie too nkoitoi inono; naa keaku eikintorogonyi nikipurri anaake, nemetumi hoo obo likiretu iyie. 

30  Isai iyie enkitok, nelotu likae lee ayiolou; nishetu enkaji kake mimany, niun enkurma oo sabibu kake minos isabibu lenye. 

31  Keyieng'i olkiteng lino te dukuya inkonyek inono, niminos iyie nkiri enyena; ore osikiria neisimari aaya te dukuya enkomom ino, nimikirrinyokini iyie; ore nkerra inono neishori ilmang'ati linono, nemetii hoo obo likiretu iyie. 

32  Ore ilayiok linono o ntoyie inono naa keishori likae orere, eing'orita nkonyek inono, omeiliilai eyieu ninche endama pooki; nemetii engolon enkaina ino pee eibooyo ina. 

33  Ilo osho limiyiolo iyie olotu ainos lelo ng'anayio le nkop ino o le siaai ino pooki, naa iaku ake oloibookini enkop o loinyali anaake, 

34  ometaba anaa nikijing oloirirua teina nadol nkonyek inono. 

35  Eikiosh Olaitoriani nkung o lorroki too ltuduta torrok lemikindimi aaishiunye, ebaiki endap enkeju ino ometabaiki enerang'irang te ndukuya ino. 

36  Eikiyaki iyie Olaitoriani, oilo aiguanani litipika shumata ino ilo osho leitu aekata iyiolou neitu eyiolou loo papaai linyi, ore teine nisiai kulie aitin oo nkeek o noo soito. 

37  Naa ilo iyie aaku entoki naimakini, endung'et e rashe, o entoki naimakini tiatua iloreren pooki teine nereu intae Olaitoriani. 

38  Iya iyie ilanterera kumok aun te nkurma, naa ilkuti ake ilo aisampu tiatua; amu kelotu olmaati nemut ninche. 

39  Iun iyie nkurman oo sabibu nintobir ninche, kake miok iyie enaisho enye, niminturrur ilng'anayio amu kelo ainos olkurto tiatua enkop inyi pooki. 

40  Ilo iyie atum iloirienito tiatua enkop ino pooki, kake miyelare eilata enye, amu kerrarrunye ilng'anayio lenye. 

41  Iiu iyie ilayiok o ntoyie, kake meaku ninche nkuninono, amu keyae ninche aaraya. 

42  Ore ilkeek linono pooki o lng'anayio le nkop ino naa keaku ilo lmaati. 

43  Ore ilo tung'ani omoni otii atua intae naa keilepieki meeu shumata iyie oleng nidou iyie alotu abori oleng. 

44  Eikisilenoki ninye kake misilenoki iyie ninye; keaku ninye endukuya niaku iyie olkidong'oe. 

45  Ore kulo deketa pooki naa kepuonu shumata iyie nikisuj nikigiroo iyie, ometaba anaa nikindaikieki, enkaraki neitu ining oltoilo lo Laitoriani Enkai ino, aibung nkitanapat enyena, o nkikoot enyena apa nikintanapa ninye iyie. 

46  Kepuonu ninche shumata iyie anaa enkitoduaata o enking'asia, o shumata eishoi ino ntarasi. 

47  “Ore enkaraki neitu iyie isiai Olaitoriani Enkai ino te ng'ida o te nchipai o ltau lino, te nkaraki enkumoi oo masaa, 

48  ore naa ilo iyie aisiaai lelo mang'ati linono likirriwaki Olaitoriani mikietu aar, te sumash o te nkure, te masipaisho o te yieunoto oo ntokitin pooki; naa kepik ninye enapet e sekenkei emurt ino ometaba anaa nikindaikie ninye. 

49  Eikirriwaki iyie Olaitoriani olosho likilotu aarare eing'uaa enelakua, eing'uaa eneiting'ie enkop, olosho oneneng anaa olmotonyi olo ti ai, ilo osho limiyiolo iyie enkutuk enye. 

50  Olosho ogogong le meshilaa likae tung'ani moruo nemeing'urrie oloti, 

51  naa kepuo aainos ilasho loo nkishu inono o lng'anayio le nkop ino, ometaba anaa nikindaikieki ilo osho sii limikilekaki iyie entapa aashu enaisho oo sabibu aashu eilata aashu emponaroto oo nkishu inono aashu ilkuoo loo ntare inono ometaba anaa nikindaikie ninche. 

52  Eikimuat ninche aaman too nkang'itie inono pooki, ometaba anaa neurori nena sunta inono adoru naagol apa nisiliga tiatua enkop ino pooki, nikimuat ninche aaman too nkang'itie inono pooki, tiatua enkop ino pooki apa nikinchoo Olaitoriani Enkai ino. 

53  Naa ilo iyie ainos eishoi o sesen lino makewan, nkiri oo layiok linono o ntoyie, nena nikinchoo Olaitoriani Enkai ino, teina nikimani aamuat, o to sina likipik ilmang'ati linono. 

54  Ore ilo lee bioto oitubuluaki te supatisho te ntae keroku oshoke tialo olalashe lenye, o te nkitok enye o teilo pisiai otelekua loo nkera enyena; 

55  ometaa meisho ninye nabo nena kiri oo nkera enyena naainosita ninye, amu meetae entoki natelekakaki ninye, teina namani aamuat o teilo sina oisomit intae ilmang'ati linyi tiatua nkang'itie inono pooki. 

56  Ore ina kitok bioto neitubuluaki te supatisho, neitu aekata eroro enkop eji amu eisikarre negogong'u ninye tialo olmoruo lenye, o te nkayioni enye o te ntito enye. 

57   Ore ina mudong naimua erishata oo nkejek enyena, o nkera enyena naatoiwuo ninye, neisudoo pee errinyokino ainos, amu kaa naa easi teina namani aamuat enkang o to sina likisomit iyie ilmang'ati linono too nkang'itie inono. 

58  “Teniming'or iyie pee ias kulo rorei pooki lena kitanapata ooigero tena buku pee itum aturia ena arna kitok naitureisho, o Laitoriani Enkai ino, 

59  nikirriwaki iyie Olaitoriani o eishoi ino ilmeita le nking'asia, ilmeita torrok oobik, o emuoyian torrono nabik. 

60  Naa eikintoki ninye airriwaki iyie imuoyiaritin pooki e Misiri, nena apa niure; naa eikisuj ninche. 

61  O pooki muoyian sii o pooki meitai le meigero tena buku oo nkitanapat, eikirriwaki iyie Olaitoriani ometaba anaa nindaaya. 

62  Ore hoo nibaba apa anaa osinyai le naiposha te nkumoi iakuku kuti; enkaraki neitu ining'ining'i oltoilo lo Laitoriani Enkai inyi. 

63  Naa ore apa anaa enikitonyorra Olaitoriani aitaas esidai nikintubul neijia eiko Olaitoriani eyau enkidaaroto o mutai shumata iyie; nikiwuang'ieki iyie teina kop nijing'ita alo aya. 

64  Neidapash intae Olaitoriani tiatua iloreren pooki ebaiki eluboto nabo enkop ometabaiki enkae. Ore teine nilo aisiaai kulie aitin, oo nkeek o noo soito apa neitu aekata iyiolou neitu eyiolou loo papaai linyi. 

65  Ore tiatua lelo oshon nimitum enkiyagata nimitum eneitasheyie nkejek inono, kake eikilo iyie aisho Olaitoriani teine oltau oikirikira, o nkonyek naailiilaa, o ltau olepori. 

66  Neisiong'a enkishui ino te dukuya iyie ore dama o kewarie iaku ole batisho nimiata osiligi le nkishui, nemeidim aitadedeyie osiligi le nkishui ino. 

67  Ore te dukuya tadekenya nijo iyie, ‘Oi naaji tenaa teipa!’ Ore teipa nijo iyie, ‘Oi naaji tenaa tadekenya’ te nkaraki ina batisho naure oltau lino, o nena baa naadol nkonyek inono. 

68  Naa eikirrinyu iyie Olaitoriani too melin ayau Misiri, elototo naisiligishoreki nchere ming'il aekata alo; ore teine ninyoraa aaishooyo ate meinyang'ai intae ilmang'ati linyi anaa rrindiki lewa o ng'oruo, kake meetae oltung'ani oinyang'u intae.”

