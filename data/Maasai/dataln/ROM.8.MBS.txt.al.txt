1  Metii naa taata enkiguana te lelo ootii atua Kristo Yesu. 

2  Amu aatalakutua nanu nkitanapat e Nkiyang'et e nkishui natii atua Kristo Yesu aaitung'uaa nkitanapat oo ng'ok o enkeeya. 

3  Amu Enkai nataasa ina natalaikinote nkitanapat, to lbae le nchalan o sesen, aataas; eirriwua Oinoti lenye te mpukunoto o sesen loo ng'ok ti atua osesen, 

4  pee etumi aaitabai nena sipat naajo nkitanapat ti atua iyiook, ilemerubare mbaa o sesen kake kirubare Enkiyang'et. 

5  Amu ore lelo oopuo erubare osesen naa mbaa o sesen naaitore ltauja lenye, kake ore lelo oopuo erubare Enkiyang'et naa mbaa e Nkiyang'et naaitore ltauja lenye. 

6  Ore paa osesen oitore mbaa o ltau neaku ina keeya, ore paa Enkiyang'et naitore oltau neaku ina enkishui o eseriani. 

7  Amu ore oltau oitore osesen naa olmang'atinta te Nkai; amu meishoru meitoria nkitanapat e Nkai; nemeidim; 

8  naa ore lelo laa osesen oitore nemeidim aaitishipa Enkai. 

9  Kake mme osesen oitore intae, Enkiyang'et naitore intae, te nesipa nchere etamanya atua intae Enkiyang'et e Nkai. Ore pooki ng'ae ake lemeeta Enkiyang'et e Kristo neme olenye ilo. 

10  Kake ore ake pee etii Kristo atua intae, te neye ninye iseseni linyi te nkaraki ng'ok, 

11   neishu enkiyang'et e ilo oitopiwuo Yesu, ore ilo oitopiwuo Kristo Yesu too lootuata neisho sii lelo seseni linyi ooye enkishui te ina kiyang'et enye namany atua intae. 

12  Ore enkaraki ina, lalashera laainei, eikiaata esile, kake mme eno sesen, metaa osesen oitore iyiook kinchu– 

13  amu ore ake pee eaku osesen irubarere inchushu niyeye, kake ti niaariara intae te nkiyang'et inkiaasin o sesen metuata ninchushu. 

14  Amu ore lelo pooki laa Enkiyang'et e Nkai narikito, ninche nkera e Nkai. 

15   Amu mme enkiyang'et e rrindikisho eishooki intae entushukokinoto enkuretisho, kake eishooki intae enkiyang'et oo nkera inot. Ore te nikijo “Abba! Papa!” 

16  Enkiyang'et kewan naishakenu te nebo enkiyang'et ang nchere kira nkera e Nkai, 

17  naa ti nikira nkera, nikira ilajung'ok, kira lajung'ok le Nkai te nebo Kristo, te naa keisilisili iyiook te nebo ninye pee eyookini sii aaisho iyiook enkitoo te nebo ninye. Enkitoo nayooki alotu 

18  Ayiolo nanu ajo ore nkisilisilot ena kata meitorisiokini ina kitoo nayookini aaboloki yiook. 

19  Keanyita seseni pooki toki naitayioki, te yieunoto kitok, metaboluni nkera e Nkai. 

20   Amu etipikaki seuseu erruorroto, neme nkaraki naa enkop nayieu, kake to siligi, 

21  amu keyookini aalaku seuseu pooki aaitung'uaa rrindikisho enye e nkidaaroto, neng'amu elakunoto e nkitoo oo nkera e Nkai. 

22  Amu kiyiolo aajo ore o tena kata, eigorito te mion seuseu pooki naitayioki losilisili le mion o metabaiki ena olong. 

23   Neme seuseu ake, kake ore sii ninche iyiook, ooidipa aanoto enkishorunoto e Nkiyang'et naiturukuo te kulie naapuonu, nikinchirita sii iyiook ti atua ate kiaanyu meitaa Enkai iyiook inkera enyena, neitabaya elakunoto ang. 

24  Amu tele siligi apa eitajewuoki iyiook. Te naa eikidolita entoki nikisiligu, nemeitoki ilo siligi aata tipat. Keisiligu pasa oltung'ani entoki nadolita? 

25  Kake ti nikisiligu entoki nemelioo, naa eikiaanyu te ng'iriata. 

26  Neijia eiko Enkiyang'et pee elotu aretu iyiook te nchalan ang; amu aimikiyiolo iyiook aajo ainyoo kiomonu nimikiyiolo enikijo ti nikiomonu, kake Enkiyang'et makewan naomonoki iyiook te mion nagut nemeinosunoyu. 

27  Ore ilo laa ninye ojur iltauja neyiolo ninye enajo Enkiyang'et, amu Enkai nayieu neaku enkiyang'et nanyikaki ninye too mbaa oo ltung'ana lenyena. 

28  Nikiyiolo aajo ore te pooki toki neasisho Enkai too mbaa supati te lelo oonyor ninye, te lelo oo ipotoki te risioroto e yieuna enye. 

29  Amu etayiolo apake Enkai ilenyena negelu metotiutu anaa ilo Inoti lenye, pee eaku ilo Inoti olkikau loo lalashera kumok. 

30  Ore lelo ooidipa ninye ategelu, neiteng'el; ore lelo ooiteng'ela ninye neipot, ore lelo ooipoto neikenaki esipata, ore lelo ooikenaka esipata neisho ake sii enkitoo. Enyorrata e Nkai tiatua Kristo Yesu 

31  Kaa naa kijo te na? Amaa te netii Enkai enkalo ang, kalo oidim atigilunore iyiook? 

32  Eitu eibooyo ninye ilo Inoti lenye kake eishorua ninye te nkaraki iyiook pooki. Amaa etaasa ina, ainyoo ae naitoki amitiki ninye, eisho iyiook pooki toki pesho? 

33  Ae ng'ae oitoki aitang'or ilgelunot le Nkai? Mme Enkai, amu ninye makewan naishoo ninche isipat. 

34  Ae ng'ae naa odung'oki ninche enkiguana? Ae Kristo Yesu otua, oonyaaka apiu aing'uaa keeya, netii taata, enkaina e tatene e Nkai, nesipa nchere ninye oomonoki iyiook. 

35  Ainyoo naidim atirishie iyook enyorrata e Kristo? Keidim ingolikinot, anaa emion, anaa enkisilisiloto? anaa olameyu, anaa enikipuo mikinchopo, anaa batisho, anaa enkeeya o anaa olalem? 

36   Ejo Ilkigerot oojo: “Ore te nkaraki iyie earitai iyiook dama o kewarie matuata; kitotiutuo anaa noshi tare naapuoi aayieng.” 

37  A'a, ore te kuna pooki kisulie kimirisho aaisulie te nkaraki ilo otonyorra iyiook. 

38  Amu aitisipa nanu nchere mme keeya, neme enkishui, neme ilmalaika, neme engolon e naimin, ne ntokitin naatii, ne ntokitin naapuonu neme nkitoriat neme enguton, neme ae toki to seuseu pooki, naidim atirishie iyiook enyorrata e Nkai natii Kristo Yesu Olaitoriani lang. 

39  Neme kulie kiyang'eta o loing'ang'e, aashu naatii olodo le nkop, neme hoo ae toki natii enkop o loing'ang'e pooki naidim atirishie iyiook enyorrata e Nkai natii Kristo Yesu Olaitoriani lang.

