1  Ore te siadi ena nadol likae malaika edou aing'uaa shumata neeta enkidimata sapuk, neitawang'i enkop te ina sikar enye. 

2   Nebuaku to ltoilo le ngolon ejo, “Eturori, eturori Babilon kitok! Etaa emanyisho oo loiriruani, orrumat le pooki kiyang'et torrono orrumat le pooki motonyi torrono naibaisho. 

3   Amu etooko iloreren pooki enaisho oo sabibu, oo ng'uarrat enyena torrok. Ore laiguanak le nkop neloloito te ninye, netaa karsisi ilbiasharani te nkop te nkiborra enye oo nkonyek.” 

4   Naitoki aning likae toilo oing'uaa shumata ejo, “Entupuku entung'uai ninye lo tung'ana laainei, pee mimbung'arere ake ninye ti atua ing'ok enyena, pee ming'arierie ake ilmeita lenyena. 

5   Amu eturupate ng'ok enyena oleng aabaya shumata. Netadamua Enkai intorrok enyena. 

6   Entalaaki ninye anaa enaitalakishe sii ninye makewan. Entalaaki katitin are te risioroto oo nkiaasin enyena. Eng'oling'olaki ninye mboreitin are te ina kikompe naing'ola sii ninye. 

7   Ore anaa ina naturupa ninye kewan neiborrie onyek nchoo sii ninye olosilisili o lkiyioi ntorisioki ena. Amu ejo to ltau lenye eton ara enkaiguanani, mara nanu enkoliai, ore olkiyioi madol ae kata. 

8  Metaa kepuonu ilmeita lenyena te nkolong nabo, inkeyaitin o lkiyioi o lameyu. Naa kepejori ninye te nkima. Amu eimagilani Olaitoriani Enkai odung'oki ninye enkiguana.” 

9   Ore ilaiguanak le nkop ootololoitare o ninye neiborrie onyek te nebo ninye naa keyietu neishir neishiraki ninye te nedol empuruo enye e mpejoroto. 

10  Neitashe ninche te nelakua te nkuretisho o enkitamioto enye ejo, “Wooi ina anasa kitok, naa magilani Babilon. Te saa nabo eewuo endung'okinoto ino enkiguana.” 

11   Ore ilbiasharani le nkop neishir aaishiraki ninye amu meekure eetae hoo obo oitoki ainyiang'u imasaa enyena. 

12   Masaa e sahabu, enkosholai, o soito oogol enkinyang'a o lului, o lkarash oopuyiapui o lmorijo, o loonyokie o mpukunot pooki oo lkeek oorropil o ntokitin pooki naaguetuni too lala loo lkanchaoni, o ntokitin pooki oo nkeek naagol enkinyang'a, o suyai, o esekenkei o ltoto ooibor. 

13  Olmadalasini oltankausi o enkorropil, o emanoo narropil, olbani, o enaisho oo sabibu, o eilata enkurma napuyiapui, o enkano, o nkishu o nkerrai o mbartan o ngarrin oo mbartan o rrindiki, aa taa iltauja loo ltung'ana. 

14  “Ore ilo ng'anayioi oshi otang'uarra oltau lino nikitung'uayie iyie, ore intokitin inono pooki e nkuso o esikar kitung'uaitie ninche, nemeitokini ae kata aatum.” 

15   Ore ilamirak le nena masaa ootudupore enkarsisisho naing'uaa ninye neitashe te nelakua te nkuretisho e mion enye, neishir neyietu abuaku ajo, 

16  “Wooi wooi ena kito anasa naishopo apa too nkilani naapuyiapui o morijo o naanyokie, neikodi, te sahabu o too soito oogol enkinyang'a o too lului. 

17   Te saa nabo eidaikieki ena arsisisho pooki.” Ore ilkituaak pooki loo melin, o ltung'ana oopuo too naaiposha, ilaisiaayiak loo melin o pooki laa ore enkinyang'a enye naa enaiposha etii neitashe te nelakua. 

18   Nebuaku aaishir ina kata pee edol empuruo e mpejoroto nejo, kaa anasa nanyaanyukie enkanasa kitok 

19   neisuaaki enterit ilukuny enye, eishiraki ninye. Neyietu nebuaku aaishir nejo, “Wooi, wooi, te nkaraki ena anasa kitok natudupore kulo pooki ooata melin, te naiposha te ina arsisisho enye. Te saa nabo eidaikieki. 

20   Ting'idakinoyu iyie ninye na shumata o intae isinyat, o lkipaareta, o loibonok le Enkai, amu etudung' oko Enkai ninye enkiguana te nkaraki intae.” 

21   Nedumu olmalaika ogol osoit kitok laaijo oloiwutuutishoreki nenang aki atua enaiposha nejo, “Neijia eikunakini Babilon kitok ina ang kitok esuluni enkop te ngolon, meitokini ae kata aatum; 

22   ore iltoiloishi loo loowosh nkinantani o laranyak, o lakutak loo ndulen, o ntarumpetani, nemeitokini ae kata aaning ti atua iyie. Nemeitokini ae kata aatum ti atua iyie oltung'ani le nkiaas e nkarriyiano hoo nabo. Ore Oltoilo lo soit ooiwutuutishoreki nemeitokini ae kata aaning ti atua iyie; 

23  ore ewang'an o ltaa nemeitoki ae kata awang'u ti atua iyie; ore oltoilo lo loyamisho o enayami nemeitokini ae kata aaning ti atua iyie amu ore lbiasharani linono naa ninche apa ltung'ana kituaak te nkop, netelejaki nkuapi pooki te ina sakutore ino. 

24   Naa ti atua ninye enotoki osarge loo loibonok le Enkai o loo sinyat, o lelo pooki ootaraki te nkop.”

