1  Neing'unyung'unyaki iltung'ana Olaitoriani te nkaraki enyamali enye; ore ake pee ening Olaitoriani ina neyupuyup engoro enye, nepej engoro o Laitoriani atua ninche, neinos kulie wuejitin e lelo ng'oborri. 

2  Neitoki iltung'ana aaishiraki Musa, neomon Musa Olaitoriani neye ina kima. 

3  Neaku keji apa enkarna ene wueji Tabera enkaraki natapejo enkima o Laitoriani atua ninche. Etegelua Musa ilpayiani ntomoni naapishana 

4  Ore apa iltung'ana loo loreren ootii atua ninche netum kuuru oleng, neitoki sii iltung'ana loo Siraeli aaishir nejo, “Oi napaji kitum nkiri nikinos! 

5  Eikidamu isinkir apa likinos te Misiri pesho, o nkaitubulu naaijo ilmalenken, o kitunkuu o mbenek naainosi, o kulie tokitin kumok; 

6  kake ore taata eishunye engolon ang, nemeetae hoo ae toki meteleku ake ena manna king'or.” 

7   Ore apa ina manna neikununo anaa ilanterera, kutiti; ore elioto enye naa eisikitok neibor. 

8  Nemanimanaa apa iltung'ana aapuo aasotu, neidong too soito ooyutuutishoreki aashu eidongito te nkidong'et neitokitokie too motioo, neitayunye imukateni; ore enkishamu enye neikununo anaa enoo mukateni naayiera te ilata. 

9   Te nedoiki enkoileelio ilng'oborri kewarie neitadou manna. 

10  Nening Musa iltung'ana eyietu aaishir too lmareita lenye, oltung'ani ake te kutukaji o lng'obor lenye; neyupuyup airowuaju engoro o Laitoriani oleng, neisinanuo Musa. 

11  Nejoki Musa Olaitoriani, “Kainyoo iye pee intaasa entorroni osinka lino? Naa kainyoo nanu pee eitu atum omon too nkonyek inono, neaku kinteleikia nanu olola le kulo tung'ana pooki? 

12  Katoiuo nanu te nutai kulo tung'ana pooki? Kai nanu otoiuo ninche, metaa eikijoki iyie nanu, ‘Tanapa to lgoo lino, anaa enanap enkaibung'ani enkerai nanakita, aya ina kop ninosie iyie olmumai pee incho loo menye?’ 

13  Kaji nanu atumie nkiri naisho kulo tung'ana pooki? Amu keyietu ninche aaishir te dukuya nanu nejo, ‘Nchoo iyiook nkiri, pee kitum aainosa.’ 

14  Maidim nanu atanapa kulo tung'ana openy, keiroishi ele ola oleng te nanu. 

15  Tenaa kena kintaas nanu taaraki matua nabo kata, te nanoto omom too nkonyek inono, pee madol nanu entorroni ai.” 

16  Nejoki Olaitoriani Musa, “Nturrurrokoki nanu iltung'ana ntomoni naapishana loo ilpayiani le Israel, lelo liyiolo iyie ajo ilpayiani lo lorere o larikok loo ltung'ana, nincho ninche meitasho te ine te nebo iyie. 

17  Naa kadou nanu alotu airorie intae te ine. Naa kaya nanu embata e ina kiyang'et natii shumata iyie napik shumata ninche; naa kenap ninche ilo ola le kulo tung'ana te nebo iyie, pee mintoki iyie anap openy. 

18  Nijoki iyie iltung'ana, ‘Entisinya ate taisere ninosinoso nkiri; amu nchira intae too nkiyiaa o Laitoriani, ijojo, “Kaing'ae naisho iyiook nkiri nikinya? Amu eikash apa kitii Misiri.” Ore naa keisho intae Olaitoriani nkiri, naa inosinoso intae. 

19  Minosinoso intae enkolong nabo, aashu nkolong'i are, aashu nkolong'i imiet, aashu nkolong'i tomon, aashu nkolong'i tikitam, 

20  kake olapa olulung'a, o metaba anaa neimu intae nkumeishin, nirikaka, enkaraki nitanyaita intae Olaitoriani otii te nebo intae, ninchirishiri te dukuya ninye, ijojo, “Kainyoo iyiook pee kitupukutuo te nkop e Misiri?” ’ ” 

21  Kake etejo Musa, “Ore kulo tung'ana latii nanu atua oobaya nkalifuni iip ile oopuo too nkejek; eji nijo iyie, ‘Kaisho nanu nkiri, pee etum aainosa olapa olulung'a!’ 

22  Ke nkishu o nkerrai eyieng'i te nkaraki ninche, pee eitaraposhi ninche? Arashu keisinkir pooki le naiposha eiturrurruni te nkaraki ninche, pee eitaraposhi ninche?” 

23  Nejoki Olaitoriani Musa, “Keitodorropaki enkaina o Laitoriani? Ore taata idol iyie tenaa kesipayu ororei lai te iyie aashu mesipayu.” 

24  Neaku eipang'a apa Musa alo ajoki iltung'ana ilomon lo Laitoriani; neiturrur ninye iltung'ana ntomoni naapishana loo lpayiani loo ltung'ana, neitaman ninche olng'obor. 

25  Nelotu Olaitoriani te nkatampoi airorie ninye, neya embata e ina kiyang'et natii shumata ninye nepik shumata lelo payiani ntomoni naapishana; ore pee eirrag ina kiyang'et te shumata ninche, neibonisho ninche. Kake eitu eitoki aaiko neijia. 

26  Neing'uari apa iltung'ana oare too lng'oborri, neji obo Eldad ore o likae neji Medad, netonie enkiyang'et ninche; neaku ninche te nebo lelo ooigeroki kake eitu ninche eipang aapuo ilo ng'obor, neaku eibonishote ninche ti atua ilo ng'obor. 

27  Nekuet olbarnoti obo alo ajoki Musa, “Eibonisho Eldad o Medad to lng'obor.” 

28  Ore Yoshua olayioni le Nuni, ilo aisiaayiani le Musa, obo le lelo tung'ana oogeluno, nejo, “Olkitok lai Musa, tomitiki ninche.” 

29  Kake etiaka Musa ninye, “Iata iyie olom te nkaraki nanu? Oo napaji tenaa ore iltung'ana pooki lo Laitoriani, naa loibonok, naaji te nepik Olaitoriani enkiyang'et enye shumata ninche.” 

30  Nerrinyo Musa o lpayiani le Israel aapuo ilng'oborri. Eirriwua Olaitoriani Nkurleen 

31  Nedumunye olkutati oing'uaa Olaitoriani, neyau nkurleen aitung'uaa enkalo e naiposha, neisho ninche edou te mbata oo lng'oborri, eneba anaa elototo e nkolong nabo tena shoto o elototo e nkolong nabo te nkae shoto, te manaroto oo lng'oborri, naa eneba anaa intemat are e nkaina eirrag ti oriong enkop. 

32  Nedumunye iltung'ana ina olong pooki, o enkewarie pooki, o ina olong pooki natusujua nesotu nkurleen, ore olotasotuo nkuti naa nkikapuni tomon, neisalaashaki ninche ate aaitaman ilng'oborri. 

33  Ore ina kata eton etii nena kiri irishat oo lala lenye eton eitu einos aamut, neyupuyupoki engoro o Laitoriani iltung'ana, near Olaitoriani olorere to lmeitai kitok. 

34  Neaku etejoki apa enkarna e ine wueji Kibrot-hatafa. Enkaraki naa te ine apa etunukayioki lelo tung'ana lo lorok. 

35  Nedumunye iltung'ana te Kibrot-hatafa nepuo Haserot nebik ninche te Haserot.

