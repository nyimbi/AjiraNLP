1  Ina pee atejo malotu aigilie, intae ai baikinoto name. 

2  Naa omaa te naitame nanu intae, aing'ae aitoki nanu ang'idare? Eilo laitame? 

3  Ina pee aigeroko intae aiko neijia, pee te nalotu nemaitame lelo ooishiaakino neaku ninche laaiting'id. Amu ayiolo intae ajo ang'ida nanu ning'idada sii intae. 

4  Aigeroko intae aabore osina kitok o emion atua oltau, o too lkiyio kumok, neme kajo pee aitame intae, kake kajo pee iyiolouu eneba enyorrata nanyor nanu intae. Empalakinoto to laitarruorroni 

5  Te neyawua likae emion, neme nanu eyaka, kake kajo intae pooki, hoo nemayieu napon. 

6  Ore ilo otiu neijia netabaikia ina aa kenoto earata naba neijia too ltung'ana kumok. 

7  Intae taata etioorie naa enaikash te nipalakiki neilejileji ninye, pee meidimu emion nalusoo. 

8  Asai naa intae enyaaki entadedeyie enyorrata ninyorrinyorro ninye. 

9  Naa ina doi apa pee aigeroko intae, pee atem intae ayiolou te naa irara ilooning'isho too mbaa pooki. 

10  Ore pooki ng'ae lipalakiki embae ake pooki, natapalaka sii nanu. Amu ore olatapalaka, te naa kaata enatapalaka, nataasa ina te nkaraki intae, anaa ketii Kristo, ine. 

11  Eikiyiolo losekin le sheitani nimikiyieu neidimu iyiook. Eyieunoto e Paulo te Troas 

12   Ore apa pee alotu Troas alikioo Lomon Supati le Kristo, kaabolokino tukul kutukaji maisiaayia Olaitoriani; 

13  kake eitu aapal maanyamal oltau amu eitu atum olalashe lai Tito; neaku atung'uayie ninche nalo Makedonia. Enkisulata tiatua Kristo 

14  Kake ashe te Nkai, narik iyiook maisula anaa ake te Kristo, neasishore iyiook maibulunye e yiolounoto e Kristo pooki wueji anaa esonkoyo narropil. 

15  Eikira doi iyiook erropili e Kristo kewan naing'uaa Enkai alo enetii lelo oopuo erruorroto, 

16  erropili naa enkishui te lelo ooitajeuni, naa enkeeya te lelo ooye. Aing'ae doi ilo obaya te kuna pooki? 

17  Mikitiu iyiook anaa kulikae kumok oopuo aaitaa olkilikuai le Nkai anaa nkutiti baa nemeeta tipat; kiro iyiook anaa ltung'ana oojo mbaa naasipa, naa Enkai eing'uaa, naa te dukuya Enkai kiro, anaa ltung'ana ootii atua Kristo.

