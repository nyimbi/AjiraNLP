1   Ore te siadi ena nadol ilmalaika oong'uan eitashe too lubot pokira ong'uan e nkop, eibooyo isiwuon pokira oong'uan le nkop, pee meitoki olkutati akutu te nkop aashu te naiposha aashu akutaki olchani ake pooki. 

2  Naitoki adol likae malaika eilepu te nkilepunoto e nkolong, neeta olmishire le Enkai naishu, neipot to ltoilo sapuk lelo malaika oong'uan ooishooki engolon meinyiala enkop o enaiposha. 

3   Nejoki, “Eminyial enkop aashu enaiposha aashu ilkeek, o metaba anaa nikimishir isinkan le Enkai ang inkomomi enye.” 

4  Naning esiana, e lelo ootimishiraki; naa nkalifuni iip artam o oong'uan ilootimishiraki eing'uaa iloshon pooki loo layiok le Israel, 

5  inkalifuni tomon o aare ilo losho le Yuda, 

6  inkalifuni tomon o aare ilo losho le Ruben, inkalifuni tomon o aare ilo losho le Gad, inkalifuni tomon o aare ilo losho le Asheri. Inkalifuni tomon o aare ilo losho le Naftali. Inkalifuni tomon o aare ilo losho le Manase. 

7  Inkalifuni tomon o aare ilo losho le Simion, inkalifuni tomon o aare ilo losho le Lawi, 

8  inkalifuni tomon o aare ilo losho le Isaakar naa nkalifuni tomon o aare ilootimishiraki eing'uaa olosho le Sebulon, nkalifuni tomon aare ilo losho le Yosef, nkalifuni tomon oare ilootimishiraki to losho le Benchamen. Esiamo 

9  Ore te siadi ena, naing'orisho, naa ng'ura, olorora kitok lemeeta oltung'ani oidim aikena, eing'uaa pooki orere, neing'uaa loshon pooki, o ltung'ana o lng'ejepa, eitashe te dukuya olorika le nkitoo o te dukuya ilo Kuoo le Ker, neishopito ilkilani naaibor, neibung'ita ilng'osil loo ltuka too nkaik enye. 

10  Nebuaku to ltoilo sapuk aajo, “Ene Enkai ang enjeunoto: ina natonita to lorika le nkitoo o ene ilo Kuoo le Ker.” 

11  Neitashe ilmalaika pooki aaman olorika le nkitoo o lelo payiani o nena ng'uesi ong'uan naaishu, nebatata too nkomomi enye te dukuya ilo orika le nkitoo neserem Enkai. 

12  Ejoito, “Esai, metaa emayianata o enkisisa o enkitoo, o eng'eno nagut o enkishooroto enashe o enkanyit o engolon o enkidimata ena Enkai ang intarasi o ntarasi. Esai.” 

13  Naaitoki obo le lelo payiani airorie nanu ajoki, “Kakua kulo, ooishop ilkilani ooibor, naa kaji eing'uaa ninche?” 

14   Najoki nanu ninye, “Olkitok, iyiolo iyie.” Naaitoki aajoki, “Kulo ninche lelo ooiturukutuo aaing'uaa ilo sina kitok neitukuo ilkilani lenye neiborrie to sarge lo Lkuoo le Ker.” 

15  Naa enkaraki ina pee etii dukuya olorika le nkitoo le Enkai neisiaai ninye dama o kewarie ti atua enkaji enye, ore ilo otonita to lorika le nkitoo naa keitushur ninche te ine netii ninye. 

16   Nemeitoki ae kata ninche aaisumashu aashu aatum enkure. Nemedal enkolong ninche aashu ae kirowuaj napejisho. 

17   Amu ilo Kuoo le Ker otii empolos o lorika le nkitoo oaku olchekut lenye, anaa kerikoo ninche too nchorroi oo nkariak naaishu. Naa kejut Enkai pooki kiyioi too nkonyek enye.

