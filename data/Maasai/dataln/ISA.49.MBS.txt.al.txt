1   Entoning'oki nanu, intae ilmanien le naiposha, nining'ining'i intae iloreren oo lakua. Aaipotuo apa nanu Olaitoriani atii enkoshoke, ore atii enkoshoke e yieyio neipot ninye enkarna ai. 

2   Eitotiuo ninye enkutuk ai anaa olalem opi, naaisudoo ninye nanu to loip le nkaina enye; aaitaa ninye nanu embae nayopiroki, naapik atua emootian enye aisudoo. 

3  Naajoki ninye nanu, “ira iyie osinka lai, Israel, laa te ninye aitaae nanu kitok.” 

4  Kake atejo nanu, “Aisiaishe pesho, ataasishore nanu engolon ai te pesho o to lng'am; kake ore ake eyia, etii esipata ai te nebo o Laitoriani, ore ole koisiayio lai neeta Enkai ai. 

5  Ore taata nejo Olaitoriani, ilo apa laaitobirua nanu te nkoshoke pee aaku osinka lenye, pee ayau Yakobo arrinyoki ninye, netumi sii aaiturrurroki Israel ninye, amu aayanyitaki nanu too nkonyek o Laitoriani, netaa Enkai ai engolon ai - 

6   ejo ninye, “Kentoki nalelek oleng ena nchere iaku iyie osinka lai, pee idumu iloshon le Yakobo nirrinyu lelo ootelekutua le Israel; kaaisho nanu iyie taa ewang'an too loreren, pee etum enjeunoto ai atabaiki ineeiting'ie enkop.” 

7  Nji ejo Olaitoriani, ilo okordu Israel naa Ilo Sinyati, ajoki ilo otemenayioki oleng too ltung'ana, ilo oiba oleng iloshon, ilo sinka loo laitoriak: “Kepuo ilaiguanak aadol nedumunye; ore larikok o ninche nepuo aaserem maate, te nkaraki Olaitoriani oisiligayu ninye, Ilo Sinyati obo le Israel, laa ninye likitegelua iyie.” Errinyunoto e Yerusalem 

8   Nji ejo Olaitoriani: “Ore te nkata e omom aatang'amayie nanu iyie, ore te nkolong e njeunoto aatareto nanu iyie; aatorripo nanu iyie naaishooyo aaitaa olning'o too ltung'ana, pee idumu ena kop, pee ioriki enjung'ore lelo ooliyio; 

9  ijoki lelo ooena, ‘Wootu ene,’ nijoki lelo ootii enaimin, ‘Entalioto.’ Nepuo ninche aadaa too mbat oo nkoitoi, ore nkisiajat pooki naaika neaku endaata enye. 

10   Mepuo ninche aatum esumash o enkure, nemeitoki olkutati anaa enkolong napi aar ninche, amu ore ilo oing'urrie ninche naa ninye olo arikoo ninche, naa too nchorroi oo nkariak erikoo ninche. 

11  Naitaa nanu ildoinyo laainei pooki enkoitoi, ore nena oitoi aainei kituaak naa keilepieki shumata. 

12  Ng'ura, kepuonu kulo eing'uaa enelakua, naa ng'ura, eing'uaa kulo moikuape, neing'uaa oloo ntoluo, neing'uaa kulo enkop e Sirini.” 

13  Taranyisho te ng'ida, iyie shumata, nishipayu na kop; entaranyisho intae lo doinyo! Amu eitagolo Olaitoriani iltung'ana lenyena, naa kelo aing'urrie lelo apa ooisilisiloki. 

14  Kake etejo Sion, “Aaiturrayie nanu Olaitoriani, meekure aadamu Olaitoriani lai.” 

15  “Kerikino enkitok enkerai enye nanakita, eji meitoki aing'urrie ina kerai e nkoshoke enye?” Ee keidim atorikinoyu, kake maarikino nanu iyie. 

16  Ng'ura, aatisira nanu too ndapi oo nkaik aainei, etii isunta inono anaake dukuya nkonyek aainei. 

17  Etumuruto ilashetak linono lelo apa likitigila, ore apa lelo likitomijoon nikipuo aaing'uaa iyie. 

18  Tushumu nkonyek inono ntamanai ing'orisho; eiturrurrote pooki, nepuonu ninche enitii. Ore anaa enaishu nanu, Olaitoriani ojo, ilo iyie aishop ninche pooki anaa emasaai, nienikino ninche anaa enaenikino esiankiki narikori imasaa enyena. 

19  “Esipa ore ilmuateni linyi o wuejitin apa neetomijono, o ina kop inyi apa nainyalaki - naa kepuo aapiriku te lelo oomany; ore apa lelo oo toijoitie intae naa kelamari oleng. 

20  Ore nena kera apa naatoiwuoki te nkata o sina, nepuo sii ninche aajo ining'itoto, ‘Kepirik ene wueji te nanu; ing'urakaki ewueji namany.’ 

21  Nilo ajo to ltau lino: ‘Kaing'ae laatoikio nanu kuna? Aatung'uayioki apa aa nanu ake nara olupi, nashomo eyararoto naayae enelakua, kake aing'ae naitubulua kuna? Ng'ura, aatung'uayioki apa aa nanu ake; Kaji naa eimutua kuna?’ ” 

22  Nji ejo Olaitoriani Enkai: “Ng'ura, kailepakinye nanu iloshon enkaina ai, nailepakinye olmonekie lai iloreren; neyau ninche ilayiok linyi too lgooitie lenye, ore ntoyie inyi nepuoi aanap too leilila lenye. 

23  Kepuo laiguanak aaku loo papaai linyi ooitubulu intae, ore nkaiguanak enye neaku ninche naaing'or intae aaitoti. Neitabaiki ninche nkomomi enye enkop eirrugokino intae, nemej ina terit oo nkejek inyi. Nilo taa ayiolou nchere ara nanu Olaitoriani; ore lelo laanyu nanu nemeitukurruni.” 

24  Keidimi aawaita entoki naibung'ita ilo ogol, anaa keidimi aawaita ilo oibung'aki otii nkaik e ilo torrono? 

25  Esipa, Olaitoriani ojo: “Ekeidimi ninye aawaita lelo ooena le ilo ogol, neidimi aatokordu ina naibung'ita ologol, amu kagilunore nanu lelo oogilunore intae; naa kaitajeu nanu nkera inyi. 

26  Kaisho nanu lelo ooitorogony intae meinosa nkiri enye maate, nemera eok isargeta lenye anaa ilootooko enaisho oo sabibu. Netum taa pooki toki naishu atayiolo nchere ara nanu Olaitoriani, Olaitajeunoni linyi, nara ilo Okordu intae, Ilo Magilani le Yakobo.”

