1  Tejo olalashe lino, “Iltung'ana laainei,” nijo enkanashe ino, “Enanoto olng'ur.” Meisiligayu Gomer - Meisiligayu Israel 

2  “Tasayia ng'utunyi, tasayia amu mme enkitok ai ninye, nemara nanu olpayian lenye pee etum aiwuang'ie enkibor oo nkonyek te nkomom enye, neiwuang'ie eloloito enye to lki lenyena; 

3  pee masul ake aoru ilkilani naitotiu ninye anaa ina olong apa naini, naitotiu ninye anaa ong'ata, naitotiu ninye anaa enkop natoyio, naar ninye te nkure. 

4  Ore sii ti alo nkera enyena maing'urrie nanu amu inkera e nkibor oo nkonyek ninche. 

5  Amu eiborrie ng'otonye onyek; ore ina natunute ninche netaasa embae enkurruna. Amu etejo ninye, ‘Kalo arubare isintan laainei, laa ninche laaisho nanu emukate ai o enkare ai, o enkila ai napuyiapui, o kitani ai, o eilata ai o enaisho.’ 

6  “Tenkaraki ina kanuk nanu enkoitoi enye too lkiku; nashetaki nanu esuntai, pee metum ninye eneim. 

7  Kemir ninye isintan lenyena, kake meinepu; neing'oru ninche, kake metum ninche. Neitoki ninye ajo, ‘Kalo nanu narrinyokino olapa moruo lai le dukuya, amu keikash apa ina kata te nanu alang taata.’ 

8  Neitu eyiolou ninye inchere nanu apa ilo oishoo ninye entapa, o enaisho oo sabibu o eilata, naiputaki ninye enkosholai o sahabu naa ninche etaasishore te Baal. 

9  “Ore enkaraki ina ekarriny ilpaek laainei te nkata enye, o enaisho ai oo sabibu te rishata enye, narriny nanu ina kila ai napuyiapui o kitani, naa ninche apa naaitemoo emasipaisho enye. Kerrinyuni Israel 

10  “Ore taata naa kasul nanu ninye aoru nkilani te dukuya isintan lenyena, nemeetae olokordu ninye aitayu te nkaina ai. 

11  Naa kaishie nanu isiruai lenyena pooki, o mashoi, o lapaitin lenyena ng'ejuk o sabatoni enyena, o siruai lenyena pooki gelunot. 

12  Nainyal nanu isabibu lenyena o lkeek loo lng'anayio, laa ninche ejo ninye, ‘Elaakinoto ai kulo, laa ninche aaishoo isanchan laainei.’ Kaitaa nanu ninche entim, naa keinos ninche ing'uesi e ntim. 

13  Naa kaitame nanu ninye te nkaraki nena olong'i o sirua le Baal ina kata apa pee epejoki enkorropil ninche, nekuso ninye too lgiso o too masaa, nelo asujaa isintan lenyena, nemaadamu ninye nanu, Olaitoriani ojo. Enyorrata e Nkai too ltungana lenyena 

14  “Ore enkaraki ina, ng'ura, kalejaa, narik ninye ong'ata, nairorie ninye te mborron. 

15   Ore te ine naisho enkurma enye oo sabibu, naitaa ilo erata le Akor elusie o siligi. Ore te ine newal ninye anaa apa too nkolong'i e kitisho enye, anaa apa pee eipang'u aing'uaa enkop e Misiri. 

16  “Naa ore kenya te ina olong, Olaitoriani ojo, nikimpot iyie nanu ijo, ‘Olpayian lai,’ nimikingil iyie ajo, ‘Baal ai.’ 

17  Amu kaiwuang'ie nanu nkarn e Baal te nkutuk enye, nemeigili ae kata aaipot ninche katukul. 

18  Naa kaaitobiraki nanu iyie osotua te ina olong te nebo ing'uesi e ntim, o ntaritik o loing'ang'e o ng'uesi naaiserpepiari te nkop; naiwuang'ie nanu enkawuo, o lalem, o larrabal tena kop; naaisho nanu iyie irraga te seriani. 

19  Naa kaasiraki nanu iyie kewan ntarasi; kaasiraki nanu iyie kewan ai te supatisho o te sipata, te nyorrata nauno o to lng'ur. 

20  Kaasiraki nanu iyie kewan ai te nkitisipata; naa eyiolou iyie Olaitoriani. 

21  “Naa ore kenya te ina olong, Olaitoriani ojo, kawaliki nanu keper newaliki sii ninche enkop; 

22  newaliki sii ninye enkop ilpaek o sabibu o eilata, naa kewaliki sii ninche Yesreel; 

23   naa kaun nanu ninye, aunoki kewan ti atua ena kop. Naa kaing'urrie nanu ilo leitu eing'urrieki, naa kajoki nanu lelo leme iltung'ana laainei, ‘Irara intae iltung'ana laainei,’ nejo ninye, ‘Ira iyie Enkai ai.’ ”

