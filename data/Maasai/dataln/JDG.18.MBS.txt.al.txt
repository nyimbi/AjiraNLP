1  Ore apa te nena olong'i nemeetae olaiguanani te Israel. Ore apa te nena olong'i neing'oru olosho le Dan enjung'ore enye maate ewueji nemany; amu ore ebaiki ina kata meetae enjung'ore ti atua iloshon loo Siraeli nanoto ninche. 

2  Neirriu apa ile Dan iltung'ana imiet oodupa ti atua iltung'ana lo losho lenye pooki, eing'uaa Sora neing'uaa Eshtaol, pee epuonu aaikitalan enkop nejur; nejokini ninche, “Enchom entujur enkop.” Nepuonu apa ninche ina kop oo ndoinyo e Efraim, ine netii enkaji e Mika, neirrag ine. 

3  Ore apa etii ninche embata e nkaji e Mika, neyiolou ninche oltoilo le ilo barnoti le Lawi; neibelekenya ninche nejoki ninye, “Kaing'ae likiyaua iyie ine? Kainyoo iyie iasita tene wueji? Kainyoo esiaai ino tene?” 

4  Nejoki ninye ninche, “Nji o nji aaitaasa nanu Mika: aaigero nanu, naaitaa nanu olapolosani lenye.” 

5  Nejoki ninche ninye, “Nkilikuanishore Enkai, kitoomono iyie, pee kitum aatayiolo tenaa kerasaa ena lototo nikipuoito.” 

6  Nejoki ilo apolosani ninche, “Enchom te seriani. Ore ina lototo nipuopuo netii abori enkong'u o Laitoriani.” 

7  Nepuo lelo tung'ana pokira imiet, nepuonu Laish, nedol iltung'ana apa ootii ine, eneikununo oltonei lenye te seriani, te mpukunoto oo le Sidon, eitirring'a nememuso, meeta entoki nabo e nkop nang'or, neeta karsisisho, o eneba elakuaniki ile Sidon nemeeta enaporokinore likae tung'ani. 

8  Ore ake pee epuonu ninche enetii ilalashera lenye te Sora o Eshtaol, nejoki ilalashera lenye ninche, “Kainyoo intae ilimumu?” 

9  Nejo ninche, “Entudumunye, maape iyiook aarare ninche; amu kitoduaa iyiook ina kop, naa ng'ura, kepir oleng. Eimiatata intae eniaasiasa? Emiyieta intae te lototo, kake entijing atua ina kop embung'a. 

10  Ti nipuopuo intae, naa ipuopuo aainepu iltung'ana lememuso. Kelala ina kop; ee, eishorua Enkai apik atua nkaik inyi, ewueji nemeeta entoki hoo nabo ena kop nemetii.” 

11  Nedumunye iltung'ana iip ile lo losho le Dan, ootanapate too roparen o larrabal, nepuo eing'uaa Sora o Eshtaol, 

12  neilep aapuo neitayu ilng'oborri te Kiriat-Yearim ti atua Yuda. Ore te nkaraki ena naa keji ine wueji Mahanedan o taata; ng'ura, etii enkalo o loo ntoluo le Kiriat-yearim. 

13  Negiroo ninche ine nepuo ina kop oo ndoinyo e Efraim, nepuonu enkaji e Mika. 

14  Nejoki lelo tung'ana apa imiet ooshomo aaikitalan enkop e Laish lelo alashera lenye, “Iyiololo intae aajo ore atua kuna ajijik netii enkila o lgoo oo lapolosak, o Terafim e nkitanyaanyukoto naaguetuno o naasholuno? Ore naa taata entayiolo eniaasiasa.” 

15  Neibelekenyakino ninche ine, nepuonu enkaji e ilo barnoti le Lawi te nkang e Mika, neikilikuan ninye ilomon lenyena. 

16  Ore apa lelo tung'ana iip ile le Dan, ootanapate too roparen enye o larrabal, neitashe te nejing'ieki kishomi; 

17  ore lelo tung'ana imiet apa ooshomo aaikeern enkop neilep aapuo, nejing atua nepuo aaitayu ina kitanyaanyukoto naguetuno, ina kila o lgoo oolapolosak, o enkitanyaanyukoto o Terafim, o ina kitanyaanyukoto nasholuno, ina kata eitashe olapolosani te mbata ewueji nejing'ieki kishomi te nebo lelo tung'ana iip ile apa ootanapate too masaa enye o larrabal. 

18  Ore ake pee epuo kulo atua enkaji e Mika neya ina kitanyaanyukoto naguetuno, o enkila o lgoo oo lapolosak, o Terafim, o ina kitanyaanyukoto nasholuno, nejoki ilo apolosani ninche, “Kainyoo intae iasitata?” 

19  Nejoki ninche ninye, “Tigirayu, tipika enkaina ino enkutuk ino, nilotu te nebo iyiook, niaku te iyiook papa o lapolosani. Kenaikash iyie ti niaku olapolosani te nkaji o ltung'ani obo, anaa ei ti niaku olapolosani to losho to lmarei le Israel?” 

20  Neshipayu oltau le ilo apolosani; neitayu ninye ina kila o lgoo oo lapolosak, o Terafim ina kitanyaanyukoto naguetuno, nelo ninye te nebo lelo tung'ana. 

21  Neibelekenya ninche nepuo, nepik nkera kutiti o nchoo o masaa dukuya ninche. 

22  Ore eshomo ninche aalam enkang e Mika, neishiruni iltung'ana ootii nkajijik ootaaniki enkaji e Mika, nepuo ninche aainepu lelo tung'ana le Dan. 

23  Nebuaaki ninche lelo tung'ana le Dan, ooibelekenyunye nejoki Mika, “Kainyoo nikinosita anaijo itorikuo olorere kitok obanji?” 

24  Nejoki ninye, “Iwaita intae nkaitin aainei naitayio nanu, o lapolosani, nipuopuo, kainyoo naa aatung'ueikiaki? Kainyoo naa pee kijokiki intae nanu, ‘Eji kainyoo nikinosita?’ ” 

25  Nejoki lelo tung'ana le Dan ninye, “Mincho iyie oltoilo lino metoning'i ti atua iyiook, pee mikidoiki iltung'ana ootagorote, niminie enkishui ino o nena tokitin e nkaji ino.” 

26  Nepuo lelo tung'ana le Dan aaibung enkoitoi enye; ore ake pee edol Mika nchere kegol ninche oleng aalang ninye, neibelekenya neshuko alo enkang enye. 

27  Neyau ninche nena tokitin apa naaitobirua Mika, o ilo apolosani apa ora olenye, nepuonu lelo tung'ana le Dan Laish, enetii iltung'ana oobor lememuso, nesesekuan ninche te nepi o lalem, nepejoo ina anasa te nkima. 

28  Nemeetae apa olakordunoni amu kelakuaniki apa ninye Sidon, nemetii apa kulikae tung'ana ooata enabaikinore ninche. Etii atua oerata le Bet-rehob. Neitoki apa ninche aashet ina anasa nemany atua. 

29  Neisho apa ina anasa enkarna aajo Dan, aaipotie nkakuyiaa lenye, apa otoiuo Israel; amu keji apa enkarna e ina anasa te dukuya Laish. 

30  Neitasheikinye apa lelo tung'ana le Dan ate ina kitanyaanyukoto naguetuno; naa Yonasan ilo ayioni le Geshom, olayioni le Musa, o layiok lenyena apa ilapolosak lo losho le Dan o metabau ina olong apa natarayoki ilo osho. 

31  Neaku eitasheyie apa ninche ina kitanyaanyukoto e Mika naguetuno, naitayio ninye ina kata pooki apa natii enkaji e Nkai te Shilo.

