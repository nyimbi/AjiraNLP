1  Nedumunye Yakobo aibung enkoitoi alo, nebau enkop oo ltung'ana oomanya oloosaen. 

2  Ore eing'orisho, etoduaa enchorro ti ong'ata, ore ake sii, etodua iluaat uni oo nkishu o nkerrai eirrag te mbata eina shorro amu teina shorro eokokinyieki enkare naok. Netii osoit sapuk enkutuk enchorro. 

3  Naa tenereuni nkerrai pooki meirraga teine, neibeleleng'oo ilchekuti ilo soit te nkutuk enchorro peyie etum aishoo ntare enye enkare. Ore ake peyie eidip aaitooko pooki, neitoki aapising enchoro teilo soit aapik enkutuk enchorro. 

4  Nejoki Yakobo ninche, “Ilalashera laainei, kaji doi ing'uaa?” Nejo ninche, “King'uaa Haran.” 

5  Nejoki ninye ninche, “Amaa iyiololo Laban olayioni le Nahor?” Nejo ninche, “Aikiyiolo ninye.” 

6  Nejoki Yakobo ninche “Aisupat ninye?” Neng'amaa aajo, “Ee aisupat, naa ore entito enye Raheli elotu ereuta ntare!” Nejo Yakobo, 

7  “Ing'ura, eton aa enaipirie enkolong, eton menkata naiturrurri nkerrai aaokoki enkare peyie etum aashom aatadaata.” 

8  Kake etejo, “Mikintook omeiturrurroto nkerrai pooki tenebo, nikimbeleleng'oo osoit te nkutuk e nchorro nikitum aaitooko inkerrai.” 

9  Ore eton eirorie ninche, nebau Raheli ereuta ntare e papaai lenye aa ninye nairritita. 

10  Ore peyie edol Yakobo Raheli entito e Laban olalashe ng'otonye tenebo nkerrai e Laban olalashe ng'otonye nelo Yakobo aibeleleng'oo osoit te nkutuk enchorro, neitook inkerrai e Laban, olalashe ng'otonye. 

11  Neng'utut Yakobo Raheli eishir abuaku te nchipai. 

12  Neliki Yakobo Raheli ajoki ole sotua, naa olayioni le Rebeka. Neipirri Raheli ang alo aliki menye. 

13  Ore peyie ening Laban ilomon le Yakobo olayioni le nkanashe, neipirri alo anang'are ninye, neitamuat ninye inkaik neng'utut neriku ninye enkaji enye. Neliki Yakobo Laban kuna baa pooki, 

14  neaku etiaka Laban ninye, “Esipa tukul ajo ira oloito lai nira sii osesen lai!” Neton aboitare ninye olapa. Eisiaayia Yakobo Laban pee eishori Raheli o Lea 

15  Neitoki Laban ajoki Yakobo, “Ore amu ira ole sotua, aikisiaai iyie nanu pesho? Tolikioki ajo ainyoo elaata niyieu naalaaki?” 

16  Eeta apa Laban ntoyie are, neji entito botor Lea neji entito kiti Raheli. 

17  Aitorrok apa nkonyek e Lea ore Raheli naa aisidai neikishiaan. 

18  Nenyorru Yakobo Raheli, o metejo “Ekaaisiaai iyie ilarin oopishana tenkaraki Raheli ina tito ino kiti.” 

19  Nejo Laban, “Enaikash te naaisho iyie alang te naisho ninye likae lee; totona tenebo nanu.” 

20  Neaku eisiaayia apa Yakobo ninye ilarin oopishana tenkaraki Raheli, netiu lelo arin anaa inkolong'i kuti tenkaraki enyorrata sapuk naata te ninye. 

21  Neitoki Yakobo ajoki Laban, “Inchooki nanu enkitok ai peyie alo ayiolou ninye, amu aitabayie enkata ai.” 

22  Neiturrurru Laban iltung'ana pooki leine, neitayu osirua 

23  kake ore teipa ewa entito enye Leah ayaki ninye Yakobo; neboitare Yakobo ninye ina kewarie. 

24  (Eishooyie Laban enkaisiaayiani enye Silpa, aisho Lea entito enye metaa enkaisiaayiani enye.) 

25  Ore peyie ekenyu, ng'ura, Leah ngole eishooki Yakobo, Nejoki Yakobo Laban, “Ainyoo ena nikintaasa nanu? Aime enaji Raheli doi apa aaisiayie? Ainyoo naa peyie kiteleja iyie nanu?” 

26  Neng'amaa Laban ejo, “Measi oshi neijia te nkop ang, aaishooyo entito kiti eton eitu eishoori enkikau. 

27  Iishu e wiki ena, naa aikintoki aaisho iyie enkae tinikisiaai kulikae arin oopishana.” 

28  Neas Jakobo ina, neishu ewiki enye; neaku neishoo Laban ninye Raheli ina tito enye meitaa enkitok. 

29  (Eishooyie Laban enkaisiaayiani enye Bilha, aisho Raheli entito enye metaa enkaisiaayiani enye.) 

30  Neaku enyaaka sii Yakobo alo ayiolou Raheli nenyorru Raheli oleng aitalang enanyor Lea neisiaai Laban kulikae arin oopishana. Etoikioki Yakobo Inkera 

31  Ore peyie edol Olaitoriani ajo keibai Lea, nebol eng'uset enye, kake ore apa Raheli naa koolupi. 

32  Nenutayu Lea neiu enkayioni neipot ninye enkarna ajo Ruben, amu etejo, “Enkaraki natoduaa Olaitoriani enkisilisiloto ai, nesipa taata ajo ekaanyoru olpayian lai.” 

33  Neitoki ake anutayu, neiu enkayioni, nejo, “Enkaraki natoningo Olaitoriani ajo kaaibai naaisho ena ayioni aigil.” Neipot enkarna enye ajo Simon. 

34  Neitoki ake anutayu neiu enkayioni nejo, “Ore taata naa kaibung'are olpayian lai, amu atoikio ninye ilayiok okuni.” Ina peyie eipot enkarna enye ajo Lawi. 

35  Neitoki anutayu neiu enkayioni nejo “Ore taata naa kaisis Olaitoriani,” metaa eipoto ninye enkarna ajo Yuda, ina pee edung eishoi.

