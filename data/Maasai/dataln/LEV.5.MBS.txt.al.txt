1  “Tenelo neas oltung'ani ake ninye eng'oki eipotuoki enkiguana meitayu shakenisho hoo naa olchakeni ninye, ore tenetoduaa ninye aashu tenetayiolo ina bae, ore ake etiu neijia nemelimu, nenap ninye eng'oki e ntorroni enye. 

2  Aashu tenelo neiseyie ake ninye oltung'ani entoki nemesinya, aa empopok e ng'ues nemesinya aashu empopok e nkiteng nemesinya aashu empopok oo ntokitin nemesinya naa embae naisudoro ena te ninye, neaku ninye ole mesinya, neaku ninye oloitarruoyie. 

3  Aashu tenelo neiseyie ninye mbaa nemesinya oo ltung'ana e pooki pukunoto laa te ninye eaku olemesinya, ore ina bae neisudoro te ninye, ore ake pee elotu ayiolou ina bae neaku ninye oloitarruoyie. 

4  Aashu tenelo neiro oltung'ani te nkutuk enye ainos olmumai pee eas entorroni aashu eas esidai olmumai ake duoo ninye oinos iltung'ana, naa tenaa embae ena naisudoro te ninye, ore ake pee elotu ayiolou neaku ninye te pooki e kuna oloitarruoyie. 

5  Tenaa oloitarruoyie oltung'ani tiae nabo e kuna, neibalunye ninye ina ng'oki nataasa, 

6  naa keyaki ninye nkishorot enyena e nkitarruorroto Olaitoriani teina ng'oki nataasa, esupen naing'ua eluaata oo ntare, olker aashu enkine pee eaku olasar le ng'oki, neitobir olapolosani olning'o lo sotua te nkaraki ninye teina ng'oki nataasa. 

7  “Kake tenemeeta ninye olker, neyau naa, anaa enkishoroto enye te nkitarruorroto nataasa to Laitoriani, teina ng'oki nataasa ninye, nturkuluoni are anaa nturkuluoni are kutiti, nabo naaku olasar le ng'oki o enkae naaku olasar opejori. 

8  Neyau ninye ninche enetii olapolosani, laa ninye ong'as aishooyo ina o lasar le ng'oki; neburukush ninye endukuya enye te murt enye kake medung'oo 

9  neisuaaki ninye embata o sarge leilo asar le ng'oki embata olperer lo lasar, ore olikae sarge nebukoki ninye e ntonata o lperere lo lasar; olasar le ng'oki ninye. 

10  Neitoki ninye aishooyo eniare metaa olasar opejori terisioroto oo nkitanapat; neitobiru olapolosani olning'o lo sotua te nkaraki ninye teina ng'oki nataasa ninye, naa kepalakini ninye. 

11  “Kake tenemeeta ninye nturkuluoni are, aashu nturkuluoni are kutiti, neyau naa, anaa enkishoroto enye teina ng'oki nataasa ninye, ematua e tomon e efa e ntapa napuyiapui metaa enkishoroto te nkaraki eng'oki, nemepik ninye eilata shumata ina tapa, nemepik olbani shumata enye, amu olasar ninye le ng'oki. 

12  Neyau ninye enetii olapolosani, neitayu ilo apolosani emborei enkaina eina tapa metaa erubata nadamuni nepejoo ina to lperere lo lasar, apejoki Olaitoriani teine neishoorieki ilasarri oopejori; olasar le ng'oki ninye. 

13  Neijia eiko olapolosani aitobiraki ninye olasar olning'o lo sotua teina ng'oki nataasa ninye tiae nabo e kuna baa naa kepalakini ninye. Ore enaleku neaku eno lapolosani anaa enkishoroto e ntapa.” Nkishorot oo laakinot 

14  Nejoki Olaitoriani Musa, 

15  “Tenelo neas oltung'ani ake ninye embae naainyal enkirukoto, neas eng'oki eitu eotiki, te pooki toki e nena sinyat o Laitoriani nchoo eyau ninye, neyau anaa enkishoroto enye o lasar lenkitarruorroto to Laitoriani, olmeregesh lemeeta entioto aitayu tiatua eluaata, nidung'oki iyie enkinyiang'a te shekeli e nkosholai terisioroto e shekeli e wueji sinyati; olasar le nkitarruorroto ninye. 

16  Nelak sii ninye ina apa naitarruoyie tialo ina bae sinyati, neponiki e rubata eimiet ina, neisho olapolosani; neitobiraki olapolosani ninye olning'o lo sotua teilo meregesh lo lasar le nkitarruorroto, naa kepalakini ninye. 

17  “Tenelo neas ing'ok oltung'ani aas nabo oo mbaa naaitanapishe Olaitoriani pee measi, hoo duoo ninye nemeyiolo, ore ake eyia netaa ninye oloitarruoyie naa kenap ninye enkitarruorroto enye. 

18  Neyau ninye enetii olapolosani olmeregesh lemeeta entioto aitayu te luata enye, nitudung'oko iyie enkinyiang'a nchere keishiakino enkinyiang'a e laata o lasar le nkitarruorroto, neitobir olapolosani olasar lo lning'o lo sotua te nkaraki ninye teina kitadiata nataasa ninye eitu eotiki; naa kepalakini ninye. 

19  Olasar le nkitarruorroto ilo; eitarruoyie ninye te dukuya, Olaitoriani.”

