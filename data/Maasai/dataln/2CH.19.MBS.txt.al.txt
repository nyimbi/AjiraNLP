1  Nerrinyunye te Seriani Yehoshafat olaiguanani le Yuda alotu enkaji enye te Yerusalem. 

2  Kake eshomo Yehu olayioni le Hanani, ilo aduaani anang'are ninye, nejoki ninye olaiguanani Yehoshafat, “Iretu iyie olarruoni ninyor lelo ooiba Olaitoriani? Ore enkaraki ena, eewuo engoro naing'ua Olaitoriani enkaraki iyie. 

3  Ore ake eyia enotoki kulie baa sidain te iyie, amu indaikie Ashera aishie tena kop, ning'oru Enkai to ltau lino.” Eibelekenye Yehoshafat 

4  Nebik Yehoshafat te Yerusalem; nelo ninye tiatua olorere, ebaiki Beer-sheba o metabaiki ina kop oo ndoinyio e Efraim, neyau ninche aarrinyoki Olaitoriani, Enkai oo loo menye. 

5  Negelu ninye ilarishak teina kop tiatua nkanas pooki naasheta isunta e Yuda. Te nkanasa ake o te nkanasa, 

6  nejoki ninye lelo arishak, “Entadamu eniasiasa, amu mme oltung'ani nguanarere, kake Olaitoriani; etii ninye tenebo intae idung'udung'u enkiguana. 

7  Ore naa taata nchoo euriata o Laitoriani eaku tenebo intae; entujurru eniasiasa; amu meetae enkibelekenyata e sipata to Laitoriani Enkai, anaa enyorrakinoto, anaa eng'amunoto oo ntokitin e ropare.” 

8  Ore ake sii te Yerusalem negelu Yehoshafat kulikae Lawi o lapolosak, o lukuny oo lmareita loo Siraeli, pee edung enkiguana tenkaraki Olaitoriani nedung enkiguana tenetii enchankar. Yerusalem apa etii entonata enye. 

9  Neitanap ninye ninche, ejo, “Nji intae enkuna te uriata o Laitoriani, o te nkisiligata, o to ltauja linyi pooki: 

10  Tenelo nelotu enkiguana naing'uaa ilalashera linyi ootii kulie anas, eipirta enkibukoroto o sarge, o enkitanapata, anaa nkikoot, o nkiguanat, ninteng'en iyie ninche, pee meas ake entorroni te dukuya Olaitoriani, melotu ake engoro napi shumata intae o lalashera linyi. Ena intae entaas nimbayuyu intae entorroni. 

11  Naa ng'ura Amaria ilo apolosani kitok otii te shumata intae tialo mbaa pooki o Laitoriani; naa Sebadia olayioni le Ishmael ninye olbalusui le nkaji e Yuda, too mbaa pooki naaipirta olaiguanani; naa Ilawi likisiai iyie anaa iltung'ana kituaak. Taasisho te mpijan naa nchoo eaku Olaitoriani tenebo ilo oitoriori mbaa enyena.”

