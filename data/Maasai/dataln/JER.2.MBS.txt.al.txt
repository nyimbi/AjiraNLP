1  Eewuo ororei lo Laitoriani enatii ejo, 

2  “Shomo inosai tening'oto e Yerusalem ena natejo Olaitoriani, adamu nanu eseremata e kitisho ino, enyorrata ino anaa esiankiki narikori, ina kata kisujita nanu tiong'ota, tiatua ina kop neitu eunishoreki. 

3  Eisinyati apa Israel to Laitoriani, ilng'anayio le dukuya le nkisampuare enye. Ore pooki ooinosa netum enkitarruorroto; eewuo entorroni shumata ninche, Olaitoriani ojo.” Eng'oki oo loo nkakuyiaa le Israel 

4  Toning'o ororei lo Laitoriani iyie enkaji e Yakobo, olmareita pooki le nkaji e Israel. 

5  Inji ejo Olaitoriani: “Kaa torroni enotito loo papaai linyi te nanu pee aashomo aalam nanu, nepuo aasujaa empesho, neaku pesho? 

6  Eitu ninche ejo, ‘Koree Olaitoriani laa ninye oilepunye iyiook aitung'uaa enkop e Misiri. Laa ninye otorikoyie iyiook tiong'ota, tiatua enkop olpurkel o ngumot, tiatua ina kop olameyu o enaimin nagut, tiatua enkop nemedung hoo ng'ae, nemetii hoo oltung'ani omanya.’ 

7  Nayau nanu intae atua enkop sidai, pee ishipakinono ilng'anayio lenyena o ntokitin enyena sidain. Kake ore pee ipuonunu atua ninturujuju enkop ai, nintaa enjung'ore ai olminong. 

8  Eitu ejo ilapolosak, ‘Koree Olaitoriani?’ Ore kuldo loo nkitanapat neitu aayiolou nanu; aatogolong'akitia nanu ilaitoriak; ore ilo oibonisho neibonisho te Baal, nepuo aasujaa nena tokitin nemeretisho. Enkiguana e Nkai too ltung'ana lenyena 

9  “Metaa eton aatakinore iyie, Olaitoriani ojo, ore nkera oo nkera inono naatakinore. 

10  Tudung'o shomo olomanaa le Kupro toduaa, arashu irriwaa olkilikuai Kedar metujurru asipu; toduaa tenaa kenotoki ae kata entoki naikununo nji. 

11  Keibelekenya olosho nkaitin enyena, hoo duoo ninye neme nkaitin? Kake eibelekenya iltung'ana laainei enkitoo enye, teina nemeretisho. 

12  Mputukunyo iyie shumata, tena iruto, ingasiayu tukul, Olaitoriani ojo. 

13  Amu etaasa iltung'ana laainei ntorrok are: aatung'uaitie nanu, ina ong'u oo nkariak naaishu, neguetaki ate ilmotioo, ilmotioo oodanya lemeidim aatushum enkare. 

14  “Ko rrindik Israel? Kosinka oino liang? Kainyoo naa pee etaa ninye olorreshitoi? 

15  Eipurrokito ilng'atunyo ninye, eipurrokito aabuaku. Neitaa ninche enkop enye mitil; neidaaitie nkanas enyena, metii iloomanya. 

16  Ore sii etadanya iltung'ana le Memfis o Tafnhel olmarisian le nkitoo le ndukuya ino. 

17  Aime kewan iyie iyaka ena te nking'uaroto o Laitoriani Enkai ino, ina kata pee kirikoo ninye te nkoitoi? 

18  Amaa taata kainyoo dupoto nitum tenilo Misiri, aok nkariak e Nail? Arashu kainyoo dupoto nitum tenilo Asiria, aok nkariak e Farite? 

19  Entorroni ino nikintame iyie, naa ina kibelekenyata nimbelekenye niking'uanare iyie. Tayiolo nidol nchere entorroni naa kedua te iyie tening'uaa Olatoriani Enkai ino; metii euriata ai atua iyie, Olaitoriani Enkai oo lororani ojo. Etanya Israel eserem Olaitoriani 

20  “Apa moitie itigila iyie enchata ino emurt nilak ienat inono, nijo iyie ‘Maisiaaisho nanu.’ Ee, te nchumata oldoinyo oado oleng o tiabori olchani onyori oleng irruge iyie anaa emulayoi. 

21  Ore iyia naatuuno nanu anaa osabibu gelunoti, entipat nadupa tukul kaji naa iyie nkuna pee mbelekenye niaku osabibu liong'ata? 

22  Ore hoo nintukito kewan te munyan niaasishore osabuni sapuk, ore olduruki le ntorroni ino neton etii dukuya nanu, Olaitoriani Enkai ojo. 

23  Kaji iyie inko pee ijo ‘Eitu aaisarkionieki nanu, eitu nanu alo asujaa noo Baal?’ Ng'ura enkoitoi ino to eyarata; tayiolo ina nitaasa itiu iyie anaa entames lipong, naipirri nkaloli pooki, 

24  esikiria e ong'ata natamoo olpurkel, ore pee eyieu oloing'oni neisugaa osiwuo! Kaing'ae oidim aibooi eng'uarrata enye? Meetae ilooyieu ninye ooinaur ate, ore too lapaitin lenyena neinepu ninye. 

25  Torripo nkejek inono milo ake miata namuka, olgos lino pee mikitir enkure. Kake itejo iyie, ‘Meetae osiligi, amu atonyorra nanu ilomon, naa ninche nanu asujaa.’ Eishiaakino Israel enkitamioto 

26  “Anaa enakurru olapurroni teneibung'i, neijia etiu sii enkaji e Israel keitukurruni: ninche, o laiguanak lenye, o lkituaak lenye o lapolosak lenye, o loibonok lenye. 

27  Ninche ootiaakita olchani, Ira iyie papa lai, nejoki osoit, ‘Kitoiwuo iyie nanu’. Amu aaibelekenyakita ninche enkoriong enye, neitu aaibelekenyaki enkomom. Kake ore tenkata enyamali enye nejo ninche, ‘Tudumunye ntajeu iyiook!’ 

28  Kake koree nkaitin inono nena nintaikia kewan? Nchoo ninche edumunye, tenaa eikindim ninche aaitajeu iyie, tenkata ino enyamali; amu ore eneba nkang'itie inono neijia eba nkaitin inono, iyie Yuda. 

29  “Kainyoo pee kilepilepaka iyie nanu? Kitogolong'akitia intae pooki, Olaitoriani ojo. 

30  Pesho nanu ataara nkera inono, eitu ninche eitoriori, olalem lino kewan oinosa iloibonok linono anaa olng'atuny otupusha. 

31  Naa ore iyie, naishoi ena, toning'o ororei lo Laitoriani. Kataa nanu olpurkel te Israel, arashu enkop e misimisi kitok? Kainyoo naa pee ejo iltung'ana laainei, ‘Kilakuno iyiook, meekure iyiook kingil aapounu enitii?’ 

32  Kerikino entito imasaa enyena, arashu esiankiki narikori ilkilani lenyena? Kake maadamu nanu iltung'ana laainei too nkolong'i nemeikenayu. 

33  Iyiolo oleng aitobira nkoitoi inono aing'oru sanchan! Neaku ore ninye nkituaak arruok ninteng'en inkoitoi inono. 

34  Ore olkila lino netii osarge le nkishui e lelo aisinak lemeeta entioto; eitu iyie inepu ninche egilita nkajijik, kake ore etii kuna tokitin pooki 

35  ijo iyie, ‘Maata nanu entioto; esipa eibelekenye engoro enye te nanu.’ Ng'ura, kaayau nanu iyie enkiguana teina nitejo, ‘Eitu nanu aas eng'oki.’ 

36  Kebaa eleleki nilotie iyie, mbelekeny enkoitoi ino! Eikipik iyie Misiri enkurruna anaa apa enikitipika Asiria enkurruna. 

37  Ninye iyie ilotu aing'uaa etii nkaik inono shumata endukuya ino, amu etanya Olaitoriani lelo laa ninche iyie isilig, nimidupoyu iyie te ninche.

