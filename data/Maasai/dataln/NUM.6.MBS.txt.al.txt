1  Neitoki Olaitoriani ajoki Musa, 

2  “Tiaki iltung'ana le Israel, te nelo nenya oltung'ani olmumai, olee aashu enkitok, te dukuya Olaitoriani, pee eaku osinyati to Laitoriani, neiteng'elaki kewan o Laitoriani, 

3   nchoo eiteng'el kewan te naisho oo sabibu o te naisho napi, meok ninye ae toki naironyuaki too sabibu aashu enaisho napi; nemeinos isabibu ooshal aashu ilootoito. 

4  Ore te nena nkolong'i pooki e nkiteng'elata enye nemeinos ninye ae toki naitobiruaki too sabibu o metabaiki ninye ilanterera lenyena aashu nkabobok enyena. 

5  “Ore nkolong'i pooki e ilo mumai lenye le nkiteng'elata meiseyie olmurunya endukuya enye; o metaba anaa neishunye ina kata apa naiteng'elaka ninye kewan Olaitoriani. Keaku ninye sinyati; keisho ninye iyenat oo lpapit lenyena metoodorito. 

6  “Ore te nena olong'i pooki naaiteng'elaki ninye kewan Olaitoriani nemenyikaki olmeneng'ani. 

7  Aa olayioni le menye aashu olayioni le ng'otonye, aashu olo lalashe aashu enkanashe, te neye ninche. Kepik ninye kewan eleyiata; enkaraki natii enkiteng'elata naiteng'elaka kewan Olaitoriani shumata endukuya enye. 

8  Ore too nkolong'i pooki naaiteng'elaka ninye kewan Olaitoriani naa kesinya ninye to Laitoriani. 

9  “Naa te neye oltung'ani nabo kata etashare ninye, nepik eleyiata ina dukuya enye naiteng'elakaki Olaitoriani, nelo ninye abarn endukuya enye te nkolong e nkitukuo; te nkolong e naapishana elo ninye abarn. 

10  Ore te nkolong e isiet, neyau ninye nturkuluoni are aashu ntaritik are ayaki olapolosani te kutuk aji e ilo ng'obor le ntumo, 

11  nepolos olapolosani nabo te nkaraki olasar loo ngok, nepolos enkae te nkaraki olasar opejori, neitobir olning'o lo sotua te nkaraki ninye, enkaraki nataasa ninye engoki aiseyie ilo meneng'ani. Neitisiny ninye endukuya enye ina olong ake, 

12  neitengelaki kewan Olaitoriani too nkolong'i enyena e nkiteng'elata, neyau olkuo le ker sitima lo lari obo te nkaraki olasar le nkitarruoroto; kake ore enaduoo kata e dukuya neaku pesho, amu ore enkiteng'elata enye neidurukieki. 

13   “Naa ena enkitanapata e ilo lo lmumai, te nelulung'ayu enkata enye e nkiteng'elata: neyauni ninye kutuk aji e ilo ng'obor le ntumo. 

14  Neitarasaki ninye enkishoroto enye Olaitoriani, olkuo obo le ker sitima lemeeta entioto te nkaraki olasar opejori, o esupen nabo e ker o lari obo nemeeta entioto naaku olasar loo ngok, o lmeregesh obo lemeeta entioto oaku olasar le seriani, 

15  o enkikapu oo mukateni neitu eisuijieki, o mukateni e ntapa napuyiapui naipurjaki te ilata, o mukateni naapejo naaelieki eilata, o lasar lenye le ntapa o lasar lenye ooki. 

16  Neitarasaa olapolosani ninche te dukuya Olaitoriani, neitayu olasar lenye le ngoki o lasar lenye opejori. 

17  Neitayu ninye olmeregesh metaa olasar le seriani to Laitoriani, tenebo enkikapu oo mukateni neitu eisuijieki, neyau sii olapolosani olasar le ntapa o lasar ooki. 

18  Ore ilo lo lmumai nebarn ina dukuya enye naitisinyaki te kutuk aji e ilo ng'obor le ntumo, neya ninye lelo papit le ndukuya enye naitisinyaki nelo apik enkima ti abori ilo asar le seriani. 

19  Neitayu olapolosani orony le ilo meregesh eidipaki aaitokitokie, neitayu emukate nabo neitu eisuishieki ti atua enkikapu o emukate nabo napejo neitu eisuishieki nepik ninche aiteleiki nkaik e ilo lo lmumai. Ore ake pee eidip ninye atabarnoi ilpapit le nkitisinyata enye, 

20  neyuk olapolosani ninche metaa olasar oyuki te dukuya Olaitoriani, neaku kuna daiki erubata nasinya to lapolosani te nebo oloikulu oyoki o ina muro naishoruaki; ore te siadi ina neidim ilo lo lmumai atooko enaisho oo sabibu. 

21  “Ena ninye enkitanapata eilo oinos olmumai. Ore olasar lenye oishori Olaitoriani neitorisiokini olmumai lenye anaa oloinos olmumai te nebo pooki toki ake ninye naba anaa enaata ninye te risioroto e ilo mumai oinos ninye, neiko ninye nejia te risioroto e nkitanapata e nkiteng'elata enye olmumai eitisinyaki kewan Olaitoriani.” Emayianata oo lapolosak 

22  Nejoki Olaitoriani Musa, “Tiaki Aron o layiok lenyena, 

23  Nji enkuna ti nimayianana iltung'ana le Israel entejo, 

24  Mikitamayiana Olaitoriani nikigolie: 

25  Mikintawang'aki Olaitoriani enkomom enye, niking'urrie: 

26  Mikinchoo Olaitoriani omom, nikincho seriani. 

27  “Naa nchoo ninche metipika enkarna ai shumata lelo tung'ana le Israel pee amayian nanu ninche.”

