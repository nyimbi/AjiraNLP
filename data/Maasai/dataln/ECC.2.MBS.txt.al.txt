1  Najoki nanu kewan, “Wou taata, ekatem esidano o lkar; ntumurru, ndipakinoyu.” Kake ng'ura, ore sii ninye apa ena naa ene pesho. 

2  Atejo sii enkuenia “Ene modai”, ore olkar nemeeta enikintaas sidai. 

3  Aing'orua oleng te ndamunoto ai enaiko te naitiship osesen lai te naisho oo sabibu neton ake aarikito endamunoto ai arikoo te ng'eno nagut, o enaiko te natum aibung emodai o metaba anaa nadol ina apa naji aisidai too nkera oo ltung'ana neas tiabori keper te nena kuti olong'i e nkishui enye. 

4   Ataasa isiaaitin sapuki; atesheta nkajijik, naunoki kewan inkurman oo sabibu 

5  naitobiraki kewan inkurman o wuejitin neeyeng'iyeng'areki, naun te ninche impukunot pooki oo lkeek loo lng'anayio. 

6  Naitobiraki kewan ilturot lapikie ina tim oo lkeek nabulu enkare. 

7   Nainyiang'ua irrindiki ilewa, o ng'oruo, naata apa irrindiki ootoiuoki te nkaji ai; naata sii apa iluaat kumok oo nkishu o ntare, alang pooki ng'ae apa otii dukuya nanu te Yerusalem. 

8   Atushumaka sii kewan enkosholai o sahabu o lchumati pooki loo laiguanak, loo lkirinen; anoto sii ilaranyak, ilewa o ng'oruo o nkapiak kumok oleng, inkituaak kumok naayieu olee neeta. 

9   Metaa ataa apa kitok oleng nagiroo pooki apa laatii te dukuya nanu te Yerusalem; naata ake sii eng'eno nagut tiatua nanu. 

10  Ore pooki nang'uar inkonyek aainei neitu alau ninche; atipika oltau lai atua esikar, amu ore oltau lai nenoto esikar te ekenyata ai pooki, naa ore apa olekoisiaayio le nauri ai pooki. 

11  Nalotu asipu nena apa pooki naataasa nkaik aainei o eekenyata nanoto aasita ina, naa ng'ura, ore pooki naa ine pesho naa enkijape ake amirare, nemeetae hoo toki naata dupoto tiabori enkolong. 

12  Metaa aibelekenyakine aineneng eng'eno nagut o olkuenyi; kainyoo eas oltung'ani olotu te siadi olaiguanani? Ina ake naidipa ataasa ninye. 

13  Metaa atoduaa ina ng'eno nagut ajo kelus te sidano emodai anaa enalus ewang'an te sidano te naimin. 

14  Eeta oltung'ani oota eng'eno nagut nkonyek enyena tiatua elukunya enye, kake ore olmodai nelo te naimin; nayiolou ake ajo etum pooki olbuket obo. 

15  Ina peyie ajoki kewan, “Ore ina natum olmodai, naa katum sii nanu; ainyoo naa peyie ataa nanu olang'eni oleng?” Najoki kewan ore sii ninye ena naa empesho. 

16  Meetae oltung'ani odamu ilo ng'en, nemeetae olodamu olmodai, amu ore too nkolong'i naapuonu nerikinisho pooki. Eye ake ilo ng'en anaa ilo modai! 

17  Metaa aibayie apa enkishui amu ore nena naasi tiabori enkolong naa torrok te nanu; amu ine pesho pooki naa enkijape ake emirareki. 

18  Ekaiba apa eekenyata ai pooki nateekenye tiabori enkolong, adol ajo kaing'ueki ninche ilo tung'ani olotu te siadi nanu, 

19  naa aing'ae oyiolo te naa keaku oltung'ani ng'en arashu olmodai. Naa keaku ake oloitore nena pooki natanyamalaka aasishore eng'eno ai nagut tiabori enkolong. Ore sii ninye ena naa enepesho. 

20  Metaa aibelekenye aisho oltau lai meiting'o osiligi too siaitin pooki aainei nataasa tiabori enkolong. 

21  Amu ore tiae kata ore oltung'ani otaasishe te ng'eno nagut o te yiolounoto o te nkarriyiano neing'uaa pooki metishipakinoyu ilo leitu enyamaliki ninye. Ore sii ninye ena naa empesho naa eng'oki sapuk. 

22  Ainyoo eeta oltung'ani too siaitin o enauri natum easisho tiabori enkolong? 

23   Amu ore nkolong'i enyena pooki nebore emion, ore esiaai enye pooki naa oltau eiroshiyie; neijia ninye etiu kewarie meeng'iyeng'a indamunot enyena. Ore sii ninye ena naa ene pesho. 

24   Meetae entoki naikash te tung'ani alang te nenya neok netum enchipai te ekenyata enye. Atoduaa sii ena ajo nkaik Enkai eing'uaa; 

25  amu teneme ninye aeng'ae oidim ainosa arashu aing'ae oidim atishipakinoyu? 

26   Ore ilo tung'ani oitiship ninye neisho Enkai ninye eng'eno nagut o eyioulounoto o eng'ida; kake ore olaing'okoni, neisho ninye ina siaai esotore neiturrur peyie eisho ilo oitiship Enkai. Ore sii ninye ena naa empesho naa enkijape ake emirareki.

