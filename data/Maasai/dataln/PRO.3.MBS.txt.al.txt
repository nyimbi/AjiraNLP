1  Enkerai ai, mincho kirikino inkiteng'enat aainei kake inchoo oltau lino eibung inkitanapat aainei. 

2  Amu keaku inkolong'i kumok o larin le nkishui ino, nikincho enkiputakinoto e enkishon. 

3  Mincho esujata oo sipat o enkirukoto kiorore; teeniki ninche emurt ino, tisira ninche te mbao o ltau lino. 

4   Metaa itum omom o enkisisa sidai te dukuya Enkai o tung'ani. 

5  Isiliga Olaitoriani to ltau lino pooki, nimipik osiligi le ng'eno ino metaa ninye nikirik. 

6  Ore too nkoitoi inono pooki imbalie ninye naa keitorioo ninye inkoitoi inono pooki. 

7   Miaku oloota eng'eno too nkonyek inono makewan, turia Olaitoriani, nimbelekenya aing'uaa ntorrok. 

8  Keaku enkishiunoto to sesen lino, neaku olchani too loik linono. 

9  Iyanyita Olaitoriani too ntokitin inono, o too lng'anayio le dukuya le nkurma ino. 

10  Neaku ebore impechen inono enkumoi, neiput imalasin inono enaisho oo sabibu nedooyo. 

11   Enkerai ai, mimenaa enkitamioto e utaroto nikiosh Olaitoriani; arashu inauru te rerioroto nikirere, 

12   amu kererioo Olaitoriani ilo onyor anaa olpayian orerioo enkerai enye nanyor. 

13  Emayiana oltung'ani otum eng'eno nagut, oltung'ani otum eyiolounoto. 

14  Amu ore dupoto enye nelang dupoto e nkosholai ore sii dupoto enye nelang sahabu. 

15  Eeta ninye tipat alang isoito oogol enkinyang'a, nemeeta entoki niyieu nindim aitanyaanyukie ninye. 

16  Etii enkishui naado atua enkaina enye e tatene, ore atua enkaina enye e kedienye netii enkarsisisho o enkanyit. 

17  Ore inkoitoi enyena naa inaaitishipisho, ore nkoitoi enyena pooki naa eseriani. 

18  Ore ninye naa olchani le mpuaan te lelo ooibung ninye; ore lelo oibung aakurraki naa keji ilooshipa. 

19  Eitobira Olaitoriani enkop te ng'eno nagut, ore te yiolounoto eitasheyie keper o ntokitin naatii. 

20  Te ng'eno enye eitayio ineegut, ore inkatampo neitadou enkoileelio. 

21  Enkerai ai, imbung'a eng'eno sidai o eyiolounoto; mincho ninche kisik aaing'uaa, 

22  naa keaku enkishui to ltau lino, naa emasaai sidai e murt ino. 

23  Neaku ilo te nkoitoi ino iserian, nemerrorro enkeju ino. 

24  Tinilo niton, nimiata enkuretisho; tinirrag airura, naa kemelok injo inono. 

25  Miure olkirutoto likiluam, arashu emutata oo larruok te nelotu. 

26  Amu keaku Olaitoriani osiligi le nkitashoto ino, naa kerrip enkeju ino pee meibung'i. 

27  Mimitiki isidain ilooishaakino ina kata aa iyie oota enkidimata pee ias. 

28  Mijoki olelatia lino, “Shomo pee intoki ashukunye, ekaaisho metabaiki” – ti niata ina kata ina toki. 

29  Mintobiraki ole latia ino entorroni ainyal, lelo ootoni kisilig tembata ino. 

30  Miarare oltung'ani metii esipata, eitu kintaas iyie entorroni. 

31  Migilaki ong'u oltung'ani onyor olarrabal, nimigelu hoo nabo oo nkoitoi enyena. 

32  Amu ore oltung'ani ogolong'u naa olminong to Laitoriani, kake ore lelo ooitashe too sipat netii atua enkisiligata enye. 

33  Etii oldeket le Nkai shumata enkaji oo larruok, kake kemayian ninye emanyisho oo supati. 

34   Ore lelo oomenisho naa kemanaa ninye, kake ore iloobor neisho omom. 

35  Ore oltung'ani ng'en naa kejung enkanyit, kake ore ilmoda netum enkurruna.

