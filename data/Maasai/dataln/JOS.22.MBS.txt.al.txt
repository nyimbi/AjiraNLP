1  neitoki Yoshua aipotu ile Ruben o le Gad, o lpisiai lo losho le Manase, 

2   nejoki ninche, “Embung'a intae nena pooki apa naaitanapa intae Musa osinka lo Laitoriani, nitoning'o intae oltoilo lai te nena pooki naitanapa nanu intae; 

3  eitu intae ipuopuo aaing'uaa ilalashera linyi te kuna olong'i pooki o metabaiki ena olong, kake itorripote intae pee imbung'ubung'u enkitanapata o Laitoriani Enkai inyi. 

4  Ore taata neishoo intae Olaitoriani Enkai inyi enkiyeng'iyeng too lalashera linyi, anaa apa enaitanapa ninche; ore naa embelekenyata enchom nkang'itie inyi ti atua ina kop inyi, apa naa ninye eishoo intae Musa osinka lo Laitoriani te lido kekun le Yordan. 

5  Entonyok eng'ura ina kitanapata naishoo intae Musa osinka lo Laitoriani, pee inyorrurru Olaitoriani Enkai inyi, nipuopuo too nkoitoi enyena, nimbung'arere ninye nisiaayiayia ninye to ltau linyi pooki o te nkishui inyi pooki.” 

6  Neaku etamayiana apa Yoshua ninche neisho ninche meshomo, nepuo ninche nkang'itie enye. 

7  Ore apa olpisiai obo lo losho le Manase neishoo Musa enkop te Bashan; kake ore olikae pisiai eishoo ninche Yoshua enkop te mbata oo lalashera lenye te nkop natii o loo ntoluo le Yordan. Ore ake pee eisho Yoshua ninche meshomo nkang'itie enye nemayian ninche, nejoki, 

8  “Entushukoto enchom nkang'itie inyi te karsisisho sapuk o te nebo nkishu kumok oleng, o enkosholai, o sahabu, o suyai, o esekenkei, o te nebo nkilani kumok; entooriki nena nitaarutua ilalashera linyi.” 

9  Neaku etushukote apa lelo le Ruben o le Gad o ilo pisiai lo losho le Manase aapuo nkang'itie, aaorore iltung'ana le Israel te Shilo, aa ninye apa natii enkop e Kanaan, aapuo enkop e Gilead, enkop enye maate apa naibung'a maate te nkitanapata o Laitoriani naimua Musa. Olperere lo lasar te mbata olkeju le Yordan 

10  Ore ake pee epuonu ninche enkop natii embata e Yordan ti tua enkop e Kanaan neshet ile Ruben o le Gad o lpisiai le Manase olperere lo lasar te ine te mbata e Yordan, olperere lo lasar kitok oleng. 

11  Nening iltung'ana le Israel eji, “Ng'ura etesheta ile Ruben ole Gad o ilo pisiai lo losho le Manase olperere lo lasar te dukuya enkop e Kanaan, ti atua ina kop nataaniki Yordan, te ina shoto apa nara enoo ltung'ana le Israel.” 

12  Ore ake pee ening iltung'ana le Israel ina, neiturrurro olturrur pooki loo ltung'ana le Israel te Shilo, pee earare ninche. 

13  Neirriwaki iltung'ana le Israel olkilikuai iltung'ana le Ruben o le Gad o ilo pisiai lo losho le Manase te nkop e Gilead, Finehas olayioni le Eliasa olapolosani, 

14  netii te nebo ninye ilaiguanak tomon, obo ake loo loshon loo lmareita le Israel. 

15  Nepuonu ninche enetii ile Ruben, o le Gad o ilo pisiai le Manase te nkop e Gilead, nejoki ninche, 

16   “Nji ejo olturrur lo Laitoriani, ‘Kaa taboi ena nitaasa intae ti alo Enkai e Israel aaibelekenya ena olong aaing'uaa esujata o Laitoriani, te ina niteshetakita ate ena olong olperere lo lasar te ngolong'akinoto o Laitoriani? 

17   Keitu iyiook kiaas eng'oki sapuk te Peor neton eitu o tene kintisiny ate, naa tenkaraki ninye pee eewuo olmeitai shumata olturrur lo Laitoriani, 

18  eji pee imbelekenyanya ena olong aaing'uaa Olaitoriani? Naa ti nigolong'akiki ena olong Olaitoriani naa kegorokino ninye olturrur pooki le Israel taisere. 

19  Kake ore taata, te nemesinya enkop inyi, entogiru wootu atua enkop o Laitoriani ine netii olng'obor lo Laitoriani, nimbung'akiki ate enkop ti atua iyiook; emigolong'akiki ake duoo intae Olaitoriani, aashu intaa iyiook iloogolong'u te nchetakinoto nishetakiki ate olperere lo lasar leme ilo perere lo lasar lo Laitoriani Enkai ang. 

20   Keitu apa eiturraa Akan olayioni le Sera enkirukoto ti alo nena baa naaiteng'elaki, nedoiki engoro olturrur pooki le Israel? Neme ninye ake oidaa te nkitarruoroto enye.’ ” 

21  Neitoki lelo le Ruben, o le Gad, o lpisiai le Manase aajo te walikinoto e nena lukuny oo lmareita le Israel, 

22  “Olmagilani, Enkai, Olaitoriani! Olmagilani, Enkai, Olaitoriani! Eyiolo ninye; naa nchoo sii Israel eyiolou makewan! Tenaa ei te ngolong'akinoto, anaa te anyata e nkirukoto ti alo Olaitoriani, mileku iyiook taata 

23  te nkaraki enchetata o lperere lo lasar pee kitum aaibelekenyata aatung'uai esujata o Laitoriani; aashu tenaa eikitaasa iyiook ina pee kitum aaishoru ilasarri oopejori aashu ilasarri le nkurma aashu ilasarri le seriani te nchumata enye, metaa Olaitoriani makewan oitalak iyiook. 

24  A-a, kake kitaasa iyiook te nkuretisho nchere ore te nkata nalotu neidim nkera inyi aatiaki nkera ang, ‘Kaa intae iporokiki Olaitoriani, Enkai e Israel? 

25  Amu eitaa Olaitoriani Yordan olpolosie lang o intae, ore intae ile Ruben o ile Gad; miatata intae erubata ti atua Olaitoriani.’ Neaku keidim nkera inyi aaitapala nkera ang eseremata o Laitoriani. 

26  Neaku kitejo apa, ‘Mateshetu iyiook olperere lo lasar, neme olopejorieki nkishorunot, neme ino lasar. 

27  Kake pee eaku shakeni te iyiook o te intae o ishoritin te siadi iyiook, inchere eikintayu iyiook olasar lo Laitoriani te dukuya ninye too nkishorot ang naapejori o lasarri o nkishorot e seriani; pee meyooki ake nkera inyi aajoki nkera ang te nkata nalotu, “Miatata intae erubata ti atua Olaitoriani.” ’ 

28  Nikijo apa iyiook, te nelo nejokini iyiook ena aashu eishoi ang te nkata nalotu, nikindim iyiook aatejo, ‘Eng'ura, enkitanyaanyukoto o lperere lo lasar lo Laitoriani, apa naitobira iloo papa, neme too nkishorot naapejori, neme too lasarri, kake pee eaku enchakenisho te iyiook o te intae.’ 

29  Kilome mikigolong'aki iyiook Olaitoriani aaibelekenya ena olong aaing'uaa esujata o Laitoriani te nchetata o lperere lo lasar te nkaraki nkishorot naapejori, o nkishorot e nkurma aashu olasar. Mikishet iyiook likae perere lo lasar meteleku ake ilo perere lo lasar lo Laitoriani Enkai ang oitashe te dukuya olng'obor lenye!” 

30  Ore ake pee ening Finehas ilo apolosani o lelo kituaak lo lturrur o nena lukuny oo lmareita le Israel apa naatii te nebo ninye, lelo rorei ootejo ile Ruben o le Gad o le Manase, neitiship ninche oleng. 

31  Nejoki Finehas ilo apolosani ayioni le Eliesa ile Ruben o le Gad, o le Manase, “Kiyiolo iyiook, ena olong aajo etii Olaitoriani atua iyiook, amu eitu intae iasiasa ena kitarruoroto to Laitoriani; ore taata intajeutuo intae iltung'ana le Israel te nkaina o Laitoriani.” 

32  Neitoki Finehas olayioni le Eliesa ilo apolosani, o lkituaak aashuko too le Ruben, o le Gad te nkop e Gilead aapuo enkop e Kanaan, enetii iltung'ana le Israel neyaki ilomon. 

33  Neitiship lelo omon lelo tung'ana le Israel, neisis iltung'ana le Israel Enkai, neitu eigil aaimaki olarrabal tialo ninche, pee eidaikie ina kop apa natamanya ile Ruben o le Gad. 

34  Nejo apa ile Ruben o le Gad enkarna e ilo perere lo lasar “Shakeni;” amu etejo ninche, “shakeni ninye te iyiook nchere Olaitoriani ninye Enkai.”

