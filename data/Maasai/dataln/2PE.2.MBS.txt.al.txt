1  Kake einyeito sii apa iloibonok le lejare ti atua olorere, anaa enayooki sii aainyototo ti atua ilaiteng'enak le lejare, ooyau too nkisudorot inkiteng'enat naaiminie neitarruoo, nemiki doi ninye Olaitoriani laa ninye oinyiang'ua ninche, neyaki ate enkidaaroto nasieku. 

2  Naa kesuj ilkumok irrekiei lenye torrok ore te nkaraki ninche nesukenyi enkoitoi oo sipat. 

3  Ore te nkowuarisho enye neitorogony intae too rorei loo monko, amu meiyiata enkiguana enye e opa, nemeirura erruorroto enye. 

4  Amu amaa te neitu eing'urrie Enkai ilmalaika apa pee eitarruoo, kake etanang'aka ninche atua enkima, meteeni too ngumot e naimin, pee eitaanyu enkiguana, 

5   amaa te neitu eing'urrie enapa kop musana, kake etalakua Noa eserian ilo alikioroni loo supati te nebo kulikae oopishana, pee eyau oloirrag le nkare shumata enkop oo ltung'ana torrok; 

6   amaa te neibelekenya inkang'itie e Sodom o Gomora metaa inkuruon, nedung'oki enkiguana neidaikie, neitaa enkitanyaanyukoto e natiu too nkolong'i naapuonu te lelo lemeure Enkai; 

7   naa amaa te neitajewuo Lutu supat, oitanyamala naleng orrekie lo duruk loo ltung'ani torrono, 

8  ebikito ti atua ninche, nemeyu oltau lenye supat too easat enye torrok oo nkolong'i pooki: 

9  neaku keyiolo Olaitoriani enaiko te nekordu too ntemat lelo ooure ninye, o enaiko pee eibooki enkitamioto lelo ooas intorrok o metabau ina olong e nkiguana 

10  neisulaki lelo oosuj ing'uarrat naaidurukie osesen nemen enkitoria. Ilootolo negogong, nemeure ninche aatamor ilo oata enkitoo le shumata, 

11  ore ninye ilmalaika, oo lusoo te nkidimata o te ngolon, eitu eyau enkitang'oroto e nkiguana torrono shumata ninche te dukuya Olaitoriani. 

12  Kake ore kulo, ootiu anaa ing'uesi nemedamisho, ooitore ing'uarrat e atua ate, ilootoiwuoki pee eibung'i neari metuata, iloomorisho too mbaa nemeyiolo, keidaikieki ninche te ina kidaaroto te nebo ninche. 

13  Netum osina torrono te nkaraki iyasat enye torrok, nedol ninche anaa olkar te nemera dama, intibil ninche o ntiyot, edaa te nkilepilep, epeipeeno enyaita osirua te nebo intae. 

14  Neeta nkonyek naabore eloloito, nemeraposho ae kata ing'ok nelejaa iltauja lemeuno, neeta iltauja ooitamooki ing'uarrat nemeishiaakino, Inkera o Ldeket! 

15   Etung'uaitie enkoitoi naitoriori, eibaabaa aasuj inkoitoi e Balaam olayioni le Beor, otonyorra dupoto naing'uaa eyasata oo ntorrok. 

16  Kake etabuaakaki te nkaraki natigila ninye makewan inkitanapat; airo osikiria lemeeta enkutuk to ltoilo lo ltung'ani; aibooyo oloirirua le ilo oiboni. 

17  Ore kulo naa inchorroi nemetii enkare, inkinukun naareu olkutati, amu ninche eitaanyaki emisimisi o lodo le nkop. 

18  Amu eiro ninche imbaa o lwuasa le pesho, neitasur too yieunot o sesen, o ng'uarrat torrok lelo tung'ana laa enailanyie kuldo ootoni ti atua inkitadiaat. 

19  Eisiligie ninche lelo elakunoto, ore ninche maate naa isinkan le ntorroni; amu ore pooki naidimu oltung'ani neaku ninye osinka le ina naidimua ninye. 

20  Amu amaa eidipa ailanya ilduruki le nkop te yiolounoto o Laitoriani naa Olaitajeunoni lang Yesu Kristo, neitoki ake aaisho metarrueshi te ninche, neidimuni, ore imbaa enye e nkiting'oto neaku torrok te ninche oleng aalang ine dukuya. 

21  Amu enaikash te ninche te neitu apa eitasim aaiyiolou nkoitoi e sipata, alang teneyiolou ina oitoi, neitoki aaibelekenya aaing'uaa ina kitanapata sinyati naishooki ninche. 

22   Etotiwuo te ninche anaa endung'et e rashe nasipa inchere, “Eshukokino oldia irrugumat enyena,” neji sii “Naa keisuji embitir neitoki ashukokino olokidong'oi aiperipera.”

