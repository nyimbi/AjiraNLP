1  Kaarrep nanu iyie, Enkai ai, Olaiguanani, naisis enkarna ino ntarasi o ntarasi. 

2  Ore nkolong'i pooki naaisis nanu iyie, naisis enkarna ino ntarasi o ntarasi. 

3  Kitok Olaitoriani, naa kitok enkisisa enye, ore enkitoo enye nemelimunoyu. 

4  Neinosakino iishoritin o lajijik isiaaitin inono, neibalunye ninche nkiasin inono sapuki. 

5  Enkishiaa e nkitoo ino, enking'asia oo siaitin inono ninche nanu aibirribir. 

6  Neibalunye iltung'ana enkidimata oo nkiasin inono, naibalunye nanu enkitoo ino. 

7  Nebuku ninche ening'oi e supatisho ino, nerany ninche aabuaku isinkolioitin le supatisho oo sipat inono. 

8  Aipirisioni Olaitoriani neeta olng'ur, mesioki agoro nebore enyorrata nauno. 

9  Eisupat Olaitoriani te pooki, ore olng'ur lenye netii shumata nena pooki naaitobira ninye. 

10  Ore isiaaitin inono pooki naa eikincho iyie enashe, Olaitoriani, ore isinyat pooki nikiisis iyie! 

11  Neiro ninche aaimaki enkitoo e nkitoria ino, nelimu engolon ino, 

12  neitayiolo nkera e tung'ana nkiasin inono e ngolon, o enkishiaa kitok e nkitoria ino. 

13  Ore enkitoria ino naa enoo ntarasi, nebikoo enkitoo e nkitoria ino too ishoritin pooki. Asipani Olaitoriani too rorei lenyena pooki, naa aipirisioni too nkiasin enyena pooki. 

14  Eibung Olaitoriani airishu lelo pooki oobatata, nedumu ailepunye lelo pooki oolepokino enkop. 

15  Iyie eing'or nkonyek e pooki, nincho iyie ninche endaa too rishat enye. 

16  Ilak iyie enkaina ino, nintaraposh pooki toki naishu. 

17  Asipani Olaitoriani too nkoitoi enyena pooki, naa supat too iasat enyena pooki. 

18  Etaana Olaitoriani te pooki ooipot ninye, te pooki ooipot ninye te sipata. 

19  Eitabaya ninye iyieunot e pooki ooure ninye, nening sii olkiyioi lenye, neitajeu ninche. 

20  Egolie Olaitoriani lelo pooki oonyor ninye, kake ore iltorrok pooki naa keidaikie ninye. 

21  Keiro enkutuk ai enkisisa o Laitoriani, nchoo pooki naaishu eisis enkarna enye sinyati ntarasi o ntarasi.

