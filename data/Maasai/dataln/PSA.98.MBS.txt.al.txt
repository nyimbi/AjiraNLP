1  Entaranyaki Olaitoriani osinkolio ng'ejuk, amu etaasa ninye mbaa e nking'asia! Ore ina aina enye e tatene, o ina aina enye sinyati, netimirishe. 

2  Eibalunye Olaitoriani enkisulata enye, eibalunye ninye enkitoo te dukuya iloreren pooki. 

3  Etadamua ninye ina nyorrata enye nauno o esupatisho enye te nkaji e Israel. Ore nkiting'ot e nkop pooki netoduaa enkisulata e Nkai ang. 

4  Entaranyaki Olaitoriani te ng'ida, na kop pooki; entabuaku to sinkolio le nchipai entarany te nkisisa! 

5  Entaranyaki enkisisa Olaitoriani to lwulul loo usin, to lwulul loo usin o to ltoilo lo sinkolio! 

6  Too ntarumpetani o to ltoilo le mouo entayu oltoilo le nchipai te dukuya Olaiguanani, laa ninye Olaitoriani! 

7  Nchoo eikurrukur enaiposha o pooki toki natii atua; o enkop o pooki oomanya! 

8  Ilugoyu enaiposha te nchipai; nchoo eranyisho ildoinyo te ng'ida te nebo, 

9  te dukuya Olaitoriani, amu kelotu ninye aiguanare enkop. Keiguanare ninye enkop te supatisho neiguanare iloreren too sipat.

