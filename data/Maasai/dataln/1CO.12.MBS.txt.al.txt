1  Ore too mbaa naaipirta nkishorot e nkiyang'et, lalashera laainei, nayieu niyiolouu sipat. 

2  Iyiololo aajo, ore apa miyiololo Enkai, nkitanyaanyukot nemeiro erikokini intae, te na oitoi o ti ae. 

3  Enkaraki ina pee aitayiolo intae nchere meetae hoo obo oidim atejo, “Olaitoriani Yesu,” mme Enkiyang'et Sinyati naishoo metejo. 

4   Eetaempukunot oo nkishorot e nkiyang'et, kake ena kiyang'et nabo naishoru pooki; 

5  eetae enkisiaayiare oo mpukunot kumok, kake obo ake Olkitok; 

6  neetae mpukunot kumok e ngolon e Nkai naasisho, kake ena Ai nabo naisiaaisho te nena kidimat pooki. 

7  Neishooki pooki tung'ani ewang'an naretie lkulikae tung'ana pooki. 

8  Eetai oloishoo Enkai engolon nairorie mbaa e ng'eno te Nkiyang'et, neishori likae meiroro mbaa e nkarriyiano e ng'eno, anaa enaisho ake ina Kiyang'et, 

9  neishori likae enkirukoto, naa te ina Kiyang'et nabo ake, neishori likae nkishorot e mbaare, naa ina Kiyang'et ake ina, 

10  neishori likae engolon naasie mbaa naagol e nking'asia, neishori likae engolon nalikiorie lomon te naibon, neishori likae enkidimata nayiolo aitirisha ltauja, naishori likae enkidimata naasishore lng'ejepa oopaasha, neishori likae enkidimata nawalunye nkutukie; 

11  ore kuna pooki naa esiaai e ina Kiyang'et nabo ake, naa ninye naoriki nerishaki iltung'ana aiko anaa enayieu ninye. Obo osesen neeta rubat kumok 

12   Ore taata, anaa enatiu osesen lo ltung'ani ara obo neeta rubat kumok, ore nena rubat aa kumok, naa osesen obo, neijia sii etiu te Kristo; 

13  amu ti nikira apa Lyahudi anaa kira Lgiriki, nikira rrindiki aashu kira ltung'ana oolakuno, ore te nkibatisa te ina Kiyang'et nabo nikitaa pooki osesen obo neitamataki iyiook ina Kiyang'et nabo. 

14  Ore osesen lo ltung'ani mme rubata nabo kake oloo nkumok. 

15  Te nejo napaji enkeju, “Ore amu mara nanu enkaina, mara eno sesen,” nemeibelekenya aaku mme eno sesen te nkaraki ina. 

16  Naa te nejo enkiok, “Ore amu mara nanu enkong'u, mara nanu eno sesen,” nemeibelekenya aaku mme eno sesen te nkaraki ina. 

17  Amaa naaji te naa kenkong'u osesen pooki, kaji eitoki atii enkiok? Naa amaa te neaku pooki enkiok, kainyoo naa eitokini aaingueishore? 

18  Ore enatiu, Enkai natipika rubat pooki, aa naabo, nepik ilo sesen anaa enayieu ninye. 

19  Amaa naaji te naa kerubata nabo pooki, kaji eitoki atii osesen? 

20  Ore enatiu, eetae rubat kumok, kake obo osesen. 

21  Nemeidim enkong'u atiaki enkaina, “Maatayie nanu iyie tipat,” nemeidim sii ninye elukunya atiaki nkejek, “Maatayie nanu intae tipat.” 

22  A'a, ore metii ina, ore noshi rubat o sesen naashal naa ninche naata tipat oleng; 

23  nikiyanyit naleng nena rubat o sesen naaijo mme ne tipat; ore nena nemeing'urayu naa ninche kirrita oleng; 

24  ore nena rubat sidain naaing'urayu nemeetayie tipat enkirrita. Kake eiruburuba Enkai osesen, neisho enkanyit sapuk nena rubat nemeeta, 

25  pee mejing ake osesen eoro, kake pee etum ake erubata pooki airrita enkae rubata. 

26  Ore pee eme erubata nabo, nemeyu rubat pooki te nebo ina; ore pee eisisi erubata nabo, neshipa nkulie rubat pooki te nebo ina. 

27  Irara taata intae osesen le Kristo, nirara moobo rubat enyena. 

28   Netipika Enkai atua ina sirit neiturukie lkipaareta, ile aare iloibonok le Nkai, li okuni laiteng'enak neitoki lelo ooas nkiasin e nking'asia, ilabaak, ilaretok, ilarikok o lelo ooiro lng'ejepa oopaasha. 

29  Eilkipaareta doi pooki? Eiloibonok le Nkai pooki? Eilaiteng'enak pooki? Keas pooki nkiasin e nking'asia? 

30  Keeta pooki nkishorot naaishiunye olorere? Keiro pooki to lng'ejepa oopaasha? Keyiolo pooki aatawalu? 

31  Kake entonyok eng'oru nena kishorot naata tipat aaisul te pooki. Naa kaitodol intae enkoitoi nalus te pooki.

