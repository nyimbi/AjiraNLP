1  Olaitoriani ewang'an ai naa enjeunoto ai; kaing'ae nanu aure? Olaitoriani osempewuet le nkishui ai; kaing'ae naa aure? 

2  Te nepuonu ilarruok shumata nanu, aainos nkiri osesen lai, lelo mang'ati laainei o larak, nerrorro ninche nebatata. 

3  Ore ninye te naamuat olorora aaman nemeureishoyu oltau lai; te naadumakino ninye nanu enjore, ore ake etiu neijia naisiliga nanu Olaitoriani. 

4  Entoki nabo nanu atoomono Olaitoriani naa ninye nanu aing'oru; nchere pee abik nanu ti atua enkaji o Laitoriani, nkolong'i pooki e nkishui ai, pee aaing'or enkishiaa o Laitoriani, naikilikuanisho ti atua enkaji enye sinyati. 

5  Amu kaaitushur ninye nanu ti atua olng'obor lenye, te nkolong e nyamali; naaikenoo ninye nanu ti abori o lng'obor lenye, naailepie ninye nanu apik shumata endapidapoi. 

6  Naa keshumuni endukuya ai aailepie neitulusori te lelo mang'ati laainei laamanita, naa kalo nanu aishooyo ti atua olng'obor lenye, ilasarri te mbuakunoto o te ng'ida; naa karanyisho nanu narrep Olaitoriani. 

7  Toning'oki iyie Olaitoriani, te nabuaku nanu aishir, ing'urrieki nanu nikiwaliki nanu! 

8  Itejo iyie, “Ing'oru iyie enkomom ai.” Nikijoki oltau lai iyie, “Enkomom ino, Olaitoriani, ninye nanu aing'oru.” 

9  Mikisudorie nanu enkomom ino. Mirriny iyie osinka lino te ngoro, iyie apa otaa eretoto ai. Mikinturraa nanu, miking'uaa nanu, Na Ai e njeunoto ai! 

10  Amu aatung'uaitie nanu papa o yieyio, kake kaadumu nanu Olaitoriani. 

11  Nteng'enaki nanu enkoitoi ino, iyie Olaitoriani; nikirikoo nanu te neserian, te nkaraki ilmang'ati laainei. 

12  Mikinchooyo nanu too lmang'ati laainei, amu aatudumakinote nanu ilchakenini le lejare, neipang'ipang ninche te ntorroni. 

13  Kairuk nanu ajo kadol esupatisho o Laitoriani, te ina kop oo looishu! 

14  Taanyu Olaitoriani; ntagoluoyu, nintagol oltau lino, ee, taanyu Olaitoriani!

