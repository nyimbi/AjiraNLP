1  Wootu enturrurroto entuumata ele osho lemedol enkurruna, 

2  eton eitu kirewi anaa nguetat, eton eitu elotu shumata iyie engoro o Laitoriani napi, eton eitu elotu shumata iyie ina olong e ngoro o Laitoriani. 

3  Eng'oru Olaitoriani, intae pooki oobor lena kop, lelo ooas nkitanapat enyena; eng'oru esupatisho, eng'oru emborron; eidimayu neisudori intae te ina olong e ngoro o Laitoriani. Enkinyalata oo iloshon oomanita Isirael 

4   Amu keing'uari Gasa, naa keaku Ashkelon mijooni; nearari iltung'ana le Ashdod enaipirie enkolong, nedotuni Ekron. 

5  Woi intae iloomanya olomanaa le naiposha, intae ilo osho le Kereti! Eipirare intae ororei lo Laitoriani, iyie Kanaan na kop oo Lfilisti; kaidurukie nanu intae o metaa meleku ninye obo. 

6  Ore iyie, Loomanaa le naiposha, naa iaku endaata oo ntare, ilokerin loo lchekuti o muatat oo luaat oo ntare. 

7  Keaku olomanaa le naiposha ewueji e ilo pisiai otelekua le nkaji e Yuda, naa ninye eirritishore ninche, ore ti atua nkajijik e Askelon neirragie ninche teipa. Amu ore Olaitoriani Enkai enye kedamu ninche neitopok ninche. 

8   “Atoning'o nanu imorot e Moab o esukeny oo le Amon, ina natusukenya ninche iltung'ana laainei nerup ate ti alo enkop enye. 

9   Neaku ore anaa enaishu nanu,” Olaitoriani loo lororani ojo, Enkai e Israel, “Ketiu Moab anaa Sodom, ore ile Amon netiu anaa Gomora, enkop oo suut o ngumot e munyan, neaku olmuate ntarasi. Ore ilo pisiai otelekua loo ltung'ana laainei neraya ninche, ore ilo pisiai otelekua lo losho lai neya ninche.” 

10  Ena eitalakuni te ninche to lwuasa lenye, enkaraki natusukenya nerup ate ti alo iltung'ana lo Laitoriani loo lororani. 

11  Kegilunore Olaitoriani ninche; keishie ninye nkaitin pooki e nkop, neaku ninye eirrugokinoi, pooki ake te wueji enye, nkuapi pooki oo loreren. 

12   Ore sii intae, ile Etiopia, keari intae to lalem lai. 

13   Naa keitorioo ninye enkaina enye aarare moikuape, neidaikie Asiria; neitaa ninye Ninawi olmuate, ewueji netoyio anaa olpurkel. 

14  Keirrag iluaat te mpolos enye, ing'uesi pooki e ong'ata; ore olmotonyi o enjolis nemany ilpaashen lenyena; neishiraki emotonyi oo nkiyiaa ilusien enye neru olkurruk tembata e kishomi enye ore nkeek oo lpaashen lenye neitomijooni. 

15  Enkanasa naturupa kewan ena apa natobiko te seriani, apa najo ninye makewan, “Nanu ake nemeetae ae.” Ketaa ninye olmuate anaa nyoo, ewueji neirragie ing'uesi e ntim! Ore pooki ng'ae ogiroo ninye neiputukuny nenunuk enkaina enye aikirikirie.

