1  Einosa apa iltung'ana le Israel olmumai te Mispa, nejo, “Meetae hoo obo te iyiook oisho entito enye meyama iltung'ana le Benchamen.” 

2  Nepuonu iltung'ana Betel netoni teine te dukuya Enkai ometaa teipa, neyietu aaishir te mion. 

3  Nejo ninche, “Olaitoriani Enkai e Israel, kainyoo pee eewuo ena atiu nji tiatua Israel, eji metaa keetae taata olosho obo lemeetae te Israel?” 

4  Ore taisere neyooki iltung'ana aadumunye enasirie, neshet olperere lo lasar teine, neitayu ilasarri oopejori o lasarri le seriani. 

5  Nejo iltung'ana le Israel, “Kalo osho too loshon le Israel leitu elotu ena umata o Laitoriani?” Amu einosa apa ninche olmumai kitok tenkaraki ilo osho leitu elotu eumata o Laitoriani te Mispa, ejo, “Keari ninye metua.” 

6  Eeta apa iltung'ana le Israel olng'ur te nkaraki Benchamen olalashe lenye, nejo ninche, “Eiwuang'ieki olosho obo aaitung'uaa Israel ena olong. 

7  Kaji kinko tenikincho nkituaak lelo ootelekutua, nikinosa apa olmumai to Laitoriani nchere, mikincho ninche hoo nabo oo ntoyie ang meyama.” 

8  Nejo ninche, “Kalo osho ilo too loshon le Israel leitu elotu enetii Olaitoriani te Mispa?” Naa ng'ura, meetae hoo obo ebaiki Yabesh-gilead oshomo ina umata. 

9  Amu ore ina kata eipotitoi iltung'ana nkarn, meetae hoo obo le lelo oomanya Yabesh-gilead oirukishe. 

10  Neaku eirriwayie apa ina umata iltung'ana nkalifuni tomon oare oopi, neitanap aajoki, “Enchom entaar metuata lelo oomanya Yabesh-gilead to lalem, o nkituaak o nkera. 

11  Ena intae enchom entaas. Ore pooki lee o pooki ngoruoi naatayiolounote endaikie ninche tukul.” 

12  Netum ninche tiatua lelo oomanya Yabesh-gilead iselenken iip ong'uan nemeyiolo olee, neriku ninche ilng'oborri te Shilo, naa enkop e Kanaan etii. 

13  Neitoki ina umata pooki aairriwaki olkilikuai ile Benchamen apa ooti endapidapoi e Rimon, neibalakinye ninche eseriani. 

14  Nerrinyunye Benchamen neisho ninche ile Benchamen nena kituaak apa neitu eari metuata te Yabesh-gilead, kake eitu eidip ninche. 

15  Neing'urrie apa iltung'ana Benchamen enkaraki natipika Olaitoriani elusie iloshon le Israel. 

16  Neitoki ilpayiani leina umata aajo, “Kaa iyiook kiaas tenkaraki nkituaak e lelo ootelekutua, neidaikieki apa ing'oruo aaishie te Benchamen?” 

17  Nejo ninche, “Meeta nchere metumi enjung'ore te lelo ootelekutua le Benchamen, pee meimin ake ilo osho te Israel. 

18  Ore ake eyia, mikindim iyiook aaishoo ninche ntoyie ang meyama.” Amu einosa olmumai iltung'ana le Israel nchere, “Etediaaki ilo oisho Benchamen enkitok.” 

19  Neaku etejo ninche, “Ng'ura eetae anaake to lari osirua lo Laitoriani te Shilo, aa taa moikuape e Betel, te nkalo o loo saen e nkoitoi kitok nalo te Betel ometabaiki Shekem, o kopikop e Lebona.” 

20  Neitanap ninche ile Benchamen ejo, “Enchom erraga to lnukata tiatua nkurman oo sabibu, 

21  ning'orishosho, naa tenepuonu ntoyie e Shilo aaranyisho to sinkolio, nimpang'ung'u tiatua enkurma oo sabibu, neibung ake pooki lee enkitok enye aya, te nena toyie e Shilo, nelo enkop e Benchamen. 

22  Naa tenepuonu loo menye anaa ilalashera lenye aailepilepaki iyiook, nikijoki iyiook ninche, ‘Enchoo iyiook mawaita ninche te mpiris, amu eitu iyiook kiya ninche aaitaa nkituaak ang to larrabal, neitu sii intae inchosho iyiook, anaa naa eaku eninyi entorroni.’ ” 

23  Neas ile Benchamen ina, neya nkituaak enye terisioroto esiana enye te nena toyie apa naaranyisho naaibung'a ninche aaya. Neitoki ninche aapuo aarrinyokino enjung'ore enye, neshet inkang'itie nemany. 

24  Neitoki iltung'ana le Israel aadumunye. Nelo ake oltung'ani olosho lenye, o lmarei lenye, neipang aapuo teine, nelo ake pooki ng'ae enjung'ore enye. 

25   Ore apa te nena olong'i nemeetae olaiguanani te Israel; etaasa ake pooki tung'ani enaishiaakino too nkonyek enyena.

