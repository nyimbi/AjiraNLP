1  Ing'urrieki nanu iyie Enkai, ing'urrieki nanu, amu iyie esaru oltau lai; oloip loo naipuko inono nanu asaru, o metaba anaa nelusoo ilo kutati te nkidaata. 

2  Aishiraka nanu Enkai natii shumata aisul, Enkai naitabaya eyieunoto enyena te nanu. 

3  Ninye oirriu olkilikuai te keper naaitajeu nanu; keitukurru ninye lelo laaitunyoki nanu enkop. Keirriu Enkai ina nyorrata enye nauno o esupatisho enye! 

4  Airraga nanu te mpolos oo lng'atunyo ooinos te nkowuarisho inkera e tung'ana iremeta o mbaa ilala lenye, naa ilalema oopi ilng'ejepa lenye. 

5  Mikisisi iyie Enkai, aaitulusoo te keper! Nchoo meibulu enkitoo ino enkop pooki! 

6  Etipika ninche orreshet nkejek aainei; neirrugi oltau lai aaing'orie enkop. Etuturutuo ninche engumoto te nkoitoi ai, kake etusulakinote ninche maate. 

7  Iyie Enkai, eitashe oltau lai auno, euno oltau lai! Karany nanu naosh olkerempe! 

8  Tudumunye lo tau lai! Tudumunye na awuo oo sinkolioitin o lwulul loo usin! Kainyeyie nanu entadekenya! 

9  Ekaaisho nanu iyie enashe, iyie Olaitoriani, ti atua iloshon; kaaranyaki nanu iyie enkisisa ti atua iloreren. 

10  Amu ore ina nyorrata ino nauno naa eikitok o metabaiki keper, nebaiki esupatisho ino nkatampo. 

11  Nchoo mikisisi iyie, Iyie Enkai aaitulusoo te shumata nkatampo! nchoo enkitoo ino eibulu enkop pooki!

