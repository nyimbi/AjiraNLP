9  .

6  -

29  ) 

1   Ore ake pee edol iltung'ana aajo eimutie Musa eitu elotu adou to ldoinyo, neiturrurro iltung'ana aasotokino Aron, nejoki ninye, “Inyo, intaiki iyiook nkaitin naapuo te dukuya iyiook, amu ore ele Musa, ele tung'ani laa ninye oyaua iyiook ailepunye aitung'uaa enkop e Misiri, mikiyiolo iyiook enataase te ninye.” 

2  Nejoki Aron ninche, “Entayutu lelo giso le sahabu ootii nkiyiaa oo nkituaak inyi, o ilayiok linyi, o ntoyie inyi, nikiyakiki nanu.” 

3  Neitayu iltung'ana pooki ilgiso le sahabu ootii nkiyiaa enye, neyaki ninche Aron. 

4   Neng'amu ninye ina sahabu too nkaik enye, neitobir te ntoki naguetishoreki, neitayu olashe le sahabu natosholaki; nejo ninche, “Kuna ninche nkaitin inyi, intae Isiraeli, naayautua aailepunye aaitung'uaa enkop e Misiri!” 

5  Ore ake pee edol Aron ena, neshetu ninye olperere lo laser te dukuya ninye; neitubulaa Aron ajo, “Ore taisere naa keaku osirua lo Laitoriani.” 

6   Neinyototo ninche aayooki taisere, neitayu ilasarri oopejori, neyau ilasarri le seriani; netoni iltung'ana aadaa neokisho, neinyototo aaiguran. 

7  Nejoki Olaitoriani Musa, “Tadoi shomo; amu ore iltung'ana linono, laa ninche apa iyaua ailepunye aitung'uaa enkop e Misiri, neinyala ate aagil nkitanapat, 

8  neibelekenyate aapaashaa aasioki aaing'uaa enkoitoi apa naa ninye aitanapa ninche; eitaikitia ate olashe oitobiruaki te sahabu nashola, neteserema ninche ninye neitaiki ninye olasar, nejo, ‘Kuna ninche nkaitin inyi intae Isiraeli, naa ninche naayautua intae aailepunye aaitung'uaa enkop e Misiri.’ ” 

9  Nejoki Olaitoriani Musa, “Atoduaa kulo tung'ana, naa ng'ura, iltung'ana oosho murto 

10  ore naa tung'uayioki nanu, pee etum engoro ayupuyupo neirowuaju te ninche amu aidim aidaikie ninche, kake ore te iyie naitayu olorere kitok.” 

11   Kake etasayia Musa Olaitoriani Enkai enye nejo, “Olaitoriani, kainyoo pee eyupuyup engoro ino airowuaju te nkaraki iltung'ana linono laa ninche apa iyaua aitung'uaa enkop e Misiri te ngolon sapuk o te nkaina e nkidimata? 

12  Kainyoo pee ejo Ilmisiri, e ntorroni apake eyiaraki ninche, pee eitupukuo alotu aar metuata too ldoinyo, nemut ninche aiwuang'ie ti oriong e nkop? Mbelekenyayu tapala engoro ino napi, nirridutena torroni te nkaraki iltung'ana linono. 

13   “Tadamu Abraham, o Isaak, o Isirael, isinkan linono, laa te ninche inosa olmumai te kewan ino, nijoki iyie ninche, ‘Kaponaa nanu eishoi ino anaa ilakir le shumata; ore ena kop pooki natonyorra aishoru, naa kaisho nanu eishoi ino nejung ninche ntarasi.’ ” 

14  Neirridu Olaitoriani ina torroni natadamua aitaas iltung'ana lenyena. 

15  Neibelekenya Musa, nelo adoyio to ldoinyo eeta mbaoi are e nchakenisho too nkaik enyena, mbaoi naaigero too nkaloli pokira are; eigero te nkalo nabo neigero te nkae alo. 

16  Ore nena soito dapashi naa esiaai e Nkai, ore ilkigerot naa ilkigerot le Nkai ootaguetakaki oriong nena soito dapashi. 

17  Ore ake pee ening Yoshua ololepilepi loo ltung'ana ebuakita, nejoki ninye Musa, “Etii ololepilepi lo larrabal atua enkang oo lng'oborri.” 

18  Nejo, “Mme oltoilo le mbuakunoto e nkisulata arashu oltoilo le nkishirata e mirata, kake oltoilo le ranyare ilo laning'ito.” 

19  Ore ake enyiku aataaniki ilng'oborri nedol ilo ashe o sinkolio, neyupuyup engoro e Musa airowuaju nenang'aa ninye nena baoi too nkaik enyena, nebel ninche te ntonata o ldoinyo. 

20  Neya ninye ilo ashe oitobirutua ninche, nepejoo ninye te nkima, neidong aitaa empunyua, neidapashaki oriong enkare, neitook iltung'ana loo Siraeli ina are. 

21  Nejoki Musa Aron, “Kainyoo kintaasa kulo tung'ana pee iyaua eng'oki sapuk shumata ninche?” 

22  Nejo Aron, “Mincho engoro o lkitok lai eyupuyup airowuaju; iyiolo iyie kulo tung'ana nchere eiulokinote entorroni. 

23  Amu aatiaakita ninche nanu, ‘Ntobiraki iyiook nkaitin, naapuo te dukuya iyiook; amu ore ele Musa, ilo tung'ani oyaua iyiook ailepunye aitung'uaa enkop e Misiri, mikiyiolo iyiook enatotiwuo te ninye.’ 

24  Najoki nanu ninche, ‘Enchoo pooki ng'ae oota sahabu eitayu,’ naaisho ninche nanu, nanang'aki nanu atua enkima, nepukunye ine ele ashe.” 

25  Ore ake pee edol Musa ajo meekure eitoriayu iltung'ana (etapalayie Aron metaa meitoriayu, aitukurru ninche ti atua ilmang'ati lenye), 

26  neitoki Musa aitashe te nkishomi e ina ang oo lng'oborri, nejo, “Kaing'ae ole nkalo o Laitoriani? Wou enatii.” Neiturrurro ilayiok le Lawi maate te ine netii ninye. 

27  Nejoki ninye ninche, “Nji ejo Olaitoriani Enkai oo Siraeli, ‘Teena pooki ng'ae olalem te mpolos enye, nilo aman enkang oo lng'oborri pooki ebaiki kishomi o enkae kishomi ning'l ake ashukunye, taara pooki tung'ani olalashe lenye, o lencholuek enye olelatia enye.’ ” 

28  Neas ilayiok le Lawi te risioroto ororei le Musa; nebatata ina olong iltung'ana oobaya nkalifuni uni. 

29  Nejo Musa, “Ore taata nituputo ate te nkisiayiare o Laitoriani, pooki ng'ae te nkinyiang'a o layioni lenye o eno lalashe lenye, pee eisho ninye Enkai ntae emayianata ena olong taata.” 

30  Ore taisere nejoki Musa iltung'ana, “Itaasa intae eng'oki sapuk. Ore taata naa kailep alo enetii Olaitoariani; amu ebaiki naitobir olningo lo sotua te nkaraki ing'ok inyi.” 

31  Neaku enyaaka Musa ashuko alo enetii Olaitoriani nejo, “Wooi etaasa kulo tung'ana eng'oki torrono oleng; eitayutuo nkaitin te sahabu neserem ninche. 

32   Tapalaki sii ake ninche eng'oki enye; naa ti nimipalaki, tujutoki aatasayia ti atua ina buku ino apa niking'erie.” 

33  Nejoki Olaitoriani Musa, “Ore pooki ng'ae otaasa eng'oki te nanu, ninye ajut enkarna enye ti atua embuku ai. 

34  Kake shomo taata toriko iltung'ana ine wueji apa naatiaaka; ng'ura, kelo olmalaika lai te dukuya iyie. Ore ake eyia, ore ina olong nabau nanu naitame ing'ok enye te shumata ninche.” 

35  Neirriwaki Olaitoriani olmeitai iltung'ana, enkaraki naitayutuo ilo ashe oitayio Aron.

