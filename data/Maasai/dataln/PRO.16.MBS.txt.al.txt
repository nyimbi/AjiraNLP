1  Ore inkitobirat endamunoto naa ene tung'ani, kake ore ewalata olng'ejep naa Olaitoriani eing'uaa. 

2  Ore inkoitoi pooki oltung'ani naa sidain too nkonyek enyena, kake Olaitoriani ninye oineneng' oltau. 

3  Inteleiki esiaai ino Olaitoriani, naa keitasheyieki inkitobirat inono. 

4  Eitobirua Olaitoriani pooki toki te nkipirta enye, neija sii etiu ilarruok teina olong e nyamali. 

5  Ore pooki ng'ae oota olwuasa le nkitokoos naa olminong' to Laitoriani; tayiolo miata olng'ash, esipa tayiolo, melo ninye eitu eitamei. 

6  Te nkanyit o te nkisiligata epalakini ing'ok, naa te uriata o Laitoriani epaash oltung'ani intorrok. 

7  Ore te neitiship inkoitoi o ltung'ani Olaitoriani, neitainye ilmang'ati lenyena ooboitare osotua. 

8  Enaikash enkiti etii esupatisho alang imasaa kumok nemetii esipata. 

9  Eitobir indamunot o ltung'ani enkoitoi enye, kake Olaitoriani ninye outaa iroruat enyena. 

10  Etii enkutuk olaiguanani iwalat naatipikaki engolon: nemeitadiak enkutuk enye te nkiguana. 

11  Ore enkineneng'ata o entemet nadede naa ino Laitoriani, ore isoito ooineneng'ishoreki otii olbene naa esiai enye. 

12  Olminong torrono too laiguanak te neas ing'ok, amu ore olorika le nkitoo neitasheyieki too sipat. 

13  Ore inkutukie naairo isipat naa ninche enchipai olaiguanani, nenyor ninye ilo oiro ina nasipa. 

14  Ore engoro napi o laiguanani netiu anaa olkilikuai le keeya, kake ore oltung'ani ng'en naa keitiship ninye. 

15  Ore te newang' enkomom o laiguanani neetai enkishui ore omom enye netiu anaa inkatampo naayau enchan oloirujuruj. 

16  Tinitum eng'eno, neikash alang sahabu, tinitum ening'unoto naa keisul alang enkosholai. 

17  Ore enkoitoi nalala eilo oitashe too sipat nepaash entorroni; ore ilo orrip enkoitoi enye, negolie enkishui enye. 

18  Eng'asunye olwuasa nesuju enkidaaroto, naa neijia etiu oltau oisis kewan eng'asunye nesuju embatatata. 

19  Enaikash ti niata oltau obor te nebo ilaisinak alang tiniorioro iyarunot te nebo iloowuasa. 

20  Ore ilo oning'u ororei naa kebulaa, neshipa oleng ilo oisilig Olaitoriani. 

21  Ore ilo ng'en to ltau naa keji oltung'ani odolu mbaa, naa ore ilomon ooitishipisho neponaa enkarriyiano. 

22  Ore eng'eno naa enkong'u enchorro e nkishui teilo oota, kake ore emodai naa enkitamioto oo lmoda. 

23  Ore endamunoto olng'en eitaa ilomon lenyena le nkiguana, neponaa enkarriyiano te nkutuk enye. 

24  Ore irorei ooitishipisho netiu anaa olkenkei le naisho, emeloni tiatua oltau naa embiotisho tiatua osesen. 

25   Etii enkoitoi nalioo to ltung'ani aa sidai, kake ore enkiting'oto enye naa enkoitoi e keeya. 

26  Errumoki esumash olaisiaayiani metaasisho oleng, ore ina sumash enye nerrumoki ninye metaasisho. 

27  Ore oltung'ani lemeeta tipat neitobiru enkarruoisho, ore ilomon lenyena netiu anaa enkima nadalisho. 

28  Ore oltung'ani loo ntorrok eidapashaa olomang'ati, naa ore oltung'ani lo lmarenke eor ilchoreta ooning'o oleng. 

29  Ore oltung'ani otolo eitapong'oo olelatia enye, nerikoki ninye enkoitoi neme sidai. 

30  Ore ilo orojisho too nkonyek enyena nenyor ataasa nkitobirat naapaashaa, ekurraki enkutuk enye ayau imbaa torrok. 

31  Ore ilpapit ooibor te ndukuya naa enkopiyia e nkitoo, etumi ninche te nkishui naitoriori. 

32  Ore ilo lemesioki agoro neikash alang ilo ogol, ore ilo oitore oltau lenye elang ilo oya enkanasa. 

33  Eosh iltung'ana enkukuo aaing'oru enayieu, kake ore ewalata naa Olaitoriani oishoru pooki.

