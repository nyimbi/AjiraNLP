1  Ore apa to lapa le Nisan to lari le tomon oare le nkitoria o laiguanani Artaserses, ina kata apa etii enaisho dukuya ninye, naya nanu enaisho alo aisho olaiguanani. Neitu ae kata nanu aaku olemeshipa te dukuya Olaiguanani. 

2  Naajoki nanu olaiguanani, “Kainyoo pee eeta enkomom ino osina, nadolita ajo mimuoi? Meeta ae toki osina lo ltau ele.” Nairut nanu oleng. 

3   Najoki nanu olaiguanani, “Metobikoi olaiguanani ntarasi! Kainyoo pee meisinanuo enkomom ai, aa ore enkanasa, ine netii nkuraren oo loo papa, netaa olmuate, ore nchomito enyena, netumuta enkima?” 

4  Naaitoki nanu olaiguanani ajoki, “Naa kainyoo iyie iomonu?” Naomon nanu Enkai e keper. 

5  Najoki nanu olaiguanani, “Tenaa keitiship olaiguanani, naa tenenoto osinka lino omom too nkonyek inono, pee kirriwaa nanu mashomo Yuda, ina anasa natii nkuraren oo loo papa, pee alo ashet.” 

6  Naajoki nanu olaiguanani, etii enkitok o olaiguanani embata enye etonita, “Kenkata nabaa iyie ilo naa kanu ishukunye?” Tenaa taa keitiship olaiguanani pee aairriwaa nanu, naa kadung'oki ninye enkata. 

7  Najoki nanu olaiguanani, “Tenaa keitiship olaiguanani, nchoo nanu maaishori mpala nayaki ilbalusuni le lido kekun otii lido kerenket olkeju, pee aaisho ninche nanu maima ina kop o matabai Yuda; 

8  neishoruni sii imapala naayakini Asaf ilo aing'urani le ntim o laiguanani, pee aatum nanu aishoo mbaoi naitobirie iloom te nkaraki nena shomito o sempewuet le nkaji e Nkai, o esuntai pooki e nkanasa, o ina aji nalo nanu amany.” Naaisho nanu olaiguanani nena pooki naatoomonuo, amu etii apa enkaina supat o laitoriani shumata nanu. 

9  Naitoki nanu alotu ilo kerenket le lelo balusuni ootii lido kekun o lkeju, naisho ninche nena pala o laiguanani. Neirriwayie apa olaiguanani tenebo nanu ilkituaak le njore o lakedok loo mbartan. 

10  Kake ore ake pee ening' Sanbalat le Heroni ena, o Tobia ilo sinka, ilo le Amori, neitagor ninche oleng' pee ening nchere, eewuo oltung'ani obo aing'oru olmabarishoi loo nkera e Israel. 

11  Metaa aeuo apa nanu Yerusalem naton teine nkolong'i uni. 

12  Naitoki nanu adumunye kewarie, nanu o lkuti tung'ana apa ootii tenebo nanu; neitu nanu aliki oltung'ani hoo obo, ina natipika Enkai ai atua oltau lai, pee alo aitaas Yerusalem. Meetae apa eng'ues natii ine meteleku ake ina apa natakedo alotunye. 

13  Ashomo apa nanu auluo kewarie aim kishomi enkalo o Erata nalo olchorro loo mbariak, o kishomi e Modioi. Naing'or nanu asipu isunta e Yerusalem apa naaturori, tenebo o nchomito enyena apa naatumuta e nkima. 

14  Naitoki nanu alo kishomi e nkong'u enkare o lchorro lo laiguanani; kake meetae apa ewueji neeim ina ng'ues nakedito nanu teine. 

15  Naitoki nanu alo kewarie aim embata o erata, naing'or asipu ina suntai. Naitoki nanu aibelekenya najing kishomi natii enkalo o erata. Naitoki arrinyunye. 

16  Neitu apa eyiolou lelo tung'ana kituaak aajo kaji nanu ashomo anaa kaa aasita; neton apa nanu eitu aliki Ilyahudi, o lapolosak, o ltung'ana le nkaji e nkitoo, o lkulikae kituaak, o lelo kulikae laa ninche oas esiaai. 

17  Naitoki nanu ajoki ninche, “Idolitata ena nyamali nikitii iyiook atua, entodol aajo eirragita Yerusalem aa olmuate, netapejoki nchomito enyena. Wootu mateshet iyiook esuntai e Yerusalem, peemikingil aata esulare.” 

18  Naliki nanu ninche ina aina e Nkai ai oshi natii shumata nanu, naliki sii lelo rorei laairorie nanu olaiguanani. Nejo ninche, “Matudumunye iyiook aashet.” Neaku eitagolo ninche nkaik enye tenkaraki ina siaai sidai. 

19  Kake ore ake pee ening Sanbalat le Heroni o Tobia ilo sinka, le Amoni o Geshem ilo marabui ina, nekueniyie iyiook, nemenaa iyiook nejo, “Kainyoo ena toki niaasitata intae?” Aigolong'akiki intae olaiguanani? 

20  Naitoki nanu awaliki ninche ajoki, “Ore Enkai e shumata keisho iyiook matudupoto, naa ore iyiook isinkan lenyena aikidumunye aashetisho. Kake ore intae miaatata erubata, anaa esipata, anaa endamunoto te Yerusalem.”

