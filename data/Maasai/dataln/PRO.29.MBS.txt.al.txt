1  Tenikirerei anaake nintagol elukunya ino, niyooki nabo olong agila, nimintoki aishiu. 

2  Ore te netii isupati enkitoria, naa keshipa iltung'ana, kake te neitoreisho iltorrok naa keigoroo olorere. 

3  Ore ilo onyor eng'eno nagut naa keitiship menye, kake ore ilo oitaa inkituaak naaibor onyek encholiek naa keishang'itie imasaa enyena. 

4  Te sipata eisho olaiguanani enkop enkitashoto, kake ore ilo oisimaa nkishorot neidaikie enkop enye. 

5  Ore oltung'ani opakas ole latia enye, naa inkejek enyena eisalaashaka orreshet. 

6  Ore oltung'ani torrono naa keibung'i too ntorrok enyena, kake ore oltung'ani supat eranyisho neshipa sii. 

7  Ore oltung'ani supat neyiolo sipat eilo aisinani; ore oltung'ani torrono nemening'u ine ng'eno. 

8  Ore lelo asurdaanyak naa keinuaaki enkanasa enkima, kake kerriny iltung'ana ng'eni engoro napi. 

9  Tenelo neishankarra oltung'ani ng'en o lmodai, naa kegoro ake olmodai neitoki akueni nemegira. 

10  Ore iltung'ana oota enkure o sarge naa keiba ilo lemeeta entioto neingoru lelo torrok enkishui enye. 

11  Ore olmodai naa keiro alimu engoro enye pooki, kake ore oltung'ani ng'en neitirring'a aibooyo. 

12  Ore te neinining olarikoni le nkop imbaa e lejare, naa keaku ilooitoreisho lenyena pooki torrok. 

13  Etumo olaisinani o ilo aironyani lenye tenebo; neisho Olaitoriani ninche pokira nkonyek enye ewang'an. 

14  Teneiguanare olaiguanani ilo aisinani te sipata, naa keitasheyieki enkitoria enye ntarasi. 

15  Ore eng'udi tenebo enkisikong'a e nkikoo naa keyau eng'eno nagut, kake ore enkerai natapalayioki naa keyaki ng'otonye enkurruna. 

16  Ore te nejing iltorrok enkitoria, naa keponari ntorrok, kake keanyu lelo supati aadolu embatatata enye. 

17  Toosho tarerioi enkerai ino tuutai naa aikincho ninye enkiyeng'iyeng; naa keisho enchipai oltau lino. 

18  Ore ine nemetii enaibon e Nkai nebatata iltung'ana amu meeta enasujita. Kake emayiana ilo oibung enkitanapata. 

19  Merere olaisiaayiani irorei ake le nkutuk, ore hoo duo nening'u, menyorraa aibung asuj. 

20  Itodua oltung'ani okuetiki aimaki irorei lenyena? Eeta olmodai osiligi sapuk alang ninye. 

21  Ore tinincho osinka lino pooki toki nayieu te keraisho, niyiooki amaniki etaa olajung'oni lino. 

22  Ore oltung'ani le ng'oro napi naa kedumu olarrabal, naa ore oltung'ani oota engoro naa keyau ntorrok kumok. 

23  Keitadoyio olwuasa lo ltung'ani oltung'ani, kake ore ilo obor to ltau naa ketum enkanyit. 

24  Ore ilo oitaa olapurroni encholiek naa keiba enkishui enye makewan; ening ilo deket, nemeeta entoki naibalie. 

25  Ore euriata e tung'ani neyau orreshet. Kake ore ilo oisilig Olaitoriani neserian. 

26  Eing'oru ilkumok omom oloitoreisho, kake to Laitoriani etum oltung'ani esipata. 

27  Ore oltung'ani leme asipani naa olminong te lelo supati, kake ore ilo oitoriori enkoitoi enye naa olminong' te lelo torrok.

