1   Enaikash enkarna sidai alang eilata nagol enkinyang'a; neikash enkolong nitua alang enkolong apa nikitoiwoki. 

2  Enaikash tinilo ina aji nabore olkiyioi, alang tinilo ina aji o sirua, amu ena enkiting'oto e pooki tung'ani. Neshum lelo ooishu ina too ltauja. 

3  Enaikash osina alang enkuenia, amu to sina o enkiroishi oltau eitishipi oltung'ani. 

4  Ore oltau le ilo ng'en, netii atua ina aji, olkiyioi; kake ore ilo tau loo lmoda netii ina aji enkuenia. 

5  Enaikash oltung'ani oning enkisikong'ata eilo ng'en, alang tenening osinkolio loo lmoda. 

6  Ore anaa enadar ilkiku einosita enkima tiabori e moti, neijia etiu enkuenia e lelo moda; ore sii ninye ena naa empesho. 

7  Esipa ore enkitorogonyata neitomod oltung'ani ng'en, naa keinyal eropare oltung'ani e ndamunoto. 

8  Enaikash enkiting'oto entoki alang enkiterunoto enye; neikash ilo ongiri to ltau alang ilo owuasa to ltau. 

9   Migoro asioki, amu ore engoro neirrag to lgoo loo lmoda. 

10  Mijo ake, “Ainyoo apa pee eikash inkolong'i naatulusoitie te kuna?” Amu ime te ng'eno inkilikuanu ena. 

11  Eisidai eng'eno tenebo enjung'ore naa dupoto, te lelo oodol enkolong. 

12  Amu ore erripoto e ng'eno nagut netiu anaa erripoto oo mpisai; naa ore dupoto e yiolounoto naa ina ng'eno nagut nagolie ina kishui eilo oata. 

13  Tadamu esiaai e Nkai: aing'ae oidim aitorioi ina naidipa atoriwuo? 

14  Ore teina olong ninoto masaa, ting'idayu; ore teina olong e nyamali nidamu; Enkai naitobira obo anaa olikae, metaa metum oltung'ani ae toki nalotu asuju ninye. 

15  Ore te nkishui ai e pesho, natoduaa pooki toki; eetae oltung'ani supat orrorri te sipata enye, neetae oltung'ani torrono oitoodor enkishui enye te yasata enye torrono. 

16  Miaku supat aitulus, nimintaa sii kewan ololus te ng'eno, ainyoo peyie imut kewan ainyal? 

17  Miaku sii olarruoni aitulus, nimiaku sii olmodai; ainyoo pee iye iyie eng'or enkata ino? 

18  Enaikash tinimbung ena akurraki, ore te ina nimimuat enkaina ino; amu ore ilo oure Enkai nepuku tenena pooki. 

19  Eisho eng'eno engolon ilo tung'ani ng'en alang ilaiguanak tomon ootii atua enkanasa. 

20  Esipa meetae te nkop oltung'ani supat oas isupati nemeas aekata ng'ok. 

21  Mishilaa nena baa pooki naajo iltung'ana, pee meya ake nining osinka lino kidekita iyie; 

22  eyiolo oltau lino ajo ore too nkatitin kumok nitedia sii iyie ilkulikae. 

23  Atetema kuna pooki te ng'eno nagut; najo, “Ekaaku ng'en”, kake ekaalakuaniki apa nanu. 

24  Ore ina natii, naa kelakua oleng negut, egut oleng; aing'ae oidim anoto? 

25  Naibelekeny endamunoto ai ayiolou naing'oru aturu naing'oru eng'eno nagut o esiana oo ntokitin, nayiolou nena torrok e modai o ina modai aa ninye olkuenyi. 

26  Natum enduaran oleng alang keeya eina kitok naa ore oltau lenye naa orreshet oibung'isho, naa ore inkaik naa entoki naibung'isho; ore ilo oitiship Enkai neilany ninye, kake ore olaing'okoni neya ina kitok ninye. 

27  Ng'ura, ena nanu anoto, ejo olaikooni, intushulaki entoki enkae peyie itum esiana enye, 

28  naa ninye eing'orua endamunoto ai aigil neton ake eitu atum. Oltung'ani obo anoto tiatua enkalifu kake eitu atum enkitok te pooki. 

29  Ng'ura, ena ake aewuo atum, inchere eitayu Enkai oltung'ani meitasho te nkitashoto sidai, kake eing'orutua inkoitoi kumok nemesipa.

