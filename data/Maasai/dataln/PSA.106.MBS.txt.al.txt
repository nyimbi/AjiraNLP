1   Meisisi Olaitoriani! Enchoo Olaitoriani enashe, amu eisupat ninye; amu ore enyorrata enye nauno nebikoo ntarasi! 

2  Kaing'ae oidim aimaki mbaa e nking'asia o Laitoriani, arashu aitodolu enkisisa enye pooki? 

3  Emayiana lelo ooing'oru isipat, lelo ooing'oru isipat nkatitin pooki! 

4  Tadamuaki nanu, Olaitoriani, tinintodolu omom too ltung'ana linono; taretoki nanu ti nikordu ninche; 

5  pee atum atoduaa dupoto e lelo gelunot linono, pee atum ating'idayu te nchipai o losho lino, pee atum ating'idare enjung'ore ino. 

6  Ore iyiook o loo papa kitaasa eng'oki; kitaasa entorroni, kintarruoitie iyiook. 

7   Ore apa etii loo papa enkop e Misiri, neitu eshilaa isiaaitin inono e nking'asia; eitu ninche edamu eneba enyorrata ino nauno, kake etogolong'akita ninche Ilo otii Shumata Aisul te Enaiposha Nanyokie. 

8  Kake eitajeuo ninye ninche te nkaraki enkarna enye, pee etum aibalunye engolon enye magilani. 

9   Eisikong'a ninye Enaiposha Nanyokie, netoyu; nerikoo ninye ninche aimie enguton etotiuo anaa olpurkel. 

10  Neaku eitajeuo ninye ninche te nkaina o lmang'atinta lenye, nekordu ninye ninche aitung'uaa engolon o lmang'atinta. 

11  Neimulumul nkariak ilmang'ati lenye; eitu ninye elo obo. 

12   Neiruk taa ina kata irorei lenyena; nerany enkisisa enye. 

13  Kake etorikine ninche nabo kata isiaaitin enyena; neitu ninche eanyu enkiguana enye. 

14   Kake etijing'a ninche inguarrat torrok ti ong'ata, nepuo aatem Enkai to lpurkel; 

15  eishoo ninye ninche nena naatoomonutuo, kake eirriwaka ninche emueyian e saso. 

16   Ore ina kata too lng'oborri pee etum iltung'ana olom te nkaraki Musa o Aron, ilo sinyati lo Laitoriani, 

17  neng'a enkop enkutuk neijoo Datan, neimisie encholuek e Abiran. 

18  Eipang'aka sii enkima ina sholuek; nepejoo olang'at le nkima ilarruok. 

19   Eitobirutua ninche olashe te Horeb, neserem ina kitanyaanyukoto nasholuno. 

20  Eibelekenya ninche enkitoo e Nkai aaitaa enkitanyaanyukoto o lkiteng oinos nkujit. 

21  Eitu ninche edamu Enkai Olaitajeunoni lenye, laa ninye apa otaasa mbaa sapuki te Misiri, 

22  o isiaaitin e nking'asia ti atua enkop e Ham, o mbaa naaitureisho te mbata Enaiposha Nanyokie. 

23  Neaku etejo ninye, keidaikie ninche - keitu ninye eitashe Musa, ilo gelunoti lenye, te dukuya ninye, pee eibelekeny ina goro enye napi pee meidaikie ninche. 

24   Nemenaa ninche ina kop sidai, nemeeta ninche enkirukoto too nkisiligat enyena. 

25  Neing'unyung'uny ninche too lng'oborri lenye, neitu ening oltoilo lo Laitoriani. 

26  Ore enkaraki ina eilepie ninye enkaina enye neiro olmumai ti alo ninche nchere keisho ninche metabatatata ti ong'ata, 

27   neisardaikie sii eishoi enye ti atua loreren, aidapashaki ninche nkuapi. 

28   Neitoki ninche aaibung'are Baal e Peor, neinos nkishorot naatopolosakaki iloo tuata; 

29  neitagor ninche Olaitoriani too nkiaasin enye, nedoiki olmeitai ninche. 

30  Neitashe Finehas asaisho, neiwuang'ieki olmeitai. 

31  Neikenakini ninye ina aajo esipata too ishoritin pooki ntarasi. 

32   Neitagor ninche ninye too nkariak e Meriba, netum Musa enyamali te nkaraki ninche; 

33  amu etipika ninche enkishui enye emion, neiro ninye irorei le ngoro. 

34   Neitu ninche eidaikie iltung'ana, anaa enaitanapa Olaitoriani ninche, 

35  kake etushulare ninche nkuapi neitamok ate easata anaa enataasa ninche. 

36  Neisiai ninche nena kitanyaanyukot enye, naa ninche naataa orreshet te ninche. 

37   Neyieng aapolos ilayiok lenye, o ntoyie enye aapolosaki iloiriruani; 

38   neibukoo ninche osarge lemeeta eleyiata, ilo sarge loo layiok lenye o ntoyie enye, apa naatopolosakitia nkitanyaanyukot e Kanaan, neisarkionieki ina kop te nkaraki ilo sarge. 

39  Neaku etaa enemesinya te nkaraki nena kiasin enye, neiborrie ninche onyek too nkiasin enye. 

40   Neirowuaju engoro o Laitoriani te nkaraki iltung'ana lenyena, neibayu ninye enjung'ore enye; 

41  neishooyo ninye ninche apik nkaik oo loreren, pee etum ilapa ooiba ninche aaitoria ninche. 

42  Neibooki ilmang'ati lenye ninche enkop, neyauni ninche aapik abori engolon enye. 

43  Ore nkatitin kumok netokordua ninye ninche, kake etogolong'utua ninche too otikinot enye, neitadouni ninche te nkaraki ntorrok enye. 

44  Ore ake eyia etishilayie ninye osina lenye, ina kata pee eishir ninche. 

45  etadamua ninye te nkaraki ninche osotua lenye, neirridu ninye te risioroto e nyorrata enye nauno. 

46  Eishoo ninche meing'urrieki, lelo pooki apa ooibung'a ninche. 

47   Ntajeu iyiook, Olaitoriani Enkai, ninturrurru iyiook aaitayu too loreren, pee kitum aaishoo enashe enkarna ino sinyati niking'idare enkisisa ino. 

48  Meisisi Olaitoriani, Enkai e Israel, ebaiki ntarasi o ntarasi! Naa nchoo ejo iltung'ana pooki, “Esai!” Meisisi Olaitoriani!

