1  Eshet eng'eno e nkitok ng'en enkaji enye, kake ore emodai near enkaji enye too nkaik enyena. 

2  Ore ilo olo too sipat naa keure Olaitoriani, ore ilo lemelo too sipat too nkoitoi enyena nemenaa ninye. 

3  Ore enkiroroto o lmodai naa eng'udi te nkoriong enye, kake ore inkutukie oo lng'eni naa kerrip ninche. 

4  Ore enemetii ilmong'i, nemetii sii entapa; kake elotu enkumoi, oo ndaiki te ngolon olkiteng. 

5  Ore olchakeni osipa nemelejisho, kake ore olchakeni lemesipa neitayu entooma e lejare. 

6  Eing'oru olomenisho eng'eno nagut te mpesho, kake elelek eng'eno to ltung'ani oota ening'unoto. 

7  Tung'uai ine netii olmodai, amu ore teine minepu irorei le ng'eno. 

8  Ore eng'eno oltung'ani ng'en naa pee emusu enkoitoi enye, kake ore emodai oo lmoda naa elejare. 

9  Keisikong' Enkai lelo torrok, ore lelo supati neshipakino omom enye. 

10  Eyiolo oltau enduaran enye, meeta olomoni ong'arie enchipai enye. 

11  Ore enkaji eilo torrono naa keidakieki kake ore olng'obor leilo supat naa kebul. 

12   Etii enkoitoi nalioo to ltung'ani aa sidai, kake ore enkiting'oto enye naa keeya. 

13  Ore ake sii te nkuenia neeta oltau osina, ore enkiting'oto e nchipai naa osina. 

14  Ore oltung'ani opaashari inkoitoi enyena, naa keiputakini ninye ilng'anayio loo nkoitoi enyena, ore oltung'ani supat naa keiputakini ninye ilng'anayio loo nkiasin enyena. 

15  Ore ilo omoda neiruk pooki toki, kake ore olng'en neing'or enkoitoi enye. 

16  Ore oltung'ani ng'en naa kerripo neibelekenya aing'uaa intorrok, kake ore olmodai nemerrip kewan eas intorrok. 

17  Ore oltung'ani oirowua elukunya neas inkumok te modai kake ore oloota eng'eno naa keng'iri. 

18  Ore olmodai netum inemodai, kake ore ilng'eni neishopokini eng'eno anaa emaupe e nkitoo. 

19  Eirrugokino oltorrono ilo supat, ore ilo torrono nesaisho too nchomito e lelo supati. 

20  Ore oltung'ani aisinani naa keiba olelatia enye, kake ore olkarsis neeta ilchoreta kumok. 

21  Ore ilo omenaa olelatia enye naa olaing'okoni, kake eshipa ilo oitanana oshoke too laisinak. 

22  Aimepong'ori lelo ooun intorrok? Ore lelo ooun isupati einepu enkanyit o enkisiligata. 

23  Ore te pooki siaai netii dupoto kake ore too nkirorot e pesho neyau osina. 

24  Ore emaupe e nkitoo oo lng'eni naa eng'eno enye nagut, kake ore emodai naa enkishili oo lmoda. 

25  Ore olchakeni osipa neitajeu enkishui oo lkumok, kake ore ilo oiro elejare naa olakaldaroni. 

26  Tiatua euriata o Laitoriani etum oltung'ani osiligi oitashe, ore inkera enyena netum osempewuet. 

27  Ore euriata o Laitoriani naa enchorro e nkishui, pee etum oltung'ani atapaasha irreshata le keeya. 

28  Atua esiamo oo ltung'ana etii enkitoo olaiguanani, kake te nemeetae iltung'ana neidaaya olkitok. 

29  Ore ilo lemesioki agoro neeta eng'eno sapuk, kake ore ilo osioki agoro neitasapuk emodai. 

30  Ore enchipai o ltau, neitaa osesen bioto, kake ore eng'uarrata neitong'u apurd iloik. 

31  Ore ilo oitorogony oltung'ani aisinani, naa ilo oitobirua Ninye etamoro, kake ore ilo supat te lelo oomena naa keanyit ninye. 

32  Enang'ari oltorrono te nena baa enyena torrok, kake etum isupati osempewuet tiatua esupatisho enye. 

33  Eton eng'eno nagut te ina damunoto oltung'ani oota ening'unoto, kake meyioloi tiatua iltauja loo lmoda. 

34  Esipata naisho olosho meisisi, kake ore eng'oki naa enkurruna te pooki orere. 

35  Ore osinka oasisho te ng'eno netum omom to laiguanani, kake ore engoro enye nedoiki ilo oas inenkurruna.

