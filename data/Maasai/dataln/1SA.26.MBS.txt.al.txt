1  Nepuonu Ilsifi enetii Saul te Gibea, nejo, “Aimeisudori Daudi to ldoinyo le Hikila, otii enkalo o loo saen le Yeshimon?” 

2  Neaku etudumunye Saul nedoyio alo ong'ata e Sif, te nebo iltung'ana nkalifuni uni oogeluno le Israel, pee eing'oru Daudi ti ong'ata e Sif. 

3  Neitayu Saul olg'obor to ldoinyo le Hikila, otii embata enkoitoi nalala te nkalo o loo saen le Yesimon. Kake etotona Daudi to lpurkel; ore ake pee edol ajo eewuo Saul asuju ninye atua olpurkel, 

4  neirriwaa Daudi ilaikitalak, pee eyiolou aasipu nchere eewuo Saul. 

5  Nedumunye Daudi nelotu ine wueji apa netipika Saul olg'obor, nedol Daudi ine wueji neirragie Saul, te nebo Abna olayioni le Ner, olkitok le njore enye; neirragita apa Saul ti atua olng'obor nemanita enjore pooki ninye. 

6  Nejoki Daudi Ahimelek ilo Hitati; o lalashe le Yoab Abishai olayioni le Seruiya, “Kaing'ae odoyio alo te nebo nanu atua olng'obor enetii Saul?” Nejo Abishai, “Kadoyio nanu alo te nebo iyie.” 

7  Neaku eshomo Daudi o Abishai enetii ina jore kewarie; neirragita Saul te ine airura ti atua olng'obor, neunokino empere enye enkop te mbata e ndukuya enye; ore Abna o enjore neirrag aaman ninye. 

8  Nejoki Abishai Daudi, “Eishorua Enkai olmang'atinta lino apik atua enkaina ino ena olong; ore naa nchooki nanu matupudaki ninye enkop te remoto nabo e mpere, nemaitoki nanu arem ninye kat are.” 

9  Kake etiaaka Daudi Abishai, “Minyal ninye, amu kaing'ae oidim aitorioi enkaina enye metaarare ilo otubukoko Olaitoriani eilata aaput, neaku meeta entioto?” 

10  Nejo Daudi, “Anaa enaishu Olaitoriani, kear Olaitoriani ninye; arashu elotu enkolong enye pee eye; arashu elo ninye atua olarrabal neari metua. 

11   Metomito Olaitoriani nchere kadumu nanu enkaina ai aar ilo otubukoko Olaitoriani eilata aput; kake iwa taata ina pere natii embata endukuya enye, o ina moti e nkare, pee kipuo iyiook.” 

12  Neaku ewa Daudi empere o emoti e nkare aitung'uaa endukuya e Saul, nepuo ninche. Metii oltung'ani otoduaa ina, arashu otayiolo ina, arashu einyo hoo likae; amu keirura apa pooki, te nkaraki eetuo njo naairoishi naaing'uaa Olaitoriani shumata ninche. 

13  Neitoki Daudi alang alo lido kekun, neitashe te nelakua te nchumata o ldoinyo, etii erishata sapuk erishata enye. 

14  Neipot ina jore, o Abna olayioni le Ner, ejo, “Aimiwal iyie, Abna?” Newal Abna, “Ira ng'ae ilo oipot olaiguanani?” 

15  Nejoki Daudi Abna, “Aimira iyie olee? Kaing'ae likinyaanyukie iyie ti atua Israel? Kainyoo naa pee eitu iyie irrip olkitok lino olaiguanani? Amu eewuo obo loo ltung'ana atua pee eidaikie olaiguanani olkitok lino. 

16  Ore ena toki nitaasa iyie neme sidai. Anaa enaishu Olaitoriani, kinchiaakinore iyie niye, enkaraki neitu iyie irrip olkitok ilo otubukoko Olaitoriani eilata aput. Naa ore taata ing'ura enetii empere o laiguanani, o ina moti e nkare duoo natii embata endukuya enye.” 

17  Neyiolou Saul oltoilo le Daudi, nejo, “Koltoilo lino ele, enkerai ai, Daudi?” Nejo Daudi, “Oltoilo lai, olkitok lai, olaiguanani.” 

18  Nejo ninye, “Kainyoo pee esuj olkitok lai osinka lenye? Amu kainyoo nanu ataasa? Kaa torroni natii nkaik aainei? 

19  Ore naa taata nchoo olkitok lai olaiguanani ening irorei lo sinka lenye. Tenaa Olaitoriani likituputuo iyie taaraki nanu, metang'amu ninye olasar; kake tenaa iltung'ana, metaa kediaa ninche te dukuya Olaitoriani, amu aataaraitie ninche aaipang'ie ena olong pee matum nanu eng'arata e njung'ore o Laitoriani, ejo, ‘Shomo isiaayia kulie aitin.’ 

20  Ore naa, mincho osarge lai ebukokino enkop te nelakuaniki ine netii Olaitoriani; amu eipang'ua olaiguanani le Israel alotu aing'oru enkishui ai, anaa oltung'ani orresh enkurle too ldoinyo.” 

21  Neitoki Saul ajo, “Ataasa nanu entorrono; tushukunye, enkerai ai, Daudi, amu maaitoki nanu aitaas iyie entorrono, amu keeta enkishui ai tipat ena olong too nkonyek inono.” 

22  Neitoki Daudi awalu ajo, “Nena empere o laiguanani! Nchoo obo loo lbarnot elang'u alotu aya. 

23  Ekelaaki Olaitoriani pooki tung'ani te supatisho enye o te nkisiligata enye; amu kinchorua iyie Olaitoriani apik atua enkaina ai taata, nemadumu nanu enkaina ai aarare ilo otubukoko Olaitoriani eilata aaput. 

24  Ng'ura, anaa enaata enkishui ino tipat ena olong too nkonyek aainei, neaku metaa enkishui ai ene tipat too nkonyek o Laitoriani, naa maatokordu ninye aitayu ti atua isinaitin pooki.” 

25  Neitoki Saul ajoki Daudi, “Mikitamayiani iyie, enkerai ai, Daudi! Ias iyie mbaa kumok naa idupoyu te pooki.” Neaku eshomo Daudi enkoitoi enye neshuko Saul alo ewueji enye.

