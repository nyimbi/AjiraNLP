1  Eitishipa apa Darias pee epik ilbalusuni iip o tikitam meitoreisho ti atua enkitoria enye pooki; 

2  ore shumata ninche naa ilkituaak okuni, laa Daniel apa obo, aa ninye eyaki kulo balusuni ilomon, pee metum ake olaiguanani eng'orikinoto. 

3  Ore apa ilo Daniel nening'oyu oleng alang lelo kituaak pooki o lbalusuni, amu etii apa enkiyang'et sidai atua ninye. Neitobir olaiguanani pee epik ninye shumata enkitoria pooki. 

4  Ore lelo kituaak o lbalusuni neing'oru enaitang'orie Daniel ti alo enkitoria; kake eitu ninche etum enaitang'orie aashu eleyiata, amu keisiligayu apa ninye, nemeetae enkitadiaata aashu eleyiata nanotoki te ninye. 

5  Neitoki kulo tung'ana aajo, “Mikitum ae kitang'oroto aashu eniking'unyung'unyakinye ele Daniel meteleku ake ti niking'oru ti alo nkitanapat e Nkai enye.” 

6  Nening'okino kulo kituaak o lbalusuni embae nayaki olaiguanani, nepuonu aajoki ninye, “Olaiguanani Darias, tobikoi ntarasi. 

7  Ore iyiook pooki oosiaisho te nkitoria ino - ilaitasheikinok, o lbalusuni, o laitasheikinok loo lkerenketi, o lkulikae arikok, nikitoning'okinote nchere pee eitobir olaiguanani enkitanapata, neitirrishi oleng, nchere ore pooki ng'ae oserem ae ai aashu tung'ani too nkolong'i tomon uni, metelekuake iyie lo aiguanani nenang'akini ninye eululu oo lng'atunyo. 

8  Ore naa taata, la aiguanani, intobira ina kitanapata nipik olmishire ina natoning'okinoteki pee meidimi aaibelekenya, anaa enatiu nkitanapat oo Lmedi o Lparsian, nena nemeidimi aaibelekenya.” 

9  Neaku etipika apa olaiguanani Darias olmishire ina palai neimie. 

10  Ore ake pee eyiolou Daniel nchere etipikaki olmishire ina naimieki nelo ninye enkaji enye ebolo ildirishani le nkaji e shumata eing'orita Yerusalem; negil ninye kung katitin uni te nkolong neomon neishooyo enashe te dukuya Enkai enye, anaa apake enataasa. 

11  Neitoki kulo tung'ana aapuonu te ning'okinoto neinepu Daniel esaisho neomon te dukuya Enkai enye. 

12  Neitoki ninche aapuonu aanyiku nejo te dukuya olaiguanani, “Amaa, ti alo enkitanapata, la aiguanani! Keitu iyie ipik olmishire ina natoning'okinoteki; nchere ore pooki tung'ani osaisho tiae ai aashu te tung'ani ti atua nkolong'i tomoni uni meteleku ake te iyie, la aiguanani, nenang'akini atua eululu oo lng'atunyo?” Newal olaiguanani ajo, “Keuno ina bae, anaa enatiu enkitanapata oo Lmedi o enoo Lpasi, nena nemeidimi aaibelekenya.” 

13  Neitoki ninche aawal te dukuya olaiguanani ejo, “Ore lido Daniel ora obo loo yarunot ooitung'uari Yuda, mikishilaa ninye iyie, laaiguanani, aashu ina naimieki nitipika olmishire, kake keomon ninye asaisho katitin uni te nkolong.” 

14  Ore ake pee ening olaiguanani kulo rorei, neing'oru eneiko pee ekordu Daniel; nenyamalu o metadoi enkolong pee ekordu ninye. 

15  Neitoki kulo tung'ana aapuonu te nkiguanakinoto enetii olaiguanani, nejoki olaiguanani, “Tayiolo, laaiguanani, nchere enkitanapata ena oo Lmede o Lpasi naa nchere meetae enatudung'o olaiguanani aashu enkitanapata naidimi aaibelekenya.” 

16  Neitoki olaiguanani aitanapisho, neyauni Daniel nenang'akini atua eululu oo lng'atunyo. Nejoki olaiguanani Daniel, “Inchoo Enkai ino, ina nisiaaita anaake kikordu iyie!” 

17  Neyauni osoit aairragie te nkutuk e ina ululu nemishir olaiguanani to lmishire lenye o to lmishire loo lkituaak lenyena, nchere meetae embae naidimi aaibelekenya ti alo Daniel. 

18  Nelo olaiguanani enkaji enye e nkitoo, neen kewan ina kewarie pee menya endaa, nemeetae nkinantani naayakaki ninye, nelau ninye njo. 

19  Ore enamanarie enkakenya nedumunye olaiguanani neisarrisar alo eululu oo lng'atunyo. 

20  Ore pee elotu ninye ataaniki ina ululu natii Daniel neyietu aishir to ltoilo lo sina nejoki Daniel, “Oo Daniel, osinka le Nkai naishu, eikindima duoo Enkai ino ina nisiaai anaake atokordu too lng'atunyo?” 

21  Nejoki Daniel olaiguanani, “La aiguanani, tobiko ntarasi! 

22  Eirriwua Enkai ai olmalaika neiken nkutukie oo lng'atunyo, neitu ninche aainyal, amu aatoduaki aajo maata entioto te dukuya ninye, o te dukuya iyie sii, laaiguanani, eitu aas entorrono.” 

23  Neng'idayu ilo aiguanani oleng, neitanapisho meitayuni Daniel ti atua eululu. Neaku eitayioki apa Daniel ti atua eululu nemetii hoo olkordata le nkinyalata onotoki te ninye, enkaraki apa naisiliga ninye Enkai enye. 

24  Neitanapisho olaiguanani, ore lelo tung'ana apa ooitang'oro Daniel neyauni, nenang'akini atua eululu oo lng'atunyo, ninche, o nkera enye o nkituaak enye; naa ore eitu ninche ebaiki abori ina ululu neng'amaa ilng'atunyo ninche negiligil iloik lenye. 

25  Neitoki olaiguanani Darias aigeroki iloreren pooki, o nkuapi pooki o nkutukie pooki naatii enkop pooki ajo: “Metoponikini intae eseriani. 

26  Aitobira nanu enkitanapata nchere ore ti atua enkitoria ai pooki neikirikira iltung'ana te nkuretisho te dukuya Enkai e Daniel, Amu Enkai naishu ninye, nebik ntarasi; meidak ae kata enkitoria enye, naa enoontarasi enkitoo enye. 

27  Kekordu ninye nesaru, neas ninye nkitoduaat e nking'asia te shumata o te nkop, ilo laa ninye oitajeuo Daniel aitung'uaa engolon oo lng'atunyo.” 

28  Neaku etubula apa ele Daniel te nkata e nkitoria e Darias o enkitoria e Sairos ilo le Parsian.

