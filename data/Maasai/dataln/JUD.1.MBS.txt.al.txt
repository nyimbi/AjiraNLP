1   Yuda, osinka le Yesu Kristo naa olalashe le Yakobo, oigeroki lelo ooipotoki, oonyorri ti atua Enkai Papa lang ooiteng'elaki te nkaraki Yesu Kristo. 

2  Metoponikini intae olng'ur o eseriani o enyorrata. Ilaiteng'enak le lejare 

3  Ilanyor laainei, ore anaa eyieunoto naata naleng pee aigeroki intae mbaa naaipirta enjeunoto ang niking'ar, nadol ajo meeta nchere maigeroki intae, asai intae erishisho aamitu enkirukoto e Nkai naishooki apa nabo kata te lulung'ata lelo sinyat. 

4  Amu etijing'aki atua intae te mpurrokinoto ilkulikae laa ninche apa etegelakaki endung'okinoto e nkiguana, iltung'ana lemeiruk Enkai ookur empiris e Nkai ang aaitaa enkoitoi naasie ntorrok nemiki ilo laa ninye ake olkitok lang, naa Olaitoriani lang Yesu Kristo. 

5   Ayieu naitoki aitadamu intae, hoo naidipa apa aitayiolo intae nchere ore ilo oitajewuo iltung'ana aitung'uaa enkop e Misiri, nenyaaka amut lelo leitu eiruk. 

6  Ore lelo malaika leitu egolie ewueji enye neing'uaa emanyisho enye naishiaakino, neteena ninche too lpisia loo ntarasi ti abori te nemisimis metabau ina olong kitok e nkiguana; 

7   anaa enaikunaki Sodom o Gomora o nkang'itie naamanita naatusuja sii ninche ng'uarrat oo loirerioni torrok, neitamioki ninche te nkima oo ntarasi pee eaku enkitanyaanyukoto te pooki. 

8  Neton ake eiko neijia kulo tung'ana too nkidetidetat enye neidurukie osesen, neany enkitoria, nemor iloata enkitoo le shumata. 

9   Kake ore Mikael ilo malaika kitok, eishankarra o loirirua eorro osesen le Musa eitu ninye eitasim aipotoki emoroto e nkiguana, Kake etiaaka, “Metaa Enkai nikisikong.” 

10  Edekisho lelo tung'ana too ldeketa lemening'u ninche, ore too naayiolo te mpukunoto o sesen anaa pee eyiolo ng'uesi, neyaki ate embatisho nemuti ninche. 

11   Oi ninche! Amu etusujaitie orrekie le Kain netapalakita ate enkitapong'oroto e Balaam te nkaraki dupoto, nemuti ninche te nkiseroto e Kora. 

12  Ore ninche naa iltipot ooiduruk ti atua isiruai linyi le nyorrata epeipeeno te nebo meeta osul negolie ate meeta isura. Inkatampo nemeeta enkare, naaya osiwuo, o lkeek lemeeta ilng'anayio te siadi ari ootuata katitin are, ootadotuoki. 

13  Ilopir le naiposha ootarasutua ooitokitoku labur le nkurruna enye, lakir oopuaya laa ninche eitaanyitai emisimisi e naimin o lodo le nkop ntarasi. 

14   Kuna apa sii eibonuo Enok ilo apa le ishoi e naapishana ebaiki Adam ejo, “Ng'ura eewuo Olaitoriani te nebo iip inkuyu oo sinyat lenyena, 

15  pee edung'oki enkiguana pooki ng'ae nemir lelo pooki lemeure Nkai, too nkiaasin enye pooki torrok nemetii euriata e Nkai naatasa too rrekiei lemetii olturiaki le Nkai, o too mbaa pooki e nkisikong naatejo laasak loo ng'ok lemeure Enkai neiba ninye.” 

16  Kulo laing'unyung'unyak, iloata olorok, iloosuj ing'uarrat oo seseni lenye, iloorup ate te njartano enye, nepakas iltung'ana ejo pee edupore. Enkikoo o nkiteng'enat 

17  Kake entadamu intae ilanyor laainei nena apa naatolimutuo ilkipaareta lo Laitoriani lang Yesu Kristo. 

18   Etiaakita intae, “Ore te nkata e nkiting'oto naa kepuonu ilasukenyak, oosuj ing'uarrat enye nemetii euriata e Nkai.” 

19  Kulo ninche ooyau eoro, ile na kop ninche lemeeta Enkiyang'et Enkai. 

20  Kake ore intae ilanyor laainei, enteshetu ate ti atua ina kirukoto inyi nasinya, entoomon te Nkiyang'et Sinyati. 

21  Entotoni intae maate ti atua enyorrata e Nkai, entaanyu olng'ur lo Laitoriani lang Yesu Kristo oitabaiki intae ina kishui oo ntarasi. 

22  Entudupa ilkulikae leton eing'ashing'ash. 

23  Entajeu ilkulikae entawuapu ninche ti atua enkima eng'urrie lelo kulikae to lturiaki nimbayuyu ebaiki ninye enkila naidurukie osesen. Enkomono o enkisisa 

24  Ore taata ilo oidim atorripo intae mibatatata, neitoduaaya intae te dukuya enkitoo enye miaatata eleyiata, iatata eng'ida, 

25  laa ninye ake Enkai Olaitajeunoni lang, ti atua Yesu Kristo Olaitoriani lang, metaa enenye enkitoo, enkisisa, o enkitoo, o engolon, te dukuya nkatitin pooki o taata o ntarasi. Esai.

