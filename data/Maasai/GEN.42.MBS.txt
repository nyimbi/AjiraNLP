Eetuo ilalashera le Yosef Misiri aainyiang'u entapa
1Ore peyie ening Yakobo ajo keetae entapa te Misiri, etiaka ilayiok lenyena, “Ainyoo doi peyie itonini aaing'ura maate tene?” 2 Nejo, “Ng'ura, atoning'o ajo keetae ilpaek te Misiri; enchom ina kop enyang'u ilpaek einyiang'aki iyiook teine, peyie kibikoo eitu kiye.” 3Metaa eshomo ilalashera le Yosef tomon aainyiang'u ilpaek te Misiri. 4Kake eitu eirriwaa Yakobo Benchamen, olalashe le Yosef tenebo ilalashera lenyena, amu keure ajo ketum enyamali.
5Neaku eetuo apa ilayiok le Israel aainyiang'isho anaa olikae orere oetuo, amu etijing'a apa olameyu enkop e Kanaan. 6Ore apa ina kata naa Yosef olbalusui leina kop naa ninye enkorrok apa omiraki ilpaek olorere pooki le nkop. Nepuonu ilalashera le Yosef, neirrugo ninche te dukuya ninye aaitabaiki inkomomi enye enkop. 7Nedol Yosef ilalashera lenyena, neyiolou ninye ninche, kake eitaasa ninye ninche anaa lomon neirorie ninche te nkisikong'ata ejoki, “Kaji doi ing'uaa?” Nejo ninche, “Enkop e Kanaan king'uaa kietuo ainyiang'u endaa.” 8Metaa etayiolo Yosef ilalashera lenyena, kake eitu eyiolou ninche ninye. 9 Nedamu Yosef inapa kidetidetat naaidetideta naipirta ninche; nejoki ninche, “Irara ilaikitalak, iyietuo aajur enchalan oo itung'ana lena kop.” 10Nejoki ninche ninye, “A-a olkitok lang, kake kietuo ainyiang'u endaa, ina pee eetuo isinkan linono. 11Aikira pooki ilayiok lo lpayian obo, nikira iltung'ana ooisiligayu, ore isinkan linono neme ilaikitalak.” 12Nejoki ninche, “A-a, iyetuo aajur enchalan oo ltung'ana lena kop.” 13Nejo ninche, “Ore iyiook isinkan linono, kira ilalashera tomon aare, ilayiok lo lpayian obo te nkop e Kanaan; naa ng'ura, ore oloti te iyiook eboitare ena olong papaai lang, ore obo nemeekure eetae.” 14Kake etiaka Yosef ninche, “Etiu taa anaa enatiaaka intae inchere irara ilaikitalak. 15Ore tenkaraki ina naa ketemi intae; ore te nkishui e Farao, mipuopuo aing'uaa ene wueji ometaba anaa nelotu olalashe linyi oti ene. 16Erriwai obo linyi olo ayau olalashe linyi, ore intae nianyunyu te Korokoroni pee etumi aatujur irorei linyi, tenaa ketii esipata atua intae, arashu anaa te nkishui e Farao, esipa irara ilaikitalak.” 17Nepik pooki tenebo Korokoroni too nkolong'i uni.
18Ore te nkolong e uni nejoki Yosef ninche, “Entaas ena peyie inchushu, amu kaure Enkai: 19tenaa irara iltung'ana loo sipat, enchoo olalashe linyi obo eing'uari eikenoro teine neikenorieki intae, nepuo ilkulikae aaya entapa tenkaraki olameyu loo lmareita linyi, 20nikiyakiki olalashe linyi, oti; pee etumi aatonyorrai irorei linyi, nimiyeye.” Neas ninche ina. 21Nejokino maate, “Ore taa te sipata einepua iyiook entorroni o lapa alashe lang, amu kitoduaa enyamali oltau lenye, ina kata peyie esai iyiook neitu kinining ninye katukul, neaku ena pee eewuoena nyamali atua iyiook.” 22 Newal Ruben ajo, “Ekeitu apa ajoki intae emintaas entorrono enkayioni? Neitu kinining'ining'i. Metaa ore taata etabawua naa elaata osarge lenye.” 23Eitu ninche eyiolou aajo etoning'o Yosef irorei lenye pooki, amu etii apa olaibelekenyani erishata enye. 24Nepuku ninye aing'uaa ninche alo aishir; neshukunye airorie ninche. Neitayu ninye Simon tiatua ninche neen ninye te dukuya ninche.
Etushukunye Ilalashera le Yosef Kanaan
25Neiitanapisho Yosef meiputi ilbenia lenye te ntapa, neshukokini pooki bene impisai nayautua ninche, neishori sii endaa nainosaa te nkoitoi. Neitaasi ninche ina.
26Neirot isirkon lenye too lpaek nedumunye aapuo. 27Ore pee ejo obo lenye abol olbene lenye pee eisho osikiria lenye endaa te wueji neirraga, etodua impisai enyena te nkutuk olbene lenyena; 28nejoki ilalashera lenye; “Aatushukokoki nanu impisai aainei, noona naatii enkutuk olbene lai!” Ore ake pee ening ina neikirikira tolkirutoto nerrinyokino maate ejokino, “Kaa bae ena naitaasa iyiook Enkai?”
29Ore pee epuonu enetii Yakobo; papaai lenye, te nkop e Kanaan, neliki nena pooki naanoto ninche, ejoki, 30“Ore ilo tung'ani, ilo kitok leina kop, eirorie iyiook te nkisikong'ata, neiko iyiook anaa aikira ilaikitalak leina kop. 31Kake kitiakita ninye, ‘Aikira iltung'ana ooisiligayu, mikira ilaikitalak; 32kira iyiook ilalashera tomon aare, ilayiok le papa lang; nemeekure eishu obo lang, ore oloti neboitare ena olong papaai te nkop e Kanaan.’ 33Ina peyie ejo ilo tung'ani, ilo kitok leina kop ajoki iyiook, ‘Tena ayiolou ajo irara iltung'ana asipak; entunguai olalashe linyi obo entung'ueikiaki, niyaya ilpaek aayaki olorere tenkaraki olameyu lo lmareita linyi, nipuopuo aarrinyo. 34Entorikokoki, olalashe linyi oti, pee atum atayiolo ajo mirara ilaikitalak kake iltung'ana ooisiligayu, naa kalaaki intae olalashe linyi, nindimidimi aataar biashara tena kop.’ ”
35Ore eitayu ntokitin too lbenia lenye, ng'ura, meeta ake oltung'ani lemeeta orridati loo mpisai enyena to lbene; ore pee edol ninche tenebo menye irridat loo mpisai, neirut oleng. 36Nejoki Yakobo papaai lenye ninche, “Kinchirie intae to sina sapuk aaiturrarrie inkera aainei: Meekure eetae Yosef, nemeekure eetae Simon, ore tena kata naa intokiki aaya Benchamen, ore kuna pooki naa inaanoto nanu.” 37Ina pee ejoki Reuben menye, “Taara ilayiok laainei aare metuata tenemayau ninye ashuku enitii; tipika ninye inkaik aainei naa kashuku ninye enitii.” 38Kake etejo, “Melo olayioni lai airiamarie intae, amu etua olalashe lenye, naa ninye ake taata etung'uayioki. Tenelo netum bata te nkoitoi ina kata ipuopuo, ataa nanu oltung'ani kitok oibor lukuya, ore osina likiyakiki nanu naa kaar nanu matua.”