1Amu ore olapolosani ake pooki ogeluni ti atua olorere negeluni metaasisho te nkaraki olorere tiaalo Enkai, neitayu nkishorot o lasarri te nkaraki ng'ok. 2Neidim ninye ataretu te mborron ilmoda o lwushuush, enapita ninye makewan enchalan enye. 3 Ore te nkaraki ena meeta nchere meng'as aitayu olasar loo ng'ok enyena makewan neitayu sii noo ilkulikae tung'ana. 4 Nemeetae oloisho kewan ina kitoo, kake Enkai naipot, anaa apa pee eipot Aron.
5 Neaku ore sii ninye Kristo eitu eilepie kewan meitaae olapolosani kitok, kake ketegeluaki ilo otiaaka ninye, “Ira iyie Oinoti lai taata aatoiwuo iyie,” 6 anaa pee ejo te dikae wueji, “Ira iyie olapolosani ntarasi, to lkerreti le Melkisedek.”
7 Ore too nkolong'i enyena o sesen etoomonuo Yesu esaisho, nebuaku oleng too lkiyio, esai ilo apa oidim aitajeu te nkeeya, netoning'oki ninye te nkaraki naure ninye Enkai. 8Amu ore hoo naa Oinoti ninye, eitamoo kewan enkirukoto te ina mion nanoto, 9naa ore amu eitabayioki, etaa ninye enjeunoto oo ntarasi te lelo pooki ooning ninye, 10neitaa Enkai ninye olapolosani kitok to lkerreti le Melkisedek.
Enkikoo naipirta eanyata enkirukoto
11Ore te na bae keetae nkumok naaji naagol elimunoto, amu eijo ketagolo intae ilukuny mining'ung'u. 12 Amu ore aa intae napaji taata ilaiteng'enak, neton eiririkino te nelotu likae aigilie intae nkiterunot o rorei le Enkai. Eton aa kule naairirikino intae, mme endaa nagol; 13amu ore pooki ng'ae laa kule ake eishuyie naa alani to rorei le supatisho, amu eton aa enkerai ninye. 14Kake ore endaa nagol naa enoo ltung'ana botoro, ene lelo ooiteng'enaki to lmoo metayiolo aatirishu isupati o ntorrok.