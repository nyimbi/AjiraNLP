Eipoto Enkai Esekiel metaa oloiboni lenye
1Naajoki ninye nanu, “Enkerai e tung'ani, inyo ntasho too nkejek inono, amu kaairorie nanu iyie.” 2Ore peyie aairorie nanu, naajing Enkiyang'et Sinyati atua nanu naaitasheyie maitasho; naning ninye aairorie nanu. 3Naajoki ninye nanu, “Enkerai e tung'ani, ekaairriwaa iyie airriwaki iltung'ana loo Siraeli, ilo orere ogolong'u; laatogolong'akita nanu; ore ninche o loo menye netaasa eng'oki te nanu o ena olong. 4Ore sii kulo tung'ana nemeeta enkanyit negolong'u sii: Ekaairriwaa iyie shomo enetii ninche; nijoki ninche, ‘Inji ejo Olaitoriani Enkai.’ 5Naa tenaa keinining'u arashu eany ening (amu enkaji kiserut ninche) ekeyiolou aajo etii oshi oloiboni atua ninche.
6“Ore iyie, enkerai e tung'ani, miureyu ninche, nimiureyu irorei lenye, hoo netii ilaimerrerruak o lkiku tenebo iyie nitonie nkulupani, miureyu irorei lenye, arashu kinture enking'odia enye, amu enkaji kiserut ninche. 7Naa ilo iyie airo irorei laainei airorie ninche, o tenaa keinining'u arashu eany einining amu enkaji ninche nataa kiserut.
8“Kake ore iyie, enkerai e tung'ani, ininingu enaajoki iyie; miaku iyie kiserut anaa ina aji kiserut tabolo enkutuk ino inosa ina naaisho iyie.” 9 Ore peyie aing'or, ng'ura, aaitoriokoki nanu enkaina, naa ng'ura, etii olpiyayati le mbuku oigero ina aina; 10neisalaash ninye te dukuya nanu; nesira inkaloli pokira e ilo piyayati le mbuku, nesira teine irorei le nkishirata o emion o nkigorot.