Ilaisiaayak le Nkai
1Ore etiu neijia, lalashera laainei, maidim apa airorie intae anaa ltung'ana ootamanya enkiyang'et e Nkai kake anaa ltung'anak ake, anaa nkera kutiti ti atua Kristo. 2 Kule aitotiyie intae, mme endaa nagol, amu mindimidimi apa aainosa ina neton doi ake mindimidimi, 3amu eton aa enoshi ake netii lkulikae tung'ana itii. Amaa te neton etii olom o enchankar atua intae, aimirara intae ilo sesen? neton inkunariri ake anaa lkulikae tung'ana? 4 Amu ore pee eaku kejo likae, “Ara nanu ole Paulo,” nejo likae, “Ara nanu ole Apolos,” nyorrikiki naa mirara iltung'ana ake? 5Ainyoo ninye Apolos? Ainyoo ninye Paulo? Kira ake sinkan laa te ninche ietuo intae aairuk. Neeta ake oltung'ani ina naa Olaitoriani oishoo. 6 Nanu otuuno, nepik Apolos enkare, kake Enkai naitubulua lelo ng'anayio. 7Neaku mme toki ilo otuno neme toki olotipika enkare, kake Enkai nara naitubulu. 8Erisio ake olaunoni o lopik enkare, naa keyooki ake oltung'ani atum olekoisiaayio lenye eiririkino esiaai enye. 9Kira iyiook ilaisiaayiak te nebo Enkai; nirara intae enkurma enye, airara enkaji Enkai.
10Ore te nkaraki empiris naaishoo Enkai, atotiwuo nanu anaa olashetani arriyia aitobir enkitamanyunoto; likae taata oshetisho te ine. Toduaa naa ake pooki tung'ani eninkunaa enchetata ino te ine. 11Meetae hoo oloidim anyaaki aitamanyu ae kitamanyunoto neme enapake naidipaki aatipik, naa ninye Yesu Kristo. 12Kake te naa keshetaki likae ena kitamanyunoto sahabu, anaa enkosholai, anaa sooito le tipat, aashu nkeek, aashu olkujita, aashu suut, 13kelioyu kenyake esiaai o ltung'ani. Amu keyooki akenyu ina olong te nkima naibalunye enatiu esiaai o ltung'ani. Ina kima naitisip eneikununo esiaai o ltung'ani. 14Ore pee etune enchetata naitayio oltung'ani, netum ilo olekoisiayio lenye; 15ore pee eaku etapejoyioki; nemetum olekoisiayio lenye kake keitajeuni ninye enkorrok, kake ketiu anaa oloimunyeki enkima.
16 Aimiyiololo intae aajo irara enkaji e Nkai neidipa Enkiyang'et e Nkai atamanya atua intae? 17Ore ake oloitarruoo enkaji e Nkai, neitarruoo Enkai sii ninye; amu sinyati enkaji e Nkai, naa intae doi ina aji.
18Emincho elej oltung'ani kewan. Te nejo likae linyi ng'en ninye anaa naajo taata ele porror, enchoo ilo eaku keshal, pee etum ataa ng'en; 19 amu ore eng'eno e na kop kedol Enkai anaa emodai. Ejo Lkigerot, “Ninye ilo oibung ilang'eni ti atua lelo osekin lenye!” 20 Neitoki sii aajo, “Keyiolo Olaitoriani ndamunot oo lang'eni neyiolo ajo empesho!” 21Emincho hoo obo eng'idare ltung'ana. Amu nkuninyi ntokitin pooki, 22Paulo, Apolos, o Kefa, enkop, enkishui o keeya, entaata o entaaisere, nkuninyi pooki. 23Kake irara intae ile Kristo, naa ole Nkai Kristo.