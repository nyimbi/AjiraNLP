Etimira Israel olaiguanani oji Oog
(Enki 21.31-35)
1“Nikintoki iyiook aaibelekenya nikipuo aaim enkoitoi e Bashan; neipang'u Oog ilo aiguanani le Bashan alotu aarare iyiook, ninye o ltung'ana lenyena pooki, nearare iyiook te Edrei. 2Kake aatiaka nanu Olaitoriani, ‘Miureyu ninye; amu aishorua nanu ninye, o ltung'ana lenyena pooki, o enkop enye apik atua enkaina ino, naa ilo iyie aitaas ninye anaa enintaasa Sihon ilo aiguanani le Amori, apa omanya Heshbon.’ 3Neaku eishorua sii Olaitoriani Enkai ang apik atua enkaina ang Oog, ilo aiguanani le Bashan, o ltung'ana lenyena pooki, nikiosh iyiook ninye o metaba anaa neaku meeta ninye olaishirani otelekakaki ninye. 4Nikiya iyiook nena anas enyena pooki teina kata meetae hoo enkanasa neitu iyiook kiya te ninche - nkanas ntomoni ile, enkop pooki e Argob, ina kitoria e Oog tiatua Bashan. 5Ore kuna pooki naa nkanas apa naasheta isunta adoru, o nchomito oo sekenke, ore tenebo nena netii nkang'itie kutiti kumok oleng nemesheta sunta. 6Nikindaikie iyiook ninche katukul anaa apa enikinkuna Sihon, ilo aiguanani le Heshbon, aaidaikie pooki anasa, ilewa, o nkituaak o nkera. 7Kake ore nkishu pooki o nena masaa naatii nkang'itie kiwaita aaraya. 8Neaku kiwaita iyiook ina kop teina kata too nkaik e lelo aiguanak oare le Amori ootii lido kekun le Yordan, ebaiki oerata le Arnon o metabaiki oldoinyo le Hermon. 9(Kejo apa lelo le Sidon oldoinyo le Hermon Sirioni, nejo ile Amori Senir). 10Ore nena anas pooki eina kop naiperere Gilead pooki o Bashan pooki, ebaiki Saleka o Adrei, nkanas e nkitoria e Oog tiatua Bashan. 11Amu Oog ake ilo aiguanani le Bashan etung'ueikiaki olpisiai le Refaim, ng'ura, ore endapash enye naa ene sekenkei; aimetii ninye atua Raba o lelo Amoni? Ore enkadoro enye naa ntemat naaudo ore endapasho naa ntemat ong'uan te ntemata e nkaina o ltung'ani.
Iloshon apa oomanya enkalo o loo saen le Yordan
(Enki 32.1-42)
12Ore apa pee kiya iyiook ina kop teina kata, naisho nanu ile Ruben o le Gad ina kop eiteru te Aroer, natii olkirine lo oerata le Afnon, o lpisiai oitorit ina kop oo ldoinyo e Gilead tenebo nkanas enyena; 13ore ina ae kop pooki e Gilead o Bashan pooki, ina kitoria e Oog, aa taa, ina kop pooki e Argob aishoo nanu olpisiai oitorit Manase. Ore ina Bashan pooki naa keji enkop e Refaim. 14Ore Yair ilo le Manase neya ina kop pooki e Argob, aa taa Bashan, o metabaiki olpolosie loo Lgeshuri - oloo Lmakaati neipotie nena ang'itie kutiti kewan ajo, Hofot-Yair, anaa enatiu o taata. 15Ore Hakir naisho nanu Gilead, 16ore ile Ruben o le Gad naishoo nanu ina kop ebaiki Gilead o metabaiki oerata le Arnon, tenebo empolos o erata metaa olpolosie o metabaiki olkeju le Yabok, ilo polosie loo Lamori; 17o Araban sii tenebo Yordan pee eaku olpolosie, ebaiki Kineret o metabaiki enaiposha e Araba, ina aiposha naisukut, tiabori lelo jurumi le Pisga te nkalo o loo saen.
18 “Naitanap apa nanu intae teina kata, ajoki, ‘Eishoo intae Olaitoriani Enkai inyi ena kop pee eaku eninyi; ore lelo lewa linyi ootanapate keeim ninche ene eeta ruparen te dukuya ilalashera linyi, lelo tung'ana le Israel. 19Kake ore nkituaak inyi, o nkera inyi kutiti, o nkishu inyi (ayiolo nanu ajo iatata nkishu kumok) netoni ninche te nena anas naishoo nanu intae, 20ometaba anaa neisho Olaitoriani enkiyeng'iyeng ilalashera linyi, anaa enaishoo intae, nemany sii ninche ina kop naisho Olaitoriani Enkai inyi ninche te lido kekun le Yordan; nitumutumu taa aatorrinyoto, oltung'ani ake, ashomo ine wueji enye naishoo nanu intae.’ 21Naitanapa apa nanu Yoshua ina kata ajoki, “Etoduaa nkonyek inono nena pooki naataasa Olaitoriani Enkai ino te kulo aiguanak pokira oare; neijia elo aiko Olaitoriani too nkitoriat pooki nilo iyie aimaa, 22miureyu ninche amu Olaitoriani Enkai ino oarisho te nkaraki iyie.”
Etomitikioki Musa elo ajing enkop e Kanaan
23 “Nasai nanu Olaitoriani ina kata, ajoki, 24‘Olaitoriani Enkai, nterua iyie aitodol osinka lino enkitoo ino o emagilanisho e nkaina ino; amu kaa ai naatae te keper aashu te nkop naaidim ataasa siaaitin naaijo kuna o nkiaasin magil naaijo ininono? 25Nchooki nanu matalang'a alo, aatoomono, pee alo adol ina kop sidai te lido kekun le Yordan, idia kop sidai oo ldoinyo, o Lebanon!’ 26Kake aatagorokine apa nanu Olaitoriani te nkaraki intae, neitu ninye aaning nanu; naajoki nanu Olaitoriani, ‘Tabaiki iyie ine; mikingil iyie airorie nanu tialo ena bae. 27Ilepa shomo enchumata e Pisga; nishumu inkonyek inono aing'or enkalo oloo ntoluo, naa ng'ura etii ina kop nkonyek inono, amu milo iyie alang ele keju le Yordan. 28Kake ntanapa Yoshua, nintagol ninye oshoke nintipij ninye, amu kelang ninye aimu te dukuya kulo tung'ana, naa kelo ninye aitujung ninche ina nilo iyie adol.’ 29Neaku kitobiko apa iyiook tiatua ilo erata otalakinore Betpeor.