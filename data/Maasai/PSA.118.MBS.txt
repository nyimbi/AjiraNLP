Enkomono e nkisisa te nkaraki enkisulata
1 Enchoo Olaitoriani enashe,
amu eisupat ninye;
ebikoo enyorrata enye nauno ntarasi!
2Nchoo Israel ejo,
“Ebikoo enyorrata enye nauno ntarasi.”
3Nchoo nkaji e Aron ejo,
“Ebikoo enyorrata enye nauno ntarasi.”
4Nchoo lelo ooure Olaitoriani ejo,
“Ebikoo enyorrata enye nauno ntarasi.”
5Ti atua osina lai nanu aipoto Olaitoriani;
naawaliki nanu Olaitoriani naalaku nanu.
6 Ore etii Olaitoriani enkalo ai maureisho nanu.
Kaa nanu aaidim oltung'ani aitaasa?
7Etii Olaitoriani enkalo ai pee aaretu nanu,
kaing'or nanu te nkisulata lelo laaiba nanu.
8Enaikash te nesaruni Olaitoriani
alang te neisiligi iltung'ana.
9Enaikash te nesaruni Olaitoriani
alang te neisiligi ilkituaak.
10Aatamana aamuat nanu iloreren pooki;
ore te nkarna o Laitoriani namir nanu ninche!
11Aatamana aamuat ninche nanu, naaimu too nchot pooki;
ore te nkarna o Laitoriani namir nanu ninche!
12Aatamana ninche anaa lotorok,
neyupuyup anaa enkima oo lkiku;
ore te nkarna o Laitoriani namir nanu ninche!
13Aaturrumoyioki nanu oleng, eyieu arriaa,
kake aatareto Olaitoriani.
14 Olaitoriani engolon ai naa osinkolio lai;
etaa ninye enjeunoto ai.
15Enining'o isinkolioitin sidain le nkisulata
ti atua ilng'oborri le lelo sinyat:
“Te nkaina enye e tatene eas Olaitoriani e nking'asia,
16eilepieki enkaina e tatene o Laitoriani,
te nkaina enye e tatene
eas Olaitoriani inenking'asia!”
17Maye nanu, kake kalo aishu,
naiken nkiasin o Laitoriani.
18Aaitamio nanu Olaitoriani oleng,
kake eitu ninye aapalaa matua.
19Tabolokoki nanu nchomito oo sipat,
pee atum nanu aima ninche
nalo aisho Olaitoriani enashe.
20Ena ninye kishomi o Laitoriani;
ninye eimu ilo asipani.
21Kaaisho nanu iyie enashe amu kitawalikia
nitaa iyie enjeunoto ai.
22 Ore ilo soit otanyaita ilashetak netaa ole ndukuya olmairroto.
23Enkiaas o Laitoriani ena;
enking'asia too nkonyek ang.
24Enkolong ena naitobira Olaitoriani;
matishipakinoto niking'ida te ninye.
25 Ntajeu iyiook, kitasayia iyie, Olaitoriani!
Olaitoriani, kitasayia iyie,
nchoo iyiook dupoto!
26 Emayiana ilo olotu te nkarna o Laitoriani!
Kimayian iyie too mayianat naaing'uaa enkaji o Laitoriani.
27Olaitoriani ninye Enkai,
neishoo ninye iyiook ewang'an.
Embung'a ilng'osil too lkererin ipuopuo,
o entabaiki imouarak o lperere lo lasar!
28Ira iyie Enkai ai, kaaisho nanu iyie enashe;
ira iyie Enkai ai, naa kaarrep nanu iyie.
29Oi enchoo Olaitoriani enashe amu eisupat ninye;
amu obikoo enyorrata enye nauno ntarasi.