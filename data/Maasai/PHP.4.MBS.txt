Inkiteng'enat
1Ore naa ilalashera laainei lanyor nayieu naduaare, eng'ida ai o enkopiyia e nkitoo, entashoito enkuna neijia ti atua Olaitoriani, ilanyor laainei. 2Asai Eudia, nasai Sintike metoning'oto ti atua Olaitoriani. 3Naaikilikuan sii iyie encholuek ai nadede, taretu kuna kituaak amu aatang'arie ninche enyamali te enkaraki ororei supat, te nebo Klement o lelo kulikae ootaasishote te nebo nanu, ootii nkarn enye atua embuku e mpuaan.
4Enting'idata ti atua Olaitoriani anaake, naitoki ake ajo enting'idata. 5Nchoo iltung'ana pooki metayioloito emborron inyi. Etataana Olaitoriani. 6Emintanyamal ate ti ae toki, kake ore te pooki toki te nkomono o te nkishoroto e nashe. Enchoo Enkai metayiolo inkolati inyi 7neaku eseriani e Enkai nalang eyiolounoto pooki narrip iltauja linyi o ndamunot inyi ti atua Kristo Yesu.
8Ore enabayie ilalashera naa inchere, ore pooki naasipa, ore pooki nayanyitayu, ore pooki naata errepet sidai, te netii orrekie sidai netii orrekie oiririkino enkisisa, kuna entadamu. 9Ore nena nitayioloto, nitang'amutua, nitoning'o, nitoduaa te nanu, entaas; neaku Enkai e seriani te nebo intae.
Enashe tenkishoroto
10Ekang'ida ti atua Olaitoriani lang nchere inyaakita aitopiu osotua te nanu, esipa kitadamutua sii apa kake eitu itumutumu erishata. 11Neme taa kaing'unyung'uny ayieu ae toki, amu ateng'enaka, aidipakinore mbaa pooki.
12Ayiolo eneikununo eng'orikinoto aashu te enkiputakinoto, ore te pooki toki oo too rishat pooki atayiolo olosek lashurakinye eraposhoi e esumash, ti ari o ti ameyu. 13Aidim ataasa mbaa pooki ti atua ilo laa ninye laaidimie. 14Kake itaasa enaishiaakino te nkaraki kitang'arie osina lai. 15 Niyiololo intae Ilfilipi oopeny nchere ore apa te nkiterunoto o rorei supat, ina kata pee aing'uaa Makedonia, nemetii esirit naatang'arie enkishooroto aashu eng'amunoto meteleku intae ake.
16 Ore ninye apa atii Sesalonike, kirriwakita nanu eretoto e dukuya o ene nkaigil. 17Neme taa enkishorunoto aing'orua, kake aing'oru ilng'anayio ooponari ooikenakini intae. 18 Atangamua te Epafroditas nkishorot nirriutua enkishorunoto e rropili, o lasar ong'amaroyu naa oloitiship Enkai. 19Naa keiputaki Enkai pooki olat inyi te risioroto e nkarsisisho enye te nkitoo ti atua Kristo Yesu. 20Metaa ene Enkai naa Papa lang, enkitoo ntarasi o ntarasi. Eesai.
Enkirorokino nabayie
21Eroroki lelo pooki sinyat ti atua Kristo Yesu. Eiroroki intae ilalashera ootii te nebo nanu. 22Eiroroki intae isinyat pooki neisulaki lelo le nkaji e Kaisari. 23Metaa empiris o Laitoriani Yesu Kristo te nebo enkishui inyi.