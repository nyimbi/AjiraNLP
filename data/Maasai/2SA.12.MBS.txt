Olkilikuai le Natan o enkirridunoto e Daudi
1Neirriwaa Olaitoriani Natan enetii Daudi. Nelotu ninye enetii ninye nejoki ninye, “Etii apa iltung'ana oare enkang naje, naa karsis obo naa aisinani olikae. 2Ore ilo tung'ani karsis neeta nkerrai kumok o nchoo; 3kake ore ilo tung'ani aisinani nemeeta toki meteleku ake enkiti supen e ker, apa nainyiang'ua ninye. Neoroo ninye, nebulu ninye te nebo ninye o te nebo nkera enyena; naa keng'arie apa ninye endaa enye, neokisho te nkikompe enye, neirrag to lgoo lenye, netiu apa ninye anaa entito te ninye. 4Nelotu apa olalotoni enetii ilo tung'ani karsis, nemeyieu apa ninye neya too nkerrai enyena arashu too nchoo pee eitobiraki ilo otudung'uo enkop oewuo enetii ninye, kake eewa ninye olkuoo le ilo aisinani, neitobiraki ilo tung'ani apa oewuo enetii ninye.” 5Neyupuyup oleng engoro e Daudi te nkaraki ilo tung'ani; nejoki ninye Natan, “Ore anaa enaishu Olaitoriani, ore ilo tung'ani otaasa ena eishiaakino neye; 6nelak ilo kuoo katitin ong'uan, enkaraki ena bae, o enkaraki nemeeta olng'ur.”
7Nejoki Natan Daudi, “Iyie ilo tung'ani. Nji ejo Olaitoriani, Enkai e Israel, ‘Aatubukoko iyie eilata aput aitaa olaiguanani te shumata Israel naatokordua iyie aitayu te nkaina e Saul; 8naaisho nanu iyie enkaji o lkitok lino, o nkituaak o lkitok lino to lgoo lino, naaisho iyie enkaji e Israel o ene Yuda; naa tenaa ae kiti ena, naaponiki nanu iyie nkumok oleng. 9Kainyoo iyie pee itemenayie ororei lo Laitoriani, pee ias ina suuji too nkonyek enyena? Itasesekuana iyie Uria ilo Hiti to lalem, niya enkitok enye metaa enkitok ino, nitara ninye to lalem loo Lamori. 10Ore naa taata meiwuang'a ae kata olalem te nkaji ino amu kitemena nanu, niya enkitok e Uria ilo Hiti metaa enkitok ino.’ 11 Nji ejo Olaitoriani, ‘Ng'ura, kadumu nanu entorroni nikiarare iyie ti atua enkaji ino makewan; naya nanu nkituaak inono te dukuya nkonyek inono, naisho nanu ninche olelatia ino, neirrag ninye te nebo inkituaak inono dama ena olong. 12Amu itaasa iyie too nkisudorot kake kaas nanu ena te dukuya Israel pooki, naas nanu dama.’ ” 13Nejoki Daudi Natan, “Ataasa nanu eng'oki to Laitoriani.” Nejoki Natan Daudi, “Eiwuang'ie sii ninye Olaitoriani eng'oki ino; miye iyie. 14Ore eyia, enkaraki ore tena yasata nintorioko iyie amor Olaitoriani, keye ina kerai nikitoikioki iyie.” Nelo Natan enkaji enye.
Etua olayioni le Daudi
15Neosh Olaitoriani ina kerai apa natoikio enkitok e Uria Daudi, nemueyu ninye. 16Nesai Daudi Enkai te nkaraki ina kerai; nepukoo Daudi, nelo atua neirrag enkewarie te nkop. 17Ore ilpayiani le nkaji enye neitashe te mbata ninye, pee edumu ninye aaitung'uaa enkop; kake medumunye ninye, nemenya ninye endaa te nebo ninche. 18Ore te nkolong e naapishana neye ina kerai. Neureyu isinkan le Daudi eliki ninye nchere etua enkerai; amu etejo ninche, “Ng'ura ore apa eton eishu enkerai, nikirorie iyiook ninye, neitu ninye ening iyiook; kaji naa kinko ti nikijoki ninye inchere etua enkerai? Eidim ninye aitaasa kewan ae torrono.” 19Kake ore pee edol Daudi nchere keing'oming'omakino isinkan lenyena, nemuso Daudi nchere etua enkerai; nejoki Daudi isinkan lenyena, “Ketua enkerai?” Nejo ninche, “Etua ninye.” 20Kaae nedumunye Daudi te nkop, neitukuo, neel kewan te ilata, neibelekeny nkilani enyena nelo ninye atua enkaji o Laitoriani, neserem; neitoki ninye alo enkaji enye kewan; ore pee eikilikuanu, neirragieki endaa te dukuya ninye, nenya ninye. 21Nejoki isinkan lenyena, “Kainyoo ena bae nitaasa iyie? Itupukoyie ninchiraki eton eishu; kake ore ake pee eye enkerai nidumunye ninya endaa.” 22Nejo ninye, “Ore apa eton eishu enkerai, napukoo naishir; amu atejo nanu, ‘Kaing'ae oyiolo tenaa kaaing'urrie nanu Olaitoriani, pee epok enkerai?’ 23Kake ore taata etua; kainyoo naa pee apukoo nanu? Kaidim anyaaki atushuku ninye? Kalo nanu enetii ninye, kake meshukunye ninye enatii nanu.”
Etoiwuoki Solomon
24Neilejilej Daudi enkitok enye, Bet-sheba, nelo enetii ninye, neirrag te nebo ninye, neiu ninye olayioni, nejo enkarna enye Solomon. Naa kenyor apa ninye Olaitoriani. 25Naa kenyor apa Olaitoriani ninye neirriwaa olkilikuai te Natan ilo oiboni, neaku etejo ninye enkarna enye Yedidia, te nkaraki Olaitoriani.
Eibung'a Daudi Raba
(1 Int 20.1-3)
26Nearare Yoab Raba loo Lamoni, neya ina ang e nkitoo. 27Neirriwaa Yoab ilkiliku enetii Daudi, nejo, “Ataarare nanu Raba, ore sii, aawa nanu ina anasa oo nkariak. 28Ore naa taata, nturrurro tenebo ilkulikae tung'ana, nintayuyu ilng'oborri aaipirakinore enkanasa, niyaya ninye, pee maya ake nanu ina anasa, neaku te nkarna ai eipoti.” 29Neaku eiturrurro Daudi iltung'ana pooki tenebo nepuo Raba, nearare ninye neya ninye. 30Neya ninye olmarisian le nkitoo lo laiguanani lenye te lukunya enye, ore apa enkiroishi enye naa entalanta e sahabu, netii atua ninye osoit ogol e nkinyang'a; nepiki ninye endukuya e Daudi. Neya ninye nena yarunot e ina anasa ntokitin kumok oleng. 31Neyau ninye lelo tung'ana apa ootii atua enkanasa, nepik ninche enkisiaayiare too musumenoni, o sururuni o ntoluo, neisho ninche meteekenyata te mpejoto oo lmatofali naa nji eikuna ninye too nkanas pooki oo Lamoni. Kaae neitoki Daudi o ltung'ana pooki aashuko Yerusalem.