1Ore te nkaraki Sion magira nanu,
naa ore te nkaraki Yerusalem mayeng'iyeng'a nanu,
o metaba anaa neibalayu esipata enye anaa ewang'an,
netiu enjeunoto enye anaa oltaa oilang'isho oleng.
2Kepuo iloshon aadol ina kilepunoto e sipata,
nedol ilaiguanak pooki enkitoo ino,
naa eikipuoi aaisho iyie ina arna ng'ejuk,
naa enkutuk o Laitoriani naishoru.
3Ilo iyie aaku emaupe e nkishiaa te nkaina o Laitoriani,
niaku enkishili e nkitoo te nkaina e Nkai ino.
4Miking'ili aekata aajo Enaiturrayioki,
nemeigili ae kata aajo enkop ino Olmuate;
kake keaku eikiji iyie Enatii eng'ida ai atua ninye,
naa keji enkop inyi Nayamaki;
enkaraki nashipakino Olaitoriani intae,
ore enkop inyi neaku keyama.
5Ore anaa enaayam olmurrani eselenkei,
neijia eiko ilayiok linyi keyam intae,
ore anaa enang'idakino oloyamisho esiankiki enye,
neijia eiko Olaitoriani eng'idakino intae.
6Ore shumata sunta inono iyie Yerusalem,
atipika nanu ilarripok; endama pooki o enkewarie pooki,
nemegira ae kata ninche.
Ore intae lelo oodamu Olaitoriani nemiyeng'iyeng'ang'a,
7Neminchosho ninye enkiyagata o metaba anaa neitasheyie Yerusalem,
neitaa ninye enkisisa te nkop.
8Einosa Olaitoriani olmumai te nkaina enye e tatene
o te nkaina enye magilani,
ejo, “Maaigil nanu aishooyo entapa inyi
metaa endaa oo lmang'ati linyi,
nemeok iltung'ana leeiking'a ina aisho inyi oo sabibu
naa ninye itanaurikitia;
9kake ore lelo ooisampu ninche ooinos neisis Enkai,
ore lelo oosotu ilng'anayio
ninche ook ti atua ilgorien le nkaji ai.”
10Shomo iima, shomo iima nchomito,
ntobiraki iltung'ana enkoitoi;
ntobira, ntobira enkoitoi kitok,
iwuang'ie isoito,
tudumu olmonekie metoduaa iloreren.
11 Ng'ura, eibalunye Olaitoriani aitabaiki ineeiting'ie enkop:
Tiaaki ina tito e Sion,
“Ng'ura, eewuo enjeunoto ino;
ng'ura, eeta ninye olerrinyore lenye te nebo ninye
neeta olekoisiayio lenye te dukuya ninye.”
12Naa keipoti ninche aajo Iltung'ana sinyat,
Ilookorduno lo Laitoriani;
naa kepuoi aajo intae Ilooing'oruaki
enkanasa neitu eing'uari.