Eitureita ile Asiria Yerusalem
(2 Ilai 18.13-27; 2 Int 32.1-19)
1Ore to lari le tomon oong'uan le nkitoria e Hesekia, nelotu Senakerib ilo aiguanani le Asiria nena anas pooki naasheta e Yuda, neibung ninche. 2Ore ilo aiguanani le Asiria neirriwaa olkitok obo le nkitoria enye te Lakish meshomo enetii olaiguanani Hesekia te Yerusalem eeta enjore kitok. Nelo ninye aitashe te mbata olchorro le shumata, te ina oitoi natii olaitobirani loo nkilani. 3Nelotu Eliakim olayioni le Hilkia enetii ninye laa ninye apa oitaisheiki ina aji e nkitoo. Nelotu sii Shebna ilo aigeroni, o Yoa olayioni le Asafu laa ninye oikenisho.
4Nejoki ilo kitok le njore ninche, “Entiaaki Hesekia, ‘Nji ejo ilo aiguanani kitok, ilo aiguanani le Asiria: Kainyoo iyie ing'idare? 5Eijo iyie keaku rorei ake duoo enkoitoi nagol napuoyieki olarrabal? Kaing'ae taata iyie ingarakino, eji peyie kimpirakinore nanu? 6 Ng'ura, Misiri iyie ingarakino, naikununo anaa eng'udi o ltiyani natigile, nerem enkaina e pooki ng'ae otirman ninye. 7Kake ti nikijoki, “Olaitoriani Enkai ang iyiook kingarakino,” aime ilo otii ilperereni lenyena loo lasarri shumata, eiwuangie Hesekia lelo perereni, ejoki Yuda o Yerusalem, “Ipuopuo intae aaserem te dukuya ele perere lo lasar”? 8Wou naa taata, toning'ore olkitok lai, ilo aiguanani le Asiria, amu kaaisho nanu mbartan nkalifuni are, tenaa indim iyie te nkalo ino anoto ilakedok pee eked ninche. 9Kaji naa iyie inko pee intukurru ilo arikoni obo le njore ti atua lelo kulikae aisiaayiak ti abori, eji isiligita Misiri, mikirriwaki mbartan oo ngarrin o lakedok lenye. 10Amaa, ijo kaewuo nanu ena kop metii Olaitoriani aidaikie nainyal? Aatiaaka nanu Olaitoriani, Shomo taarare ena kop, ninyal ninye.’ ”
11Neitoki Eliakim o Shebna o Yoa aajoki ilo kitok le njore, “Kitoomono iyie, irorie isinkan linono ti ae kutuk nikiyiolo, mirorie iyiook te nkutuk e Yuda metoning'o iltung'ana ootii esuntai.” 12Kake etejo ilo kitok le njore, “Kaairriwua nanu olkitok lai maeu airorie olkitok linyi, o intae, nemairorie lelo ootoni te suntai, laa ore ninche te nebo nipuopuo aainos nkik inyi niokioko nkulak inyi?”
13Neitoki ilo kitok le njore aitashe nebuaku to ltoilo kitok te nkutuk oo ltung'ana le Yuda, ajo, “Entoning irorei lo laiguanani kitok, ilo aiguanani le Asiria! 14Nji ejo olaiguanani, ‘Emincho Hesekia meteleja intae, amu meidim ninye atokordu intae. 15Emincho Hesekia ejoki intae eji maigarakinoto Olaitoriani, eji ejo, “Kelo Olaitoriani akordu iyiook; ore ena anasa nemelo ninye ajing nkaik o laiguanani le Asiria.” 16Emining intae Hesekia, amu nji ejo olaiguanani le Asiria. Entobira intae osotua o nanu nipuonunu enatii nanu, pee etum pooki ng'ae te intae ainosa isabibu lenyena, o lng'abolo lenyena, neok pooki ng'ae te intae enkare o lchorro lenye; 17o metaba anaa nalotu nanu aya intae ina kop nanyaanyukie enkop inyi, ina kop e ntapa o sabibu, ina kop natii endaa o lng'anayio. 18Enteng'enuoto melej ake intae Hesekia ejo, “Kelo Olaitoriani akordu iyiook.” Keetae ae kata enkai oo loshon natokordua enkop aitung'uaa enkaina o laiguanani le Asiria? 19Koree nena aitin e Hamat o Arpadi? Koree nena aitin e Serfarfaim? Ketokordutua ninche Samaria aaitayu te nkaina ai? 20Kaa too nkaitin pooki e kuna kuapi natokordua enkop enye aitayu te nkaina ai, eji metaa kelo Olaitoriani akordu Yerusalem te nkaina ai?’ ”
21Kake etigirate apa ninche neitu ewaliki olomoni hoo obo, amu ore apa enkitanapata o laiguanani naa, “Eming'amaa intae ninye.” 22Neitoki Eliakim olayioni le Hilkia laa ninye olaitasheikinoni le nkaji e nkitoo, o Shebna, laa ninye olaigeroni, o Yoa olayioni le Asafu, ilo aikenani, aapuonu enetii Hesekia etopolosa ilkilani lenye. Neinosaki ninye irorei le ilo kitok le njore.