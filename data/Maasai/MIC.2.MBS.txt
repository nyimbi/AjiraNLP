Enapukoki lelo ooitorogony ilaisinak
1Woi ninche lelo ooipiru entorroni neas entorroni too rruatin enye! Ore ake pee ekenyu neas ina naiguanutua, amu engolon oo nkaik enye etii. 2Eng'uar ninche nkurman neya ninche; neng'uar nkajijik neya ninche; eibooki ninche oltung'ani enkop o enkaji enye, o ltung'ani o enjung'ore enye. 3Ore enkaraki ina nji ejo Olaitoriani: Ng'ura kagilunore nanu ele marei aipiru entorroni ometaa mindimidimi aaibelekenya imurto inyi. Nimintokiki aapuo te nkitokoos amu keaku enkata e ntorroni. 4Ore teina olong nerany ninche osinkolio le nkitumusumuset te nkaraki iyie,
neishir ninche te nkishirata e mion ejo,
“Eidaikieki iyiook katukul,
eibelekenya ninye erubata oo ltung'ana laainei;
eiwuang'ie ninye te nanu!
tiatua lelo ootaraitie iyiook etooro ninye nkurman ang.”
5Ore enkaraki ina mintoki aata hoo obo onang'aa enkopito te oshoto e nkukuo, tiatua eumata o Laitoriani.
6“Mintoki naa alimu irorei le naibon.” Ejo ninche elimu ilomon, “Meishiaakino nelimu oltung'ani ilomon le kuna baa; meinepu iyiook esulare.” 7Keimakini ena na aji e Yakobo? Aimeeta Enkiyang'et o Laitoriani eng'iriata? Ke nkiaasin enyena kuna? Aimeeta enaitaas irorei laainei ilo olo too sipat?
8Kake itudumakine iyie iltung'ana laainei anaa olmang'atinta; nioru olkila ilo oata eseriani, lelo oopuo eisiligayu lelo lemeeta ndamunot o larrabal. 9Ore nkituaak oo ltung'ana laainei, niaraa boo, aitung'uaa ninche nkajijik enye sidain, nintung'uaa ninche nkera enye kutiti, nintung'uaa enkitoo ai ntarasi. 10Tudumunye shomo amu mme ewueji neyeng'iyeng'areki ene, te nkaraki olduruk omutisho, te nkidaaroto torrono. 11Tenelo oltung'ani airo mbaa e nkijape o elejare, ejo, “Kaaliki nanu iyie ilomon le naisho oo sabibu o enaisho napi?” Neidim ninye ataa olalikioroni lele orere!
12Esipa kalo nanu aiturrur intae Yakobo, kaiturrur nanu ilo pisiai loo Siraeli kapik nanu ninche te nebo anaa eluaata nabo, anaa ntare te ndaata te nkilepilep olorora loo ltung'ana. 13Ore ilo obol elusie, neituruk alo te dukuya ninche, nepuo ninche aaim kishomi, neipang auluo aaim ine. olaiguanani lenye nelo dukuya ninche, Olaitoriani otii endukuya enye.