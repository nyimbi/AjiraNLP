Etimira olaiguanani Asa iltung'ana le Sudan
1Neaku eirure apa Abija etua anaa loo menye nenukari te nkanasa e Daudi; neitoreisho Asa olayioni lenye te rishata enye. Ore too nkolong'i enyena netum enkop enkiyeng'iyeng ilarin tomon. 2Neas Asa imbaa supati naa sidain too nkonyek o Laitoriani. 3Eiwuang'ie apa ilperereni loo lasarri loo loreren, o wuejitin neeika, neuroo ing'apeta nedung'oo Asherim aauroo. 4Neitanap Yuda pee eing'oru Olaitoriani, Enkai oo loo menye, neibung nkitanapat enyena. 5Eiwuang'ie sii too nkanas pooki e Yuda iwuejitin neeika lperereni oopejieki enkorropil. Netum enkitoria enkiyeng'iyeng too nkolong'i enyena. 6Etesheta ninye nkanas naata isunta te Yuda, amu enoto enkop enkiyeng'iyeng. Eitu ninye etum olarrabal te nena olong'i amu eishoo Olaitoriani ninye eseriani. 7Nejoki ninye Yuda, “Mateshet iyiook kuna anas, nikintaman isunta o ltaleta, nikipik nchomito oo sekenke; eton aa enaang ena kop, amu king'orutua iyiook Olaitoriani Enkai ang; king'orutua iyiook ninye, neishoo ninye iyiook eseriani too nkaloli pooki.” Neaku eteshetishote ninche nedupoyu. 8Neeta apa Asa enjore oo ltung'ana nkalifuni iip uni le Yuda, oata ilong'oi o remeta. O ltung'ana nkalifuni iip are o ntomoni isiet oo ltung'ana le Benchamen, oata ilong'oi o nkai; ore kulo pooki naa iltung'ana magil yiolot.
9Nelotu Serak le Etiopia agilunore ninche eeta enjore oo ltung'ana milion nabo, o ngarrin oo mbartan iip uni, nepuonu o metabau Maresha. 10Nelo Asa anang'are ninye, neitolok ilkererin lenye aaluakino olarrabal to erata le Sefata te Maresha. 11Neishiraki Asa Olaitoriani Enkai enye ejo, “Olaitoriani, meetae likae likinyaanyukie te retoto, te rishata o lmagilani o loshal. Taretu iyiook Olaitoriani Enkai ang, amu kingarakino iyiook iyie, naa te nkarna ino kiyetuo iyiook aagilunore ele orora. Olaitoriani, ira iyie Enkai ang; mincho eisulu likae tung'ani te iyie.” 12Neaku etimira Olaitoriani ile Etiopia te dukuya Asa o te dukuya Yuda, neilanyisho ile Etiopia. 13Ore Asa o lelo tung'ana apa ootii tenebo ninche, nesujaa ninche o meitabaiki Gerar. Nebatata ile Etiopia o metaa meetae obo otelekua eishu; amu etigilaki ninche te dukuya Olaitoriani o enjore enye. Nenap iltung'ana le Yuda intokitin kumok oleng naatarutua. 14Neitoki sii aagil nkanas naamanita Gerar, amu etijing'a euriata o Laitoriani shumata ninche, neya ninche imasaa kumok te nena anas. 15Near ilng'oborri le lelo apa oata nchoo, neya nkerrai te nkumoi, o ntemesin. Neitoki taa aarrinyo aapuo Yerusalem.