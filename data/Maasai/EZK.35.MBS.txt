Eitamio Enkai Edom
1 Nelotu ororei lo Laitoriani enatii aajoki: 2“Enkerai e tung'ani, impirare oldoinyo le Seir, nimbonoki aarare ninye 3nijoki ninye, Inji ejo Olaitoriani Enkai: Ing'ura ajo, kaarare iyie oldoinyo le Seir, naa kaaitorioki enkaina ai aarare iyie, naa kaaidapash iyie naaidaikie naitaa ene pesho. 4Ekaidaikie inkanas inono niaku iyie mitil; ina pee iyiolou ajo ara nanu Olaitoriani. 5Amu inyor iyie emang'atisho e anaake, ninchoo lelo tung'ana le Israel engolon o lalem te nkata e ngolikinoto enye, te nkata e mutata enye nabayie; 6metaa, ore anaa enaishu nanu ejo Olaitoriani Enkai, ekarreten intae te nkaraki osarge naa kesuj intae osarge; amu irara intae arruok te nkaraki osarge, metaa kesuj intae osarge. 7Ekaitaa oldoinyo le Seir olemetii toki, naitaa mitil; naa kadung'oo te ninye lelo pooki oopuonu atua aaparan nepuo. 8Naa kaiput ildoinyo linyi lmpopoki; o too ndoinyo inyi o too nong'ot inyi o iyarat o lashepak linyi pooki kebatata nena pooki to lalem. 9Naa kaitaa intae mitili anaake, ore inkanas inono nemeitokini aamany. Ina peyie iyiolou ajo ara nanu ilo Aitoriani.
10“Ore amu itejo, ‘Ore kulo oshon pokira o kuna kuapi pokira naa keaku inaainei, naa aikintaa ninche inkunaang,’ ore hoo netii apa Olaitoriani ine, 11neaku, ore anaa enaishu nanu, ejo Olaitoriani Enkai, ekaitaas intae anaa enatiu engoro o enkiba nintodolua te nkaraki enkiba aarare ninche; naa kaitayiolo nanu kewan tiatua intae, ina kata naiguanare intae. 12Naa iyiolouu aajo nanu, Olaitoriani otoning'o nena baa pooki torrok nitejo iararere lelo doinyo le Israel, ijojo, ‘Eitaaki ninche mitili, eishooki iyiook maidakie.’ 13Nirupurupu intae ate oleng kiararere nanu too nkutukie inyi, niponaa irorei aitaa kumok kiararere nanu; natoning'o nanu ina. 14Inji ejo Olaitoriani Enkai: Ore tenkaraki enchipai enkop pooki ekaaitaa iyie mitil. 15Ore anaa enitishipakine ina jung'o enkaji e Israel, amu aimitil apa ninye, neaku kaarare sii nanu iyie; iaku sii iyie mitil, oldoinyo le Seir, o Edom pooki, pooki elulung'a. Ina peyie eyiolou ninche aajo ara nanu Olaitoriani.