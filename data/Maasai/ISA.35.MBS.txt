Enkoitoi e sinyatisho
1Keng'idayu olpurkel o enkop natoyio,
neng'idayu ilo purkel neleng'u oleng;
neiput ntapuka
2keleng'u ninye oleng,
neranyisho te ng'ida.
Ore ina kitoo e Lebanon neishori ninye,
ore ina kitoo o enkishiaa e Karmel o Sharon.
Nedol enkitoo o Laitoriani,
ina kitoo e Nkai ang.
3 Ntagolo nena aik naatalepori,
ntasheyie ilo oikirikira te nkuretisho.
4Tiaaki lelo ootureishote,
“Entagoluoto, emiureishoyu!
Eng'ura Enkai inyi elotu te lap,
eeta olerrinyore le Nkai, Kelotu ninye aitajeu intae.”
5 Ore ilo modooni neboli nkonyek enyena,
neitoning'ishoi ilo ming'ani;
6neipid olmaima anaa enkoilii,
neranyisho olng'ejep lo lemeyiolo airoro te ng'ida.
Amu keijirrijirru nkariak to lpurkel,
neiput nkonyek oo nkariak enkop natoyio.
7Ore ilo sinyai oirowua naa kelo aaku olchorro,
ore ina kop oo lbaat neijirrijirru enkare,
ore ina manyisho oo mbariak nelo aaku engilata naleng,
netiu nena kujit anaa oseyiai o enarau.
8Nejing enkoitoi kitok ine,
naji Enkoitoi Sinyati;
nemepuo aaim ine iltung'ana lemesinya,
ore ilmoda nemepong'okino ine.
9Nemejing olng'atuny ine,
nemelotu ae ng'ues ake ninye torrono;
mepuoi aatum ninche te ine,
kake lelo ootokorduaki ake oopuo aaim ine.
10Naa lelo ooinyiang'ua Olaitoriani ake
oopuo aarrinyunye,
nepuonu Sion eranyisho;
nejing eng'ida oo ntarasi shumata ninche;
nepuo ninche aatum enchipai o eng'ida,
ore osina o emion neilanyisho aapuo.