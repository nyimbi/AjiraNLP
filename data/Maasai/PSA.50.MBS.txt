Eseremata nasipa
1Ilo magilani, Olaitoriani Enkai,
ninye oiro neipotu enkop ebaiki
enkilepunoto e nkolong metabaiki endoyioroto.
2Ore te Sion, te ine neiting'ie e nkishiaa,
Enkai naitawang.
3Kelotu Enkai ang, nemegira ninye,
ore te dukuya ninye naa enkima nanyaisho,
ore oriong ine namanita ninye naa osiwuo kitok.
4Neipot shumata e keper o abori kop,
pee etum ninye aiguanare iltung'ana lenyena:
5“Enturrurrokoki nanu lelo ooisiligayu laainei;
lelo ooitobira olning'o lo sotua o nanu to lasar!”
6Eibalunye shumata esupatisho enye,
amu Enkai kewan nadung enkiguana.
7“Entoning lo tung'ana laainei,
amu kairo nanu,
iyie Israel, kaaishakenoki nanu iyie.
Ara nanu enkai, Enkai ino.
8Eitu nanu aaisikong iyie te nkaraki ilasarri linono;
ore lelo asarri linono oopejori netii anaake dukuya nanu.
9Mang'amaa o lasar loo loing'ok oing'uaa enkaji ino,
nemang'amaa olkine oing'uaa eluaata ino.
10Amu ore pooki ng'ues ti atua entim naa enaai,
o nena kishu naatii ndoinyo inkalifuni.
11Ayiolo nanu imotonyi pooki o loing'ang'e,
ore pooki toki nalo ti oriong enkop naa enaai.
12“Tenaa naaji esumash aata,
nemaaliki iyie;
amu enaai enkop o pooki toki natii.
13Kainos nanu nkiri oo loing'ok,
anaa aok osarge loo nkineji?
14Nchoo iyie Enkai olasar le nashe,
nilaaki ninye nkishorot inono
ilo otii Shumata Aisul;
15nikimpot nanu te nkata e nyamali;
kaakordu nanu iyie, nikiisis iyie nanu.”
16Kake ore te ilo arruoni, ejo Enkai:
“Kaa sipata iyie iata nilimunye nkitanapat aainei,
anaa iya olning'o lai lo sotua te nkutuk ino?
17Amu mba iyie eutaroto,
ninang'aa irorei laainei aidie kewan.
18Te nidol iyie olapurroni, niaku olchore lenye,
nira o le ncholiek oo loo loloito.
19“Nipalaa enkutuk ino too nkirorot torrok,
neitobiru olng'ejep lino elejare.
20Iton iyie airo entorroni tialo olalashe lino,
ninteeniki enkerai ning'arie kina.
21Kuna baa oshi iasita natigirakine nanu;
itejo apa iyie kara obo otiu anaa iyie,
kake kaaisikong taata nanu iyie,
naibalunye mbaa te dukuya iyie.
22“Entisipu naa ena,
intae ilemedamu Enkai,
pee mayooki ake apolos intae,
nemetumi hoo obo oitajeu!
23Ore ilo oyau olasar le nashe ninye laayanyit nanu;
ore ilo oitorioo nkoitoi enyena,
naa kaitodol nanu enjeunoto e Nkai!”