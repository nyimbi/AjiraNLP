Daudi o Siba
1 Ore ake pee egiroo Daudi enchumata o ldoinyo peno, netumore ninye Siba osinka le Mofiboshet, o sirkon are naairotoki, enapita imukateni iip are, o rridat iip loo sabibu ooitoyioki, o rridat iip loo lng'anayio le nkolong, o lbene lo lchoni le naisho oo sabibu. 2Nejoki olaiguanani Siba, “Kainyoo iyie pee iyaua kuna?” Newal Siba ajo, “Ore kulo sirkon laa ile nkaji o laiguanani pee eked alotie, ore imukateni o lng'anayio naa inoo lbarnot naanya, ore enaisho oo sabibu naa ene lelo ooiterre to lpurkel pee eok.” 3 Nejo olaiguanani, “Paa koree olayioni lo lkitok lino?” Nejoki Siba olaiguanani, “Ng'ura, etotona te Yerusalem; amu etejo ninye, ‘Taata aaisho nanu enkaji e Israel aashukoki enkitoria e papa lai.’ ” 4Neitoki olaiguanani ajoki Siba, “Ng'ura, ore nena apa pooki naara ine Mefiboshet naa nkuninono taata.” Nejo Siba, “Kaasai nanu; nchooki nanu manoto omom too nkonyek inono, olkitok lai olaiguanani.”
Daudi o Shimei
5Ore pee elotu Olaiguanani Daudi Bahurim, neipang'u te ine oltung'ani lo lmarei le nkaji e Saul, oji enkarna enye Shimei, olayioni le Gera; naa ore elotu neidikidik adekisho. 6Nenang Daudi too soito; nenang sii isinkan pooki lo laiguanani Daudi, o ltung'ana pooki, o ltung'ana pooki kituaak ootii enkaina enye e tatene o ene kedienye. 7Nejo Shimei ina kata edekisho, “Shomo, shomo, iyie oltung'ani lo sarge, iyie oltung'ani le pesho! 8Eitalakua Olaitoriani te iyie osarge pooki le nkaji e Saul, laa te wueji enye intoreishe; neishooyie Olaitoriani enkitoria apik atua enkaina o layioni Absalom. Toduaa ajo etii emutata ino shumata ino; amu ira oltung'ani lo sarge.”
9Neitoki Abishai olayioni le Seruiya ajoki olaiguanani, “Kainyoo pee edek ele dia otua olkitok lai olaiguanani? Nchooki nanu mashomo adungu endukuya enye.” 10Kake etejo olaiguanani, “Kaa nanu aabaikinore iyie, olayioni le Seruiya? Te nedekisho ninye te nkaraki natiaaka ninye Olaitoriani, ‘Tediaa Daudi,’ kaing'ae naa ojo, ‘Kainyoo pee itaasa iyie ena?’ ” 11Nejoki Daudi Abishai o sinkan lenyena pooki, “Ng'ura, olayioni lai kewan oing'oru enkishui ai; kebaa elusoo ele tung'ani le Benchamen! Tung'uai ninye, naa nchoo ninye edekisho; amu Olaitoriani oishoo ninye. 12Eidimayu pee eing'or Olaitoriani osina lai, naa kaalaaki nanu Olaitoriani too supati tele deket lena olong.” 13Neaku eshomo Daudi o ltung'ana lenyena te nkoitoi, ina kata eloito Shimei te murte o ldoinyo eipirakinore ninye, nedekisho eloito, nenang ninye too soito neisuaaki enterit. 14Ore olaiguanani, o ltung'ana pooki apa ootii te nebo ninye, nebau enaurate Yordan; neyeng'iyeng'a ninye te ine.
Absalom te Yerusalem
15Ore apa Absalom o ltung'ana pooki, ilewa le Israel nepuonu Yerusalem, o Ahitofel te nebo ninye. 16Ore ake pee elotu Hushai, lo losho le Akito ilo shore le Daudi, enetii Absalom, nejoki Hushai Absalom, “Tobikoi olaiguanani! Tobikoi olaiguanani!” 17Nejoki Absalom Hushai, “Kena enkanyit ino to lchore lino? Kainyoo pee eitu ilo te nebo olchore lino?” 18Nejoki Hushai Absalom, “A-a; amu ore ilo otegelua Olaitoriani o kulo tung'ana o lewa pooki le Israel, olenye aaku nanu, naa te nebo ninye nanu abik. 19Ore ake sii, kaing'ae nanu aisiaai? Aime ilo ayioni lenye? Ore apa anaa enaisiaayia papaai lino, kaaisiaai sii nanu iyie.”
20Nejoki Absalom Ahitofel, “Nchoru enkikoo ino; kaa iyiook kias?” 21Nejoki Ahitofel Absalom, “Shomo iyie atua enetii nkapiak e papaai lino, apa naatung'uayie ninye meing'ura enkaji; pee ening Israel pooki nchere intaa kewan olmang'atinta te papaai lino, ore inkaik e lelo pooki ootii te nebo iyie neitagoli.” 22 Neaku etuunokito ninche Absalom olng'obor te nchumata enkaji; nelo Absalom atua enetii nkapiak e papaai lenye edolita Israel pooki. 23Ore apa te nena olong'i eutaroto naishoru Ahitofel neikununo ake duoo anaa ororei le Nkai eikilikuanishoreki; keyanyiti apa oleng enkikoo e Ahitofel, Daudi o Absalom, pokira are.