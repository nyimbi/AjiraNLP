Enkomono e nkisiligata e Nkai
1Ing'urrieki nanu, iyie Enkai,
amu aaitunyokito iltung'ana enkop;
ore endama pooki naaisilisil nanu iltung'ana;
2aaitunyokito ilmang'ati laainei enkop endama pooki,
amu ilkumok laarare nanu te nkitokoos.
3Te naureishoyu nanu napik osiligi lai atua iyie.
4Atua ina Ai naisisita nanu ororei lenye,
Enkai naisiligita metii enkuretisho.
Kaa nanu aaidim tung'ani aitaasa?
5Ore endama pooki neing'oru ninche
pee eibelekeny irorei laainei;
ore ndamunot enye pooki naa nanu egilunore te ntorroni.
6Neiturrurro ninche te nebo,
neisudori,
neing'oru iroruat aainei.
Anaa enataanyutua ninche enkishui ai,
7ntalaa ninche te nkaraki enkarruoisho enye;
ore te ngoro ino, iyie Enkai, tusulaki ninche enkop!
8Nkena iyie enkirrang'irrang ai;
tipika iyie ilkiyio laainei oltulet lino!
Aimetii ninche atua embuku ino?
9Naa kerrinyi ilmang'ati laainei siadi
te ina kata naaishiraki nanu iyie.
Ayiolo nanu ena, nchere etii Enkai enchoto ai.
10Atua ina Ai naisisita nanu ororei lenye,
Olaitoriani laisisita nanu irorei lenyena,
11Enkai naisiliga nanu metii enkuretisho.
Kaa nanu aaidim tung'ani aitaasa?
12Ore lelo muma laainei te iyie naa kaitabaya,
kaishoru nanu olasar le nashe te iyie.
13Amu itokordua iyie enkishui ai te keeya,
ee, nintajeu nkejek aainei te mbatatata,
pee atum nanu ashomo te dukuya Enkai
ti atua ewang'an e nkishui ai.