Eigila Shetani atem Yoab
1Neitokini ake aata ae olong naetuo ilayiok le Nkai aaitoduaaya ate te dukuya Olaitoriani, nelotu sii ninye Shetani te nebo ninche aitoduaaya kewan te dukuya Olaitoriani. 2Nejoki Olaitoriani Shetani, “Kaji doi iyie ing'uaa?”
Newaliki Shetani Olaitoriani ajoki, “Aing'uaa idie o idie te nkop, nalilita te shumata o tiabori.”
3Nejoki Olaitoriani Shetani, “Itoduaa osinka lai Yoab, olaa meetae olonyaanyukie ninye te nkop, o lemeeta entioto naa oltung'ani oitashe too sipat, oltung'ani oure Enkai neibelekenye aing'uaa intorrok? Eton ake eibung'ita enkirukoto enye anaa apake, hoo nikiewuo arrumoki ninye mataarare, meeta ninye enataasa.”
4Ina pee ewaliki Shetani Olaitoriani ajoki, “Olchoni to lchoni eitayu oltung'ani pooki naata te nkaraki enkishui enye. 5Kake intorioi sii iyie enkaina ino tenakata, iseyie sii iyie oloito lenye o sesen lenye, naa aikimor ninye aitoriokino enkomom ino.”
6Nejoki Olaitoriani Shetani, “Ng'ura, etii ninye nkaik inono enkishui enye ake miseyie.”
7Metaa eshomo Shetani aing'uaa enetii Olaitoriani, nelo aisilisil Yoab apik impaldakani torrok naang'u eiteru too ndapi oo nkejek enyena o metabaiki elukunya enye. 8Neya Yoab embelati e moti oo nkulukuok, nelo aton to lchala loo suut aoj kewan. 9Ina pee ejoki enkitok enye, “Keton ake imbung akurraki enkirukoto? Ainyoo pee midek Enkai pee itum atua.” 10Kake etiaka Yoab ninye, “Iro iyie anaa nabo oo nkituaak naamoda. Aiking'amu esidai te nkaina Enkai, nimiking'amu intorrok?” Ore te kuna pooki eitu eas Yoab eng'oki te nkutuk enye.
Eetuo Ilchoreta le Yoab
11Ore ina kata pee ening ilchoreta le Yoab okuni ina torroni natijing'aka Yoab, nepuonu pooki ng'ae eing'uaa wuejitin enye, Elifas le Teman, o Bildad le Shushi o Sofar le Naamat. Negelu pooki olkekun opuonu tenebo aaitobor neitagol sii. 12Ore ake pee edol ninche ninye eton elakuaniki, eitu ninche eyiolou ninye; neyietu aaishir nepolos ilkilani lenye neisuaaki enterit ilukuny eing'or keper. 13Netoni te nebo ninye te nkop inkolong'i ile o nkewaritin enye; nemeetae hoo obo otaboloko ninye enkutuk airorie, amu etoduaa ninche aajo ore osomit lenye naa kitok oleng.