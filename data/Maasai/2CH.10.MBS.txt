Etekepari iloshon le nkalo e moikuape
(1 Ilai 12.1-20)
1Eshomo apa Rehoboam Shekem, amu eshomo apa iltung'ana pooki loo Siraeli Shekem aaitaa ninye olaiguanani. 2Ore ake pee ening Yeroboam olayioni le Nebat ina, (amu Misiri apa etii ninye, ine apa neisikaka ailany olaiguanani Solomon) neitoki Yeroboam arrinyunye te Misiri. 3Neirriwaa ninche olkilikuai meipotuni ninye. Ore Yeroboam o Siraeli pooki nepuonu aajoki Reroboam, 4“Eiroshiyie apa papaai lino enchata ang oo murto. Ore naa taata nteneneng'a ina kisiayiare nagol natii shumata iyiook, naa eikisiaai iyiook iyie.” 5Nejoki ninye ninche, “Enyaaki wootu enatii nanu te rishata oo nkolong'i uni.” Neaku etorrinyote iltung'ana aapuo.
6Neitoki olaiguanani Rehoboam aikilikuanishore ilpayiani, laa ninche apa ooitashe te dukuya olaiguanani Solomon papaai lenye, apa eton eishu, ejoki, “Kaa intae kiutakaki matiaaki kulo tung'ana?” 7Nejoki ninche ninye, “Tiniaku iyie supat tialo kulo tung'ana, nintiship ninche, niro irorei supati tialo ninche, naa keaku ninche isinkan linono ntarasi.” 8Kake etanya ninye ina kikoo oo lpayiani, neing'oru enkikoo oo lbarnot le risiori enye. 9Nejoki ninche, “Kaa intae iututu pee kiwaliki kulo tung'ana laatiaakita ninche nanu, “Nteneneng'a enchata ang oo murto apa natipika papaai lino shumata iyiook?’ ” 10Nejoki lelo barnot le risiori enye ninye, “Nji iyie shomo tiaaki lelo tung'ana likitiaakitia, ‘Eiroshiyie apa papaai lino enchata ang oo murto, kake inteneneng'aki iyie iyiook;’ nji shomo tiaaki ninche, ‘Ore enkilinta ai naa ninye sapuk alang empolos e Papaai. 11Naa Ore naa taata, teneiteleikia apa papaai intae enchata oo murto nairoishi, naa kaponaa nanu enkiroishi eina shata inyi oo murto. Eitamio intae papaai too nkibokoni, kake kaitame nanu intae too nkulupani.’ ”
12Neitoki Yeroboam o ltung'ana pooki loo Siraeli aapuonu enetii Rehoboam te nkolong e uni, anaa enatejo olaiguanani, “Enyaaki wootu enatii nanu te nkolong e uni.” 13Newaliki olaiguanani ninche tenkisikong'ata, neany ina kikoo oo lpayiani. 14Neirorie olaiguanani ninche te risioroto enkikoo oo lbarnot, ejoki, “Eiroshiyie apa papaai enchata inyi oo murto, kake kaponaa nanu enkiroishi. Eitamio apa intae papaai too nkibokoni, kake kaitame nanu intae too nkulupani.” 15Neaku eitu ening olaiguanani iltung'ana amu embae ena nayaua Enkai, pee etum Olaitoriani aitabai ororei lenye, apa oiroro aimunye Ahija le Shilon metoliki Yeroboam olayioni le Nebat.
16 Ore ake pee edol Isiraeli pooki aajo eitu ening olaiguanani ninche, newaliki iltung'ana olaiguanani aajoki, “Kaa rubata iyiook kiata te Daudi? Mikiata iyiook enjung'ore to layioni le Yese. Shomo pooki ng'ae olng'obor lino, intae Israel! Ing'ura taata enkaji ino makewan Daudi.” Nedumunye Isiraeli pooki aapuo ilng'oborri lenye. 17Kake eitoria apa Rehoboam iltung'ana pooki loo Siraeli ootii nkanas e Yuda. 18Neitoki olaiguanani Rehoboam airriwaa Hadoram laa ninye apa olaitasheikinoni le siaai nagol, nenang iltung'ana loo Siraeli ninye too soito metua. Neisarrisar olaiguanani Rehoboam alo airot ngarrin enyena oo mbartan, pee eisikaki Yerusalem. 19Neaku etekepari Isiraeli te nkaji e Daudi ometabaiki ena olong.