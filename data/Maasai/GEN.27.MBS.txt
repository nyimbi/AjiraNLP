Etamayiana Isaak Yakobo
1Ore apa peyie eaku Isaak moruo oleng metaa eiliilaitie inkonyek metaa meekure edolisho neipotu Esau olkikau lenye, nejoki ninye, “Enkerai ai” neng'amaa menye ajoki, “Nele nanu.”
2Nejoki ninye ing'ura, atamorua nemayiolo enkolong naye. 3Tudumu imasaa inono, emootian ino tenebo enkawuo ino, nilo ong'ota pee kilo ang'oroki eng'ues. 4Nikintobiraki endaa namelok, anaa enoshi nanyor, nikiyaki mainosa peyie aatum atamayiana eton eitu aye.
5Ore apa Rebeka, einining'ito Isaak olayioni lenye Esau. Metaa ore peyie edumunye Esau alo ong'ata ang'or eng'ues, nayau 6nejoki Rebeka olayioni lenye Yakobo “Atoning'o papaai lino eirorie olalashe lino Esau ejoki, 7‘Iyakaki eng'ues nikilotu aitobiraki endaa sidai. Natum ainosa naamayian iyie te dukuya Olaitoriani eton eitu aye.’ 8Ore naa tena kata olayioni lai, toning'o ororei lai anaa enaaitanap ajoki. 9Shomo intare, niking'uraki ilbalelon aare sidain, peyie aitobirie endaa namelok sidai naaijo enoshi nanyor papaai lino. 10Niyaki ninye papaai lino meinosa peyie kitum atamayiana eton eitu eye.” 11Kake etiaka Yakobo Rebeka ng'otonye, “Ng'ura ajo ore Esau olalashe lai naa oltung'ani oju, nara nanu oltung'ani osipa. 12Eidimayu naairrapirrap papa nanu, natiu nanu anaa oltung'ani olej ninye, nayaki kewan oldeket ajo emayianata aing'oru.” 13Nejoki ng'otonye ninye, “Inchoo oldeket lino elotu shumata nanu enkerai ai, toning'o ake iyie ororei lai nikilo aing'uraki ilbalelon.” 14Metaa eshomo ayau ninche ayaki ng'otonye, neitobir ng'otonye endaa sidai namelok naaijo enoshi nanyor. 15Neishopoki Rebeka inkilani sidan e Esau olkikau lenye, naata tiaji, olayioni lenye oti Yakobo, neripaki indapan oo lbalelon inkaik enyena tenebo emurt enye nasipa. Neisho ninye endaa sidai namelok tenebo emukate naitobira olayioni lenye Yakobo. 16Ore nena dapan oo lbalelon nepik inkaik enyena o ine wueji nesipa te murt enye; 17neisho ninye endaa sidai namelok tenebo emukate naitobiraka epik inkaik o layioni lenye Yakobo.
18Metaa eshomo ninye ajingaki menye nejoki, “Papa”. Neng'amaa ajoki, “Nele nanu, ira ng'ae enkerai ai?” 19Nejoki Yakobo menye, “Nanu doi Esau olkikau lino. Aidipa ataasa anaa enikitiaka. Inyo totona inosa inkiri oo ng'uesi aainei peyie kitum atamayiana.” 20Kake etiaka Isaak olayioni lenye, “Kaji doi inkuna peyie itasioko taata atum olayioni lai?” Newal ajoki, “Amu aaishoo Olaitoriani Enkai ina dupoto.” 21Ina pee ejoki Isaak Yakobo, “Wou tinyiku, peyie atum airrapirrapa ajur enkerai ai, matayiolo katukul metii olng'ash ajo ira olayioni lai Esau anaa aimira.” 22Neaku neigutaki Yakobo Isaak papaai lenye. Neirrapirrap ninye nejo, “Ore oltoilo naa oltoilo le Yakobo, kake ore inkaik naa ine Esau.” 23Neitu eyiolou ninye amu ore inkaik enyena naa keju anaa ino lalashe lenye Esau, neaku etamayiana ninye. 24Nejo ninye, “Aira hoo doi olayioni lai Esau?” Newal ajo, “Ekara.” 25Ina peyie ejo, “Iyakaki nanu peyie atum ainosa inkiri oo ng'uesi o layioni lai naatum atamayiana.” Neaku eyaua ninye ayaki ninye, nenya ninye; neyaki ninye enaisho oo sabibu neok ninye. 26Ina peyie ejoki Isaak olayioni lenye, “wou tinyikakaki tung'ututaki olayioni lai.” 27 Metaa etinyikua ninye neng'utut ninye neing'uaya olng'usil too nkilani enyena, nemayian ninye ejo, “Ing'ura olng'usil lo layioni lai otiu anaa olng'usil liong'ata otamayiana Olaitoriani. 28Mikinchoo Enkai enkolielio e keper, tenebo empiron e nkop, tenebo enkisampuare sapuk o enaisho oo sabibu. 29 inchoo kisiaai iyie iloreren, nikigilaki kung iyie iloshon. Taa olkitok too lalashera linono, naa inchoo ilayiok le ng'utunyi kirrugokino iyie. Metedeki pooki ng'ae likidek, nemayiani pooki ng'ae likimayian iyie!”
Etoomonuo Esau emayianata e Isaak
30Ore ake enaidipie Isaak atamayiana Yakobo, ore ake enaipangie Yakobo aing'uaa ine netii Isaak Papaai lenye, nejingu olalashe lenye Esau eing'uaa engorore. 31Neitobir sii ninye endaa sidai namelok, neyau ayaki papaai lenye. Nejoki menye “Inchoo papa lai edumunye aton ainos inkiri e ng'ues pee kitum atamayiana.” 32Neng'amaa papaai lenye Isaak ajoki ninye, “Ira doi ng'ae?” Newal ajoki, “Nanu doi olayioni lino, olkikau lino Esau.” 33Netum Isaak olokirikiri sapuk le ng'oro nejo ninye; “Aing'ae doi naaji otang'oro eng'ues naayaki nanu, nainosa pooki eton eitu ibau, naidipa atamayiana ninye? Nesipa Ee, naa kemayiana ninye.” 34Ore peyie ening Esau irorei le papaai lenye neishir abuaku to ltoilo sapuk o te mion, nejoki papaai lenye, “Oi tamayianaki sii nanu, nchooki sii nanu emayianata ino, papaai lai!” 35Kake etiaka, “Eewuo olalashe lino to losek, neewa emayianata ino.” 36 Nejo Esau, “Aime keji doi te sipata etejoki enkarna enye Yakobo? Naaeseka ninye nanu kuna katitin are. Ewa apa ninye esipata ai e kikausho, naa ng'ura ake ajo enyaaka tena kata aya emayianata ai.” Ina peyie ejoki “Keitu hoo ninye kilekaki nanu emayianata?” 37Newaliki Isaak Esau ejo, “Ing'ura ajo aitaa ninye olkitok lino, naa ore ilalashera lenyena, aishoo ninye meitaa isinkan, naa too lpaek tenebo enaisho oo sabibu aitotio ninye. Kaa naa taata aaitaas enkerai ai?”
38 Nejoki Esau papaai lenye, “Ke mayianata nabo duoo ake iata papaai lai? Oi tamayianaki sii nanu, nchooki sii nanu emayianata ino, papaai lai!” Neilepie Esau oltoilo lenye neishir.
39 Newaliki Isaak papaai lenye ajoki, “ng'ura, iyaku ololamita empiron enkop te manyisho ino, niaku sii ololamita enkoliolio e keper e shumata. 40 Keaku olalem lino ninye inchuyie, niaku oloisiaai olalashe lino, naa tinigelunye te nkitoria enye, nigil enchata oo lmong'i natii emurt ino.”
41Ore ina kata, neibayu Esau Yakobo enkaraki emayianata natamayiana papaai lenye ninye. Nejo Esau to ltau lenye. “Etabautua inkolong'i naishiraki papaai, ore peyie eishunye natum ataara metua olalashe lai Yakobo.” 42Kake ore irorei le Esau ilo ayioni lenye botor etolikioki Rebeka; metaa eirriwayie Rebeka lkiliku meipoti ilo ayioni lenye oti, Yakobo nejoki ninye, “Ingura, ore olalashe lino Esau, eitagolito kewan oshoke pee kitum atara tua. 43Metaa ore tena kata enkerai ai toning'o oltoilo lai tudumunye isikaki enetii Laban olalashe lai otii Haran, 44niton tenebo ninye te nkiti rishata, ometaba anaa neyagaa engoro napi olalashe lino; 45o metaba anaa nerrinyo engoro olalashe lino. Nerikino enintaasa ninye, naa kairriu olkilikuai mikitorikuni te ine. Ainyoo peyie aiturraa intae pookira te keeya te nkolong nabo?”
Eirriwayie Isaak Yakobo eneti Laban
46Ina peyie ejoki Rebeka Isaak, “Enaure enkishui ai tenkaraki kuna kituaak oo Lhiti. Teneyam sii ninye Yakobo nabo o nkituaak oo Lhiti naaijo kuna, nabo oo nkituaak ena kop, kainyoo tipat enkishui te nanu?”