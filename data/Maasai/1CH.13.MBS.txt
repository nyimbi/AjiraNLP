Eiwuang'ieki Osanduku lo Sotua te Kiriat-Yearim
(2 Sam 6.1-11)
1Neikilikuanishore apa Daudi ilarikok loo nkalifuni, o loo maa iip o pooki arikoni. 2Nejoki Daudi ina umata oo Siraeli, “Tenidolidolo intae eishiakino, naa tenaa eyieunoto o Olaitoriani Enkai ang, mairriwaki olkilikuai lelo alashera lang apa ootung'uaiyioki te nkop e Israel, o tenebo lelo apolosak ootii atua nena anas naata ndaat oo nchoo pee etum ninche aaetu tenebo enikitii. 3Naa manyaaki iyiook aayau osanduku le Nkai ene nikitii amu kitapalaitie apa too nkolong'i e Saul.” 4Nenyorraa ina umata pooki aas ina, amu eisidai apa ina bae too nkonyek o lorere.
5 Neiturrur apa Daudi Israel pooki ebaiki Shihor e Misiri o meetu enejing'ieki Hamat, pee eyau osanduku le Nkai te Kiriat-Yearim. 6 Ore Daudi o ltung'ana le Israel pooki neilep aapuo Baala, aa taa Kiriat-Yearim natii Yuda, pee epuo aayau teine osanduku le Nkai, laa ninye eipotieki Olaitoriani oton te nchumata oo Lkerubi. 7Nenap ninche ilo sanduku le Nkai te ngarri ng'ejuk, aaitung'uaa enkaji e Aminadab, naa Usa, o Ahio apa ooreu ina garri. 8Ore Daudi o Siraeli pooki neshipa te dukuya Enkai te nkidimata enye pooki, to sinkolio, o to lwulul loo usin, o too nkai oo sinkolioitin, o too ndulen o too nkinantani dapashi o too ntarumpetani.
9Ore ake pee ebau olkurroto oidong'ishoreki le Kidon, neiteleiki Usa enkaina enye ilo sanduku, amu etarrorre apa ilo kiteng, 10neyupuyup engoro o Laitoriani tialo Usa; neosh ninye tenkaraki naitorioyie enkaina enye aibung ilo sanduku; neye ninye teine te dukuya Enkai. 11Negoro Daudi enkaraki natarasaka Olaitoriani Usa; ore ine wueji neaku keji Peres Usa; o taata. 12Neureyu Daudi Olaitoriani oleng ina olong, nejo ninye, “Kaji nanu aiko tenayau osanduku le Nkai enkaji ai?” 13Neaku eitu eya Daudi ilo sanduku ang, atua enkanasa e Daudi, kake eibakibakie aya enkaji e Obed-edom le Giti. 14 Neton ilo sanduku le Nkai te nkaji e Obed-edom ilapaitin okuni, nemayian Olaitoriani enkaji e Obed-edom o pooki toki naata.