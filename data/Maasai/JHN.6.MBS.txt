Eitotio Yesu ilewa nkalifuni imiet
(Mat 14.13-21; Mk 6.30-44; Lk 9.10-17)
1Ore pee eidipayu kuna baa nelo Yesu alang enaiposha e Galilaya, aa taa enaiposha e Tiberia 2netii olorere kitok osujita, amu etoduaa ilmonek lenyena ooitaasita iltamuoyia. 3Neilepaki Yesu endoinyo neton te ine te nebo ilooiteng'eni lenyena. 4Netinyikua Pasaka, aa osirua loo Lyahudi. 5Ore pee edumu nkonyek enyena nedol esiamo kitok elotu enetii, nejoki Filipo, “Kaji kinyang'unye mukateni pee etum kulo aainosa?” 6Ketejo neijia aa ketem: amu keyiolo ninye makewan enaitaas. 7Newaliki Filipo ajoki, “Mebaiki ninche inaainosieki dinarii iip are, te neishori pooki ng'ae enkiti.” 8Ore Andrea, obo loo looiteng'eni lenyena, olalashe le Simon Petero, nejoki ninye, 9“Etii enkiti ayioni natii ene naata mukateni imiet e shairi o sinkir aare; kake ainyoo ninche too lkumok ooba inji?” 10Nejo Yesu, “Entotona ltung'ana.” Etii ine wueji nkujit kumok, netoni taa lewa, nebaya esiana nkalifuni miet. 11Nedumu taa Yesu nena mukateni, neishooyo enashe neoriki lelo ootoni; neikunaki sii neijia isinkir anaa naatayieutua ninche. 12Ore pee eraposho ninche nejoki ninye ilooiteng'eni lenyena, “Enturrurru ilmong'oishi ootelekutua pee meimin toki.” 13Neiturrurru taa ninche, neiput nkikapuni tomon o aare ilmong'oitie loo naduoo mukateni miet e shairi ootelekutua lelo ooinosa. 14Ore lelo tung'ana ootoduaa ina kitoduaata nataasa Yesu nejo, “Esipa ele oloiboni olotu enkop.” 15Ore Yesu, etayiolo ajo kepuonu ninche aaibung ninye te ngolon aaitaa olaiguanani neiwuang ninye openy arrinyokino oldoinyo.
Etaporo Yesu enkare too nkejek
(Mat 14.22-33; Mk 6.45-52)
16Ore pee eaku teipa nedoiyio ilooiteng'eni lenyena aapuo enaiposha, 17ore pee ejing atua empeut, neaku epuo aalang enaiposha aalang'aki Kapernaum. Neidipa atomisimiso, neton eitu elotu Yesu enetii ninche; 18neiterua enaiposha ailugo, amu etukutua osiwuo kitok. 19Ore pee eidip aatukurtoi empeut mail uni aashu ong'uan nedol Yesu elo te shumata e naiposha elotu anyikaki empeut; neureishoyu ninche. 20Nejoki ninye ninche, “Nanu ele; emiureishoyu.” 21Neyieu taa neng'amu aapik empeut, ore nabo kata nebaiki empeut enkop duoo napuo.
Eetuo ltung'ana eing'oru Yesu
22Ore te nkolong nasujita ina nedol enang'ole siamo naitashe te lido kekun le naiposha nchere, metii ai peut ine nabo ake, neitu eiriamariyie Yesu ilooiteng'eni lenyena ajing atua empeut amu eshomo ilooiteng'eni lenyena oopeny. 23Kake ore ake eyia, eetuo mpeuti te Tiberia aanyikaki ine wueji neinosie mukateni eidipa Olaitoriani aishooi enashe. 24Ore te nkaraki ina, ore pee edol esiamo ajo metii Yesu ine anaa ilooiteng'eni lenyena, nejing ninche oopeny atua e mpeut nepuonu Kapernaum, eing'oru Yesu.
Yesu emukate e nkishui
25Ore pee etum ninche ninye te lido kekun le naiposha, nejoki ninye, “Rabii kanu ilotu ene?” 26Newaliki Yesu ninche nejoki, “Esipa, esipa ajoki intae, ore pee king'oruru intae nanu, mme te nkaraki nitoduaa ilmonek kake te nkaraki ninosa mukateni niraposhosho. 27Emisiayu endaa narruoyo kake esiaayu idia daa nabikoo eyau enkishui nemeish, naisho intae Enkerai e Tung'ani, amu ninye etipika Enkai Papa olmishire lenye.”
28Nejoki ninche ninye, “Kaji kinko pee kitum aataas isiaaitin e Nkai?” 29Newaliki Yesu ajoki ninche, “Ena esiaai e Nkai, pee irukuruku ilo oirriwua ninye.” 30Nejoki taa ninche ninye, “Kaa kitoduata ias, pee kidol nikiruk iyie? Kaa iasita iyie? 31 Einosa iloo papa enapa mana ti ong'ata, anaa enatisiraki aajo, ‘Eishoo ninche emukate naing'uaa shumata meinosa.’ ”
32Nejoki Yesu ninche, “Esipa, esipa, ajoki intae, eitu eisho intae Musa emukate naing'uaa shumata. Kake eishorita intae Papa lai ina mukate nasipa naing'uaa shumata. 33Ore emukate naishoru Enkai naa ina nadou aing'uaa shumata neisho enkop enkishui.” 34Nejoki ninche ninye, “Lo Kitok, inchoo iyiook anaa ake ina mukate.” 35Nejoki Yesu ninche, “Ara nanu emukate e nkishui; ore ololotu enatii metum esumash, naa ore olaairuk nanu meitoki ai kata atir enkure. 36Kake atiaaka intae nchere, kitoduaa kake eton mirukuruku. 37Ore pooki laaisho Papa epuonu enatii, ore ololotu enatii nemanang'aa boo katukul, 38amu atadowuo aing'uaa shumata neme pee alotu aas eyieunoto ai, kake eyieunoto e ilo laairriwua. 39Ena eyieunoto e ilo laairriwua inchere pee maiturraa hoo obo le lelo laaishoo, kake kaitopiu nanu ninche te nkolong e nkiting'oto. 40Amu ena eyieunoto e Papa inchere, ore pooki odol Enkerai neiruk ninye, netum enkishui nemeish; naa kaitopiu nanu ninye te nkolong e nkiting'oto.”
41Neaku keing'unyung'unyaki Lyahudi ninye, enkaraki natejo, “Ara nanu emukate natadowuo aing'uaa keper.” 42Nejo ninche, “Aime Yesu ele enkerai e Yosef, likiyiolo menye o ng'otonye? Kaji naa etiu pee etejo, ‘Atadowuo aing'uaa shumata?’ ” 43Newaliki Yesu ajoki ninche, “Eming'unyung'uny maate. 44Metii oltung'ani oidim aeu enatii, te neme Papa laairriwua oyietu ninye; naa kaitopiu nanu ninye te nkolong e nkiting'oto. 45 Eigeroki too mbaa oo loibonok le Nkai aajo, ‘Naa keaku Enkai naiteng'en pooki.’ Ore naa pooki ng'ae otoning'o neiteng'enuo kewan te papa nelotu enatii. 46Mme taa ketoduaa hoo obo Papa, leme ilo oing'uaa Enkai, ninye otoduaa Papa. 47Esipa, esipa, ajoki intae, ore olaairuk nanu eeta enkishui nemeish. 48Ara nanu emukate e nkishui. 49Einosa loo papaai linyi mana ti ong'ata netuata. 50Ena mukate nadou aing'uaa shumata, ore olonya ninye nemeye. 51Ara nanu emukate naishu natadowuo aing'uaa shumata. Ore pooki ng'ae onya ena mukate neishu intarasi; naa ore emukate naishoru naa osesen lai, te nkaraki enkishui e nkop.”
52Neaku keishankarra Lyahudi aaitirrishakino maate, ejo, “Kaji eiko te neidim aishoo iyiook ele tung'ani osesen lenye mainosa?” 53Nejoki Yesu ninche, “Esipa, esipa ajoki intae, te neitu inyanya osesen le Nkerai e Tung'ani niokioko osarge lenye, miaatata enkishui ti atua ate. 54Ore olonya osesen lai neok osarge lai, eeta enkishui nemeish, naa kaitopiu nanu ninye te nkolong e nkiting'oto. 55Amu endaa nasipa osesen lai, naa eokoto nasipa osarge lai. 56Ore olonya osesen lai neok osarge lai, neton ti atua nanu naton nanu ti atua ninye. 57Ore anaa enaairriwua Papa oishu, naishuyie nanu Papa, neijia sii etiu elde laanya nanu, nanu eishuyie. 58Ena mukate natadowuo aing'uaa shumata, mme anaa enapa nainosa loo papaai, netuata; ore olonya ena mukate neishu ntarasi.” 59Etejo ninye kuna baa ti atua enkaji e ntumo, eiteng'enisho te Kapernaum.
Irorei le Nkishui oo Ntarasi
60Ore pee ening ilkumok loo looiteng'eni lenyena kuna, nejo, “Kegol ele rorei. Aing'ae oidim atoning'o?” 61Neyiolou Yesu makewan nchere keing'unyung'uny ilooiteng'eni lenyena te nkaraki ina, nejoki ninche, “Amaa keikob intae ena? 62Oo naa ti nidolidolo Enkerai e Tung'ani eilepieki enetii apa te dukuya? 63Enkiyang'et naishoru enkishui; meeta osesen dupoto. Ore lelo rorei latiaaka intae, enkiyang'et naa enkishui. 64Kake etii kulikae te intae leton meiruk.” Amu eyiolo apa ake Yesu te nkiterunoto ajo kakua leitu eiruk, naa kalo olo akaldaa ninye. 65Nejo ninye, “Te nkaraki ina atiaaka intae nchere meetae oloidim aeu enatii, te neme keishoro te Papa.”
66Ore ebaiki ina kata, te nkaraki nena, nerrinyo ilkumok loo looiteng'eni lenyena neitu eitoki aairiamariyie ninye. 67Nejoki taa Yesu lekua tomon o aare, “Amaa, aiyieuu sii intae nipuopuo?” 68 Newaliki Simon Petero ajoki ninye, “Lo Kitok, aing'ae kipuo enetii? Iyie aota rorei le nkishui nemeish, 69nikiruko iyiook nikitayioloito nchere, ira iyie Ilo Obo Sinyati le Nkai.” 70Newaliki Yesu ninche nejo, “Keitu agelu intae, pokira tomon oare, ore obo linyi naa oloirirua?” 71Eimaka Yudas olayioni le Simon Iskariot, amu obo apa ninye te lelo tomon oare, laa ninye oyooki akaldaa.