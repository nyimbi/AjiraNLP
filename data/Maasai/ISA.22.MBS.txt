Olkilikuai oipirta Yerusalem
1Olkilikuai oipirta oerata le nduaata. Kainyoo ena, eji ishomo intae shumata, ishomo pooki nchumat oo nkajijik, 2iyie enabore enkilepilep, na anasa ena nailugo, na ang ena nabore eng'ida? Ore lelo tung'ana linono ootaraki neme to lalem, neme to larrabal etuata. 3Eisika ilaitoriak linono pooki te nebo, eibung'aki eitu ninye engoroo embae. Ore intae pooki ooinepuaki neibung'aki, hoo neisika ninche aapuo enelakua.
4Ore enkaraki ina atejo nanu:
“Mbelekenyayu miking'or nanu,
nchooki nanu maishira olkiyioi le mion;
mintanaur kewan kintigir nanu,
te nkaraki enkidaata e ina tito o lorere lang.”
5Amu Olaitoriani Enkai oo lororani neeta enkata e nkiputukuny o enkitunyoto o enkinyalata ti atua ilo erata le nduaata, nena naauroo isunta e nkanasa, nebaiki embuaakinoto ldoinyo. 6Ore Elam nenap imootiani ekedito ngarrin oo mbartan, ore Kir nebolu long'oi. 7Ore lelo erat linono sidain neiput ngarrin oo mbartan, ore lakedok loo mbartan netumoki nkitashot too nchomito. 8Eiwuang'ie ninye elong'o e Yuda. Ore apa te ina olong ning'oru iyie iruparen te nkaji e ntim. 9Nidol ajo eikumok ilusien e nkanasa e Daudi, nioku enkare too lchorroi li abori, 10ninken nkajijik e Yerusalem, nigil nkajijik pee ishet esuntai aitagol. 11Nintobir olchumati le nkare te rishata e nena sunta pokira are. Kake eitu ing'or ilo apa oitobira ilo shorro, neitu ishilaa ilo oipirua kuna pooki apa moitie, laa ninye oishoo metaa. 12Ore apa te ina olong neipotu Olaitoriani loo lororani olkiyioi o enkishirata, nebarni iltung'ana te nkaraki osina neishop ilkuniyiani; 13 naa ng'ura, eng'ida o enchipai, o eyieng'ata oo lmong'i o lkerra, enkinosata oo nkiri o eokoto e naisho oo sabibu. Ijojo: “Matadaata iyiook nikiokisho, amu ore taisere nikiye.” 14Eibalunye Olaitoriani loo lororani kewan too nkiyiaa aainei: “Esipa ore ena kitarruorroto mikipalakini iyie, o metaba anaa niye.” Olaitoriani loo lororani ojo.
Enkikoo naikooki Shebna
15Nji ejo Olaitoriani Enkai oo lororani, “Wou, shomo enetii ele aitasheikinoni, shomo enetii Shebna laa ninye oitasheiki enkaji, nijoki ninye: 16Kainyoo iasita tene naa kaing'ae iata iyie tene, eji o itaguetaka iyie kewan enkurare. Ee, iyie, ilo oturu enkurare te wueji e Shumata, niguetu enimany te ndapidapoi? 17Ng'ura, eikinang'aa iyie Olaitoriani aiturraa, lo tung'ani ele ogol. Eikimbung ninye akurraki, 18nikiyuk ninye aitamanaa anaa empira anang'aki enelakua; nilo aye te ine. Naa ine epuo aatii nena garrin inono oo mbartan, iyie ilo ora enkurruna e nkaji o lkitok lino. 19Kaanang'aa nanu iyie te ine niaasishore, nikintadouni te ilo orika le shumata.
20Ore kenya te ina olong naa kaipotu nanu osinka lai Eliakim olayioni le Hilkia, 21naishopoki nanu ninye olkila lino, narreten nanu ninye te nkimeita ino, ore enkitoria ino naitarasaki nanu ninye. Naa keaku ninye papa te lelo oomanya Yerusalem o te nkaji e Yuda. 22 naiteleiki nanu oloililai lenye olbolet le nkaji e Daudi; nebol ninye nemeetae oloiken. Neiken nemeetae olobol. 23Naa kaitasheyie nanu ninye netiu anaa encheitoi nauno oleng, neaku ninye olorika le nkitoo te nkaji e papaai lenye. 24Neitanapi ninye olola le nkaji e papaai lenye pooki, eishoi pooki o nkera, ebaiki nkikompeni o metabaiki nkukurto e nkare. 25Ore kenya te ina olong, Olaitoriani loo lororani ojo, ore ina sheitoi apa natuunoki oleng nelolong'u, nedotunye asulunye; ore ilo ola apa oikare nesulunye adou, amu Olaitoriani oiroro.”