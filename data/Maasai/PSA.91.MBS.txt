Enkai Olamitunoni lang
1Ore ilo obik to lng'obor le ilo otii Shumata aisul;
ilo obik ti atua oloip lo lmagilani,
2kelo ajoki Olaitoriani,
“Esarunoto ai naa osempewuet lai;
Enkai ai naa ninye aisilig.”
3Amu eikikordu ninye iyie aitayu te ilo rreshet lo larreshoni,
o too lmeita torrok;
4eikimulumul ninye too naipuko enyena,
ore ti abori inaipuko enyena nitum esarunoto;
ore esupatisho enye naa elong'o o emitunoto.
5Mitum iyie enkuretisho kewarie,
nimikitum embae nang'oruni dama,
6anaa olmeitai olo ti atua enaimin,
anaa te nkidaata namutisho te ndama.
7Keidim aatabatata iltung'ana enkalifu nabo te mbata ino,
nebatata nkalifuni tomon te nkalo ino e tatene,
kake mikinyikaki iyie.
8Eing'or ake too nkonyek inono,
nidol elaakinoto oo larruok.
9Ore enkaraki nintaa Olaitoriani esarunoto ino,
nintaa Ilo Otii Shumata Aisul emanyisho ino,
10meetae entorroni nalotu enitii,
meetae olmeitai onyikaki olng'obor lino.
11 Amu keisho ninye olmalaika lenye mikitagolie iyie,
nikirrip too nkoitoi inono pooki.
12 Nikinap ninche too nkaik enye,
pee minkob ake osoit te nkeju ino.
13 Ilo iyie aroro olng'atuny o enturbubua,
intuny iyie olng'atuny o lasurai too nkejek inono.
14Ejo Olaitoriani, “Ore enkaraki naatonyorra ninye nanu,
kakordu nanu ninye;
kamitu nanu ninye, enkaraki nayiolo ninye enkarna ai.
15Te naaipot ninye nanu nawaliki nanu ninye;
kaaku nanu te nebo ninye te nkata e nyamali,
kamitu nanu ninye nayanyitu ninye.
16Naitaraposh ninye te nkishui naado,
naitodol ninye enjeunoto ai.