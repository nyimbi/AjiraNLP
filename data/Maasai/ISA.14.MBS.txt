Errinyunoto te yararoto
1Keing'urrie Olaitoriani Yakobo naa keitoki ninye agelu Israel, nepik ninche atua enkop enye. Naa kepuonu iltung'ana loo loreren aashulare ninche neidikidikore enkaji e Yakobo. 2Naa kepuonu iltung'ana aaya ninche neriku ninche ewueji enye. Ore ina aji e Israel neng'amaa ninche te nkaina o Laitoriani aa rrindiki lewa o ng'oruo. Neya ninche aaraya lelo apa ootaaraitie ninche, neitore ninche lelo apa ooibooki ninche enkop.
Olaiguanani le Babilon ti atua enkop oo lootuata
3Ore kenya te ina kata nikilo Olaitoriani aisho enkiyagata te ina mion o to sina lino, o te ina kisiaayiare nikitipikaki isiaaisho, 4teyietai olaiguanani le Babilon. Tejo: “Eng'ura eiting'ieki ilo apa aitorogonyani, eng'ura eiting'ieki enkisikong'are! 5Etigila Olaitoriani eng'udi eilo torrono, ina ng'udi e nkitoo oo looitoreisho, 6ilo apa otoosho iltung'ana te ngoro te nena oshot nemeish, ilo apa oitoria iloshon te ngoro o to losilisili metii olng'ur. 7Eitirring'e enkop pooki neyagaa; neranyisho ninche. 8Kiting'idakinote iyie ilkeek laaijo iltarakua ore lelo tarakua le Lebanon, nejo, ‘Ore ebaiki ina kata apa nikirragieki aaitadou, meetae oladung'oni loo lkeek olotu adung.’ 9Etudumunye enemeneng'a to lodo le nkop pee kinang'are te nilotu, etudumua ninye iloipi pee kiroroki iyie, ee, lelo pooki oora ilarikok le nkop; etudumunye too lorikan lenye le nkitoo le lelo apa oora ilaiguanak loo loshon. 10Eikirorie ninche pooki iyie aajoki, ‘Itashala sii iyie anaa iyiook! Itanyaanyukie sii iyie iyiook!’ 11Eitadoyioki enkishiaa ino aaya enemeneng'a, ina orui oo nkinantani inono; eisalaashaki aatadoyio abori iyie, ore ilkuru nikimulumul iyie.
12 “Kaji iyie inkuna pee itusulunye te keper iyie lo Akira le Nkakenya, enkerai Enkakenya! Ng'ura ajo kitudung'oki aapudaki enkop, iyie olapa oitadowuo iloreren kop! 13 Itejo apa iyie to ltau lino, ‘Kailep alo keper; te idia alo ilakir le Nkai kapik olorika lai le nkitoo shumata oleng; katon nanu to ldoinyo le umata te nelakua te nkalo e moikuape; 14kailep nanu alo te idia alo nkatampo, kaitotiu nanu kewan anaa Ilo Otii Shumata aisul.’ 15Kake kintadouoki aayau enemeneng'a, nenen neegut e nemenenga eululu. 16Ore lelo likidol iyie nikishumaki nkonyek, nikiimaki iyie, ejo: ‘Kele tung'ani apa oikirikirie enkop, neigusugusie nkitoriat, 17oitaa enkop olpurkel neibelekeny nkanas enyena, neitu eisho lelo ooena meshomo ang?’ 18Ore lelo aiguanak pooki loo loreren neirrag te nkitoo, olaiguanani ake ti atua enkurare enye. 19Kake kitanang'ayioki iyie aaiturraa, aaitalam enkurare ino, anaa enkaitubului nemeyieuni, neitemori too mpopoki e lelo ootuata, te lelo ootaaraki to lalem, lelo oosulakino isoito le ululu, anaa empopok naitunyi too nkejek. 20Mikinukari iyie aaitaboitaki ninche enkaraki nindaikie enkop ino, itara iyie iltung'ana linono metuata. “Ore eishoi e lelo aasak loo ntorrok, nchoo eaku meigili ai kata aaipot! 21Entobira esesekuanata oo layiok lenyena te nkaraki entorroni oo loo menye, pee mebul ake neibung enkop, neiput oriong enkop nkanas.”
Keidaikie Olaitoriani Babilon
22“Kadumunye nanu aitayunye ninche olarrabal,” Olaitoriani loo lororani ojo, “naa kaiwuang'ie nanu te Babilon enkarna o lpisiai, olmarei, Olaitoriani ojo. 23Naa kaitaa nanu ina kop emanyisho oo lkirrumun, naitaa ilturot le nkare, naa kaor nanu te oret e nkidaata, Olaitoriani loo lororani ojo.”
Keidaikie Olaitoriani ile Asiria
24 Einosa Olaitoriani loo lororani olmumai: “Ore anaa enaitobira nanu, neijia elo atiu, naa ore anaa enatudung'o, neijia etiu keunoyu, 25nchere kalo nanu agil ilo le Asiria ti atua enkop ai, ore te shumata lelo doinyo laainei naitunyoki nanu ninye enkop too nkejek; ore ina shata enye oo murto neiwuang'a te ninche, o ilo ola lenye otii oloililai.” 26Ena ninye ina yieunoto natuutuaki eipirta enkop pooki; naa ena ninye ina aina naitorioyioki te shumata iloshon pooki. 27Amu etuutua Olaitoriani loo lororani, naa aing'ae oiwuang'ie ina? Eitorioyioki enkaina enye, naa aing'ae oshuk?
Keidaikie Olaitoriani Ilfilisti
28 Ore apa te ilo ari otanang'a olaiguanani Ahas, nelotu ele kilikuai ojo, 29 “Ming'ida iyie Filistia, o intae pooki, eji nchere, etigile ina ng'udi apa natoosho intae; amu te eishoi o lasurai epuku olasurai torrono aisul, ore olng'anayioi lenye naa olasurai olo tiaai. 30Ore ilo kikau lo laisinani nedaa, ore ilo oata osina neirrag te seriani; kake kamut nanu entonai eishoi ino to lameyu, ore ilo pisiai lino naar nanu to lalem. 31Teyietu, na kishomi; nchira, na anasa; talepori to lkirutoto, iyie Filistia, intae pooki! Amu kelotu empuruo eimu moikuape, nemeetae oloisiadu to ltim lenye.” 32Kainyoo ewaliki oltung'ani olkilikuai loo loshon? “Olaitoriani oitobirua Sion, naa ore ti atua ninye netum lelo tung'ana lenyena apa ooisilisiloki esarunoto.”