Enkirukoto namirisho te nkop
1Ore pooki ng'ae oiruk nchere ore Yesu ninye Kristo naa enkerai e Nkai ilo ore pooki ng'ae onyor menye nenyor sii ninye enkerai enye. 2Ena kiyiolounye nchere kinyor nkera e Nkai te nikinyor Enkai nikimbung nkitanapat enyena. 3 Amu ena enyorrata e Nkai, nchere maibung'a nkitanapat enyena. Naa ore nkitanapat enyena nemeekisho. 4Amu ore pooki toki naino te Nkai nemir enkop; ina ena emirata namir enkop naa enkirukoto ang. 5Ai ng'ae doi omir enkop leme ilo oiruko nchere Enkerai e Nkai Yesu?
Shakenisho naipirta Yesu Kristo
6Ninye doi ele oewuo te nkare o to sarge, Yesu Kristo, leme te nkare ake eewuo kake te nebo enkare o sarge. 7Naa Enkiyang'et shakeni, amu ore Enkiyang'et naa esipata. 8Eetae shakeni nara uni Enkiyang'et, enkare, o sarge; neishaki pokira uni ena nabo. 9Te naa eiking'amaa shakeni oo ltung'ana, shakeni e Nkai nalusoo; naa ena shakeni e Nkai nchere etaa ninye shakeni te Nkerai enye. 10Ore ilo oiruk Enkerai e Nkai neeta shakeni ti atua kewan. Ore ilo lemeiruk Enkai neitaa ninye olalejani, amu eitu eiruk shakenisho naitadedeyie Enkai te Nkerai enye. 11 Naa ena shakeni, nchere eishoo iyiook Enkai enkishui oo ntarasi, naa atua Enkerai enye etii ina kishui. 12Ore oloata ina Kerai neeta enkishui; ore olemeeta ina Kerai e Nkai nemeeta enkishui.
13Intae lelo ooiruko Enkerai e Nkai aigeroki ena, pee iyiolouu intae aajo iatata enkishui oo ntarasi. 14Naa ena kitieunoto kiata iyiook ti atua ninye, nchere ti nikiomonu ake ninye entoki pooki te risioroto e yieunoto enye naa kening ninye iyiook. 15Naa ti nikiyiolo aajo kening ninye iyiook te pooki nikiomonu, nikiyiolo aajo kitang'amutua nena pooki nikitoomonutuo te ninye. 16Te neduaki likae lang olalashe eas entorrono neme ene keeya, neomonoki, naa kening'oki Enkai neisho enkishui lelo leme ine keeya ng'ok enye. Keetae ng'ok e keeya; eitu ajo metomonokini oltung'ani te ina. 17Ng'ok nkitarruorrot pooki, kake eetae ng'ok neme ne keeya.
18Kiyiolo iyiook aajo ore pooki ng'ae oino te Nkai nemeas ng'ok, kake Ilo oino te Nkai orrip ninye nemeiseyie ilo torrono ninye.
19Kiyiolo iyiook aajo kira ile Nkai, ore enkop pooki naa atua eng'olon eilo torrono etii.
20Nikiyiolo iyiook aajo eewuo Enkerai e Nkai neishoo iyiook enining'unoto, matayiolo olosipa; naa ilo osipa kitii iyiook atua, aatii atua Enkerai enye Yesu Kristo. Ele doi Enkai nasipa naa ninye enkishui oo ntarasi. 21Naa kera kutiti, entodol ate too nkitanyaanyukot naaitaae nkaitin.