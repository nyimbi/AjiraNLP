Keitame Olaitoriani Babilon
1 Olkilikuai oipirta Babilon apa otabolokoki Isaya olayioni le Amos. 2Ore te nchumata e ndoinyo naisiaja tudumu olmonekie tabuaku nchiraki ninche; iyuku ninche te nkaina metijing'u nena shomito oo lkituaak. 3Aitanapa nanu makewan lelo gelunot laainei, aipotuo nanu lelo tung'ana laainei magil, pee eitalaku engoro ai, te lelo latagorokine. 4Toning'o, embuakunoto too ldoinyo eba anaa eno lorora kitok! Toning'o, embuakunoto oo nkitoriat, e lelo oshon oosoto te nebo! Olaitoriani loo lororani oitobirita olarrabal. 5Kepuonu ninche eing'uaa enkop nalakua, eing'uaa enkiting'oto e keper, nelotu Olaitoriani eeta iruparen enyena pee eidaikie enkop pooki. 6 Enteyietu enchira amu etataana enkolong o Laitoriani; pee elotu ina kidaata naing'uaa olmagilani! 7Ore enkaraki ina kelepori nkaik pooki, neiropijaa empijan e pooki tung'ani. 8Naa keiputukuny ninche. Nejing ninche emion naikununo anaa ene nkitok nasaisai. Neing'ura ninche maate to lkirutoto; neiput enkurruna nkomomi enye. 9Ng'ura, kelotu enkolong o Laitoriani, ina olong torrono engoro, o empijan e mpushuna, pee eitaa enkop olmuaate neidaikie lelo aing'okok lenyena aishie. 10 Amu ore ilakir le keper, nemeitoki aaishoru ewang'an enye; nemisimisu enkolong eilepu nemeitoki olapa aitawang'isho te wang'an enye. 11Kaitame nanu enkop te nkaraki eng'oki enye, naitame lelo arruok te nkaraki enkarruoisho enye; kaiting'ie nanu ilo wuasa le lelo ooitokoos, naitadou nanu olwuasa le lelo ooing'ola. 12Kaitaa nanu iltung'ana iloodoorieki anaa sahabu nasila netiu iltung'ana anaa sahabu e Ofir. 13Ore enkaraki ina kaikirikirie nanu keper, neigusugusieki enkop te ine wueji enye, te ina goro o Laitoriani loo lororani te ina olong e ngoro enye napi. 14Ore anaa entarakuet narreshitoi, aashu anaa nkerra nemeetae oltung'ani oiturrur, keibelekenyakino ake oltung'ani olorere lenye, neisik ake oltung'ani alo enkop enye. 15Ore oloba anaa oloinepuni neari metua; ore oloba anaa oloibung'i nebatata to lalem. 16Ore nkera enye kutiti naa kedung'udung'i te dukuya nkonyek enye, keibung'i nkajijik enye, ore nkituaak enye neikonyi. 17Ng'ura, kaputu nanu lelo le Amedi metarasaki ninche, lelo lemeshilaa enkosholai; nemeshipakino sahabu. 18Nkai enye naar ilbarnot metuata; nemeing'urrie ninche ina natii enkoshoke e ng'otonye; ore nkonyek enye nemeeta olng'ur too nkera kutiti. 19 Ore Babilon, ina kitoo oo nkitoriat, ina kishiaa nawuasare Ilkaldayo, nelo atiu anaa Sodom o Gomora ina kata te nenang'aa Enkai ninche. 20Meigili ae kata aamany ninye aashu aatoni ti atua ninye too ishoritin pooki; meetae Olmarabui oigil aun olng'obor lenye te ine; nemeetae ilairritak loo ntare ooigil aairragie nkerrai enye te ine. 21 Kake ing'uesi e ntim naapuo aairrag te ine, ore inkajijik enye neiput nkeenta enkop; nemany isidan ine, neitigiran ntarakueti te ine. 22Nekueni ilng'ojiniaa too ltaleta lenyena,
nebuaku mbariak too nkajijik sidain e nkitoo;
etataana ina kata enye,
nemeimutieki nena olong'i enyena.