Ilaikitalak
(Enkig 1.19-33)
1Nejoki Olaitoriani Musa, “Irriwai iltung'ana meshomo aaikitalan ina kop e Kanaan, naisho nanu iltung'ana loo Siraeli; 2ore ake te pooki osho loo loo menye irriwai oltung'ani, ore ake oltung'ani naa olarikoni ti atua ninche.” 3Neaku eirriwayie apa Musa ninche ti ong'ata e Paran, te risioroto e nkitanapata o Laitoriani, o lelo tung'ana pooki aa lukuny oo ltung'ana le Israel. 4Naa kuna apa nkarn enye: Ore to losho le Ruben naa Shamua olayioni le Sakuri; 5ore to losho le Simeon naa Shafat olayioni le Hor; 6ore to losho le Yuda, naa Kalebu olayioni le Yefune; 7ore to losho le Isaakar naa Igal olayioni le Yosef; 8ore to losho le Efraim naa Hoshea olayioni le Nuni; 9ore to losho le Benchamen, naa Palti olayioni le Rafu, 10ore to losho le Sebulon, naa Gadiel olayioni le Sodi; 11ore to losho le Yosef aa taa to losho olayioni le Manase, naa Gad olayioni le Susi; 12ore to losho le Dan naa Amiel olayioni le Gemali; 13ore to losho le Asheri naa Setur olayioni le Mikael; 14ore to losho le Naftali na Nahabi olayioni le Fopsi; 15ore to losho le Gad naa Geuel olayioni le Maki. 16Kuna apa nkarn e lelo tung'ana ooirriwayie Musa meshomo aaikitalan ina kop. Neisho apa Musa Hoshea olayioni le Nuni enkarna, nejo Yoshua.
17Neirriwaa apa Musa ninche meshomo aaikitalan ina kop e Kanaan, nejoki ninche, “Elepa enchom Negeb te idie, nilepilepe aapuo ina kop oo ldoinyo, 18nidolidolo aajo kaji eikununo ina kop, tenaa kegol iltung'ana oomanya aashu tenaa keshal, 19aashu tenaa ae kuti anaa aikumok o aashu sii tenaa eisidai ina kop namanya ninche anaa torrono, o aashu sii tenaa ore nena anas naamanya ninche naa ilng'oborri tenaa isempewueti, 20o nchere eikarsis enkop tenaa kaaisinani, ketii ilkeek anaa metii. Entagoluoto, niyauu embata oo lng'anayio le ina kop.” Ore apa ina kata naa erishata oo sabibu le dukuya ooto.
21Neaku etudumunye apa ninche aapuo aaikitalan enkop ebaiki ong'ata e Sin o metabaiki Rehob; embata e nejing'ieki Hamat; 22nepuo apa ninche Negeb, neitoki aapuonu Hebron; o Ahiman, o Sheshai, o Talmai, ore apa lelo le ishoi e Anak naa ine etii. (Eteshetaki apa Hebron ilarin oopishana te dukuya Soan te Misiri.) 23Neitoki ninche aapuonu oerata le Eshkol, nedung'u ninche te ine olng'osila otii enkimarrimarrati nabo oo sabibu, nenap iltung'ana oare te nchata; eyautua sii ilng'anayio ooji kukumanka o lng'abolo. 24Keji apa ine wueji oerata le Eshkol, te nkaraki ina kimarrimarrati natudung'utuo iltung'ana le Israel.
25Ore te siadi nkolong'i artam neshukunye ninche eing'uaa ina kitalanare e ina kop. 26Nepuonu ninche enetii Musa o Aron o ina umata pooki oo ltung'ana le Israel ti ong'ata e Paran, te Kadesh; neyaki ninche olomoni o ina umata pooki, neitodol ninche ilng'anayio le ina kop. 27Nejoki ninche ninye, “Kitabaitie iyiook ina kop apa nirriwayie iyiook; keruko kule o naishi, naa kulo ilng'anayio lenyena. 28Kake ore eyia kegol iltung'ana oomanya ina kop, naa kesheta nkanas enye nelala oleng; ore te nebo ina kitoduaa eishoi e Anak te ine. 29Ore Ilmaleki nemanya enkop e Negeb, ore ile Hiti o Iyebusi o le Amori nemanya ina kop oo ndoinyo, netii ile Kanaan embata e naiposha, olkeju le Yordan.”
30Kake eitigira apa Kalebu olorere te dukuya Musa, nejo ninye “Mailepa iyiook aapuo nabo kata, pee kipuo aamany, amu eikindim iyiook aaibung'a ina kop.” 31Ore apa lelo tung'ana ooshomo te nebo ninye nejo, “Mikindim iyiook aashom aairisha ilo orere; amu kegol ninche aalang iyiook.” 32Neaku eyakitia apa ninche iltung'ana le Israel olomoni torrono le ina kop nashomo aaikitalan, ejo, “Ore ina kop nikishomo iyiook aaikitalan naa enkop nainos lelo oomanya, ore lelo tung'ana pooki likitoduaa te ina kop naa adoru naa iltung'ana sapuki oleng. 33 Ore teine nikitoduaa ile Nefilim, (lelo ayiok le Anak apa ooing'uaa Nefilim,) nikitiu iyiook anaa ntargeet, neijia iyiook kitotiutuo te ninche.”