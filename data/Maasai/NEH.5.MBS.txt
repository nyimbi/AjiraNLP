Enkibookinoto e nkop oo laisinak
1Nedumunye apa olkiyioi kitok loo ltung'ana o nkituaak enye, te nkaraki Ilyahudi alashera lenye. 2Amu etii apa lelo oojo, “Ore iyiook tenebo ilayiok lang o ntoyie ang naa eikira kumok, maing'oru iyiook entapa pee kitum aainosa nikinchu.” 3Eetae sii apa lelo oojo, “Kiteena te sile nkurman ang, o nkurman ang oo sabibu o nkajijik ang, pee kitum entapa te nkaraki olameyu.” 4Netii sii lelo oojo, “Kisilenoitie mpisai te kodi o laiguanani te nkaraki nkurman ang o nkurman ang oo sabibu. 5Etotiutuo taata iseseni lang anaa iseseni loo lalashera lang; netotiutuo nkera ang anaa nkera enye; eji neton ake kirrumoki ilayiok lang o ntoyie ang metaa rrindiki; ore kulie oo ntoyie ang neidipaki aaitaa rrindiki; amu mikiaata engolon nikiretunye. Amu ewaita kulikae tung'ana nkurman ang o nkurman ang o sabibu.”
6Atagore apa oleng pee aning olkiyioi lenye o kulo rorei. 7 Aiguane nanu makewan, nadung'oki enkiguana lelo kituaak o larikok. Najoki nanu ninche, “Ntulusoitie elaakinoto e dupoto o ltung'ani ake olalashe lenye.” Naibung ina umata kitok agilunore ninche, 8najoki ninche, “Ore iyiook anaa enikindim nikinyiang'utua aarrinyu ilyahudi alashera lang apa ootimirakaki iloreren; kake eji imir iyie ilalashera linono eji pee etumi aatimiraki iyiook!” Etigirate ninche neitu etum ororei owalu. 9Kaae najo nanu, “Ore ina bae niaasitata intae neme sidai. Aimeishiaakino intae nipuopuo te uriata e Nkai ang, pee imbooyoyo nkinyalat e lelo oshon mang'ati lang? 10Ore ake sii nanu o lalashera laainei nikisilenoki ninche mpisai o entapa. Matung'uai iyiook ena dupoto. 11Entorrinyoki ninche ena olong taata nkurman enye, o nkurman enye oo sabibu, o nkurman enye oo loirienito, o nkajijik enye, o maaip oo ropiyiani enye, o entapa, o enaisho oo sabibu o ina ilata apa niwaita aaitung'uaa ninche.” 12Neitoki ninche aajo, “Eikirrinyu iyiook kuna nimikinkilikuanu toki te ninche. Eikiaas iyiook anaa enijo.” Naipotu nanu ilapolosak nainosie ninche olmumai pee eas anaa enaisiligishore. 13Naitoki sii aipirripir enkila ai, najo, “Meikuna neijia Enkai aipiripiroo pooki tung'ani te nkaji enye, o te siaai enye tenemeitabaya ena kisiligata. Meipiripiri ninye neitoroki.” Nejo eumata pooki, “Esai” Neisis Olaitoriani. Neas lelo tung'ana aanaa enaisiligishore ninche.
Mme olayioni le kewan Nehemia
14Ore ake sii ebaiki ina kata apa naageluni mataa olbalusui te nkop e Yuda, ebaiki olari le tikitam o metabaiki olari le tomoni uni o are le nkitoria e Arteserses ilo aiguanani, ilarin tomon o are, eitu nanu o lalashera laainei aainos ina daa o lbalusui. 15Ore lelo balusuni apa le dukuya ootii te dukuya nanu neitanap iltung'ana ilolan ooiroishi, neoru ninche endaa o enaisho oo sabibu, metii shekeli artam e nkosholai. Neitore sii isinkan lenye olorere. Kake eitu nanu aas ina, te nkaraki euriata e Nkai. 16Aibung'a sii apa enchetata ena suntai, neitu aing'oru enkop. Ore isinkan laainei pooki neiturrurro teine tenkaraki esiaai. 17Ore ake sii etii apa emisa ai iltung'ana iip nabo o onom, Ilyahudi o lkituaak metii lelo apa ooetuo enikitii eing'uaa lelo oreren oomanita iyiook. 18Ore apa endaa naitobiri te nkolong nabo naa olkiteng obo o nkerra ile gelunot; eitobiraki sii apa ilukunkuni te nkaraki nanu. Ore ake too nkolong'i tomon netii ilbenia le naisho oo sabibu te nkumoi; ore ake etii kuna pooki eitu nanu aikilikuanu endaa naipirare olbalusui, amu keiroishi apa esinkaisho te kulo tung'ana. 19Tadamu te nkaraki esupatisho tialo nanu na Ai ai, nena pooki nataasa te nkaraki kulo tung'ana.