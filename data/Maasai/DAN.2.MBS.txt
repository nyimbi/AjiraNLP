Enkidetidet e Nebukadnesa
1Ore to lari li are le nkitoria e Nebukadnesa, neidetidet Nebukadnesa nenyamalu oltau lenye, neimin ninye njo. 2 Neitanapisho ilo aiguanani nchere ore ilkuyantik, o lasakutok o loas inenking'asia o Lkaldayo neiturrurruni te nebo pee etum aatoliki olaiguanani enkidetidet enye. Nejing'u ninche nepuonu aaitashe te dukuya olaiguanani. 3Nejoki olaiguanani ninche, “Aidetideta duoo, netanyamala oltau lai eyieu neyiolou ina kidetidet.” 4Nejoki Ilkaldayo olaiguanani, “Lo aiguanani, tobiko ntarasi! Toliki isinkan linono enkidetidet, pee kintodol iyie enkibalakinoto enye.” 5Newaliki olaiguanani Ilkaldayo ajoki, “Ore ilo rorei opuku ti atua nanu naa kedede; te nimikintayiololo intae nanu enkidetidet o empukunoto enye, nedung'udung'i intae aaitaa ndung'udung'ot, neidaikieki nkajijik inyi. 6Kake te nintodolulu intae ina kidetidet o empukunoto enye, niyookiki aang'amu te nanu nkishorot, o nchuneti o enkanyit kitok. Metaa entoduaaki nanu ina kidetidet o enkibalakinoto enye.” 7Newalu ninche aaigil eni are, “Nchoo olaiguanani eliki isinkan lenyena enkidetidet, pee kintodolu iyiook enkibalakinoto enye.” 8Newalu olaiguanani ajo, “Ayiolo aitisip nchere, erishata intae ing'oruru, enkaraki nitoduaa intae aajo aauno nanu olomoni, 9nchere ti nimimbalunyenye intae ina kidetidet te nanu, naa ena nabo ake endung'okinoto inyi e nkiguana. Itoning'okinote intae pee iroro elejare o lemeitoriori te dukuya nanu o meibelekenyata nkatitin. Metaa entolikioki nanu enkidetidet pee ayiolou nchere eikindimidimi aatoliki enkibalakinoto enye.” 10Newaliki Ilkaldayo olaiguanani aajoki, “Meetae hoo oltung'ani te nkop oidim aitabai ena yieunoto o laiguanani; amu meetae aekata olaiguanani kitok aashu ogol oikilikuanua embae naaijo ena too loibonok pooki o too lasakutok, o too Lkaldayo. 11Ore ena bae naikilikuanu olaiguanani naa kegol, nemeetae likae oidim aitoduaa ninye olaiguanani meteleku ake nkaitin, naa ore emanyisho enye neme te nebo iloata seseni loo nkiri.”
12Ore enkaraki ena negoro olaiguanani nerasu oleng te ngoro neitanapisho nchere ore lelo tung'ana pooki ang'eni le Babilon neidaikieki. 13Neaku eibulayie ina kitanapata nchere ore lelo tung'ana ang'eni naa keari metuata, neing'oru ninche Daniel o lelo le ncholiek enye, pee ear ninche metuata.
Eitoduaa Enkai Daniel enkipirta enkidetidet
14Newaliki Daniel Ariok, ilo kitok le rripore o laiguanani, to losek o tenkarriyiano, laa ninye apa oshomo aar metuata iltung'ana ang'eni le Babilon; 15nejoki ninye Ariok, ilo kitok le rripore o laiguanani, “Kainyoo pee errish oleng ena kitanapata o laiguanani?” Neitayiolo taa Ariok Daniel ina bae.
16Nelo Daniel atua aji nesai olaiguanani meishoo ninye enkata pee etum aitoduaa olaiguanani enkibalakinoto. 17Neitoki Daniel alo atua enkaji enye, neitayiolo ina bae Hanania, o Mishael o Asaria, lelo le ncholiek enye, 18nejoki ninche meing'oru olng'ur le Nkai e shumata ti alo ena kisudoroto, pee meidaaya ake Daniel o lelo le ncholiek enye te nebo lelo ang'eni le Babilon. 19Neboluni taa ina kisudoroto aaitodol Daniel te nduaata e kewarie. Neisis Daniel Enkai e shumata. 20Nejo Daniel: “Meisisi enkarna e Nkai ntarasi o ntarasi, amu enenye eng'eno o enkidimata. 21Eibelekeny ninye nkatitin o rishat; eiwuang'ie ninye ilaiguanak neput ilaiguanak; neisho ninye eng'eno nagut lelo ng'eni o eyiolounoto; 22eitodolu ninye mbaa naagut oo nkisudorot; neyiolo ninye ina natii atua enaimin, naa ninye ebikie ewang'an. 23Iyie, Enkai o loo papa, aaisho nanu enashe o enkisisa, amu kinchoo nanu eng'eno o engolon, nikintayiolo nanu nena nikinkilikuanutua te iyie, amu ntayiolo iyie iyiook ina bae naipirta olaiguanani.”
Etolikio Daniel olaiguanani enkibalakinoto e nkidetidet
24Nelo taa Daniel atua ine netii Ariok, laa ninye etegelua olaiguanani meidaikie lelo tung'ana ang'eni le Babilon, nelo ajoki ninye nji, “Mindaikie iyie lelo tung'ana ang'eni le Babilon; torikoki nanu mashomo dukuya olaiguanani, pee alo aitodol olaiguanani ina kibalakinoto.”
25Neriku Ariok Daniel aitasieku aitijing'u meitasho te dukuya olaiguanani nelo ajoki ninye nji: “Anoto nanu ti atua lelo yarunoto ooing'uaa Yuda oltung'ani oidim aitayiolo olaiguanani ina kibalakinoto.” 26Nejoki olaiguanani Daniel, laa keji apa enkarna enye Belteshasa, “Eikindim iyie aitayiolo nanu ina kidetidet natoduaa o enkibalakinoto enye?”
27Newaliki Daniel olaiguanani ajoki, “Meetae iltung'ana ang'eni, anaa iloontaleng'o, anaa ilkuyantik, aashu laaing'urak loo lakir ooidim aaitoduaa olaiguanani ina kisudoroto naikilikuanua, 28kake etii Enkai e shumata naa ninye nabolu nkisudorot neitayiolo ninye olaiguanani Nebukadnesa ina nayooki aaku too nkolong'i e siadi. Ore ina kidetidet ino o nena duaat e lukunya ino ina kata irragita te ndapash naa ninche kuna: 29Ore te iyie, lo aiguanani, ina kata irrag te ndapash, nepuonu ndamunot oo naaidim aataa te siadi; naa ore ilo oibalunye nkisudorot nikintayiolo iyie ina nayooki aaku. 30Kake ore te nanu, mme te nkaraki eng'eno ai naata alang pooki ooishu pee eibalunyeki ena kisudoroto te nanu, kake pee etumi aaitayiolo olaiguanani enkibalakinoto enye, pee itum atayiolo indamunot o ltau lino.
31“Itoduaa iyie, lo aiguanani, naa ng'ura, enkitanyaanyukoto kitok. Ore ena kitanyaanyukoto kitok oleng neeta ewang'an nawang oleng, neitashe te dukuya iyie, naa tenidol keitureisho. 32Ore endukuya ena kitanyaanyukoto naa ene sahabu nasila, ore olgoo lenye o nkaik naa ine nkosholai, ore enkoshoke enye o nkupesir naa ino suyai, 33ore nkejek enyena naa ine sekenkei, ore ndapi enyena oo nkejek naa olkuroti oshula esekenkei o enterit. 34Ore anaa enitoduaa etebeluaki osoit neme te nkaina e tung'ani nesulakino aosh ina kitanyaanyukoto nena kejek enyena naashula esekenkei o esarng'ab nebel ninche aitaa mbelibelat. 35Neaku ore ina sekenkei, o ina sarng'ab o ilo suyai, o ina osholai o ina sahabu nerrarra pooki aaku mbelibelat netiu anaa suut ewueji neidong'ieki enkurma te nkata e nkirowuaj, neya ninche olkutati o metaa medoli ninye enkiti enye. Kake ore ilo soit otoosho ina kitanyaanyukoto neaku oldoinyo sapuk neiput enkop pooki.
36“Ena apa ina kidetidet; naa eikiliki naa taata iyiook olaiguanani enkibalakinoto enye. 37Ore iyie, Laaiguanani, nira olaiguanani loo laiguanak, laa iyie eishoo Enkai e shumata enkitoria, o engolon, o enkidimata, o enkitoo; 38naa atua nkaik inono etipika ninye, eneba anaa enemanya tung'ani, o ng'uesi e ong'ata, o ntaritik o loing'ang'e, nikintaa iyie olaitoriani te shumata ninche pooki - iyie ina dukuya e sahabu. 39Ore te siadi iyie nedumunye ae kitoria nemegol anaa enino, o enkae e uni o suyai naa kelo aitore enkop pooki. 40Naa kelotu enkitoria e ong'uan, nagol anaa esekenkei, amu kebel esekenkei ntokitin pooki neitaa empunyua; naa ore anaa esekenkei napurdisho kebel nepurd kuna pooki. 41Naa ore anaa enitoduaa ndapi enyena oo nkejek o lkimojik aa esarng'ab, o laitobirani eshula o esekenkei keaku enkitoria naoro; kake ore embata ndapai e sekenkei keaku ketii atua ninye, anaa ake enitoduaa esekenkei eshula o enterit. 42Naa ore anaa enitoduaa lelo kimojik loo nkejek aa esekenkei nashula o enterit neijia etiu ina kitoria kegol ti ae alo neshal ti ae alo. 43Ore anaa enitoduaa iyie esekenkei eshula o esarng'ab neijia etiu eshula maate aayama, kake meibung'a maate aaku nabo, anaa ake enemeibung'a esekenkei o enterit. 44Ore ti atua nkolong'i e lelo aiguanak neun Enkai e shumata enkitoria merruoyo ae kata, ore enkitoria enye meya ae kata kulikae tung'ana, naa kerrar ninye nkitoriat pooki neiting'ie ninche, neitashe ninye ntarasi; 45anaa ake enitoduaa nchere etebeluaki osoit to ldoinyo neme te nkaina e tung'ani nerrar ina sekendei, o suyai, o enterit, o enkosholai o ina sahabu. Enkai kitok naitayiolo olaiguanani ina nayooki atiu te siadi. Kedede ina kidetidet nesipa enkibalakinoto enye.”
Eishoo olaiguanani Daniel enkishooroto
46Nebatata olaiguanani Nebukadnesa te nkomom enye, neserem ninye Daniel, neitanapisho pee ei taikini ninye olasar nepejokini enkorropil. 47Nejoki olaiguanani Daniel, “Esipa ore Enkai ino naa Enkai oo nkaitin naa Olaitoriani loo laiguanak, naa olaitodolunoni loo nkisudorot, amu indima iyie atabolu ena kisudoroto.” 48Neisho ilo aiguanani Daniel enkitoo e shumata o nkishorot kumok sapuki neisho ninye meitoria olosho e nkop e Babilon pooki, neitaa sii ninye olkitok loo lang'eni pooki le Babilon. 49Neikilikuanu Daniel to laiguanani, negelu ninye Shadrak, o Meshak o Abednego metaa ninche ooing'or mbaa e nkop e Babilon; kake etobiko ninye Daniel to lgoriet te nkaji o laiguanani.