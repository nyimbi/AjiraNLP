Inaaitabari te rrinyunoto o too mayianat
1“Naa tenepuonu kuna tokitin pooki shumata iyie, emayianata o ldeket, kuna nairragie nanu te dukuya iyie nidamu iyie ninche tiatua lelo oshon likiterewa Olaitoriani Enkai ino, 2nirrinyokino Olaitoriani Enkai ino, iyie o nkera inono, nining oltoilo lenye te kuna pooki naaitanap nanu iyie ena olong, to ltau lino pooki o te nkishui ino, iyie o nkera inono, nining oltoilo lenye te kuna pooki naaitanap nanu iyie ena olong, to ltau lino pooki o te nkishui ino pooki, 3nikitum naa Olaitoriani Enkai ino aing'urrie iyie, niking'il aiturrur iyie aitung'uaa lelo oreren pooki apa likindapashaka Olaitoriani Enkai ino. 4Tenaa duoo ninye shumata keper oleng apa kindapashakaki naa teine kirrinyu Olaitoriani Enkai ino, naa teine king'amu ninye iyie; 5nikiyau iyie Olaitoriani Enkai ino atua ina kop apa oo loo papaai linyi, pee itum aitaa enino; nikintubul ninye iyie niakuku kumok aalang iloo papaai linyi. 6Nemurat Olaitoriani Enkai ino oltau lino o ltau le ishoi ino, pee itum atonyorra Olaitoriani Enkai ino to ltau lino pooki o te nkishui ino pooki; pee itum atopuaa. 7Nepik Olaitoriani Enkai ino kulo deketa pooki shumata ilmang'ati linono o lelo apa likisilisilo. 8Ning'il iyie aning irorei lo Laitoriani nimbung nena kitanapat enyena pooki naaitanap nanu iyie ena olong. 9Eikincho iyie Olaitoriani Enkai ino tubula oleng, te siaai oo nkaik inono, o too lng'anayio lo sesen lino, o too lng'anayio loo nkishu inono, o too lng'anayio le nkop ino; amu keitoki Olaitoriani ashipakino pee kintubul iyie, anaa apa enatishipakine loo papaai lino. 10Tenining iyie oltoilo lo Laitoriani Enkai ino, aibung nkitanapat enyena o nkikoot enyena naaigero tena buku oo nkitanapat, tenirrinyokino iyie Olaitoriani Enkai ino to ltau lino pooki o te nkishui ino pooki.
11“Amu ore ena kitanapata naitanap nanu intae ena olong megol oleng te intae, nemelakua. 12 Mme shumata etii, metaa ijo, ‘Kalo ailep alo shumata te nkaraki iyiook, pee eyaki iyiook, pee kitum iyiook aatoning nikiaas. 13Neme lido kekun le naiposha etii, metaa ijo iyie, kalo olo alang enaiposha te nkaraki iyiook, pee elo ayaki iyiook, pee kitum aatoning nikiaas?’ 14Kake eikitaaniki iyie ele rorei oleng; enkutuk ino etii o atua oltau lino, pee itum ataasa.
15“Ng'ura airragie nanu ena olong te dukuya iyie puaan o mbaa sidain, keeya o entorroni. 16Tenining iyie kuna kitanapat o Laitoriani Enkai ino naaitanap nanu ena olong, anyorru Olaitoriani Enkai ino, alo too nkoitoi enyena, nimbung nkitanapat enyena o nkikoot o nkiguanat nitum taa atopuaa nibul, nikimayian Olaitoriani Enkai ino tiatua ina kop nijing'ita alo aya. 17Kake teneibelekenya oltau lino niany ining, nikiyae shomo teserema kulie aitin nisiaai ninche, 18kaaibalakinye nanu iyie ena olong nchere, ilo aidaaya; milo abik tiatua ina kop nilang'aki to lkeju le Yordan alo aya. 19Kaipotu nanu keper o enkop nikinchakenoki iyie ena olong, nchere airragie nanu te dukuya iyie puaan o keeya, emayianata o ldeket, ore naa tegelu puaan, pee itum iyie o eishoi ino atobikoi, 20 ninyorru Olaitoriani Enkai ino, nining oltoilo lenye, nisuj ninye; amu enkishui ina te iyie o emponaroto oo nkolong'i, pee itum atobiko tiatua ina kop apa nainosie Olaitoriani olmumai too loo papaai linyi, te Abraham, o te Isaak, o te Yakobo pee eisho ninche.”