Emborron oe nkitoo e Kristo
1Metaa te naa keetae enkitagoloto oo nkoishuaa ti atua Kristo, te netii enkilejilejata e nyorrata, te netii enchula ti atua Enkiyang'et te netii enkaripo o lng'ur, 2entabai eng'ida ai, aaku le na damunoto ooata ena nyorrata nabo niaatata oltau obo nidamumu nabo. 3Emiaas ae bae to nkesha te nkitokoos. Kake te nkitadounoto e kewan meetae olemeitulusoo olikae aitalang kewan. 4Nchoo pooki te intae meaku mbaa enyena ake eing'or kake nchoo sii eing'or inoo lkulikae. 5Enoto ena damunoto ti atua intae maate niaatata sii ti atua Kristo Yesu, 6aa ore hoo neeta empukunoto e Nkai, neitu ninye eiken ina narisiore Enkai anaa ae toki naaji najo apidilakino, 7eitoroka kewan neitanyaayukie kewan osinka, neini anaa iltung'ana.
8Ore ake pee edoli eeta empukunoto e tung'ani neitadou kewan, nening'isho o metabaiki keeya, o metabaiki ina keeya, te nchumata osalaba. 9Ore enkaraki ena neitaa ninye Enkai kitok oleng, neisho ninye enkarna nalang inkarn pooki, 10 neaku ore te nkarna e Yesu naa kegil pooki ng'ae kung, te shumata o te nkop o ti abori enkop, 11neibalunye pooki ng'ejep inchere Yesu Kristo ninye Olaitoriani, te nkitoo e Enkai Papa.
Entawang'a ana iltaai te nkop
12Ore naa ilanyor laainei, anaa enitoning'ishote oshi ake neijia sii o taata mme ake anaa atii kake eisul oleng matii, entabai enjeunoto inyi te nkuretisho o te nkikirikirata. 13Amu Enkai naasisho ti atua intae, te pokira are, te yieunoto o te asata inyi te nkaraki murruna enye sidai. 14Entaas mbaa pooki metii enking'unyung'uny anaa nkikilikuanat, 15 pee metumi ake eleyiata napiki intae niaakuku nkera e Enkai nemeeta eleyiata ti atua ena kishon torrono niwang'ung'u aaku ewang'an te na kop; 16imbung'itata aakurraki ororei le mpuaan pee aa ore te nkolong e Kristo nawuasare intae nchere eitu akuet pesho aashu aisiaaisho pesho. 17Te naa naaji ninye kaabukokini shumata olasar le enkirukoto inyi naa kang'ida nashipa nanu te nebo intae pooki. 18Ore te ina, entishipata sii intae ning'idada te nebo nanu.
Timoteo o Epafroditas
19Aisilig ti atua Olaitoriani Yesu ajo airriu Timoteo meeu enitii asieku, pee aaitiship ilomon linyi. 20Maata likae laaijo ninye oing'or negolie mbaa inyi oleng; 21mbaa enye ake eing'or ilkulikae, pooki neme nena e Yesu Kristo. 22Kake iyiololo intae tipat e Timoteo, nchere ore anaa enkerai o menye, netaasishe te nebo nanu ti atua ororei supat. 23Aisilig naa ajo airriu asioki te nayiolou mbaa ainei eneikunari; 24naisilig ti atua Olaitoriani nchere kalotu sii nanu makewan asieku.
25Atoduaa ajo keishiaakino nairriwaki intae Epafroditas olalashe lai, naa olaisiaayiani te nebo nanu, osikari te nebo nanu, naa olkipaaret linyi naa olaisiaayiani too nkolati aainei. 26Amu eyieuta oshi neduaare intae pooki, nenoto osina oleng amu itoning'o aajo esipa etamuoyia. 27Etamuoyia o metinyikaki keeya kake eing'urrie Enkai neme ninye ake kake o nanu sii, pee matum ake osina aponiki likae sina. 28Nanu oyieu nairriu ninye, ajo pee ing'idayuyu te nintokiki aadol ninye, nemaitoki sii nanu aata osina. 29Entang'amu naa ti atua Olaitoriani te nchipai pooki niyanyititi iltung'ana ootiu inji. 30Amu eyieu eye te nkaraki esiaai e Kristo, etipika enkishui enye batisho pee eitabaya enkisiaayiare inyi.