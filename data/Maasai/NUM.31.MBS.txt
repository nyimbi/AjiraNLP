Olarrabal sinyati oararieki Midian
1Nejoki Olaitoriani Musa, 2“Ntalaku elap oo ltung'ana le Israel too ltungana le Midian; ore te siadi ina naa ilo iyie eneiturrorrore iltung'ana linono apa ootuata aye.” 3Nejoki Musa olorere, “Enterreten iltung'ana tiatua intae oopuo enjore pee etum aashom aataarare iltungana le Midian, pee eitalaku elap o Laitoriani te Midian. 4Irriwai enkalifu ake to losho pooki le Israel pee epuo enjore.” 5Neaku oishoruaki apa kulo, ooing'uaa lelo oora nkalifuni le Israel, oing'uaa ake enkalifu nabo olosho obo, nenapa lelo oora nkalifuni tomon o are aapuo enjore. 6Neirriwaa Musa ninche meshomo enjore eing'uaa ake enkalifu nabo olosho obo, te nebo Finehas olayioni le Eliesa ilo apolosani, tenebo nena masaa eine wueji sinyati, neeta te nkaina enye entarumpeta naosh. 7Nearare ninche iltung'ana le Midian anaa enaitanapa Olaitoriani Musa, near metua olee ake ninye pooki. 8Near metuata ilaiguanak le Midian te nebo lelo kulikae ootasesekuanaki, Efi, o Rekem, o Surian, o Hur, o Reba lelo aiguanak imiet te Midian neitoki sii aasesekuan Balaam olayioni le Beor to lalem. 9Ore lelo tung'ana le Israel neraya nena kituaak e Midian o nkera enye; neraya sii nkishu enye pooki, o nkerrai o ntokitin enye pooki. 10Ore nkanas enye pooki too wuejitin neemanya o lng'oborri lenye pooki, nepejoo te nkima, 11neya nena pooki naatarutua, aa iltung'ana o nkishu. 12Neyau lelo o yarunot o masaa naaruno enetii Musa, o Eliesa ilo apolosani, o ina umata oo ltung'ana le Israel, te lelo ng'oborri ootii enkisiajata e Moab te mbata o lkeju le Yordan te netaaniki Yeriko.
Etushukunye enjore
13Ore Musa o Eliesa ilo apolosani, o lelo arikok pooki le leina umata, neipung aapuo aanang'are ina jore ti auluo. 14Netagorokine apa Musa lelo kituaak le njore, lelo arikok loo nkalifuni o lelo arikok loo maa iip, ooetuo eing'ua enjore. 15Nejoki Musa ninche, “Itapala intae nkituaak pooki eishu? 16 Ng'ura, kuna apa naaishoo iltung'ana le Israel, te nkiteng'enare e Balaam metogolong'aki Olaitoriani, te ina bae e Peor, neaku eewuo olmeitai atua eumata o Laitoriani. 17Ore naa taata entaar pooki lee ti atua nena kera kutiti metua, niariara pooki ng'oruoi nataboitare olee metua. 18Kake ore nena silan pooki kutiti neitu ai kata eboitare olee entapal eishu metaa nkuninyi. 19Nchoo etoni ti auluo nkolong'i naapishana; pooki ng'ae ake ninye linyi otasesekuana oltung'ani, o pooki ng'ae oiseyie olmeneng'ani, entisinya ate o lelo yarunot linyi te nkolong e uni o te nkolong e naapishana. 20Entisinya enkila ake pooki o pooki toki o lchoni, o pooki toki naitobiraki too lpapit loo nkineji, o pooki toki naguetuno te nchata.”
21Nejoki Eliesa ilo apolosani lelo tung'ana ooshomo enjore: “Ena ninye enkikoo e ina kitanapata naitanapa Olaitoriani Musa: 22sahabu ake o enkosholai o suyai o esekenkei o empirbil o ntokitin naaikununo neijia, 23Ore pooki toki nemeinos enkima, niimiemie atua enkima naa kesinyayu ninye asidanu. Ore ake etiu neijia, keitukui sii te nkare e nkitisinyata, ore pooki toki nemepikayu enkima, niimiemie atua enkima. 24Entukuo ilkilani linyi te nkolong e naapishana, niakuku taa sidain; ore te siadi ina nipuonunu taa atua ilng'oborri.”
Eoroto e nena naataaruaki
25Nejoki Olaitoriani Musa, 26“Nkena nena tokitin naa taaruaki, aa iltung'ana o aa nchoo, iyie o Eliesa ilo apolosani o lukuny oo nkajijik oo loo menye e ina umata; 27nior nena naataaruaki katitin are, aoriki lelo morran apa ooshomo enjore o e umata pooki. 28Neitalaki iltungana le njore o Laitoriani kodi naing'uaa lelo tung'ana le njore ooshomo enjore, obo ake ti atua iip imiet, too ltung'ana o too lmong'i, o too sirkon, o too nkerrai; 29intayu olpisiai lenye nincho Eliesa ilo apolosani pee eaku olasar to Laitoriani. 30Ore to lpisiai loo Siraeli loo ltung'ana, le nena tokitin ntayu nabo ti atua onom ake ninye, too ltung'ana, o too lmong'i, o sirkon, o too nkerrai, o too nchoo pooki, ninchosho ninche ile Lawi laa ninche ooing'or olng'obor lo Laitoriani.” 31Neas Musa o Eliesa ilo apolosani anaa enaitanapa Olaitoriani Musa.
32Ore apa nena yarunot naatelekutua naawaita lelo tung'ana le njore naa nkerra nkalifuni iip ile o ntomoni naapishana o imiet, 33o nkishu nkalifuni ntomoni naapishana o are, 34isirkon nkalifuni ntomoni ile o obo, 35o ltung'ana nkalifuni tomoni uni o are, o nkituaak neitu ai kata eboitare olee. 36Ore ilo pisiai leina rubata e le lelo apa ooshomo enjore, ore esiana enye naa nkerra nkalifuni iip uni o tomoni uni o opishana o iip imiet, 37ore elaakinoto o Laitoriani naa nkerra iip ile o ntomoni naapishana o imiet. 38Ore nkishu naa nkalifuni tomoni uni oile, ore te kuna naa ntomoni naapishana oare elaakinoto o Laitoriani. 39Ore isirkon naa nkalifuni tomoni uni o iip imiet, ore te kuna naa ntomoni ile o obo elaakinoto o Laitoriani. 40Ore iltung'ana naa nkalifuni tomon o ile, ore erubat o Laitoriani naa iltung'ana tomoni uni o are. 41Neishooyo Musa ina laakinoto, naa ninye olasar to Laitoriani, neisho Eliesa ilo apolosani, anaa enaitanapa Olaitoriani Musa.
42Ore inaaing'uaa ilo pisiai te nkalo oo ltung'ana le Israel apa naategelayie Musa aitung'uaa ine lelo tung'ana apa ooshomo enjore 43ore apa olpisiai le nena teina umata naa nkerra nkalifuni iip uni o tomoni uni o opishana o iip imiet, 44o nkishu nkalifuni tomoni uni o ile, 45o sirkon nkalifuni tomoni uni o iip imiet, 46o ltung'ana nkalifuni tomon o ile. 47Ore inaaing'uaa ilo pisiai loo ltung'ana le Israel neya Musa nabo te pooki onom, aa too ltung'ana o too nchoo, neisho ninche lelo le Lawi ooing'or olng'obor lo Laitoriani; anaa enaitanapa Olaitoriani Musa.
48Neitoki lelo kituaak ooitasheiki nkalifuni e njore o lelo arikok loo nkalifuni o lairikok le lelo maa iip aapuonu aanyikaki Musa, 49nejoki ninche Musa, “Eikena isinkan linono lelo tung'ana le njore ootii abori erikore ang, nemetii oltung'ani oiwuang'a te yiook. 50Nikiyautua iyiook olasar lo Laitoriani, entoki ake ninye nanoto oltung'ani, ntokitin e sahabu, ilkataarri o mankek, o ilgiso, o sakankarri, o saen, pee kipuonu aaitobiraki ate osotua lo lning'o te dukuya Olaitoriani.” 51Ore Musa o Eliesa ilo apolosani neng'amaa te ninche ina sahabu pooki apa naitaaki imasaa. 52Ore ina sahabu pooki oo nkishorot naishoo ninche Olaitoriani, eing'uaa lelo arikok le lelo oora nkalifuni le njore, o lelo le maa iip naa shekeli nkalifuni tomon o ile o iip naapishana o onom. 53(Ore apa lelo tung'ana le njore newaita nena naatarutua ewa ake oltung'ani nkunenyena.) 54Ore Musa o Eliesa ilo apolosani neng'amaa ina sahabu te lelo arikok le njore loo nkalifuni, o loo maa iip neyau atua ilo ng'obor le ntumo, pee eaku entoki nadamuni too ltung'ana le Israel te dukuya Olaitoriani.