Osinkolio le nkisisa
1Enting'idata ti atua Olaitoriani,
intae lelo supati!
Eishiaakino enkisisa lelo sidain ltauja.
2Esisa Olaitoriani to lwulul loo usin
enterrep ninye to lkerempe te nkawuo
oo sinkolioitin naata iusin tomon!
3Entaranyaki ninye osinkolio ng'ejuk,
entoosh iusin enkinanta te nkarriyiano,
too mbuakunot kituaak.
4amu keitoriori ororei lo laitoriani;
ore siaitin enyena pooki neasi te nkitoriori.
5Kenyor ninye esupatisho o esipata;
ebore enkop pooki enyorrata nauno o Laitoriani.
6Ore to rorei lo Laitoriani neitobiruaki apa keper,
o lorora lenye pooki te nkiyang'et e nkutuk enye.
7Neiturrur ninye nkariak e naiposha
anaa enkare natii atua oltulet;
nepik ninye enguton atua ilaleta oo shumishoreki.
8Nchoo enkop pooki eureyu Olaitoriani,
nchoo lelo pooki oomanya enkop meitasho
te nkanyit te dukuya ninye!
9Amu eiroro apa ninye, netabayie ina natejo;
neitanapishe ninye, netuune ina.
10Eitaa Olaitoriani nkiguanat oo loshon pesho;
neitukurru ninye nkitobirat oo loreren.
11Ore enkiguana o Laitoriani neitashe ntarasi,
ore ndamunot o ltau lenye nebaiki iishoritin pooki.
12Emayiana ilo osho laa Enkai Olaitoriani lenye,
ilo orere otegelua ninye aitaa enjung'ore enye!
13Eing'or Olaitoriani kop etii keper,
nedol ninye nkera e tung'ana;
14ore etii ninye ine wueji e nkitoo neing'orisho,
neing'or lelo pooki oomanya enkop,
15ninye ilo oitobirua iltauja lenye pooki,
nejurru nkiaasin enye pooki.
16Meitajeuni olaiguanani te nkaraki enjore enye kitok;
mejeu olmurrani te nkaraki engolon enye kitok.
17Pesho osiligi le mbarta o larrabal te nkisulata,
ore te ngolon enye kitok nemeitajeusho.
18Ng'ura, etii enkong'u o Laitoriani
shumata lelo ooure ninye,
shumata lelo ooisilig enyorrata enye nauno,
19naa keidim ninye atokordu enkishui enye te keeya,
nemeisho ninche eye te nkata o lameyu.
20Olaitoriani eanyu enkishui ai;
ninye eretoto ang naa elong'o.
21Ee, keng'ida enkishui ang ti atua ninye,
enkaraki nikisiliga iyiook enkarna enye sinyati.
22Nchoo ina nyorrata ino nauno, Olaitoriani,
meeu shumata iyiook,
anaa enikisilig iyiook iyie.