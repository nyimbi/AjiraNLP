1“Ore ake sii tena neikirikira oltau lai,
nepuku aing'uaa ewueji enye.
2Toning'o endarata oltoilo lenye
o endarata napuku te nkutuk enye.
3Abori keper pooki eimie ninye ina darata,
ore enkiwuang'ata enye,
neisho meshomo ilpijat pooki le nkop.
4Ore pee elusoo neikurrukurr oltoilo lenye;
nedaru ninye to ltoilo lenye le nkitoo
nemeibooyo ninye inkiwuang'at tenening'i oltoilo lenye.
5Edaru Enkai te nking'asia to ltoilo lenye;
eas ninye imbaa sapuki nimikindim aatoning'u.
6Amu ejoki ninye enkare nataa osoit te nkirobi, ‘tadoiki enkop;’
nejoki enkirujuruj tenebo enchan, ‘Entagol.’
7Enuk ninye inkaik e pooki tung'ani
pee etum iltung'ana pooki aatayiolo esiaai enye.
8Ina pee epuo ing'uesi entim irrumati lenye,
neitirring'a too lkutot lenye.
9Nepuku olkutati te wueji enye,
o enkijape to lkutati le nkidapash.
10Te nkiyang'et Enkai eishoruni isoito le nchan,
ore nkariak naalala neitaa enkare osoit.
11Eirotoki ninye enkatampoi nairrusha enkare;
ore nkatampo neidapash enkiwuang'ata enye.
12Eipila ninche aamanaa te utaroto enye,
pee etum aaitabai nena pooki naaitanapa ninche,
tioriong eina kop namanyayu.
13Enkai nairriu enchan metashaiki enkop,
eidim airriu meitamio iltung'ana,
anaa eitodol ninche omon enye.
14“Toning'o ena iyie Yoab;
intasho ineneng'a nena siaaitin enking'asia e Nkai.
15Iyiolo iyie eneikunaki Enkai enkitanapata enye ntokitin,
neisho ina kiwuang'ata enkatampoi enye metawang'a?
16Iyiolo iyie enkiroishi oo nkatampo,
nena baa enking'asia e ilo oota eng'eno nalulung'a.
17Iyie laa ore nkilani enyena keirowua
ina kata eitirring'e enkop,
te nkaraki olkutati le kopikop?
18Indim iyie anaa ninye aisalaasha keper,
aitagolo anaa enking'uret nasholuno?
19Inteng'ena iyiook enikipuo aajoki ninye,
mikindim iyiook aayau ororei lang te nkaraki enaimin.
20Kejokini ninye nchere ekairo nanu?
Ketang'uarra ae kata oltung'ani ajo eishaakino neijori ninye?
21“Ore taata meidim iltung'ana aaing'ura ewang'an,
ina kata aa sapuk ewang'an te keper
ina kata eidipa olkutati aimai neor.
22Elotu te moikuape esikar e sahabu;
eishopokino Enkai enkitoo enking'asia.
23Ore ilo Magilani, mikiindim aanoto ninye,
kitok ninye te ngolon o too sipat
ore esupatisho natimitunye mepal ninye.
24Ore enkaraki ina keure iltung'ana ninye;
meshilaa hoo lelo oojo aing'eni te lejare enye maate.”