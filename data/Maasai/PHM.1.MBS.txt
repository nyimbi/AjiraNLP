1Paulo oloena te nkaraki Yesu Kristo o Timoteo olalashe lang. Filimon king'eroki likinyor oasisho te nebo iyiook. 2 O Afia enkanashe ang o Arkipos osikari te nebo iyiook, o esirit natii atua enkaji ino.
3Meeu empiris enitii o eseriani eing'uaa Enkai Papa lang o Laitoriani Yesu Kristo.
Enyorrata enkirukoto e Filimon
4Aisho Enkai ai enashe te naadamu iyie te nkomono ai, 5amu aning'ito enyorrata ino o enkirukoto niaata ti alo Olaitoriani Yesu o lelo sinyat, 6naomon pee aa ore ing'arie ilkulikae enkirukoto ino, neitubulaa eyiolounoto enena pooki supati naara nkunaang ti atua Kristo. 7Amu anoto nanu eng'ida sapuk o enkilejilejata naayaka enyorrata ino, olalashe lai, amu eitagoloki iltauja loo sinyat te nkaraki iyie.
Eomonunoto e Onesimas
8Ore etiu neijia, hoo naaitieu ti atua Kristo aaitanap taasa ina naishiaakino, 9Kake ore te nkaraki enyorrata nayieu naasai nanu Paulo, Olkilikuai lo Laitoriani naena taata te nkaraki Kristo Yesu 10 aasai nanu iyie te nkaraki enkerai ai Onesimas, lataa nanu menye ti atua eenata ai. 11(Ore apa te dukuya naa pesho ninye te iyie, kake ore taata netaa ole tipat oleng, te iyie o te nanu.) 12Naa airriu nanu ninye metushukunye enitii, airriu oltau lai kewan.
13Kayieu naaji naa kaiboo maataboitare, peyie aatum aisiaayia te rishata ino, te enata ai te nkaraki Ororei Supat; 14kake atejo maas toki eitu atum ewalata ino pee metiu esupatisho ino anaa earakinoto kake pee eaku eyieunoto ino makewan.
15Ebaiki naa ina apa pee kintung'uayioki ninye te nkiti kata, pee kintokini aaitaboitaki ntarasi, 16meekure aa orrindik, kake etuluso alang orrindik, etaa olalashe onyorri, eisulaki te nanu kake eisul naa oleng te iyie, te pokira are to sesen o to Laitoriani.
17Metaa te naa eikinken ajo kira nabo, tang'amu ninye anaa naaji eniking'amu nanu. 18Te nikinyala apa ninye ti ae bae aashu te neeta esile ino e ae toki, nchoo eaku esile ai. 19Nanu Paulo, oigero ena te nkaina ai makewan, ekalak nemaimaki esile nikiaatayie nanu ebaiki kewan ino. 20Ee, olalashe kayieu nanu dupoto te iyie ti atua Olaitoriani. Entagolo oltau lai ti atua Kristo.
21Ore amu kaaisilig ajo ining'isho, aaigeroki kuna ayiolo ajo ias oleng aitulus enatejo. 22Ore te nebo nena, intobirakaki olgilata loo lomon, amu aisilig ajo ore te nkaraki enkomono inyi naa kaaishori nanu maeu enitii intae.
Enkirorokino nabayie
23 Kirriwaki enkirorokino Epafras, ilo o ena te nebo nanu te nkaraki Kristo Yesu. 24 Naa neijia etiu Marko, o Aristakos o Demas o Luka ooasisho tenebo nanu.
25Metaa empiris o Laitoriani Yesu Kristo te nebo enkiyang'et inyi.