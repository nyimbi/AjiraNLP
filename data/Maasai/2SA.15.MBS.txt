Eitobira Absalom pee engelesari
1Ore te siadi ena neing'uraki Absalom kewan engarri oo mbartan o ltung'ana onom ookuet te dukuya ninye. 2Naa keinyototo apa Absalom ayooki neitashe te mbata enkoitoi e kishomi; ore te neeta oltung'ani enkiguana nayau dukuya olaiguanani pee eiguanareki, neipotu Absalom ninye, nejo, “Kaa anasa ing'uaa iyie?” Ore ake pee ejo, “Ore osinka lino naa olosho oje te Israel,” 3nejoki Absalom ninye, “Ng'ura, kesipa neishiaakino ena niyieu; kake metii oltung'ani otegelua olaiguanani likining iyie.” 4Nepon Absalom ajo, “Oi naaji aa kara oladung'oni le nkiguana tena kop! Neaku ore pooki tung'ani oata enkiguana arashu enaikilikuanu neidim aeu enatii, naisho nanu ninye esipata.” 5Naa ore ake pee ejo oltung'ani anyiku alotu aserem ninye, neitorioo enkaina enye neibung ninye, neng'utut ninye. 6Neiko neijia Absalom too ltung'ana loo Israeli oopuonu enetii olaiguanani metundung'okini enkiguana; neaku etupurroyie Absalom iltauja loo ltung'ana le Israel.
7Ore te nkiting'oto oo larin oong'uan nejoki Absalom olaiguanani, “Aatasayia nchooki nanu mashomo alak olmumai apa lainosa to Laitoriani, te Hebron. 8Amu einosa apa osinka lino olmumai atii Geshur natii Aram, najo, ‘Esipa te naaitoki nanu Olaitoriani ashuku Yerusalem, naitayu nanu eseremata to Laitoriani.’ ”
9Nejoki olaiguanani ninye, “Shomo te seriani.” Neaku etudumunye ninye nelo Hebron. 10Kake eirriwayie Absalom ilkiliku te nkisudoroto atua Israel pooki, ejo, “Ore ake pee ining'ining'i oltoilo le mowuo, entejo, ‘Absalom olaiguanani te Hebron!’ ” 11Nepuo te nebo Absalom iltung'ana iip are ooing'uaa Yerusalem aa ilomon apa ooitoomonoki, nepuo ninche meeta ae too ltauja neitu eyiolou toki. 12Ore eitayu Absalom olasar, neirriwaki olkilikuai meipotuni Ahitofel ilo le Gilom olaikooni le Daudi meeu te nkanasa enye Gilo. Neponari enkarruoisho e Absalom ore iltung'ana ootii te nebo Absalom neponari.
Eisika Daudi aing'uaa Yerusalem
13Nelotu olkilikuai enetii Daudi, ejo, “Eshomo iltauja loo ltung'ana le Israel aasujaa Absalom.” 14Nejoki Daudi iltung'ana lenyena pooki apa ootii te nebo ninye te Yerusalem, “Entudumunye, emaisika iyiook, arashu eaku mikiata iyiook enikisikaki aailany Absalom; enchom entasiooi meinepu akeninye iyiook asioki, neyau entorroni aitadoiki shumata iyiook, neshurt ena anasa te nepi o lalem.” 15Nejoki isinkan lo laiguanani olaiguanani, “Ng'ura, eanyita isinkan linono pee eas enaba anaa enadung'u olkitok lai olaiguanani.” 16Neaku eshomo olaiguanani, ore enkaji enye pooki nesujaa ninye. Neing'uaa olaiguanani nkapiak tomon pee eing'or enkaji. 17Nelo olaiguanani nesujaa iltung'ana pooki ninye; neitashe ninche te nkaji nabayie. 18Negiroo isinkan lenyena pooki ninye; o Lkereti pooki, o Lpeleti, o lelo iip ile le Giti apa ootusujaitie ninye ebaiki Gas, negiroo aaim dukuya olaiguanani.
19Nejoki olaiguanani Itai ilo le Giti, “Kainyoo sii pee ilo iyie te nebo iyiook? Tushukoyu shomo, pee ilo aton te nebo olaiguanani; amu ira iyie olomoni, nira sii oloisikua aing'uaa enkang ino. 20Ng'ole ake iewuo iyie, naa kaaisho nanu iyie taata tamanai te nebo iyiook, idolita aloito, nemayiolo enalo? Tushukoyu shomo, nirik ilalashera linono te nebo iyie; naa mikintoduaa iyie Olaitoriani enyorrata nauno o enkisiligata.” 21Kake etawalikia Itai olaiguanani ajoki, “Ore anaa enaishu Olaitoriani, naa ore enaishu olkitok lai olaiguanani, ore eneba enaa enetii olkitok lai olaiguanani, aa te keeya arashu te nkishui, ine sii ninye etii osinka lino.” 22Nejoki Daudi Itai, “Shomo naa, tulusoi.” Neaku eshomo Itai ilo le Giti agiroo, te nebo iltung'ana lenyena pooki o nena kutiti pooki apa naatii te nebo ninye. 23Neishir enkop pooki ayietu egiroo iltung'ana pooki, nelang olaiguanani oerata le Kidron, negiroo iltung'ana pooki aing'or enkalo o lpurkel.
24Neilepu Abiata, naa ng'ura, eewuo sii Sadok, te nebo Ilawi pooki, enapita osanduku lo sotua le Nkai; neirragie ninche ilo sanduku le Nkai, o metaba anaa negiroo iltung'ana pooki ti oriong enkanasa. 25Nejoki olaiguanani Sadok, “Entanap osanduku le Nkai entorriny tiaatua enkanasa. Te natum nanu kirotetisho too nkonyek o Laitoriani, naa kaashuku ninye naaisho ninye matodua ninye o emanyisho enye; 26kake te nejo ninye, ‘Maashipakino nanu iyie,’ ng'ura, nele nanu, nchoo ninye maaitaasa ina nadol aa sidai te ninye.” 27Neitoki ake sii olaiguanani ajoki Sadok olapolosani, “Ng'ura, tushukoyu shomo enkanasa te seriani, iyie o Abiata, te nebo ilayiok linyi pokira oare, Ahimasi olayioni lino, o Yonatan olayioni le Abiata. 28Ng'ura, kaanyu nanu iyie too lang'at o lpurkel, o metaba anaa nelotu olomoni oing'uaa enitii pee aaitayiolo nanu.” 29Neaku etanapa Sadok o Abiata osanduku le Nkai aashuk Yerusalem; nebik ninche te ine.
30Kake eilepa Daudi alo enchumata o ldoinyo loo loirienito, neishiraa eloito, meeta namuka neimulumula endukuya enye; ore lelo tung'ana pooki ootii te nebo ninye neimulumul ilukuny enye, neilep ninche aapuo, neishiraa epuoito. 31Nejokini apa Daudi, “Etii Ahitofel atua lelo arruok te nebo Absalom.” Nejo Daudi, “Olaitoriani, aatoomono nanu iyie, mbelekenya enkiguana e Ahitofel metaa emodai.”
32Ore ake pee elotu Daudi entopij o ldoinyo ine apa neseremieki Enkai, ng'ura, nelotu Hushai ilo Akiti anang'are ninye epolosa olkila lenye lioriong netii enterit endukuya enye. 33Nejoki Daudi ninye, “Ti nilo iyie te nebo nanu niaku iyie olola te nanu. 34Kake ti nishuko iyie alo enkanasa, nijoki Absalom, ‘Kaaku nanu osinka lino, iyie olaiguanani, naa ore apa anaa enara nanu osinka le papaai lino te nkata natulusoyie, neijia sii taata etiu kaaku nanu osinka lino,’ niaku intashal iyie te nkaraki nanu enkiguana e Ahitofel. 35Ai metii Sadok o Abiata ilapolosak te nebo iyie te idie? Metaa ore enaba anaa enining te nkaji o laiguanani, toliki Sadok o Abiata ilapolosak. 36Ng'ura etii ilayiok lenye pokira oare te nebo ninche te ine, Ahima-as, olayioni le Sadok, o Yonatan, olayioni le Abiata; naa te ninche kirriwaki nanu pooki toki nining.” 37Neaku eewuo Hushai, olchore le Daudi atua enkanasa, ina kata apa ejing'ita Absalom Yerusalem.