Etawalikia Olaitoriani Yoab
1Neitoki Olaitoriani awaliki Yoab to lkutati:
2“Aing'ae ele oitomisimis enkikoo too rorei
lemetii eng'eno?
3Intasho anaa olee,
kaaikilikuanishore nanu iyie,
naa aikimbalakinye iyie nanu.
4“Kaji apa itii iyie ina kata napik olkitamanyunoto le nkop?
Tolikioki, tiniata eyiolounoto.
5Aing'ae oibalie ntemat enyena - esipa iyiolo iyie!
Arashu aing'ae oyietaa ilo gosoi aitaman ninye?
6Ainyoo naitasheyie ng'apeta enyena,
arashu aing'ae oitasheyie osoit lenye lolmairroto,
7ina kata eranyisho ilakir le ntadekenya tenebo,
nebuaku inkera pooki e Nkai te nchipai?
8 “Arashu aing'ae oiken ina aiposha too nkikeneta,
ina kata nadanya aing'uaa eng'uset;
9tenaitaa nanu nkatampo olkila lenye,
naitaa enaimin enkimulumulet enye,
10nautaki ninye ilpolosien,
napik iloom ooikenieki nchomito,
11najo, ‘Ene taa ilotu abaiki, nimigiroo,
naa ene ebaiki olwuasa loo lopir linono’?
12“Intanapa ae olong entadekenya anaa ninteru nkolong'i inono,
nincho entadekenya metayiolo ewueji enye.
13Peyie etum aibung'a ineeiting'ie enkop,
neipiripirori iltorrok aaitung'uaa ninye?
14Eibelekenyi ninye anaa enterit natii abori olmishire,
neibelekenye emua enye anaa enkila.
15Ore too ltorrok eibooki ewang'an enye,
ore enkaina enye natudumuaki aailepie negili.
16“Itijing'a oshi aikata atua nkonyek enaiposha
arashu ilo tiatua enegut enaiposha too nkejek?
17Aikintoduaki iyie inchomito e keeya,
anaa itodua iyie nchomito enaimin nagut?
18Itoning'uo iyie asipu endapasho enkop?
Imbalunye tiniyiolo kuna pooki.
19“Koree doi ina oitoi nalo emanyisho e wang'an,
naa koree emanyisho e enaimin,
20peyie itum aitabaiki ninye olpolosie lenye,
peyie itum atumusu atayiolo nena oitoi naapuo enkang enye?
21Iyiolo iyie amu kitoiwuoki apa ina kata,
ore esiana oo nkolong'i inono naa kumok!
22“Itijing'a iyie impechen naashumieki enkare nataa osoit le nkirobi,
anaa itodua iyie nena ajijik naashumishoreki oo soito le nchan,
23lelo apa laiteng'ela nanu te nkaraki enkata enyamali,
te nkolong olarrabal o enjore?
24Koree enkoitoi nalo ine wueji neidapashieki ewang'an
arashu ewueji neidapashieki olkutati lo loo saen tioriong enkop?
25“Aing'ae otuturo olbaata oim enkare enchan,
neitobir enkoitoi te nkaraki endarata.
26Pee eyau enchan enkop ine nemetii tung'ani,
ilo purkel lememanya tung'ani.
27Pee eitaraposh ina kop mijooni nememanya,
neisho enkop metubulaki nkujit?
28“Keeta enchan papaai lenye,
naa aing'ae ilo oitobirua ilkitong'at le nkoileelio?
29Ke ng'uset eng'ae etupukunye isoito le nchan,
naa aing'ae otoiwuo isoito le nchan le shumata?
30Etoyu nkariak negolu anaa soito,
ore oriong eng'uton netoyu agolu te nkirobi.
31 “Indim iyie ateena ilpisia loo lakir,
anaa intololong ieneta e orion?
32Indim iyie atuutai ilakir too nkatitin enye,
arashu indim iyie atorikoi olgarurumi tenebo ilkuoo lenyena?
33Iyiolo iyie nkiguanat e keper?
Indim iyie aitasheyie enkitoria enye te nkop?
34“Indim iyie atudumu oltoilo lino aitabaiki nkatampo,
pee kitum olairrag loo nkariak aaitoipoi iyie?
35Indim iyie airriwai inkiwuang'at pee etum aashom,
nikijoki ninche iyie, ‘Noona iyiook?’
36Aing'ae otipika eng'eno nagut atua nkatampo,
arashu aing'ae naishoo eyioulounoto enkinuku?
37Aing'ae oidim aikena nkatampo te ng'eno nagut?
Anaa aing'ae oidim atipika ilbenia le nkare.
38Ina kata eibung'a enterit aaku esarng'ab,
neibung'a pooki aaku nabo?
39“Indim iyie atarreshoki olng'atuny entoki nanya,
arashu intaraposho enkoshoke oo nkiyioitin olng'atuny,
40ina kata eisudori too nkapuniaa enye,
arashu eirrag aanyisho too rrumati lenye?
41Aing'ae oitoti ilkurruki,
ina kata eishiraki inkiyioitin enye Enkai,
nemanimanaa eitu etum endaa?