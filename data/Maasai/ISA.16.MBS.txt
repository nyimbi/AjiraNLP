Enkidang'ata e Moab
1Eirriwakitia ninche ilkuoo le kerra ilo oitore enkop, eing'uaa Sela eimunye ina oitoi o lpurkel, aayau ilo doinyo le ntito e Sion. 2Etotiutuo nena toyie e Moab anaa ntaritik naaidapashari tiaai, anaa nkajijik oo motonyi naaidapasha too mpoorri o lkeju le Arnon. 3“Nchoru eutaroto, tudung'o enkiguana te sipata; ntotiwuo oloip lino anaa enkewarie te nkata e nkipirata e nkolong; isudoi lelo oo tarayioki aaipang'ie, mincho meibung'i lelo aisikak. 4Nchoo lelo le Moab ootaarayioki aaisikie metamanyisho te nebo iyie, taa enkisudoroto te ninche te lelo ooidaikie ninche. Te neishieki kenya ilo aitorogonyani neish enkidaata, ore te neiwuang'ieki ilo oibooki ninche enkop te ina kop, 5netumi taa aaitotona olorika le nkitoo te nyorrata nauno, ore te shumata e ilo orika neton ninye te sipata ti atua ilo ng'obor le Daudi, ilo obo oiguana te sipata amu keneneng ninye pee eas esipata.”
6Kitoning'oitie iyiook ilo wuasa le Moab, enetiu apa olwuasa lenye; ore enkilashilash enye, o lwuasa lenye o ina goro enye - ore enkitokoos enye naa elejare. 7Ore enkaraki ina nchoo Moab eyietu aishir, nchoo pooki ng'ae eyietu aishiraki Moab. Enchira to sina kitok te nkaraki nena mukateni oo sabibu e Kir-Hareseti. 8Amu etoito nena ong'at e Heshbon, o lelo sabibu le Sibma; ore lelo kituaak loo loshon netudung'o ilng'osil lenyena, lelo apa oopuo aabaiki Yaser, neidapashaki olpurkel; ore lelo ngosil lenyenanepuo aaidapashari nelang enaiposha. 9Ore enkaraki ina, kaishir nanu te nkishirata e Yaser te nkaraki ilo sabibu le Sibma; kaaitashaiki nanu ilkiyio laainei, iyie Heshbon o Eleale; amu ore shumata ilng'anayio linono o enkisampuare ino netadoikio embuaakinoto o larrabal. 10Neiwuang'ieki eng'ida o enchipai te ina kop sidai; ore te nkurma oo sabibu nemetii osinkolio oranyi, meetae mbuakunot naabuakuni; meetae olaironyani oirony isabibu te nkironyet; eitigiraki inabuakunoto e nkisampuare. 11Ore enkaraki ina keishir oltau lai anaa olwulul loo usin aishiraki Moab, neishiraki oltau lai Kir-heres.
12Naa te nelotu Moab aibalunye kewan, naa te neitanaur kewan too wuejitin neeika, te nelotu ninye atua ine wueji enye sinyati pee eomon, meret ninye ina.
13Ororei ele oing'uaa Olaitoriani oipirta Moab too nkolong'i naatulusoitie. 14Kake ore taata ejo Olaitoriani, “Too larin okuni, anaa larin le nkigeroto o ltung'ani, keitaae ina kitoo e Moab pesho, hoo duoo naa olorora kitok ninche. Ore lelo ooleku naa lkuti oleng leme toki.”