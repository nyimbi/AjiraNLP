Enkiterunoto e utunoto
1Kulo ninche irorei apa ooirorie Musa iltung'ana le Israel pooki te lido kekun lo lkeju le Yordan ti ong'ata, te Araba te nkipirakinoto e Sufu, te rishata e Paran o Tofel, o Laban, o Heserot o Disahab. 2Nkolong'i tomon oobo elototo ebaiki Horeb te nkoitoi o ldoinyo le Seir o metabaiki Kadesh-Barnea, 3ore to lari le artam, te nkolong e dukuya olapa le tomon oobo, neirorie Musa iltung'ana le Israel te risioroto e nena pooki naaishoo ninye Olaitoriani aitanap ninche. 4 Ina kata eidipa ninye atimira Sihon olaiguanani loo Lamori apa omanya Heshbon o Oog olaiguanani le Bashan apa omanya Ashtarot o Edrei. 5Ore te lido kekun lo lkeju le Yordan, te nkop e Moab, neinosu Musa ena kitanapata, ejo, 6“Etiaaka apa iyiook Olaitoriani Enkai ang te Horeb, ‘Itobiko intae oleng tele doinyo; 7embelekenyunye enteru elototo inyi, nipuopuo ina kop oo ldoinyo e Amori, ole latia enye pooki te Araba, teina kop oo ldoinyo o te nkop nashong'ishong, o Negeb, o lomanaa le naiposha, ina kop oo Lkanaan, o Lebanon o metabaiki ilo keju kitok, ilo keju le Frati. 8Ng'ura airragie nanu enkop te dukuya intae. Enchom intae ewaita ina kop apa nainosie Olaitoriani olmumai too loo papaai linyi te Abraham, te Isaak o te Yakobo, pee eisho ninche o eishoi enye tesiadi ninche.’
Etegelua Musa Larishak
(Ena 18.13-27)
9“Ore apa teina kata atiaaka intae, ‘Maidim nanu openy atanapa intae, 10etopona intae Olaitoriani Enkai inyi, naa ng'ura, ibaba intae ena olong anaa ilakir le shumata te nkumoi. 11Meitaa intae Olaitoriani Enkai oo loo papaai linyi katitin enkalifu te nkumoi alang enibaba. Nemayian intae, anaa enaisiligie intae! 12Kaji nanu aiko openy te nanap enkiroishi o lola linyi, o loo larrabali linyi?’ 13Entegelu iltung'ana ng'eni, oodamisho neeta eyiolounoto, te risioroto oo loshon linyi, pee agelu nanu ninche metaa ilaitasheikinok linyi. 14Nikitawalikitia intae, aajo, ‘Ore ina bae nitejo naa eisidai te nikiaas iyiook.’ 15Neaku aawa apa nanu lelo arikok loo loshon linyi, lelo tung'ana ng'eni arriyiak, naitaa ninche ilarikok linyi, ilaitasheikinok loo nkalifuni o ilaitasheikinok loo maa iip, o ilaitasheikinok loo maa-onom, o laitasheikinok loo maa tomon ilkituaak tiatua iloshon linyi pooki. 16Naitanap apa nanu ilarishak linyi te ina kata, ajoki ‘Entoning nkiguanat oo lalashera linyi entirish ninche, nidung'udung'u enkiguana te sipata te rishata o ltung'ani o lalashe lenye, aashu ilo likae otii te nebo ninye. 17Nimiatata olkep te ndung'okinoto e nkiguana; entoning oltung'ani oti o lkitok, tenkitorisiokinoto; miureyu enkomom o ltung'ani amu ore endung'okinoto enkiguana naa ene Nkai, ore ilo rorei ogol te iyie niyau enatii nanu, naa kaning nanu,’ 18naitanapa apa nanu intae teina kata nena tokitin pooki naaishiakino niasiasa.
Eirriwayioki ilaikitalak te Kadesh-Barnea
(Enki 13.1-33)
19“Kitudumunye apa iyiook te Horeb, nikipuo aaim ina ong'ata sapuk nagol nitoduaa, kiimita ina oitoi eina kop oo ldoinyo nalo Amori, anaa enaitanapa iyiook Olaitoriani Enkai ang; nikipuonu Kadesh-Barnea. 20Naitoki nanu ajoki intae, ‘Itabautua intae enkop oo ldoinyo e Amori, apa naishoo iyiook Olaitoriani Enkai ang. 21Ng'ura eirragie Olaitoriani Enkai inyi ena kop te dukuya intae; elepa enchom, ewaita anaa apa enatiaka intae Olaitoriani Enkai oo loo papaai linyi; miureishoyuyu niming'aing'aiyiayia.’ 22Nikipuonunu intae pooki aanyikaki nanu, nijojo, ‘Emairriwai iltung'ana meituruko te iyiook aajur enkop, neyaki iyiook olomoni le nkoitoi nikiim o nena anas nikipuo.’ 23Etalie apa ina bae aa sidai te nanu, nagelu nanu iltung'ana tomon oare te intae, oltung'ani obo ake to losho; 24neibelekenya ninche neilep aapuo ina kop oo ndoinyo, nebau oerata le Eshkol neikitalan. 25Neyau ninche too nkaik enye embata oo lng'anayio leina kop neitadou aayaki iyiook, neitoki aayaki iyiook olkilikuai, nejo, ‘Enkop sidai ina naishoo iyiook Olaitoriani Enkai ang.’
26 “Ore ake eyia eitu intae ipuopuo, kake itogolong'akita enkitanapata o Laitoriani Enkai inyi; 27Ning'unyung'unyunyu tiatua ilng'oborri linyi, nijojo ‘Enkaraki naiba iyiook Olaitoriani pee eitupukuo iyiook te nkop e Misiri, pee elotu apik iyiook atua nkaik oo Lamoni, pee eidaikie iyiook. 28Kainyoo iyiook kiilep aapuo aaing'oru? Eitalepoitie ilalashera lang iltauja lang, ejo, “Eisapuki lelo tung'ana naa adoru aalang iyiook; eikituaak nena anas naashetuno aabaiki shumata; ore sii kitoduaa ilayiok le Anakim teine.” ’ 29Naitoki nanu ajoki intae, eming'aeng'ai aashu iureyuyu ninche. 30Ore Olaitoriani Enkai inyi oshi laa ninye orikoo intae, ninye makewan olo aarisho amitu intae, anaa apa enaitaasa ninye intae te Misiri te dukuya nkonyek inyi, 31 o tiong'ata teine apa netodolie Olaitoriani Enkai inyi enap intae, anaa enanap oltung'ani enkerai enye teina oitoi apa pooki niima o metaba anaa nipuonunu ene wueji. 32 Ore ake etii ele rorei eitu, intae irukuruku Olaitoriani Enkai inyi, 33laa ninye apa oshomo dukuya intae te nkoitoi pee eing'uraki intae ewueji niunienie ilng'oborri linyi, nerikoo intae te nkima kewarie, pee eitodol intae enkoitoi niimiimi, nerikoo intae te nkatampoi te ndama.
Eitamio Olaitoriani Israel
(Enki 14.20-45)
34 “Nening Olaitoriani lelo rorei linyi, negoro, neinos ninye olmumai ejo, 35‘Medol ninye oltung'ani obo le ilo porror torrono, ina kop apa nainosie olmumai nchere kaisho loo papaai linyi, 36meteleku ake Kaleb olayioni le Yefune; kelo ninye adol, ninye ake o nkera enyena alo nanu aisho ina kop metororua ninye too nkejek enyena, enkaraki nairukurukore ninye tukul Olaitoriani!’ 37Aatagorokine sii nanu, Olaitoriani te nkaraki intae, nejo, ‘Milo sii iyie ajing atua ine, 38Yoshua olayioni le Nuni, ilo oitashe te dukuya iyie, ninye olo ajing; ntagolo ninye oshoke, amu ninye olo aidimie Israel metujung'o ina kop. 39Ore nena kera inyi nitejo intae keidaikieki o nkera inono, nena nemeyiolo taata ninche esidai o entorrono, kepuo ninche atua ine, naa kaisho nanu ninche ina kop, naa keya ninche aaitaa enenye. 40Kake ore iyie, mbelekenyayu, shomo ong'ata mpira enkalo Enaiposha Nanyokie.’
41“Nikintokiki intae aawalaki nanu nijojo, ‘Kitasa eng'oki to Laitoriani, eikilep iyiook aapuo olarrabal, anaa enaitanapa iyiook Olaitoriani Enkai ang.’ Nerretena ake pooki tung'ani too masaa enyena olarrabal, ejo tenaa kelelek eilepakini ina kop oo ndoinyo. 42Naajoki nanu Olaitoriani, ‘Tiaaki ninche, Emilep aapuo olarrabal amu matii nanu atua intae, pee memiri ake intae te dukuya ilmang'ati linyi.’ 43Neaku airorie nanu intae nianyianya intae ining'ining'i; kake itogolong'akita enkitanapata o Laitoriani, ore to lwuasa linyi nilepilepe aapuo ina kop oo ldoinyo. 44Ore lelo tung'ana le Amori oomanya ina kop oo ldoinyo nepuonu aarare intae, nemir intae anaa enamirisho ilotorok, near intae aairragie te Seir, o metabaiki Horma. 45Nirrinyunyenye intae aapuonu aaishir te dukuya Olaitoriani; kake eitu ening Olaitoriani oltoilo linyi neitu eisho intae enkiok. 46Neaku itobiko intae te Kadesh nkolong'i kumok, te nena olong'i apa nitobiko intae teine.