Ng'uesi naaidimi aainosa
(Enkig 14.3-21)
1Nejoki Olaitoriani Musa o Aron, 2“Entiaki iltung'ana le Israel, ‘Kuna ntokitin naaishu nindimidimi intae aainosa tiatua ing'uesi pooki naatii oriong enkop. 3Ore pooki toki nasasha loisotok neinyaku eng'amurai, tiatua ing'uesi indimidimi aainosa. 4Ore ake eyia ore tiatua nena naainyaku ingamura aashu esasha iloisotok niminosinoso kuna: entames amu keinyaku ninye eng'amurai kake mesasha loisotok, mesinya te intae. 5O enkijujur, amu keinyaku ninye eng'amurai kake mesasha iloisotok, mesinya te intae. 6Ore enkitejo, amu keinyaku ninye eng'amurai kake mesasha ninye iloisotok, mesinya te ntae. 7Olbitir amu kesasha ninye iloisotok kake meinyaku eng'amurai, mesinya te ntae. 8Ore nkiri enye minosinoso ake, ore mpopoki enye miseyieyie ake; mesinya ninche te intae.
9“Ndimidimi intae aainosa kuna, e pooki e nena naatii atua nkariak, ore pooki toki natii atua nkariak naata lopir o lpala aa atua enaiposha etii aashu ilkejek ndimidimi intae aainosa. 10Kake ore pooki toki natii inaaiposha aashu atua ilkejek nemeeta lopir, aashu ilpala, te nena naapuo tiatua nkariak o nena naaishu naatii atua nkariak naa olminong te intae. 11Nchoo eaku ninche olminong te intae, ore nkiri enye niminosinoso, ore mpopoki enye niminyikakiki. Nchoo eaku olminong te intae. 12Ore pooki toki natii atua nkariak naa entoki nemeeta lopir o lpala naa olminong te intae.
13“Naa kuna naaku olminong tialo imotonyi, nemeinosi ninche, amu olminong ninche: olkurragos o lmotonyi loo lmurran, o lmotonyi sapuk le nkare, 14o enkolepo, o lenkalem te risioroto oo mpukunot enye, 15o pooki kurruk te risioroto oo mpukunot enyena, 16o esidai, olmuntut, olmagiro, o entilalu terisioroto oo mpukunot enyena, 17o emotonyi oo nkiyiaa o enagor kewan, o enaibalasho. 18Olkupelia, o enaadokutuk o enkinyankik, o entirriid, o encharab 19o entilagos o emotoroki o mpukunot enyena, o lembae nabo, o enagor kewan.
20“Ore ntokitin pooki naata inaipuko naapuo too nkejek ong'uan naa olminong te intae. 21Ore etiu neijia, ore tiatua nena nyaun naata nkopir naapuo too nkejek moo ng'uan indimidimi intae aainosa nena naata ndapi too nkejek enye, naa ninche epuoyie te nkop. 22Ore te ninche nindimidimi aainosa olmaati te risioroto oo mpukunot enye, o entiantianyi o mpukunot enyena, o entaboi o mpukunot enyena o entargeeti o mpukunot enyena, 23kake ore nkulie nyaun pooki naata nkopir, neeta nkejek moo ng'uan naa olminong te ntae.
24“Naa te kuna iakuku intae ilo lduruk, ore pooki ng'ae oiseyie mpopoki enye neiduruku ninye o metaa teipa, 25ore pooki ng'ae ake ninye onap ae rubata oo mpopoki nelo aituku ilkilani lenyena neton ninye eiduruk o metaa teipa. 26Ore pooki ng'ues naiperra loisotok kake meeta loisotok oare, aashu meinyaku eng'amurai naa enturuj te intae, ore pooki ng'ae oiseyie ninche neiduruku. 27Ore pooki naapuo too ndapi, tiatua nena ng'uesi oo nkejek moo ng'uan naa olduruk te ntae; ore oloba anaa oloiseyie empopok enye neiduruku ometaa teipa. 28Ore ilo onap empopok enye nelo aituku ilkilani lenyena, neaku oloiduruk o metaa teipa; keiduruk ninche te ntae.
29“Naa kuna naara olduruk te intae tiatua nena tokitin naaikurtutari tioriong enkop: olmaima, enderoni, olmokua te risioroto oo mpukunot enyena, 30olmokua, olmaima, olpur, ologilalem, o tanki. 31Kuna naaiduruk te intae tiatua nena naaikurtutari; ore ilo oba anaa oloiseyie ninche teneye neton eiduruk o metaa teipa. 32Naa ore pooki toki nadoiki ninche etuata neaku enaiduruk, oi aa enchata, aashu enkila aashu olchoni, aashu olbene; pooki masaai ake ninye naasishoreki te pooki pukunoto; meeta nchere meitadoikini atua enkare, neton ninye aa olminong o metaa teipa; neitoki taa asidanu. 33Naa tenedoiki ake ninye nabo enye atua entoki naitobiruaki too nkulukuok ore ina toki pooki natii atua neaku eiduruk, ore ina moti oo nkulukuok entadany ninye. 34Ore pooki daa natii atua naidimi aainosa, netubukokine enkare neaku keiduruk; ore entoki pooki naidimi aatook too masaa naijo kuna neaku keiduruk. 35Ore pooki toki naba anaa enadoiki erubata ake ninye oo mpopoki enye neaku keiduruk, aa enepejishoreki aashu eneyierishoreki, nchoo ebeli aaitaa mbelibelat; keiduruk ninche naa keaku olduruk teintae. 36Ore ake etiu neijia ina ong'u enkare aashu eng'umoto natii enkare naa eisidai; kake ore ake teneshoroo mpopoki enye neaku keiduruk. 37Naa tenedoiki ake ninye erubata oo mpopoki enye ilanterera oopuoi aaun, ore lelo anterera naa aisidain ake; 38kake teneshuma olantererai tiatua enkare, nedoiki ake ninye pooki rubata enchumata e nena popoki e ilo antererai neaku keiduruk te intae.
39“Naa teneye ake ninye eng'ues nabo e nena nindimidimi aainosa, ore ilo oiseyie empopok enye neaku oloiduruk o metaa teipa, 40ore ilo onya nkiri enyena nelo aituku ilkilani lenyena neaku oloiduruk o metaa teipa. Ore sii ilo onap empopok nelo aituku ilkilani lenyena, neaku oloiduruk ometaa teipa.
41“Ore pooki toki naikurtutari ti oriong enkop naa keiduruk; meinosi ninye. 42Ore entoki naba anaa enalo te nkoshoke enye aashu pooki nalo too nkejek ong'uan aashu pooki toki naata nkejek kumok, nena tokitin pooki naaikurtutari ti oriong enkop, eminya ake, amu olminong ninche. 43Emintaa ake ate olminong te pooki toki naikurtutari; nimindurukiekie ate te ninche, pee miakuku ake ilolminong. 44 Amu ara nanu Olaitoriani Enkai inyi, entisinya naa ate, pee iakuku sinyat amu kara nanu sinyati. Emindurukie ake ate tiae toki naikurtutari neiserpepiari ti oriong enkop. 45Amu ara nanu Olaitoriani ilo apa oitayio intae aitung'uaa enkop e Misiri, pee aaku Enkai inyi, entaa naa sinyat, amu kara nanu sinyati.”
46Ena ninye enkitanapata naipirta pooki ng'ues o entaritiki o pooki toki naishu nalo tiatua nkariak o pooki toki naishu naikurtutari ti oriong enkop, 47pee erishu nena naara inaaiduruk o nena nemeiduruk o nena ng'uesi naaishu naaidimi aainosa o nena ng'uesi naaishu nemeidimi aainosa.