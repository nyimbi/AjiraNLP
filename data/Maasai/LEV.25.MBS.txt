Olari liopishana
(Enkig 15.1-11)
1 Nejoki Olaitoriani Musa te nchumata oldoinyo le Sinai, 2“Tiaaki iltung'ana le Israel, tenipuonunu kenya ina kop naisho intae, neibung ina kop sabato te nkaraki Olaitoriani, 3ilarin ile intae iunuunu nkurman inyi, naa ilarin ile intobiriri ilng'anayio linyi, nisotisoto ilng'anayio lenye; 4kake ore to lari liopishana neaku sabato naeng'ieng'are ina meturo, sabato to Laitoriani; miunuunu intae nkurman inyi aashu intobiriri ilng'anayio linyi. 5Ore ina nabulu openy tiatua enkisampuare inyi nimintayuyu aaya, ore isabibu leilo shani leitu eitobiri nimisotisoto intae; keaku olari oengieng'ae aaitirring'a te nkaraki ina kop. 6Ore ina sabato ena kop naa keisho intae endaa intae maate, o rrindiki linyi loo lewa o loo ng'oruo o sinkan lo lmushaara oilo omoni oton tenebo iyie; 7o nkishu inono sii o nena ng'uesi naatii atua enkop ino, ore pooki naaiu enkop naa keaku endaa.
Olari le rrinyunoto
8“Naa einken iyie iwikii naapishana oo larin, katitin naapishana ilarin oopishana, peyie aa ore nena katitin naapishana o nena wikii naapishana oo larin neaku ilarin artam ooudo. 9Nintoki taa airriwaa oltung'ani meshomo enkop pooki aosh entarumpeta aitadar te nkolong e tomon o lari liopishana; ore teina olong o lning'o lo sotua niosh entarumpeta aitadar tiatua enkop ino pooki. 10Nintisinyinyi olari lionom nilimumu aaibalunye elakunoto tiatua ina kop pooki aaliki lelo pooki oomanya; naa keaku osirua te intae, ina kata errinyokino ake oltung'ani te ntae ntokitin enyena o lmarei lenye. 11Ore teilo ari lionom naa keaku osirua te intae, ore teina nimiunishosho aashu isampumpu ina nabulu openy, aashu isotutu ilng'anayio loo sabibu leitu eitobiri. 12Amu osirua naa; keaku sinyati te intae, ninosinoso intae nena naabulu too nkurman.
13“Ore tiatua ele ari lo sirua nerrinyo ake oltung'ani te intae alo enetii imasaa enyena. 14Naa tenimiraki ole latia ino aashu teninyang'u to le latia ino, niminyalakinono maate. 15Ore anaa eneba ilarin te siadi ilo sirua neijia eba enkinyiang'a teilo lelatia ino, naa terisioroto oo larin loo ndaiki kimiraki ninye. 16Tenaa kumok ilarin niponaa iyie enkinyang'a, naa tenaa kuti ilarin nintaa kiti enkinyiang'a, amu esiana oo larin ninye kimirakinye iyie. 17Eminyala intae maate kake entureita Enkai inyi; amu ara nanu Olaitoriani Enkai inyi.
Enyamali o lari liopishana
18“Neaku embung'a intae nkitanapat aainei nimbung'ubung'u nkiguanat aainei niasiasa ninche; pee itonini tiatua ina kop te seriani. 19Keiu ina kop ilng'anayio lenyena, ninosinoso intae aaraposho nitonini tiatua ninye te seriani. 20Naa tenijojo intae, “Kainyoo kinya teilo ari liopishana, tenimikiun aashu kinturrur enkurma ang?” 21Kairriwaki nanu emayianata ai shumata intae to lari le ile pee etum atoiu ilng'anayio too larin okuni. 22Ore iunishosho to lari le isiet ninosinoso endaa musana; ometabau olari lioudo olotunye endaa enye, inosinoso endaa musana.
Errinyunoto oo masaa
23Memiri enkop te nkinyang'a e katukul, amu enaai enkop; amu irara intae ilomon ooidurrakita tenebo nanu. 24Naa ore tiatua ina pooki nitii entipik enkinyang'a e lakunoto.
25“Teneaku aisinani olalashe lino, nemir embata oo masaa enyena, ore ilo alashe onyikare nelotu akordu ina natimira olalashe lenye. 26Tenemeeta oltung'ani olikae okordu ina, kake neitoki ninye adupoyu netum ntokitin naakordunye, 27nchoo ninye eiken ilarin ebaiki ina kata apa pee emir neitoki ninye alak aitulus teilo tung'ani apa otimiraka, nerrinyokino taa ayau atua imasaa enyena. 28Kake tenemeeta ninye ntokitin naaidip naarrinyokinye kewan enye, neaku naa ore apa ina natimira neton too nkaik eilo apa oinyang'ua ometabau olari le Yubilii, ore te Yubilii nelaari ninye nerrinyokino ninye imasaa enyena.
29“Tenemir oltung'ani enkaji enye namanya, natii atua enkanasa nasheta, isunta neidim ninye aitalaku tiatua olari olulung'a eidipaki aatimir; to lari olulung'a elo ninye atum esipata nakordunye. 30Naa teneitu ekorduni tiaatua olari olulung'a, ore ina aji natii atua ina anasa nasheta sunta neitisipi katukul aajo enetii apa ilo oinyang'ua, tiatua iishoritin enyena pooki; nemepuoi aarriny tolari le Yubili. 31Kake ore nkajijik e nena ang'itie kutiti nemeeta isunta naamanita ninche neitanyaanyukieki inkurman enkop; keidimi aatokordu, naa kepuoi aarriny to lari le Yubilii. 32Ore ake eyia nena anas oo Lawi nena ajijik naatii atua nkanas enye keidim ile lawi aatokordu pooki kata. 33Naa tenetii obo Lawi lemeasishore esipata enye enkordunoto, ore apa ina aji natimiraki tiatua enkanasa enye nerrinyuni to lari le Yubilii; amu ore nena ajijik naatii atua nkanas oo Lawi naa imasaa enye tiatua ltung'ana le Israel. 34Kake ore nkurman e nena nemeidimi aatimir amu imasaa enye nena ntarasi.
Enkisilenokinoto oo laisinak
35 “Naa teneaku olalashe lino aisinani, neaku meidim ataretu kewan tenebo iyie, tareto iyie ninye, anaa olomoni anaa olamutanani likiewuo ashulare. 36Ming'orunye ninye dupoto aashu ing'orunye toki, kake turia Enkai ino; pee etum olalashe lino atotona te mbata iyie. 37 Misilenoki iyie ninye mpisai inono te mponikinoto nimincho iyie ninye endaa ino aing'oru dupoto. 38Ara nanu Olaitoriani Enkai ino, ilo likiyawua iyie aitupuku te nkop e Misiri pee kincho iyie enkop e Kanaan; neaku ninye Enkai ino.
Elaaroto oo rrindiki
39 “Naa teneaku olalashe lino aisinani te mbata iyie, nikimiraki iyie kewan enye, mincho iyie ninye mikisiaayia anaa orrindik. 40Keaku ninye tenebo iyie olaisiaayiani lolmushaara o anaa sii olomoni. Eikisiaai ninye iyie ometabau olari le Yubilii; 41nikitum taa ashomo atung'uai, ninye o nkera enyena naatii tenebo ninye, neshuko alo enetii olmarei lenye, neshuko alo enetii imasaa o loo menye. 42Amu isinkan lainei ninche, apa layaua nanu aitupuku te nkop e Misiri; mepuoi aamir ninche anaa rrindiki. 43Milo iyie aitore ninye te nkisikong'ata kake turia Enkai ino. 44Ore tialo ilewa aashu ing'oruo rrindiki linono ooba anaa iliaata indim iyie ainyiang'u ilewa aashu ing'oruo rrindiki tiatua lelo oshon likimanita iyie. 45indim sii te lelo omon likindurrakita iyie o te lelo mareita lenye ootii tenebo iyie, te lelo ootoiwuoki tiatua enkop ino; neaku ninche imasaa inono. 46Ninguekiki ilayiok linyi te siadi intae, pee ejung aaitaa imasaa enye intarasi; ndimidimi intae aaitaa ninche irrindiki, kake ore te shumata ilalashera linyi lelo tung'ana le Israel mintorere, oltung'ani ake olikae tenkisikong'ata.
47“Tenelo neaku olomoni aashu ilo oidurrua karsis, ore olalashe lino otashare neaku aisinani nemiraki kewan ilo omoni aashu ilo oidurrua otii tenebo iyie, aashu obo lo lmarei leilo tung'ani omoni, 48ore eidipaki aatimir ninye neidimi aatokordu ninye; keidim obo loo lalashera lenyena atalaku ninye. 49Aashu olenkapu lenye aashu enkerai olenkapu lenye, neidim atalaku ninye, aashu oltung'ani le sotua onyikare oleng ora ololmarei lenye neidim atalaku ninye; aashu tenekarsisu neidim atalaku kewan. 50Neiken ninye tenebo ilo apa oyawua ninye ebaiki ilo ari apa otimirakinye kewan ninye ometabau olari le Yubilii, ore enkinyang'a e lakunoto enye neaku te risioroto oo larin. Ore apa enkata natii ninye tenebo ilo ora olopeny neikenari anaa enkata olaisiaayiani lolmushaara. 51Naa teneton etii ilarin kumok, ore te risioroto enye nerriny alak ninche teina kinyang'a apa natalaaki te nkaraki ninye, enkinyang'a e lakunoto enye. 52Naa teneng'or ilkuti arin pee ebau olari le Yubilii, neikenakino ninche, ore te risioroto oo larin le nkisiayiare oong'or te ninye nelak ninye mpisai te nkaraki elakunoto enye. 53Ore anaa osinka lo lmushaara to lari ake o to lari neijia ninye etiu tenebo ilo; nemeitore ninye ninye te nkisikong'ata te dukuya iyie. 54Naa teneitu elakuni ninye te kuna oitoi; nepuoi naa aalaaya ninye to lari le Yubilii, ninye o nkera enyena naatii tenebo ninye. 55Amu ore te nanu iltung'ana le Israel naa isinkan, isinkan laainei ninche layaua nanu aitupuku te nkop e Misiri: Ara nanu Olaitoriani Enkai ino.