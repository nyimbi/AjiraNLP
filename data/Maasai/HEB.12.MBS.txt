Enkai Papa lang
1Ore enkaraki nena, amu etaa emanita iyiook enkatampoi kitok e lelo shakenini, emaiturrai sii iyiook enkiroishi ake pooki, o eng'oki naonyikino iyiook oleng, emaipirrio te ng'iriata te ina kuetata natipikaki dukuya iyiook. 2Emaimariria Yesu olaa ninye olaiturukoni naa oloitabaya enkirukoto ang, olaa ore enkaraki eng'ida natipikaki dukuya ninye neting'iria osalaba, nemenu ina kurruna, neton taata te nkaina e tatene o lorika le nkitoo e Enkai.
3Entadamu intae ilo oting'iria enkiba naba neijia oo laing'okok eiba kewan enye, pee minaururu intae nemidukenyanya ti atua iltauja linyi. 4Ore te nkesha inyi iararere ing'ok neton eitu igilunorere o meibukori osarge. 5 Anaa ketorikine intae ina naikokieki intae anaa nkera? “Enkerai ai, nimimenu earata nikiaar Olaitoriani, nimilepori ti nikiosh ninye! 6Amu olonyor eosh Olaitoriani, neitame enkerai ake pooki nang'amu ninye.” 7Enkaraki naa ioshot e nkikoo pee ing'iriri. Eitaasa intae Enkai enaitaas inkera enyena anaa kaa kerai eetae nemeosh menye arere? 8Te nemeoshi intae aarere, anaa enaitaasaki ilkulikae pooki, nitaa nkera naadumuni nimirara inot. 9Ore etii ena, nikiaata loo papa lang te nkop oosh aarere nikiyanyita ninche. Paa eimikiyanyit naa oleng ilo Papa loo nkiyang'eta pee kinchu? 10Amu etoosho ninche iyiook aarere te nkiti rishata anaa enayieu ninche, kake keosh ninye iyiook arere amu eisidai ina te iyiook pee kitum esinyatisho esupatisho enye. 11Ore te ina rishata eoshoto pooki narere oltung'ani imemelok; ore te siadi neiu ilng'anayio le seriani e supatisho te lelo ootarerioki te ina.
Nkiteng'enat o nkikoot
12 Ore enkaraki ina entarrapu nena aik naalepori naa entagolo nena kung inyi naashal, 13 naa entobiraki inkejek inyi inkoitoi naaitoriori, paa ore ilo ng'ojine nemeburukusha kake pee etumi aaishiunye. 14Entonyok eng'oru osotua too ltung'ana pooki, o esinyatisho naa ore te nemeetae nemetumi hoo olodol Olaitoriani. 15 Entodol ake pee meetae hoo obo olau empiris e Enkai; inchere pee metumi “entonai e nduaran” nabulu neyau entorroni, neaku te ina ilkumok te ina eisarkionieki ilkumok; 16 niminchosho etumi oltung'ani hoo obo ololoito aashu olemeserem Enkai anaa Esau, otimira enjung'ore e ikinet enye neinosie endaa e nabo kata. 17 Amu iyiololo aajo ore te siadi, pee eitoki aayieu nejung ina mayianata, netanyaki ninye, amu eitu etum erishata pee eirridu, hoo neing'orua too lkiyio.
18 Amu mme doi entoki naiseyieki ietuo enetii, enkima nayupuyup, o enaimin o entoki naitureisho, o lkutati, 19o ltoilo le ntarumpeta o ltoilo laa ore nkirorot enyena neitureita lelo apa ootoning'o metasaisho aajo pee meitokini aaigilie kulie kirorot. 20 Amu meitieu apa ninche aating'iria enkitoria naishooki, “Te neiseyie ninye eng'ues ele doinyio, neari too soito.” 21 Eituria ina naitoduaaki o metejo Musa, “Kaikirikira nanu te nkuretisho.”
22Kake Oldoinyo le Sion ietuo intae o enkanasa e Enkai naishu, Yerusalem e keper, o enetii ilmalaika lemeikenayu ooiturrurro eikodoki, 23nietuo eumata oo lkikaunot ooigero te shumata, nietuo enetii olarishani laa ninye Enkai e pooki; o enetii inkiyang'eta oo ltung'ana sinyat ooitabayioki, 24 o enetii Yesu, ilo Aitutumoni lo sotua ng'ejuk, o enetii ilo sarge oisuaayioki neiro te mpiris nalang eno sarge le Abel.
25 Entodol ake emiaany ele olimu kuna. Amu amaa te neitu eilanyisho lelo ootanyaita ninye te nkop, mikiaata sii iyiook enikilanyie ilo oirorie iyiook etii shumata. 26 Eikirikirie oltoilo lenye enkop ina kata apa; kake eitayio taata enkisiligata ajo, “Eton aigil ena nabo neme enkop ake aikirikirie kake o shumata sii.” 27Ore ena bae najo ‘aigil ena nabo,’ neitodolu inchere keiwuang'ieki ina apa naikirikirieki, neitodulu ena entoki naitobiraki, pee eing'uari ina nemeikirikirieki. 28Enkaraki ina emanoto iyiook enashe kitang'amutua enkitoria nemeidimi aaigusugusie, naa emaishoo Enkai eseremata nang'amaroyu, natii enkanyit o lturiaki; 29 amu ore Enkai ang naa enkima namutisho.