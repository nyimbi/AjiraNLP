Olarrabal o Lmaleki
1 Nejoki Samuel Saul, “Olaitoriani apa laairriwua nanu maatubukoki eilata aput pee iaku olaiguanani te shumata iltung'ana lenyena Isiraeli; ore naa taata toning'o irorei lo Laitoriani. 2 Inji ejo Olaitoriani loo lororani, ‘Kaitame nanu ina naitaasa Ilamaleki Israel te ina naibooitie ninche te nkoitoi, apa eilepu aaing'uaa Misiri. 3Shomo taata taara Amalek, inyala tukul nena pooki naata ninche; mileku ninche, kake taara metua oltung'ani pooki olee o enkitok, enkerai kiti o enanakita, olkiteng o enker, entames o sikiria.’ ”
4Neaku eipoto Saul iltung'ana neiken ninche te Telaim, netii apa iltung'ana oopuo too nkejek nkalifuni iip are, o nkalifuni tomon oo ltung'ana le Yuda. 5Nelotu Saul enkanasa oo Lamaleki neirrag arresh to erata. 6Nejoki Saul Ilkeni, “Entudumunye, enchom entadoi enchom entung'uai Ilmaleki, mamut ake nanu intae te nebo ninche; amu intodolutua apa intae esupatisho too ltung'ana pooki le Israel apa pee epuonu aailepu aapuku aaing'uaa Misiri.” Neaku etudumunye Ilkeni aapuku ti atua Ilameleki. 7Nemir Saul lelo Amaleki ebaiki Hafila o meshomo aabaiki Shur, aa ninye oloo saen le Misiri. 8Neibung Agag ilo aiguanani loo Lamaleki eishu, nemut tukul iltung'ana pooki te nepi o lalem. 9Kake etelekutua Saul o iltung'ana Agag, o nkerra sidain oleng o lmong'i o lasho o lkuoo le kerra o pooki nara sidai, neitu eyieng ninche amut; ore ina pooki apa nameni naa pesho nemut ninche tukul.
Etanyaki Saul pee meaku olaiguanani
10Nelotu ororei lo Laitoriani enetii Samuel ejo: 11“Airridua nanu nchere aitaa Saul olaiguanani; amu eibelekenye ninye ashuko aing'uaa esujata ai, neitu eas inkitanapat aainei.” Netagore apa Samuel neishiraki ninye Olaitoriani enkewarie pooki. 12Neinyototo Samuel ayooki pee enang'are Saul tadekenya; netiaakaki apa Samuel, “Eewuo Saul Karmel, naa ng'ura eshetaki kewan esoit nadamunyeki neitoki ashuko, nelo agiroo, nedoyio alo Gilgal.” 13Nelotu Samuel enetii Saul, nejoki Saul ninye, “Mikitamayiana Olaitoriani; ataasa nanu enaaitanapa Olaitoriani.” 14Neitoki Samuel ajo, “Kainyoo naa ena orui oo nkerra too nkiyiaa aainei, o nkipurrot oo lmong'i naning'ito nanu?” 15Nejo Saul, “Eyautua ninche too Lamaleki; amu etelekutua iltung'ana nkerra sidain o lmong'i, pee epolosaki Olaitoriani Enkai; ore nkulie nikitumuta iyiook tukul.” 16Neitoki Samuel ajoki Saul, “Tigirayu! Ekaaliki nanu enaatiaaka Olaitoriani ena kewarie.” Nejoki Saul ninye “Tolimu.”
17Nejo Samuel, “Ore hoo nira oti too nkonyek inono, aimira iyie endukuya oo loshon le Israel? Kitubukoko iyie Olaitoriani eilata aput aitaa olaiguanani le Israel. 18Nikirriwayie iyie Olaitoriani esiaai, nejo, ‘Shomo, indaikie lelo aing'okok, Ilamaleki, niarare ninche o metaba anaa neishunye.’ 19Kainyoo naa pee eitu ining oltoilo lo Laitoriani? Kainyoo pee ikuetikia nena tokitin nitaarutua, niaas embae torrono too nkonyek o Laitoriani.” 20Nejoki Saul Samuel, “Atoning'o oltoilo lo Laitoriani, ashomo nanu esiaai naa ninye aairriwayie Olaitoriani, ayaua Agag olaiguanani le Amalek, natumuta aidaikie Ilmaleki. 21Kake eyautua iltung'ana nena tokitin naataarutua, nkerra o lmong'i, nena tokitin sidain apa naatejoki keidaikieki pee epolosaki Olaitoriani Enkai ino te Gilgal.” 22Nejo Samuel,
“Amaa keeta Olaitoriani enchipai sapuk too lasarri oopejori o nkishorot, anaa te nening'i oltoilo lo Laitoriani?
Ng'ura eisidai ening'oto alang olasar,
o enkinining'oto alang ilmeregeshi oopir.
23Amu etiu empaasharoto anaa esakutore,
ore engolon e nkong'u naa esuujisho anaa eseremata oo ntokitin neme Enkai.
Ore enkaraki nitanya ororei lo Laitoriani,
kitanya sii ninye iyie pee miaku olaiguanani.”
24Nejoki Saul Samuel, “Ataasa nanu eng'oki; amu atigila nanu enkitanapata o Laitoriani o rorei linono, amu aturia nanu iltung'ana naning oltoilo lenye. 25Ore naa taata, aatoomono nanu, tapalakaki eng'oki ai, nirrinyo te nebo nanu, pee atum nanu ateserema Olaitoriani.” 26Nejoki Samuel Saul, “Marrinyo nanu te nebo iyie; amu itanya iyie ororei lo Laitoriani, nikitanya iyie Olaitoriani pee miaku olaiguanani te Israel.” 27 Ore eshuko Samuel alo aing'uaa, neibung Saul olcholoi lo lkila lenye, nepolosa. 28Nejoki Samuel ninye, “Etopolosayie Olaitoriani enkitoria e Israel te iyie ena olong, neishoo ninye olelatia ino, laa ninye supat likilang iyie. 29Ore sii Ilo ora Enkitoo e Israel nemelejisho arashu eirridu; amu mme oltung'ani ninye, metaa keirridu.” 30Nejo ninye, “Ataasa nanu eng'oki; ore eyia; iyanyitaki taata te dukuya ilpayiani loo ltung'ana laainei o te dukuya Israel, nirrinyo te nebo nanu, pee atum nanu ateserema Olaitoriani Enkai ino.” 31Nerrinyo Samuel asuj Saul; neserem Saul Olaitoriani.
32Neitoki Samuel ajo, “Iyau ene natii nanu Agag, ilo aiguanani loo Lamaleki.” Nelotu Agag enetii ninye eshipa. nejo Agag, “Esipa etulusoyie emion e keeya.” 33Nejo Samuel, “Ore anaa enatooruo olalem lino nkituaak inkera, keaku sii ninye taata ngutunyi enemeeta enkerai ti atua nkituaak.” nedung Samuel Agag aitaa ndung'ot te dukuya Olaitoriani te Gilgal.
34Neitoki Samuel alo Rama; nelo Saul enkaji enye te Gibea e Saul. 35Neitu ae kata eitoki Samuel adol Saul o metabau enkolong e keeya enye, kake eishiraka Samuel Saul. Neirridu Olaitoriani nchere eitaa Saul olaiguanani le Israel.