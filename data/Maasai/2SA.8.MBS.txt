Etimirishe enjore e Daudi
(1 Int 18.1-17)
1Ore te siadi ena nemir Daudi Ilfilisti neitore ninche, neya Daudi Metegama aitung'uaa enkaina oo Lfilisti.
2Nemir ninye Moab, netem ninche to lgosoi lkereri, aisho ninche meirraga te nkop; ore ilkererin oare netemi pee eari metuata, ore olkereri obo olulung'a nepali. Neaku Ilmoabu isinkan le Daudi neyaki kodi.
3Neitoki sii Daudi amir Hadadesa olayioni le Rehob, olaiguanani le Soba, eloito arrinyu enkitoo enye to lkeju le Frati. 4Neya Daudi aitung'uaa ninye enkalifu o iip naapishana o sikarini ooked mbartan, oo sikarini nkalifuni tikitam oopuo too nkejek nedung Daudi irrisheta mbartan pooki oo ngarrin, kake etelekua inaaidip ngarrin iip oo mbartan. 5Ore ake pee epuonu Isiria le Dameski aaretu Hadadesa ilo aiguanani le Soba, near Daudi metuata iltung'ana nkalifuni tikitam oare loo Siria. 6Nepik Daudi iltimito atua Aram e Dameski; neaku Isiria isinkan le Daudi neyaki kodi. Neisho Olaitoriani Daudi metimirisho te pooki wueji neba anaa eneshomo. 7Neya Daudi ilong'oi e sahabu apa naanapita isinkan le Hadadesa, neyau ninche Yerusalem. 8Ore ebaiki Beta ometabaiki Berotai, nkanas e Hadadesa, neya olaiguanani Daudi isuyan kumok.
9Ore ake pee ening Toi olaiguanani le Hamat nchere etimira Daudi enjore pooki e Hadadesa, 10neirriwaa Toi olayioni lenye Yoram enetii olaiguanani Daudi, pee eisho ninye enchunet, o pee eisho ninye enchunet enkaraki nataarare Hadadesa nemir ninye; amu kesej apa eeta Hadadesa olarrabal o Toi. Neyau Yoram te nebo ninye ntokitin e nkosholai, o sahabu, o no suyai. 11Ore sii kuna neitisiny olaiguanani Daudi to Laitoriani, te nebo ina osholai o sahabu apa naaitisinya naaing'uaa iloreren pooki apa ootimira ninye, 12ebaiki Edom, o Moab, o Ilamoni, o Ilfilisti, o Amaleki, o naaing'uaa iyarunot e Hadadesa olayioni le Rehob, olaiguanani le Soba.
13Neishur enkarna e Daudi. Ore pee eshukunye ninye, nesesekuan Iltung'ana nkalifuni tomon o isiet ti atua Oerata le Munyan. 14Nepik ninye iltimito Edom; ore atua Edom pooki nepik iltimito, lelo le Edom pooki isinkan le Daudi. Neishoo Olaitoriani Daudi metimirisho te pooki wueji neba anaa eneshomo.
15Neaku eitoria apa Daudi Israel pooki; neisiaisho Daudi te sipata o te risioroto too ltung'ana lenyena pooki. 16Naa Yoab olayioni le Seruiya apa oitore enjore, naa Yehoshafat olayioni le Ahilud apa olaigeroni. 17Naa Sadok apa olayioni le Ahitab o Ahimelek olayioni le Abiata ninche ilapolosak; naa Seraia apa olasirani; 18naa Benaia olayioni le Yehoida apa otii shumata lelo Kereti o lelo le Peleti ore ilayiok le Daudi naa ilapolosak.