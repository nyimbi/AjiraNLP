Inkajijik naanyikita enkaji e Nkai
1Ina peyie aariki nanu atua olgoriet liatua le nkalo e moikuape, naariku nanu atua ilgilat ooipirare enkalo olodungoro le nkaji e Nkai netii sii enkae alo eina aji natii moikuape. 2Ore enkadori eina aji natii enkalo e moikuape naa intemat iip nabo, ore endapasho enye naa intemat onom. 3Neibung'are intemat e nkaina tikitam naatii atua olodung'oro liatua, neipirare enkiyopata naimi enkaji e oriong olodung'oro. Oltapeet le nkaji oipirare olikae too nkajijik uni naakedo aaidikidiko. 4Ore eitu ijing lelo gilat netii enkoitoi najing atua, intemat enkaina tomon endapasho o ntemat e nkaina iip te nkadori netii inkutukie oo nkajijik enye enkalo e moikuape. 5Ore ilgilat le shumata naa aironkeni, amu ewaita iltapeeti le shumata erishata sapuk aalang ilgilat liabori o le mpolos le nkaji. 6Amu inkajijik apa uni naakedo, nemeeta apa ing'apeta anaa ing'apeta ololodung'oro liauluo; metaa ore ilgilat le shumata neingat enkop aalang ile abori o le polos. 7Netii apa esuntai boo naipirare lelo gilat te nkalo olodung'oro lioriong; eipirare lelo gilat, intemat enkaina onom enkadori. 8Ore ilgilat lolodung'oro lioriong naa intemat onom te nkadori, ore lelo ootii enkae alo enkaji e Nkai naa intemat iip nabo enkadoro. 9Ore tiabori lelo gialat netii kutuk aji te nkalo oloosaen, ejing iltung'ana ninche eing'uaa oriong endung'oroto, ine neiterunye esuntai e oriong.
10Ore sii te nkalo e kopikop, eipirare olodung'oro o eipirare sii ina aji; etii ilgilat oota enejing'ieki te dukuya ninche; 11nenyaanyukie ninche lelo gilat ootii enkalo e kopikop, nabo enkadoro o endapasho, neeta ewueji nebo neipang'ieki, naa nabo o nkutukie oo nkajijik. 12Ore tiabori ilgilat le kopikop netii enejing'ieki te nkalo oloosaen, teine nejing'ieki ina oitoi, ore te nkalo e kurum netii esuntai narish esuntai.
13Ina peyie aajoki ninye nanu, “Ore ilgilat le nkalo e moikuape o lgilat le kopikop lelo ooipirare ilo odung'oro naa lgilat Sinyat, laa teine epuo lelo apolosak oopuonu enetii Olaitoriani aanyalelo asarri sinyat oleng ilo asar le ntapa, ilo asar le ng'oki, o ilo asar le nkitarruoroto, amu ore ine wueji naa aisinyati. 14Ore tenejing ilapolosak ine wueji sinyati, nemeipang auluo teine aapuo ina dung'oroto e auluo eitu eitayu te ine nena kilani enye a enkisiaayiare, amu aisinyat kuna; neishop ninche kulie kilani eton eitu epuo aanyikaki ina oo nara ine tung'ana.”
Intemat e wueji e nkaji e Nkai
15Ore peyie eidip atetema atua ine wueji e nkaji e Nkai, naarik nanu aipang'ie teina kishomi naipirare enkalo oloosaen, netem ewueji e nkaji e Nkai aman. 16Netem enkalo oloo saen te ntiyani natemishoreki intemat enkaina iip imiet te ntiyani natemishoreki. 17Neitoki aibelekenya netem enkalo e moikuape, intemat enkaina iip imiet te ntiyiani natemishoreki. 18Neitoki aibelekenya netem enkalo e kopikop, intemat iip imiet e nkaina teina tiyani natemishoreki. 19Neitoki aibelekenyakino enkalo oloontoluo, netem, intemat iip imiet e nkaina teina tiyani natemishoreki. 20Etetema ninye too inkaloli pokira ong'uan. Neeta apa esuntai namanita ninye, intemat enkaina iip imiet te nkadori, o ntemat iip imiet e nkaina endapasho, pee etum atirishu ewueji sinyati o ene pooki ng'ae.