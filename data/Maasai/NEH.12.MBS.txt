Esiana oo lapolosak o Lawi
1Kulo ninche ilapolosak o Lawi apa ooetuo tenebo Serubabel olayioni le Shealtiel, o Yeshua: o Seraia o Yeremia o Esra, 2o Amaria, o Maluk, o Hatush, 3o Shekemia, o Rehum, o Meremot, 4o Ido, o Ginetoi, o Abija, 5o Mijamin, o Maadia, o Bilga, 6o Shemia, o Yoiarib, o Yedaia, 7o Sulu, o Amok, o Hilkia o Yedaia. Kulo ninche apa ilkituaak loo lapolosak o lalashera lenye too nkolong'i e Yeshua.
8Ore too Lawi; naa Yeshua o Binui o Kadmiel, o Sherebia, o Yuda, o Matania, laa ore tenebo ilalashera lenyena, naa ninye oitasheiki isinkolioitin le nkishooroto e nashe. 9O Bakbukia, o Uno, neitashe ilalashera lenye aaipirakinore ninche te nkisiaayiare.
Eishoi oo lapolosani kitok Yoshua
10Naa Yeshua apa menye le Yoiakim, naa Yoiakim menye le Eliashib naa Elishiab menye le Yoiada, 11naa Yoiada menye le Yonatan, naa Yonatan menye le Yadua.
Ilarikok loo lgilat loo lapolosak
12Ore apa too nkolong'i e Yoiakim, netii ilapolosak oora lukuny oo nkajijik oo loo menye: te Seraia, o te Meraia, o te Yeremia, o te Hanania; 13ore te Esra naa Meshulam; ore te Amaria naa Yehohanan; 14ore te Maluki naa Yonatan; ore te Shebania naa Yosef: 15ore te Harm naa Adna; ore te Merariot naa Helkai; 16ore te Ido naa Sekaria; ore te Gineton naa Meshulam; 17ore te Abija naa Sikri; ore te Miniamin o te Moadia naa Piltai; 18ore te Bilga, naa Shamua; ore te Shemaia naa Yehonatan, 19ore Yoiarib naa Matenai; ore te Yedaia naa Usi, 20ore te Salai naa Kalai; ore te Amok naa Eber, 21ore te Hilkia naa Hashabia; ore te Yedaia, naa Natanel.
Esiana oo lmareita loo lapolosak o Lawi
22Ore too Lawi, apa too nkolong'i e Eliashib, o Yoiada o Yohanan o Yadua, kulo apa eigeroki metaa lukuny oo nkajijik oo loo menye; naa lapolosak sii o metabaiki enkitoria e Darias le Parsia. 23Ore ilayiok le Lawi, ilukuny oo nkajijik oo loo menye, neigeroki te mbuku oo ntepen, o metabaiki nkolong'i e Yohanan olayioni le Eliashib.
Eoroto oo siaaitin tiatua enkaji e Nkai
24Ore ilkituaak loo Lawi naa: Hashabia, o Sherabia, o Yeshua olayioni le Kadmiel tenebo ilalashera lenye ooipirakinore ninche, pee eisis Enkai neishooyo enashe, te risioroto e nkitanapata e Daudi ilo tung'ani le Nkai pee easi aairukokino.
25Matahia apa, o Bakbukia, o Obadia, o Meshulam, o Talmon, o Akub ninche ilarripok le kishomi ooitashe aarrip nkajijik naashumishoreki o nchomito. 26Ore apa kuna baa naa too nkolong'i e Yoaikim olayioni le Yeshua olayioni le Yosadak, o too nkolong'i e Nehemia ilo balusui o Esra ilo apolosani naa olasirani.
Eitisinya Nehemia e suntai e Nkanasa
27Ore teina kitisinyata e suntai e Yerusalem, neyauni Ilawi too wuejitin pooki meetu Yerusalem aaraposhoki ina kitisinyata te nchipai, o te nkishooroto e nashe o te ranyata e oshoto oo nkinantani, o enkawuo oo sinkolioitin, o lwululi loo usin. 28Ore nkera e lelo aranyak, neiturrurro too manyishoritin enye naamanita Yerusalem, o too nkang'itie e Netofati; 29neiturrurro sii te Bet-gilgal o te nkop e Geba o Asmafet; amu eteshetakita apa ate ilaranyak nkang'itie aaitaman Yerusalem. 30Ore ilapolosak o Lawi neitisiny ate; neitisiny olorere, o nchomito o esuntai.
31Naitoki nanu aiturrurru ilkituaak le Yuda te nchumata eina suntai, nagelu ilturrurri oare sapuki ooishooyo enashe nepuo ninche too lkererin. Nelo olturrur obo enkalo e tatene teina suntai ometabaiki kishomi e modioi; 32nesuju ninche Hoshaia, o lpisiaai le lelo kituaak le Yuda, 33o Asaria, o Esra, o Meshulam, 34o Yuda, o Benchamen, o Shemaia, o Yeremia, 35o kulikae ayiok loo lapolosak oata ntarumpetani: Sekaria olayioni le Yonatan, olayioni le Shemaia, olayioni le Matamia, olayioni le Mikaia, olayioni le Sakur, olayioni le Asaf; 36o ltung'ana lenye, Shemaia, o Asarel, o Milalai, o Gilalai, o Maai, o Natanel, o Yuda, o Hanani, eeta nkinantani oo sinkolioitin e Daudi ilo tung'ani le Nkai. Ore Esra ilo aigeroni nelo te dukuya ninche. 37Ore te kishomi e nchorro, neitoriori ninche aapuo te dukuya ninche aaim nkedeta e nkanasa e Daudi, te wueji neilepakinyeki esuntai, te shumata enkaji e Daudi; aapuo enkishomi e Nkare te nkalo o loosaen.
38Ore olikae turrur le lelo ooishooyo enashe, nepuo enkalo e kedienye, nasujaa nanu ninche tenebo olpisiaai le lelo tung'ana ootii enchumata e suntai, te nchumata o ltalet le wueji nepejishoreki, o metabaiki esuntai nalala, 39o metabaiki kishomi e Efraim, o embata e kishomi musana, o embata e kishomi o sinkirri o ltalet le Hananel, o ltalet le iip o metabaiki kishomi oo nkerra. Nepuonu ninche aaitashe te kishomi oo larripok. 40Metaa ore lelo turrurri pokira oare le lelo ooishooyo enashe neitashe tiatua enkaji e Nkai; ore nanu o lpisiaai loo nkituaak tenebo nanu; 41o lapolosak, Eliakim o Maaseia, o Miniamin, o Makaia, o Elioenai, o Sekaria, o Hanania, eeta ntarumpetani; 42o Maaseia, o Shemaia, o Eleasa, o Eusi, o Yehoahanan, o Malkija, o Elam, o Eser. Neranyisho ilaranyak erikoo Yesrahia. 43Neitayu ninche ilasarri sapuki ina olong, neshipayu amu Enkai naitishipa ninche te ng'ida sapuk; neshipa sii nkituaak o nkera. Nening'ori enchipai e Yerusalem tenelakua oleng.
Nkishorot te nkaraki eseremata tiatua enkaji e Nkai
44Ore apa teina olong negeluni iltung'ana ooitasheiki ilgilat ooshumishoreki, oopiki nkishorunot, o lelo ng'anayio le dukuya, o matuan e tomon, pee eiturrurri tiatua nena ajijik nena rubat pooki naaishiaakino too nkitanapat te nkaraki ilapolosak o Lawi, te risioroto oo nkurman e nena ang'itie; amu etishipe apa Yuda te nkaraki lelo apolosak o Lawi oisiaaishote. 45 Etaasa apa ninche esiaai e Nkai enye o esiaa nkitisinyata anaa enataasa ilaranyak o larripok le kishomi, te risioroto e nkitanapata e Daudi o layioni lenye Solomon. 46Amu ore apa too nkolong'i e Daudi o Asaf, tiapa, neetae olkitok loo laranyak, neetae isinkolioitin le nkisisa o enkishooroto e nashe te Nkai. 47Ore Israel pooki too nkolong'i e Serubabel o too nkolong'i e Nehemia, neisho erubata e anaake lelo aranyak, o larripok le kishomi; neiteng'el ninche ina rubata oo Lawi; neiteng'el ile Lawi ina rubata oo layiok le Aron.