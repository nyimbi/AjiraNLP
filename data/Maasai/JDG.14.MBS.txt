Samson o entito naing'uaa Timna
1Nedoyio apa Samson alo Timna, ore te Timna nedol entito nabo oo Lfilisti. 2Neilepu ninye alotu, nejoki menye o ng'otonye, “Atoduaa nanu entito nabo oo Lfilisti te Timna; entorikokoki nanu metaa enkitok ai.” 3Kake etiaakitia menye o ng'otonye ninye, “Aimeetae enkitok ti atua ntoyie o lgilata linyi, aashu ti atua iltung'ana lang pooki, eji pee ilo ayamu enkitok too Lfilisti lememurata?” Kake etiaaka Samson menye, “Torikokoki nanu ninye; amu aaitiship ninye nanu oleng.”
4Meyiolo apa menye o ng'otonye nchere Olaitoriani eing'uaa ina; amu keing'oru apa ninye erishata naarie Ilfilisti. Ore apa ina kata naa Ilfilisti ooitore Israel.
5Nedoyio Samson o menye o ng'otonye aapuo Timna, nepuo enkurma oo lng'anayio e Timna. Naa ng'ura, neikurrukurroki ninye olkuoo lo lng'atuny; 6nelotu Enkiyang'et o Laitoriani shumata ninye te ngolon, nepolos ninye ilo ng'atuny anaa oltung'ani opolos olkuoo le kine; nemeeta apa ninye toki te nkaina enye. Kake eitu apa ninye eliki menye aashu ng'otonye enataasa ninye. 7Nedoyio ninye alo airorie ina kitok; neitiship ina kitok Samson oleng. 8Ore te nkiti rishata nerrinyo alo aya ninye; neibelekenya aing'or empopong o lng'atuny, naa ng'ura, etii olemaat loo lotorok ina popong o lng'atuny, o enaisho oo lotorok. 9Nebelu ninye neibung too nkaik enyena, nelo, ainosaa eloito; nelotu enetii menye o ng'otonye, neisho ninche embata, nenya ninche. Kake eitu ninye eliki ninche nchere te mpopong o lng'atuny eitayio ina aisho oo lotorok.
10Nedoyio menye alo enetii ina kitok, neitobir Samson osirua te ine, amu neijia apa eiko ilbarnot. 11Ore ake pee edol iltung'ana ninye, neyau ninche iltung'ana tomoni uni pee epuonu aaku te nebo ninye. 12Nejoki Samson ninche, “Kaisho nanu intae oloyiote, naa ti nikindimidimi aatoliki nanu eneikununo, ti atua kuna olong'i naapishana o sirua, niyiolouu aajo kainyoo, naisho nanu intae nkilani tomoni uni e kitani o kulie kilani tomoni uni sidain; 13kake ti nimikindimidimi aatoliki nanu nchere kainyoo, nikinchosho intae nanu nkilani tomoni uni e kitani, o nkilani sidain.” Nejoki ninche ninye, “Tolimu oloyiote lino matoning.” 14Nejoki ninye ninche, “Oyiote: Etupukuo enainosi tiatua ina nainosisho. Etupukuo entoki namelok aimu ina nagol.” Neitu ninche eidim aatayiolo ilo oyiote too nkolong'i uni.
15Ore te nkolong e ong'uan nejoki ninche ina kitok e Samson, “Ilejileja olmoruo lino metoliki iyiook nchere kainyoo ilo oyiote mikipejoo ake iyie o enkaji e papaai lino te nkima. Ntoomono apa iyiook pee itumutumu aawaita imasaa ang?” 16Ore ina kitok e Samson neishir te dukuya ninye, nejoki, “Eikimba iyie, mikinyor nanu; itipikaka iyie oloyiote iltung'ana lang, neitu ninye kiliki nanu ajoki kainyoo.” Nejoki ninye, “Ng'ura, eitu aliki papa aashu yieyio, paa eijo iyie aliki?” 17Neishir ninye te dukuya ninye nena olong'i naapishana apa osirua lenye; ore te nkolong e naapishana neliki ina kitok enye, amu eitirrishaka apa ninye oleng. Neliki ina kitok oloyiote lelo tung'ana lenye. 18Nejoki ilewa apa le ina anasa ninye te nkolong e naapishana eton eitu edoyio enkolong,
“Kainyoo namelok alang enaisho oo lotorok?
Kainyoo nagol alang olng'atuny?” Nejoki Samson ninche,
“Teneme enkashe ai itukurrishore intae,
anaata intae eitu itumutumu oloyiote lai.”
19Nelotu Enkiyang'et o Laitoriani te ngolon shumata ninye, nedoyio ninye alo Ashkelon near metuata iltung'ana tomoni uni le ina ang, neya ntokitin enye neisho nkilani lelo apa ootolimutuo oloyiote. Ore te ngoro napi neshuko alo enkaji e papaai lenye. 20Neishori ina kitok e Samson ilo apa oboitare ninye, aa ninye apa shepu-lkerra lenye.