Enduaata o lpiyayati le mbuku olo to loing'ang'e
1Naitoki ake araposhu inkonyek aainei aing'orisho, ng'ura olpiyayati le mbuku olo to loing'ang'e! 2Naajoki ninye nanu, “Ainyoo idolita?” Nawal ajo, “Adolita olpiyayati le mbuku nalo to loing'ang'e; naa ore enkadori enye naa intemat enkaina tikitam ore endapasho naa intemat e nkaina tomon.”
3Ina pee aajoki ninye nanu, “Ore ena naa oldeket olo oriong enkop pooki, amu ore ake ninye pooki opurrisho naa kedung'ori aaiwuang'ie ebaiki ena kata nelo dukuya te risioroto eina purrorre, anaa pooki ng'ae onya olmumai te lejare naa kedung'ori aaiwuang'ie te risioroto ele mumai. 4Ekairriwaa nanu meshomo dukuya, Olaitoriani loo lororani ojo, naa kejing enkaji o lapurroni, nejing sii enkaji e ilo onya olmumai te lejare te enkarna ai; naa kebik te nkaji enye anya ninye, enya imbaoi tenebo isoito.”
Enduaata enkitok natii atua enkikapu
5Ina pee elotu dukuya ilo malaika laairorie nanu naajoki, “Taraposhu inkonyek inono nidol ena toki nalotu?”
6Najo, “Ainyoo doi?” Nejo ninye, “Ore ena naa enkikapu, neitodolu ena kikapu ing'ok enkop pooki.”
7Naa ng'ura, etaboloki ninye aadumu enkikenet enye, netii atua enkitok natonita tiatua enkikapu.
8Nejo ninye, “Ore ina kitok naa Entorroni eutu.” Nerrumoki ninye atua enkikapu nerrinyoki enkikenet enye aiken enkikapu. 9Naraposhu inkonyek aainei aing'orisho, naa ng'ura, inkituaak are naapuonu dukuya! Etii osiwuo inaipuko enye; neeta inaipuko naatiu anaa inaipuko emotonyi nanyaanyukie entilagos, nedumu aailepie ina kikapu metaa etii erishata enkop o keper.
10Ina pee ajoki ilo malaika laairorie nanu, “Kaji doi eyaita ina kikapu?”
11Naajoki nanu, “Enkop e Shimor, aa te ine epuo aashetaki ninye enkaji, naa ore pee eidip aitobira, nepik ina kikapu pee ebik teine.”