Irorei lo siligi
1Ntagolo iltung'ana laainei,
ntagolo ltung'ana laainei, Olaitoriani ojo.
2Irorie Yerusalem te mborron,
ninchiraki ninye
tiaaki eisha olarrabal lenye,
netapalakaki ninye ing'ok enyena,
amu etang'amua apa ninye te nkaina o Laitoriani
enkitalakunoto oo ng'ok enyena katitin are.
3 Ening'o oltoilo oishirita:
“Ore ti ong'ata ntobira enkoitoi o Laitoriani,
Ntorioi to lpurkel enkoitoi tenkaraki Enkai ang.
4Ore pooki nong'oto negum neilepunyeki,
ore pooki doinyo o ewueji nerupa neitadouni;
ore ewueji nemeitoriori neitoriori,
ore ewueji nemeisiaja neisiajayieki.
5Amu kepuoi aaibalunye enkitoo o Laitoriani,
nedol iltung'ana pooki te nebo,
amu enkutuk o Laitoriani nairoro kuna.”
6 Ejo ilo toilo, “Nchira!”
Najo nanu, “Kaaishir ajo aa?”
Ore pooki naata osesen netiu anaa nkujit,
ore ina kishiaa enye pooki etiu anaa entapukai e ong'ata.
7Etoyu nkujit, nerrarrarri ntapuka,
te nekut enkiyang'et o Laitoriani ninye;
esipa etiu iltung'ana anaa nkujit.
8Etoyu nkujit nerrarrarri ntapuka;
kake ore ororei lo Laitoriani Enkai ang neuno ntarasi.
9Ilepa iyie shomo enchumata o ldoinyo oado,
Iyie Sion, ntadarai lelo omon supati;
ilepunye oltoilo lino te ngolon,
Oo Yerusalem, ntadarai lelo omon supati,
ilepie oleng, miureshoyu; tiaaki nena anas e Yuda,
“Eng'ura Enkai inyi!”
10 Ng'ura, kelotu Olaitoriani te ngolon,
naa enkaina enye nalotu aitoreisho;
ng'ura netii enkishooroto enye te nebo ninye,
netii nchuneti enyena dukuya ninye.
11 Keirrita ninye eluaata enye anaa olchekut,
neibung ninye ilkuoo too nkaik enyena,
nenap ninche to lgoo lenye,
nerikoo maakutiti nena oijoo.
Enkai e Israel nemeeta enaitanyaanyukieki
12Kalo otetema enkare te ndap
e nkaina enye
netem shumata te nkitorioroto e nkaina enye,
neishaki enterit e nkop pooki te ntemet
neineneng ildoinyo o ndoinyo to orrantili
13 kalo otuutayie Enkiyang'et o Laitoriani,
aashu anaa olaikooni lenye neiteng'en ninye?
14Kaing'ae eikilikuanishore ninye
pee etum ataarriyiana,
naa aing'ae oiteng'ena ninye te ina
neitodol ninye enkoitoi e Yiolounoto?
15Ng'ura, etiu iloshon anaa olkitong'ati le enkare naitong to ltoo,
eikununo nkuapi anaa enkinyi terit napuyiapui;
ng'ura, kedumu ninye lemankale pooki anaa enkini terit napuyiapui.
16Meidip ilkeek le Lebanon enkima,
nemeidip ing'uesi e enyena pooki olasar opejori.
17Etiu iloshon pooki anaa pesho te dukuya ninye,
eikenayie ninye ninche anaa pesho, aashu olng'am.
18 Kaing'ae naa kintanyaanyukie Enkai,
aashu ainyoo narisiore ninye?
19Kenkitanyaanyukoto e Nkai! ina naitobirua oltung'ani,
ina namur olkunoni te sahabu,
nepik ninye ilpisia le nkosholai.
20Ore ilo omena lemeidim ainyiang'u olasar,
negelu olchata lemeitiapurus;
neing'uraki kewan olaguetani arriyia,
ounoki enkitanyaanyukoto nemeigusugus.
21Keitu iyie iyiolou?
Keitu iyie ining?
Keitu apa kilikini iyie te nkiterunoto?
Keitu apa iyiolou iyie ebaiki olkitamanyunoto le nkop?
22Ninye ilo oton te shumata enkop,
ore lelo oomanya enkop neikununo anaa ntargeet;
kaing'ae ilo oisalaash shumata anaa olkarasha,
nelak anaa olng'obor olo amany;
23ninye ilo oitadou ilkituaak, aitaa pesho
ore lelo aitoriak le nkop neitaa pesho.
24Penyo netunoki ninche,
penyo neibung'a ntona, narumishoyu te nkop,
penyo neibung'a ntona enye enkop,
te nekut ninye ninche netoyu,
neya osiwuo ninche anaa suut.
25Kaing'ae naa intae kintanyaanyukiekie nanu,
eji pee atiu nanu anaa ninye? Ilo Sinyati Obo ojo.
26Tushumu nkonyek inono toduaa shumata;
kaing'ae oitobirua kuna pooki?
Ilo oyau ilo orora lenye te nkumoi,
neipotu ninche pooki too nkarn enye,
te ina kitoo e nkidimata enye,
naa ore enkaraki nagol ninye oleng
meimin ninye nabo.
27Kainyoo pee ijo iyie Yakobo,
niro iyie Israel ajo,
“Eisudoyie Olaitoriani enkoitoi ai,
ore esipata ai neitu eshilaa Enkai ai?”
28Keitu iyie iyiolou? Keitu iyie ining?
Ore Olaitoriani naa Enkai oo ntarasi,
ninye oitobira ineeiting'ie enkop.
Menauru ninye nemelepori,
ore eyiolounoto enye nemejurrunoyu.
29Keisho ninye engolon ilo oiterria,
ore ilo lemeeta enkidimata neponiki engolon.
30Keiterre doi ninye elelero nenauru
nebatata iltung'ana ooti te nauri;
31kake ore lelo oanyu Olaitoriani naa
keitang'ejuk engolon enye,
keilep ninche too naipuko anaa lkurragoso,
nepuo aakuet nemenauru,
nepuo ninche kake meiterre te nauri.