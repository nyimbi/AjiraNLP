Eikilikuana iltung'ana Yeremia metoomonoki
1Ore ilarikok pooki loo njorin, o Yohanan olayioni le Karea o Asaria olayioni le Hoshaia, o ltung'ana pooki ebaiki oloti ometabaiki olkitok, nepuonu aanyiku. 2Nejoki ninche Yeremia ilo oiboni le Nkai, “Nchoo esayiata ang elotu dukuya iyie, niomon Olaitoriani Enkai ino tenkaraki iyiook, tenkaraki ele pisiai pooki, (amu etelekuaki iyiook ilkuti too lkumok, anaa enidolita iyiook.) 3Pee etum Olaitoriani Enkai ino aitoduaa iyiook enkoitoi nikiim, o embae nikias.” 4Nejoki Yeremia oloiboni le Nkai ninche, “Atoning'o nanu intae, ng'ura, kaomon nanu Olaitoriani Enkai inyi te risioroto eomonunoto inyi, ore eneba anaa enawaliki intae Olaitoriani naa kaliki nanu intae; maisudoo nanu hoo toki te intae.” 5Nejoki ninche Yeremia, “Metaa Olaitoriani olchakeni osipa tiaalo iyiook tenikiaas iyiook terisioroto eilo rorei likirriwakinye Olaitoriani Enkai ino iyiook. 6Tenaa sidai aashu torrono, eikiruk iyiook ororei lo Laitoriani Enkai naa ninye kirriwaa iyie enetii, pee etum atisidana te iyiook tinikiruk oltoilo lo Laitoriani Enkai ang.”
Etawala Olaitoriani enkomono e Yeremia
7Ore te siadi nkolong'i tomon nelotu ororei lo Laitoriani enetii Yeremia. 8Neitoki ninye aipotu Yohanan olayioni le Karea o Larikok pooki loo njorin apa ootii tenebo ninye, o ltung'ana pooki ebaiki oloti ometabaiki olkitok, 9nejoki ninche, “Nji ejo Olaitoriani, Enkai e Israel, naa ninye kirriwakita nanu mayaki enkomono inyi dukuya ninye: 10tinibikibiki intae tiatua ena kop nashetu nanu intae nemauroo nanu intae; naun nanu intae, nemadotu nanu intae; amu airridua nanu ina torroni apa naitaasa nanu intae. 11Emiureyu olaiguanani le Babilon, laa ninye iurere intae; emiureyu intae ninye, Olaitoriani ojo, amu atii nanu tenebo intae, pee aitajeu intae nakordu intae aitung'uaa enkaina enye. 12Kaisho nanu intae olng'ur, pee etum ninye aing'urrie intae neisho intae itonini te nkop inyi maate. 13Kake tenijojo intae, ‘Mikitoni iyiook tiatua ena kop,’ aagolong'aki oltoilo lo Laitoriani Enkai inyi; 14nijojo, ‘A-a, eikipuo iyiook enkop e Misiri, ine nimikidolie iyiook olarrabal, aashu kining oltoilo le mowuo, aashu kiata esumash oo mukateni, naa eikipuo iyiook aabik teine,’ 15toning'o naa ororei lo Laitoriani, lopisiai le Yuda. Nji ejo Olaitoriani loo lororani, Enkai e Israel: Tenipuopuo intae Misiri nimingiligili aashukunye, 16ore ilo alem liurere nelo ainepu intae teine tiatua enkop e Misiri; ore ilo ameyu liurere nesuj intae te ngolon indipa aashom Misiri; nipuopuo aaye teine. 17Ore lelo tung'ana pooki ooipirie nkomomi enye aapuo Misiri aatoni teine naa kepuo aaye to lalem, o to lameyu o to lmeitai; metum ninche olpisiai aashu ololeku teina torroni nayooki nanu ayau shumata ninche.
18“Amu nji ejo Olaitoriani loo lororani, Enkai e Israel: Ore anaa enapa natubukoko engoro ai o engoro ai napi lelo oomanya Yerusalem, neijia eikoni aabukoki engoro ai napi intae tenipuopuo Misiri. Naa iakuku intae entaboi, o olkirutoto o ldeket o esulare. Mingiligili ae kata aadol ene wueji. 19Etiaaka intae Olaitoriani, lo pisiai le Yuda, ‘Milo Misiri tayiolo te sipata nchere aaikoo nanu iyie ena olong, 20nchere ishomo intae aaimin tenkinyiang'a enkishui inyi. Amu kirriwaitie intae enetii Olaitoriani Enkai inyi, ijojo, ‘Toomonoki iyiook to Laitoriani Enkai ang, ore enaba anaa enajo Olaitoriani Enkai ang mbalakinye iyiook amu eikiaas iyiook.’ 21Naibalakinye nanu ena olong intae, kake eitu irukuruku oltoilo lo Laitoriani Enkai inyi te pooki toki naairriua nanu matoliki intae. 22Ore naa taata entayiolo entisipa nchere iyeye intae to lalem, o to lameyu o to lmeitai tiatua ine wueji nitang'uarra intae aapuo aatonie.”