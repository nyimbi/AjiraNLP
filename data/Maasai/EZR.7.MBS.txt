Etabawua Esra Yerusalem
1Ore apa te siadi ena, te nkitoria e Artaseses olaiguanani le Parsia, ore Esra olayioni le Seraia, olayioni le Asaria, olayioni le Hilkia, 2olayioni le Shalum, olayioni le Sadok, olayioni le Ahitab, 3olayioni le Amaria, olayioni le Asaria, olayioni le Merariot, 4olayioni le Serahia, olayioni le Usii, olayioni le Buki, 5olayioni le Abishua, olayioni le Finehas, olayioni le Eliesa, olayioni le Aron ilo apolosani kitok - neilepu sii ilo Esra eing'uaa Babilon. 6Olaigeroni apa ninye arriyia too nkitanapat e Musa, apa naaishorua Olaitoriani Enkai e Israel, neisho olaiguanani ninye nena pooki naatoomonuo, amu etii apa enkaina o Laitoriani Enkai enye shumata ninye.
7Neilep sii apa aapuo Yerusalem to lapa liopishana le nkitoria e Artaseses olaiguanani, embata oo ltung'ana loo Siraeli, o embata oo lapolosak o Lawi, o laranyak o larripok loo nchomito, o laisiaayiak le nkaji e Nkai. 8Nelotu ninye Yerusalem to lapa le imiet, aa olari liopishana le nkitoria eilo aiguanani; 9amu ore te nkolong e dukuya o lapa le dukuya neiteru ninye alo te Babilon, ore te nkolong e dukuya o lapa le imiet nelotu ninye Yerusalem, amu etii enkaina supat e Nkai enye shumata ninye. 10Amu etipika Esra oltau lenye pee eiteng'enuo enkitanapata o Laitoriani, neas ninye, neitengenisho nkiguanat enyena, o nkikoo enyena tiatua Israel.
Mbaa naaigeroki naaishoo Artaseses Esra
11Ena entashati e mpalai naishoo olaiguanani Artaseses Esra ilo apolosani, naa olaigeroni, ang'eni loo mbaa oo nkitanapat o Laitoriani o nkiguanat enyena tialo Isiraeli: 12“Artaseses olaiguanani loo laiguanak oirriwaki Esra olapolosani, ilo aigeroni loo nkitanapat e Nkai e keper. Ore taata, 13aitobira nanu enkitanapata ore pooki ng'ae too ltung'ana loo Siraeli anaa ilapolosak lenye anaa Ilawi tiatua enkitoria ai, onyorraa alo Yerusalem te yieunoto enye, neidim ashomo tenebo iyie. 14Amu kirriwayie iyie olaiguanani o lautarok lenyena oopishana, pee eikilikuan mbaa e Yuda o Yerusalem te risioroto eina kitanapata natii nkaik inono, e Nkai ino, 15nimbalunye sii enkosholai o sahabu apa naishoo olaiguanani tenebo ilautarok Enkai e Israel, natii emanyisho enye atua Yerusalem, 16tenebo enkosholai pooki o sahabu nilo iyie atum to lkerenket pooki le Babilon, tenebo nkishorot o lpela oo ltung'ana o noo lapolosak, naainosaki olmumai pee eishoruni tenkaraki enkaji e Nkai enye natii Yerusalem. 17Ore naa te kuna pisai ilo iyie ainyiang'u iloing'ok, o lmeregeshi, o lkuo le kerra, tenebo ilasarri lenye le ntapa, o lasarri lenye ooki, nilo aishooyo ninche te nchumata olperere lo lasar le nkaji e Nkai ino natii Yerusalem. 18Ore pooki naba anaa enidol aa sidai te iyie o lalashera linono neasi teina ae osholai o sahabu, nindimidimi aataas, te risioroto e yieunoto e Nkai ino. 19Ore inapa masaa nikinchooki tenkaraki enkisiaayiare e nkaji e Nkai ino, nilo aitayu te dukuya e Nkai e Yerusalem. 20Ore pooki naba anaa enayieuni te nkaraki enkaji e Nkai ino, niata erishata pee inchoru nindim aishoru te nena naatii olchumati lo laiguanani.
21“Ore nanu Artaseses olaiguanani, naitobira enkitanapata too lashumak pooki lo lkerenket otii teidia alo olkeju. Ore pooki nayieu Esra, ilo apolosani, aigeroni loo nkitanapat e Nkai e keper, nchoo easi aakurraki, 22neitabaikini ntalantani iip nabo e nkosholai, o rridat iip e nkano, o lbenia iip le nkano, o emunyan neitu eimakini eneba esapuko. 23Ore pooki naaitanapishe Enkai e keper, nchoo metaasi aaitabaya te nkaraki enkaji e Nkai e keper, pee melotu ake engoro enye adoiki olaiguanani o layiok lenyena. 24Kiliki sii iyie nchere meishiaakino pee eitalaki olapolosani kodi e arakinoto, anaa mpisai o lpolosie, anaa mpisai e nkoitoi, nemeitalaki Ilawi o laranyak, o laitasheikinok loo nkutukie oo nkajijik, o laisiaayiak le nkaji e Nkai, anaa kulikae aisiaayiak le nkaji e Nkai.
25“Naa ore iyie Esra te risioroto eina ng'eno nagut e Nkai ino niata te nkaina ino, tegelu ilooiguanare o larishak oorish iltung'ana to lkerenket pooki otii lido kekun olkeju, ore lelo pooki naa ilooyiolo nkitanapat Enkai ino: ore lelo lemeyiolo nkitanapat ninteng'en. 26Ore pooki ng'ae lemeiruk nkitanapat e Nkai ino o nkitanapat o laiguanani, nchoo edung'okini ninye enkiguana narrish, aa te keeya, anaa erewe eyararoto anaa, eoruni imasaa enyena, anaa eeni te korokoroni.”
Eisisa Esra Enkai
27Meisisi Olaitoriani, Enkai oo loo papa, laa ninye otipika embae naikununo nji atua oltau lo laiguanani, pee eitisidan enkaji e Nkai natii Yerusalem, 28naa ninye laaitabaikia nanu enyorrata enye nauno te dukuya olaiguanani, o lautarok lenyena. O te dukuya iltung'ana pooki magil lo laiguanani. Naagolu nanu oshoke amu etii enkaina o Laitoriani Enkai ai shumata nanu, naiturrur nanu iltung'ana ooisul Isiraeli pee aapuo aairiamariyie.