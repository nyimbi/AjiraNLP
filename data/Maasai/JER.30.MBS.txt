Nkisiligat o Laitoriani too ltung'ana lenyena
1Ororei oewuo enetii Yeremia eing'uaa Olaitoriani ejo: 2“Nji ejo Olaitoriani, Enkai e Israel: Ngero tiatua embuku lelo rorei pooki laatiaaka iyie. 3Amu ng'ura, kepounu nkolong'i Olaitoriani ojo, pee arrinyu aitopok iltung'ana laainei, Israel o Yuda, Olaitoriani ojo, nayau nanu ninche ashuku meetu enkop apa naishoo loo menye, naa keya ninche ninye.”
4Kulo rorei ninche eiroro Olaitoriani tialo Israel o Yudas:
5“Nji ejo Olaitoriani,
kitoning'o iyiook enkishirata o enkirutoto
enkuretisho, neme eseriani.
6Nkilikuanu taata pee idol,
keidim olee anoto enutai enkerai?
Kainyoo naa pee adol pooki lee
etii nkaik enyena enkoshoke anaa enkitok nasaisai?
kainyoo pee eipusa pooki ng'ae?
7Kelotu enkolong torrono oleng;
meetae ae olong naitanyaanyukieki enkata o sina too ltung'ana kumok kake
kekorduni ninye aaitayu teine.
8“Naa kelotu ina olong, Olaitoriani loo lororani ojo, nchere kagil nanu enchata emurt aitung'uaa imurto enye nalak nanu ienat enye, nemeigil ae kata ilomon aaitaa ninche isinkan. 9Kake keisiaai ninche Olaitoriani Enkai enye o Daudi olaiguanani lenye laa ninye nanu aput tenkaraki ninche.
10 “Miureishoyu naa, iyie Yakobo osinka lai, Olaitoriani ojo,
aashu ing'aing'ai iyie Israel,
amu itayiolo ajo kaaitajeu nanu iyie aitung'uaa enelakua
naitajeu eishoi ino aitung'uaa enkop enye eyararoto.
Keshukunye Yakobo netum enkitirring'ata o enkiyeng'iyeng,
nemeitoki hoo ng'ae aiture ninye.
11Amu atii nanu tenebo iyie pee aaitajeu iyie, Olaitoriani ojo:
Kaiting'ie nanu iloshon pooki
apa laidapashaka nanu intae,
kake ore iyie maaiting'ie nanu iyie.
Kaaitame nanu iyie te nkiririkinoto,
nemaaing'uaa nanu hoo tiae oitoi mintamio.
12Amu nji ejo Olaitoriani:
“Meishiunoyu olbae lino netarruoyie empaldaka ino.
13Metii hoo obo likinyor iyie
meetae olchani to lbae lino meetae enkishuinoto te iyie.
14Aaikidamu lelo sanchan pooki linono;
mikishilaa ninche iyie amu aaikuna nanu anaa olmang'atinta
enkitamioto o lmang'atinta lemeeta, olng'ur,
amu eikitok enkitarruoroto ino enkaraki natoponari ing'ok inono.
15Kainyoo iyie pee nchir te mion
meishiunoyu emion ino.
Amu eikitok entorroni ino,
ore enkaraki natoponari ing'ok inono,
aaitaasa nanu iyie kuna baa.
16Neaku ore pooki likinya iyie naa keinosi ninche,
ore ilmang'ati linono pooki, pooki ng'ae
te ninche naa kelo eyararoto;
ore lelo pooki oorresh naitobiraki ninche orreshet.
17Amu kaarrinyoki nanu embiotisho,
ore ilbaa linono naishiunye, Olaitoriani ojo,
enkaraki nikitejo ninche iyie, ‘Oloiturrayioki, Sion ina,
nemeetae oloshilaa!’
18Nji ejo Olaitoriani:
ng'ura, karriny nanu lelo ootarayioki too lng'oborri le Yakobo,
naing'urrie imanyishoritin enyena.
Neitokini aashet nkanas too wuejitin apa neetelekutua
neitashe enkaji enkitoo te wueji apake neitasheyie.
19Atua ninche epukunye isinkolioitin le nkishoroto e nashe
o ltoiloishi le lelo ooshipa.
Kaponaa nanu ninche nemeitoki ninche aaku kuti;
kaisho nanu ninche meyanyituni nemeitoki aaku ooti.
20Netiu inkera enye anaa enatiu apake
ore irumat enye neitasheyieki te dukuya nanu,
naa kaitame nanu lelo pooki ooibooki ninche enkop.
21Ore olkitok lenye naa keaku obo lenye maate,
ore olarikoni lenye naa kepuku tiatua ninche;
kaisho nanu ninye metinyiku nayiaya ninye,
amu kaing'ae laaitasim te kewan enye ayiaya nanu?
Olaitoriani ojo.
22Na iakuku intae iltung'ana laainei
naaku nanu Enkai inyi.”
23Ng'ura olkutati lo Laitoriani!
Eipang'ua engoro enye napi, olkutati ogol
kedanyakino ninye endukuya eilo torrono.
24Merrinyo ina goro napi o Laitoriani,
ometaba anaa nedung'oki enkiguana
neitabaya iyieunot oltau lenye.
Ore too nkolong'i e siadi naa ilo ayiolou ena.