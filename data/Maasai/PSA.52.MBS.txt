Enkiguana e Nkai o empiris
1Kainyoo iyie pee intokoos,
lo tung'ani magilani,
te nkaraki entorroni naitaasaki ilo tung'ani le Nkai?
2Ore endama pooki, ntobirita iyie enkidaata.
Eikununo olng'ejep lino anaa olmurunya opi,
iyie olaitobirani le nkeleekisho.
3Inyor iyie entorroni aitalang esupatisho,
o elejare alang esipata.
4Inyor iyie irorei oomutisho,
iyie o lolng'ejep olejisho
5kake eikigiligil iyie Enkai ntarasi;
nikimbung ninye iyie nikipolos ti atua olng'obor lino;
Nikidotu ninye iyie aitung'uaa enkop oo looishu.
6Ore lelo supati naa kedol, neureishoyu,
nekueniyie ninche ninye, ejo,
7“Eng'ura oltung'ani lemeitaa Enkai esarunoto enye,
laa enkumoi oo masaa enyena eisiliga,
nelo ninye aing'oru enesaru ti atua imasaa enyena!”
8Kake aikununo nanu anaa oloirien onyori mbenek
ti atua enkaji e Nkai.
Aisiliga nanu ina nyorrata nauno e Nkai ntarasi o ntarasi.
9Kaaisho nanu iyie enashe ntarasi,
amu itaasa iyie ena.
Kaibalunye nanu enkarna ino amu eisidai,
to dukuya lelo ooure Enkai.