Olarrabal le Israel o Moab
1Ore to lapa le tomon oo kuni le nkitoria e Yehoshafat olaiguanani le Yuda, etaa Yehoram olayioni le Ahab olaiguanani loo Siraeli te nkop e Samaria. Neitoreisho ninye ilarin tomon oare. 2Etaasa ninye entorroni too nkonyek o Laitoriani, hoo neitu etiu anaa menye o ng'otonye, amu eiwuang'ie ninye eng'ape e Baal apa naitobira papaai lenye. 3Ore ake eyia eibung'are ninye eng'oki e Yeroboam olayioni le Nebat, apa natorikoko Israel metaasa eng'oki. Eitu ninye eing'uaa ina ng'oki.
4Ore apa Mesha olaiguanani le Moab naa olaramatani loo nkerra. Naa ore ake to lari neisho olaiguanani le Israel ilkuoo le kerra nkalifuni iip nabo. O lpapit loo nkerra loo lmeregeshi nkalifuni iip nabo. 5Kake ore ake pee eye Ahab, neiser olaiguanani le Moab apaashare olaiguanani le Israel. 6Neaku eshomo apa teina kata olaiguanani Yehoram tiatua enkop e Samaria pooki, neiturrur Isiraeli pooki. 7Nelo ninye airriwaki olkilikuai Yehoshafat olaiguanani le Yuda, nejoki, “Eisero olaiguanani le Moab tialo nanu; aimikiriamariye nanu olarrabal le Moab?” Nejoki ninye, “Kalo nanu; atiu nanu anaa enitiu iyie, netiu iltung'ana linono anaa iltung'ana laaainei, netiu mbartan aainei anaa mbartan inono.” 8Neitoki ninye ajo, “Kaa oitoi iyiook kipuo aaim?” Newal Yehoram ajo, “Enkoitoi e ong'ata e Edom.”
9Neaku eshomo olaiguanani le Israel tenebo olaiguanani le Yuda o laiguanani le Edom. Ore ake pee eidip ninche aashom elototo oo nkolong'i naapishana, neishunye enkare naok enjore o enaok ng'uesi apa naasujita ninche. 10Neitoki olaiguanani le Israel ajo, “Wooi Ee! Eipotuo Olaitoriani kulo aiguanak pokira okuni pee elotu apik ninche nkaik e Moab.” 11Nejo Yehoshafat, “Aimeetae oloiboni le Nkai tene pee kitum iyiook aaikilikuanishore tialo Olaitoriani?” Neitoki obo osinka loo lelo sinkan lo laiguanani loo Siraeli awal ajo, “Etii Elisha olayioni le Shefat ene, laa ninye apa otubukoko enkare nkaik e Eliya.”
12Nejo Yehoshafat, “Etii ororei lo Laitoriani tenebo ninye.” Nedoyio olaiguanani loo Siraeli o Yehoshafat o laiguanani le Edom aapuo enetii ninye.
13Nejoki Elisha olaiguanani loo Siraeli, “Kainyoo nanu aatakinore iyie? Shomo enetii iloibonok le papaai lino o loibonok le yieyioo lino.” Kake etiaaka olaiguanani loo Siraeli ninye, “A-a; Olaitoriani oipotuo kulo aiguanak pokira okuni apik nkaik e Moab.” 14Nejo Elisha, “Ore anaa enaishu Olaitoriani loo lororani, laa ninye nanu aisiaai, teneme napaji Yehoshafat olaiguanani le Yuda, anaata maashilaa iyie nemaaing'or iyie. 15Kake ore naa taata entorikokoki olaranyani.” Ore ake pee eranyisho olaranyani, nelotu engolon o Laitoriani shumata ninye. 16Nejo ninye, “Nji ejo Olaitoriani, ‘Ore ele erata otoyio kaiput nanu enkare.’ 17Amu nji ejo Olaitoriani ‘Midolidolo intae olkutati anaa enchan, kake ore ele erata pooki naa keiputi enkare, pee itumutumu aatook, intae, o nkishu inyi, o ng'uesi inyi.’ 18Embae nalelek ena too nkonyek o Laitoriani; naa keishoru sii Ilmoabu apik atua nkaik inyi. 19Naa ipuopuo intae aaibung pooki anasa nasheta isunta, o pooki anasa yioloti, niuroo pooki shani sidai, nimbooyoyo nkonyek oo nkariak pooki, ninyalinyala pooki kop sidai too soito.” 20Ore te nkolong nasuju tadekenya, etaa enkata naishoori ilasarri, ng'ura, nelotu enkare naing'uaa enkalo e Edom, o metaba anaa neiput enkare enkop.
21Ore ake pee ening Ilmoabu nchere eetuo ilaiguanak aagilunore ninche, ore pooki ooidim aatanap imasaa o larrabal, eiteru to loti o metabaiki to lbotor, neipotuni nepuoi aaibok to lpolosie. 22Ore ake pee edumunye ninche tadekenya, nedal enkolong ina are, nedol Ilmoabu enkare te dukuya ninche enyokie anaa osarge. 23Nejo ninche, “Osarge ele; esipa etumutakinote ilaiguanak maate, netaarate maate. Ore naa taata, Moab nalo aya iyarunot.” 24Kake ore ake pee epuonu ninche, ilng'oborri le Israel, nedumunye Israeli nerasaki Ilmoabu, o metaba anaa neipirri aailanyisho te dukuya ninche. Nepuo ninche dukuya ear Ilmoabu too lalema epuoito. 25Neibung ninche nkanas, ore te pooki kop sidai, nenang'aki pooki tung'ana osoit, ometaba anaa neiput isoito. Neibooyo pooki ong'u naruko enkare, neuroo ilkeek pooki sidain, ometaba anaa niaaku isoito ake ootelekutua te Kiharet. Neng'adu ilang'orok loo soito te nkopito ine neisulie. 26Ore ake pee edol olaiguanani le Moab ajo etii olarrabal agilunore ninye, neshoroo iltung'ana oata ilalema, iip naapishana pee epuo aagiroo olaiguanani le Edom, kake eitu ninche eidim aashom. 27Neitoki ninye ayau olkikau lenye laa ninye ojing te rishata enye te nkitoria, neitayu ninye aitaa olasar opejori te nchumata e suntai. Nejing engoro napi Israel, nepuo ninche aaing'uaa ninye nerrinyo aapuo enkop enye.