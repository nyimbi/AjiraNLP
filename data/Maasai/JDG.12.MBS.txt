Yepta o ltung'ana le Efraim
1Neipotuni apa iltung'ana le Efraim metanapata, nelang ninche aapuo Sapon nejoki Yepta, “Kainyoo iyie pee italang'a alo aarare Ilamoni, neitu impotu iyiook pee kipuo te nebo iyie? Eikipejoo iyiook enkaji ino itii atua te nkima.” 2Nejoki Yepta ninche, “Ore nanu o ltung'ana laainei nikitii olarrabal kitok te nebo Ilamoni; ore ake pee aipotu nanu intae, neitu kikordudu nanu te nkaina enye. 3Ore ake pee adol ajo mikikordudu intae nanu, naya nanu enkishui ai te nkaina ai, nalang alo aarare Ilamoni, neishoru Olaitoriani ninche apik nkaik aainei kainyoo naa taata pee ileputua intae aapuonu enatii ena olong, pee kipuonunu aarare nanu?” 4Neiturrur Yepta iltung'ana pooki le Gilead nearare Efraim, nesesekuan iltung'ana le Gilead Efraim, enkaraki natejo, “Irara intae ilaisikak le Efraim, intae ile Gilead, te mpolos e Efraim o Manase.” 5Neya lelo tung'ana le Gilead ilang'at e Yordan pee earare ile Efraim. Naa ore ake pee ejo oltung'ani le lelo apa ootimiraki le Efraim, “Ntasho nanu matalang'a alo,” nejoki ninye iltung'ana le Gilead, “Eira iyie ole Efraim?” Ore ake pee ejo ninye, “A-a,” 6nejoki ninche ninye, “Tejo naa Shibolet,” nejo ninye “Sibolet” amu meidim ninye atejo ina aitobiraki; neibung taa ninye near metua too lang'at e Yordan. Nebatata ina kata te ine ilung'ana le Efraim nkalifuni artam oare.
7Neaku Yepta olarishani le Israel ilarin ile. Neye Yepta nenukari te nkanasa enye e Gilead.
Ibsan o Elon o Abdon
8Ore te siadi ninye naa Ibsan le Betlehem otaa olarishani le Israel. 9Eeta apa ninye ilayiok tomoni uni; o ntoyie tomoni uni, neishooyo meyami iltung'ana leme lo lgilata lenye neyau ntoyie e boo neme no lgilata lenye meyama ilayiok lenyena. Neaku ninye olarishani le Israel ilarin oopishana. 10Neaku etua Ibsan nenukari te Betlehem.
11Ore te siadi ninye naa Elon le Sebulon otaa olarishani le Israel, netaa apa ninye olarishani le Israel ilarin tomon. 12Neitoki sii Elon aye, ilo le Sebulon nenukari te Aiyalon te nkop e Sebulon.
13Ore te siadi ninye naa Abdon olayioni le Hilel le Piraton otaa olarishani le Israel. 14Eeta apa ninye ilayiok artam o lakuyiaani tomoni uni, apa ooked isirkon ntomoni naapishana; neaku ninye olarishani le Israel ilarin isiet. 15Neitoki aye Abdon ilo ayioni le Hilel le Piraton, nenukari te Piraton te nkop e Efraim, te ina kop oo ndoinyo oo Lmaleki.