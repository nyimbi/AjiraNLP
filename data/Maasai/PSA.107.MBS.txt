EMBUKU E IMIET
(Olkerempe le Nkai 107â€“150)
Enkisisa e supatisho o Laitoriani
1 Enchoo Olaitoriani enashe,
amu eisupat ninye;
amu ore enyorrata enye nauno nebikoo ntarasi!
2Nchoo lelo ootokordua Olaitoriani metejo neijia,
lelo ootokordua ninye aitayu ti atua enyamali
3neiturrur aitung'uaa nkuapi,
aitung'uaa oloo saen o loo ntoluo,
neitung'uaa moikuape o kopikop.
4Etilimanate embata aairrang'irrang to lpurkel,
neitu etum enkoitoi nalo enkanasa nayeng'iyeng'areki;
5ore te nkaraki esumash o enkure,
neiterre iltauja lenye ti atua ninche.
6Neishiraki ninche Olaitoriani ti atua enyamali enye,
nekordu ninye ninche aitung'uaa osina lenye;
7etorikoyie ninye ninche aimie enkoitoi naitoriori,
o metabaiki enkanasa napuo aamany.
8Nchoo eisho ninche Olaitoriani enashe,
te nkaraki enyorrata enye nauno,
te nkaraki isiaaitin enyena e nking'asia
too nkera e tung'ana!
9Amu keitaraposh ninye ilo oata enkure,
ore ilo oisumash neiputaki ntokitin sidain.
10Etotona embata ti atua enaimin
o ti atua oloip le keeya,
neikenori ti atua isinaitin too sekenke,
11amu etogolong'akitia ninche irorei le Nkai,
nemenaa nkitanapat e Ilo otii Shumata Aisul.
12Neisinanuo iltauja lenye te nkaraki enkisiaayiare nagol;
nebatata ninche, nemeetae oloret ninche.
13Neitoki ninche aaishiraki Olaitoriani te nyamali enye,
nekordu ninye ninche aitayu ti atua isinaitin lenye;
14eyaua ninye ninche aitupuku ti atua enaimin o loip le keeya,
negil iyenat enye tukul.
15Nchoo eisho ninche Olaitoriani enashe
te nyorrata enye nauno,
te nkaraki isiaaitin enyena e nking'asia too nkera e tung'ana!
16Amu etigila ninye nchomito o suyai
nedung aitaa are eng'udi e sekenkei.
17Etamueyia embata te nkaraki ing'ok enye,
o te nkaraki entorroni enye netum isinaitin;
18neibayu iltauja lenye empukunoto pooki e ndaa,
nenyikaki ninche kishomi e keeya.
19Neitoki ninche aaishiraki Olaitoriani te nyamali enye,
nekordu ninye ninche aitung'uaa osina lenye;
20neirriu ninye ororei lenye, neishiunye ninche,
nekordu ninche aitung'uaa enkidaata.
21Nchoo eisho ninche Olaitoriani enashe
te nkaraki enyorrata enye nauno,
te nkaraki isiaaitin enyena e nking'asia too nkera e tung'ana!
22Naa nchoo ninche eishooyo ilasarri le nashe,
nelimu nkiasin enyena too sinkolioitin le ng'ida!
23Eshomo embata enaiposha too melin,
aas biashara ti oriong nkariak kumok;
24nedol ninche nkiaasin o Laitoriani,
isiaaitin enyena e nking'asia ti atua enguton.
25Amu eitanapa ninye, neinyeyie olkutati ogol,
otudumua ilopir le naiposha.
26Neilep ninche shumata,
nedoyio aapuo enguton;
nelepori iltauja lenye te nkaraki osina;
27nepuo ninche tenkiesies neiterriarri anaa lamerak,
neiting eng'eno enye.
28Neitoki ninche aaishiraki Olaitoriani te nyamali enye,
nekordu ninye ninche to sina lenye;
29neitigir ninye olkutati,
neitirring'ieki ilopir le naiposha.
30Neng'idayu ninche enkaraki naitirring'ieki,
neyau ninye ninche ewueji enye neyieu.
31Nchoo eisho ninche Olaitoriani enashe
te nkaraki enyorrata enye nauno,
te nkaraki isiaaitin enyena e nking'asia too nkera e tung'ana!
32Nchoo eisis ninche ninye te umata oo ltung'ana,
neisis ninye ti atua eumata oo lpayiani.
33Eibelekeny ninye ilkejek aitaa olpurkel,
neibelekeny nchorroi aitaa enkop oo lbaat,
34neibelekeny enkop sidai
aitaa ewueji e munyan nemebulu toki,
te nkaraki enkarruoisho oo loomanya.
35Neibelekeny ninye olpurkel aitaa nchorroi oo nkariak,
neibelekeny enkop natoyio oolbaat aitaa nchorroi oo nkariak.
36Neitamany ninye ine ilo oaata esumash,
neshetu ninche enkanasa nabikie;
37etuuno ninche nkurman,
neun nkurman oo sabibu
netum enkisampuare kitok.
38Ore te mayianata enye nebul ninche oleng;
nemeisho ninche nkishu enye engoroo.
39Naa te neitoki aang'oroo nedou esiana,
te nkaraki enkibookinoto e nkop,
o enyamali o osina,
40nebukoki ninye olmena lelo kituaak,
neisho ninche metilimanata too nkoitoi misili;
41kake kedumu ninye aitasheyie olomena aitayu ti atua osina,
neitaba ilmareita lenye anaa iluaat oo ntare.
42Ore lelo supati nedol neshipayu;
ore lelo torrok neidang.
43Ore pooki ng'ae ng'en, nchoo ening'u kuna baa;
nchoo iltung'ana edamu enyorrata o Laitoriani nauno.