Oltalet le Babeli
1Ore apa enkop pooki naa enkutuk nabo eeta o rorei kuti. 2Neaku ore peyie eidurru iltung'ana aaing'uaa oloosaen netum enkop naisiasha te nkop e Shinar, neitaa ine emanyisho enye. 3Nejokino ninche maate, “Wootu emaitayu Ilmatofali le sarng'ab nikipej te nkima oleng.” Neshetishore ilmatofali te rishata oo soito o lami te rishata osinyai oshula o enturoto. 4Ina pee ejo: “Wootu emateshetaki ate enkanasa naata oltalet olo abaiki keper, nikintaiki ate enkarna peyie mikindapashakino ineelakua ti oriong enkop pooki.” 5Nedou Olaitoriani aing'or ina anasa o ilo talet otesheta inkera oo ltung'ana. 6Nejo Olaitoriani, “Ng'ura, olorere obo ninche, neiro pooki enkutuk nabo, naa ena enkiterunoto oo siaaitin naas. Naa ore pooki nayieu neas metii engoloto te ninche. 7Wootu, emaape aadoyio aitarruoo enkutuk enye, peyie meitoki aaning'uno maate te nkiroroto.” 8Metaa eidapashaka Olaitoriani ninche oriong enkop pooki teine, nepal enchetata e nkanasa. 9Enkaraki eina peyie etejoki enkarna enye Babel, amu teine apa etomilo Olaitoriani enkutuk enkop pooki, naa teine eidapashaka Olaitoriani ninche oriong enkop pooki.
Eishoi e Shem
(1 Int 1.24-27)
10Kulo ile ishoi e Shem. Ore peyie eaku Shem oloo larin iip nabo, etaa ninye menye le Arpakashad ilarin aare anaa neishunye oloirrag le nkare, 11enyaaka Shem abik ilarin iip imiet eidipaki aatoiu Arpakashad, neeta apa kulikae ayiok o ntoyie.
12Ore peyie eishu Arpakashad ilarin tomoni uni o miet, neaku menye le Shela. 13Enyaaka Arpakashad abik ilarin iip ong'uan o okuni eidipaki aatoiu Shela, neeta apa kulikae ayiok o ntoyie. 14Ore peyie eishu Shela ilarin tomoni uni, etaa ninye menye le Eber. 15Enyaaka Shela abik ilarin iip ong'uan o okuni eidipaki aatoiu Eber, neeta apa kulikae ayiok o ntoyie.
16Ore peyie eishu Eber ilarin tomoni uni oong'uan, etaa ninye menye le Peleg. 17Enyaaka Eber abik ilarin iip ong'uan o tomoni uni eidipaki aatoiu Peleg, neeta apa kulikae ayiok o ntoyie.
18Ore peyie eishu Peleg ilarin tomoni uni, etaa ninye menye le Reu. 19Enyaaka Peleg abik ilarin iip are o naaudo eidipaki aatoiu Reu, neeta apa kulikae ayiok o ntoyie. 20Ore peyie eishu Reu ilarin tomoni uni o aare, etaa ninye menye le Serug. 21Enyaaka Reu abik ilarin iip are o opishana eidipaki aatoiu Serug, neeta apa kulikae ayiok o ntoyie.
22Ore peyie eishu Serug ilarin tomoni uni, etaa menye le Nahor. 23Enyaaka Serug abik ilarin iip are eidipaki aatoiu Nahor, neeta apa kulikae ayiok o ntoyie. 24Ore peyie eishu Nahor ilarin tikitam ooudo, etaa ninye menye le Terah. 25Enyaaka Nahor abik ilarin iip o tomon o ooudo eidipaki aatoiu Terah, neeta apa kulikae ayiok o ntoyie.
26Ore peyie eishu Tera ilarin ntomoni naapishana etaa ninye menye le Abram, o Nahor o Haran.
Eishoi e Tera
27Naa kulo ile ishoi e Tera. Ore apa Tera naa menye le Abram, o Nahor, o Haran. Ore apa Haran naa menye le Lot. 28Nesiooyo Haran aye te dukuya Papaai lenye Tera teina kop natoiyeki ninye e Uri oo Ilkaldayo. 29Neyam Abram o Nahor inkituaak, neji enkitok e Abram Sarai, neji ene Nahor Milka, entito e Haran aa menye Milka o Iska. 30Ore apa Sarai naa koolupi amu meeta apa enkerai.
31Nerik Tera Abram olayioni lenye, o Lot olayioni le Haran olayioni lo layioni lenye, o Sarai, enkitok olayioni lenye Abram, nepuku aing'uaa pooki Uri oo Lkaldayo aapuo enkop e Kanaan. Ore peyie ebau Haran, eetuo aitaa ine emanyisho. 32Ore inkolong'i e Tera naa ilarin iip are o imiet neye ninye te Haran.