Eng'oki e Yerusalem o elakunoto
1Woi ninye ina natogolong'ua neinosieki olminong ina anasa naitorogonyisho! 2Mening ninye hoo likae toilo, meng'amaa ninye ererioroto enkikoo. Meisilig ninye Olaitoriani, menyikaki ninye Enkai enye. 3Ore lelo kituaak lenyena ootii atua naa ilng'atunyo ooipur; ore ilarishak lenyena naa isuyian le nteipa lelo lemeing'uaa toki o mekenyu. 4Pesho iloibonok lenyena, iltung'ana lemeeta enkirukoto; ore ilapolosak lenyena neisarkionie ina sinyati, neinyala ninche nkitanapat. 5Ore Olaitoriani otii atua ninye naa kaasipani, meitarruoo ninye; ore anaake tadekenya neitodolu ninye esupatisho e nkiguana enye, ore anaake ekenyu melai; kake ore lelo torrok nemeyiolo aatodol enkurruna.
6“Aiwuang'ie nanu iloshon; eidaa nkanas enye; aitomijoono nanu nkoitoi enye e nkanasa o metaa melo hoo ng'ae aim ninche; eitaaki nkanas enye ilmuateni, nemetii oltung'ani, nemetii olomanya. 7Atejo nanu, ‘Esipa kaaureyu ninye, keng'amu ninye enkikoo; merikino ninye nena pooki naitanapa nanu ninye.’ Kake etoponari ninche aayieu neitarruoo nkiasin enye.”
8“Metaa entaanyuaki nanu,” Olaitoriani ojo, “te ina olong nadumunye nanu ara olchakeni. Amu ore enatudung'o nanu naa pee aiturrur nkuapi, pee aum nkitoriat, nabukoki ninche engoro ai, ina kirowuaj pooki e ngoro ai; amu te ina kima e ngoro o lom lai emuti enkop pooki.
9“Ee, te ina kata kenya aibelekeny nanu nkirorot oo ltung'ana, aitaa nkirorot sidain, pee etum ninche pooki aaipoto enkarna o Laitoriani, neisiaai ninye to ltau obo. 10Ebaiki te idia alo ilkejek le Etiopia aayaki nanu lelo laasai nkishorot, ina tito oo looidapashari laainei.
11“Ore akenya te ina olong nimikintukurruni iyie te nkaraki nena kiasin nikitogolong'aka nanu; amu kaiwuang'ie nanu te ina kata te mpolos inyi lelo linyi oowuasa oorup ate, nimintoki iyie awuasa te ilo doinyo lai sinyati. 12Amu kaleku nanu ti atua iyie iltung'ana supati oobor. Naa keing'oru ninche enkisudoroto te nkarna o Laitoriani, 13 ore lelo ootelekuaki te Israel; nemeas ninche entorroni nemeiro elejare, nemetumi too nkutukie enye olng'ejep le lejare. Amu kedaa ninche neirrag nemeetae oloiture ninche.”
Osinkolio le ng'ida
14Tabuaku taranya, na tito e Sion;
tabuaku Israel!
Ting'idayu nishipayu to ltau lino pooki,
na tito e Yerusalem!
15Eiwuang'ie Olaitoriani nena dungokinot e nkiguana ti alo iyie,
etaarayie ninye ilmang'ati linono.
Ilo aiguanani le Israel,
Olaitoriani ninye otii empolos inyi;
mingil ae kata iyie aureyu entorroni.
16Ore akenya te ina olong naa keji te Yerusalem:
“Miureshoyu iyie Sion; mincho nkaik inono elepori.
17Olaitoriani, Enkai ino, otii empolos ino,
olmurrani oishoru enkishuroto;
eikishipakino ninye iyie te nchipai,
eikintang'ejuk ninye iyie te nyorrata enye
kepik ninye shumata iyie embuakunoto o sinkolio
18anaa te nkolong o sirua.
“Kaiwuang'ie nanu osina te iyie,
pee mitum iyie esulare te ninye.
19Ng'ura, ore akenya te ina kata
naa Kagilunore nanu lelo likintorogony pooki.
Naa kaitajeu nanu lelo maiman naiturrurru lelo ooidapashari,
naibelekeny nanu enkurruna enye
metaa errepet neyiolouni ti atua enkop pooki.
20Ore akenya te ina kata naa kayau nanu intae ang,
te ina kata naiturrur nanu intae te nebo;
ee, kaisho nanu metayiolouni intae
nerrepi ti atua iloreren pooki le nkop,
te ina kata nalo nanu arrinyoki karsisisho inyi dukuya nkonyek inyi,”
Olaitoriani ojo.