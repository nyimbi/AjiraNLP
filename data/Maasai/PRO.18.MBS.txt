1Ore ilo okepari makewan naa iyieunot enyena eing'oru, pee etum atoorunye te pooki kiguana nasipa.
2Meshipakino olmodai embae naning'unoyu meteleku embae enye ake eibalie.
3Tenelotu entorroni nelotu sii enkurruna ore te nebo enkurruna netii sii esulare.
4Ore irorei le nkutuk oltung'ani naa nkariak naagut; ore enkong'u e ng'eno naa enchorro naitokitoku enkare.
5Meishaakino tinijing' enkoriong oltung'ani arruoni, arashu imitiki oltung'ani supat esipata.
6Ore enkutuk olmodai neyau enchankar, ore enkutuk enye neipotu ioshot.
7Ore enkutuk o lmodai naa enkidaaroto enye, ore enkutuk enye naa orreshet te ninye.
8Ore irorei le nking'oming'om netiu anaa embelati e mukate namelok, nejing'aa atua osesen lenye.
9Ore ilo oshal te siaai enye, naa olalashe le ilo oidaikie.
10Ore enkarna o Laitoriani naa oltalet ogol, ekuetiki oltung'ani supat neserianu.
11Ore imasaa o lkarsis naa enkanasa enye nagol, netiu anaa esuntai naado namitu ninye.
12Eisis oltau lo ltung'ani kewan eton ebau emutata, kake eng'asunye emborron eitu nesuju enkanyit.
13Teneishooyo oltung'ani ewalata eton eitu ening'u, naa emodai enye o enkurruna.
14Eng'iri oltau lo ltung'ani emuoyian; paa amaa oltau otigile aing'ae oidim ating'iria?
15Ore endamunoto oltung'ani ng'en netum eng'eno, ore enkiok oltung'ani ng'en neing'oru eng'eno.
16Iyieu nitumore oltung'ani kitok? Iyaki ninye enkishooroto naa kelelek itum ninye.
17Ore ilo ong'as airo te dukuya nelioo aa kesipa enkiroroto enye o metaba anaa nelotu likae ajur ninye.
18Ore eoshoto enkukuo neiting'ie enchankar nerishu autu iloogol ooishankarra.
19Ore olalashe otaretoki netiu anaa enkanasa nagol, kake ore enchankar, netiu anaa iasheta oo sekenke o sempewuet.
20Eraposho oltung'ani too lng'anayio le nkutuk enye, eitaraposhi too naing'uaa enkutuk enye.
21Etii keeya o enkishui atua engolon olng'ejep, ore lelo oonyor ninye naa keinos ilng'anayio lenyena.
22Ore ilo otum enkitok nenoto entoki sidai, nenoto omom to Laitoriani.
23Ore te neiro oltung'ani aisinani, naa keomonisho to sayia, kake ore olkarsis newal te ng'olon.
24Etii ilchoreta oitaakuno ilchoreta, kake etii olchore likimbung'are anyikaki alang olalashe.