1Kake atushuma nanu kuna pooki to ltau, najur aineneng pooki, enetiu lelo supati o lelo ng'eni o siaitin enye etii pooki enkaina e Nkai; tenaa kenyorrata arashu enkiba meyiolo tung'ani. Ore pooki toki natii dukuya enye naa empesho, 2amu ebatatakino pooki enyamali nabo aa lelo supati o lelo torrok; lelo lemeeta oloirerio o lelo ooiduruk, ilo oitayu olasar o ilo lemeitayu olasar. Anaa enatiu to ltung'ani supat, neijia etiu olaing'okoni; anaa enatiu te ilo onya olmumai etiu anaa ilo lemenya olmumai. 3Entorroni ena te pooki naasi tiabori enkolong, nchere nebo eitingoki pooki, ore isii iltauja loo ltung'ana pooki nebore enkarruoisho, netii olkuenyi iltauja lenye eton eishu ninche. Ore te siadi ina nepuo enemeneng'a. 4Kake ore ilo oitutumokoki o lelo pooki ooishu neeta osiligi, amu enaikash oldia oishu alang olng'atuny otua. 5Amu eyiolo lelo ooishu inchere keyooki aaye, kake meyiolo ilootuata ae toki, nemeeta ae laakinoto; kake ore endamunoto enye neimin. 6Ore enyorrata enye o enkiba enye o olom lenye neidipa pooki aisha, nemeekure eetaae ntarasi erubata e pooki naasi tiabori enkolong.
7Shomo inosa endaa ino te nchipai, niok enaisho ino oo sabibu te nchipai oltau; amu eidipa Enkai atonyorrai pooki nias. 8Inchoo ilkilani linono eiborru anaake; nimincho eilata elai te ndukuya ino. 9Tishipakinoyu enkishui tenebo enkitok ninyor, too nkolong'i pooki e nkishui ino e pesho nikinchoo ninye iyie tiabori enkolong, amu ninye erubata ino tena kishui te ekenyata niekenya tiabori enkolong. 10Ore pooki naibung enkaina ino aas, taasa ninye te ngolon ino pooki; amu metii esiaai anaa endamunoto, anaa eng'eno anaa eng'eno nagut atua enemeneng'a naa ninye ilo.
11Atoduaa ake sii tiabori enkolong ajo ore ina kesha neme ene lelo ake ooten, neme ene lelo ake oogol to larrabal, neme enoo lang'eni ake e ndaa, neme enoo lkarsisi ake eng'eno, neme ene leloake arriyiak too siaitin omon; kake eipang'aki ake erishata e munyani ninche pooki. 12Amu meyiolo oltung'ani enkata enye. Anaa isinkir ooibung'aki to rreshet torrono, anaa imotonyi naaibung'aki tiatua orreshet neija etiu nkera oo ltung'ana eibung'i to rreshet te nkata torrono, ina kata napulusokino adoiki ninche.
Indamunot e ng'eno o ne modai
13Atoduaa sii ena kitanyaanyukoto e ng'eno nagut tiabori enkolong, nelioo aa sapuk te nanu. 14Eetae apa enkiti anasa natii ilkuti tung'ana atua, nelotu olaiguanani kitok aarare ninye neman aibung, nepik iltimito aitaman agilunore ninye. 15Kake enotoki tiatua ina anasa oltung'ani aisinani ng'en, neitajeu ilo tung'ani te ng'eno enye enkanasa. Nemeetae hoo obo otadamua ilo tung'ani aisinani; 16kake ajo ake enaikash eng'eno nagut alang engolon hoo netemenaiyioki eng'eno nagut eilo aisinani neitu eshilari irorei lenyena. 17Eikash irorei lo ltung'ani ng'en ooning'i te mborron alang imbuakunot oloitoreisho tiatua ilmoda. 18Eikash eng'eno nagut alang imasaa o larrabal, kake ore olaing'okoni obo nemut intokitin sidain kumok.