Enkiroroto e are
(15.1–21.34)
Elifas
1Neitoki Elifas le Tema awal ajo:
2“Amaa oltung'ani ng'en,
keishaakino newal te ng'eno e nkijape,
neiput kewan te nkijape oloosaen?
3Keishankarra ninye te nkiroroto nemeeta tipat,
arashu too rorei lemeidim aitaasa ae sidai?
4Kake igira aitalamaa ina uriata e Nkai,
nimbooyo enkibirribirrata te dukuya Enkai.
5Amu ingok inono naaiteng'en enkutuk ino,
nigelu olng'ejep le lejare.
6Enkutuk ino makewan nikidung'oki iyie enkiguana, mme nanu,
nikinchakenoki iyie enkutuk ino makewan.
7“Aiyie doi apa oltung'ani le dukuya otoiwuoki?
Arashu aikiyawuaki apa eton meetae ildoinyo?
8Inining'ishe iyie tiatua enkiguana Enkai?
Naa amaa eng'eno nagut intodorrop aiririki enkorrok ino ake?
9Ainyoo doi iyiolo iyie nimikiyiolo iyiook?
Ainyoo doi ining'u iyie nemeibala te iyiook?
10Eboitare iyiook lelo ooibor lukuny,
tenebo lelo kituaak te iyiook.
Ilaa kituaak ninche te papaai lino:
11Amaa nkilejilej e Nkai a kutiti te iyie,
oo ilo rorei likirorie iyie te mborron?
12Ainyoo peyie incho oltau lino mikitanapa aitalamaa,
naa ainyoo peyie incho inkonyek inono eirriap?
13Nimbelekeny oltau lino aarare Enkai,
nincho irorei ootiu neijia epuku te nkutuk ino?
14 Ainyoo doi oltung'ani metaa keidim ataa olemeiduruk?
Arashu ilo otoiwuo enkitok, metaa keidim ataa supat?
15Ing'ura, mepik Enkai osiligi isinyat lenyena,
nemesinya keper too nkonyek enyena;
16kebaa engoroto e ilo lo lminong, naa arruoni,
oltung'ani ook intorrok anaa enkare!
17“Ekaaitodol nanu iyie ininingoki nanu;
ore ina natoduaa naa kaibalunye.
18(Ina natolimutuo iltung'ana le ngeno nagut,
neitu eisudoo iloomenye,
19ilo laa ninye ake eishooki ina kop,
nemeetae olomoni oimayie ninche.)
20Etoyu oltung'ani torrono te mion enye too nkolong'i enyena pooki,
tiatua lelo arin pooki ooirragieki,
te nkaraki ilo lemeeta olng'ur.
21Etii inkiyiaa enyena iltoiloishi ooitureisho;
ore etudupe, nelotu oloidaikie shumata ninye.
22Meiruk ninye ajo keitoki arrinyo aing'uaa enaimin.
Naa olalem elo ninye aitingoki.
23Elimana ninye te nkop pooki eing'oru endaa ejo, ‘Kaji etii?’
Eyiolo ajo etabawua enkolong enaimin, etabaikia ninye;
24ore osina o emion neiture ninye;
nebaiki ninye anaa olaiguanani otanape pee elo olarrabal.
25Amu eitorioyie ninye enkaina enye aarare Enkai,
neyaki esarkionisho ilo Magilani.
26Ekuetiki ninye te ngolong'akinoto aarare ninye,
eibung elong'o enye nairrusha o lwuasa.
27Amu eteijia enkomom enye te mpiron
neirrag enkurriny too lairakuj lenyena.
28Netamanya inkanas mijoonto,
atua nkajijik nememanya,
apa naatudung'okoki enkiguana metaa osototi loo suut;
29meaku ninye karsis,
nemebikoo karsisisho enye
nemetum intona tiatua enkop.
30Meilany ninye enaimin,
ore olang'at le nkima neitoi imbenek enyena
ore enkipilipil enye naa kekutaa osiwuo.
31Mincho ninye epik osiligi lenye entoki nemeetae, alej kewan;
amu ore entoki nemeetae naa keaku elaakinoto enye.
32Ekelaki te lulung'ata eng'or enkata enye,
ore olng'osila lenye nemenyoriju.
33Keipiripiroo ninye lelo sabibu lenyena leitu eku,
anaa ilo shani lenye,
neiturraa adung'oo esidano enye anaa oloirien.
34Amu ore encholiek e lelo lemeeta Enkai naa koolupi.
Naa keidaikie enkima ilo ng'obor lo loropisho.
35Enutayu ninche too ntorrok, neiu ingok
ore oltau lenye neitobiru elejare.