1Neitayu Samuel oltulet le ilata nebukoki endukuya e Saul eilata aput, neng'utut ninye nejo, “Keitu iyie kibukoki Olaitoriani eilata aput pee iaku olkitok oitore iltung'ana lenyena Isiraeli? Naa intore iyie iltung'ana lo Laitoriani, nintajeu iyie ninche aitung'uaa enkaina oo lmang'ati lenye oomanita. Neaku ele olmonekie te iyie nchere kitubukoko iyie Olaitoriani eilata aput pee iaku olkitok oitore enjung'ore enye. 2Tinikilo iyie aorore nanu taata nitum iltung'ana oare te mbata e nkurare e Raheli te nkop e Benchamen pee etumo o Selsa, nikijoki ninche iyie, ‘Ore ilapa sirkon lishomo iyie aing'oru nenotoki; ore taata papaai lino etapala enadamu isirkon neaku intae edamu, ejo, “Kaji aiko to layioni lai?” ’ 3Nilo iyie dukuya o metabaiki olchani onyanyukie olng'aboli otii Tabor; nikinang'are iyie te ine iltung'ana okuni ooilep aapuo enetii Enkai te Betel, enapita obo ilkuoo okuni le kineji, nenapita olikae imukateni uni, ore olikae nenapita olbene lo lchoni le naisho oo sabibu. 4Nikiroroki ninche nikincho iyie imukateni are ning'amu iyie te nkaina enye. 5Ore te siadi ina nilotu iyie Gibeat-elohim, ine netii oltim loo Lfilisti; ore te ine, ilotu ina anasa, ninang'are entukus oo loibonok edou aapuonu eing'uaa ine wueji e shumata eeta enkawuo oo sinkolioitin o ntampurini o endule, o lwulul loo usin, te dukuya ninche, eibonisho. 6Nelotu enkiyang'et o Laitoriani te ngolon shumata iyie, naa imbonisho iyie te nebo ninche nikimbelekenyi iyie aaitaa likae tung'ani. 7Nchoo ake pee kinang'are iyie kulo monek, taasa enaba anaa enatum nkaik inono aataas, amu etii Enkai te nebo iyie. 8Nidoyio iyie alo Gilgal te dukuya nanu; naa ng'ura, kalotu nanu enitii aitayu olasar opejori napolos olasar le seriani. Too nkolong'i naapishana taanyisho, o metaba anaa nalotu pee aaitodol iyie eniaas.”
9Ore ake pee eibelekenya ninye aisho Samuel enkoriong enye, neisho Enkai ninye likae tau; nebaya lelo monek pooki ina olong. 10Ore ake pee epuonu ninche Gibea, ng'ura, nenang'are ninye entukus oo loibonok; nelotu enkiyang'et o Laitoriani te ngolon shumata ninye, neibonisho ninye ti atua ninche. 11Ore apa lelo pooki ooyiolo ninye pee edol eneiko eibonisho te nebo iloibonok, nejokino iltung'ana maate, “Kainyoo naewuo shumata olayioni le Kish? Ketii sii Saul atua iloibonok?” 12 Newal oltung'ani le ine wueji ajo, “Naa kaing'ae papaai lenye?” Metaa etaa endung'et e rashe eji, “Ketii sii ninye Saul atua iloibonok?” 13Ore ake pee eidip aibonisho nelotu ine wueji e shumata.
14Nejoki olenkapu lenye Saul o ilo sinka lenye, “Kaji apa ishomo?” Nejo ninye, “Kishomo aaing'oru isirkon; ore ake pee kidol aajo metumi, nikipuo enetii Samuel.” 15Nejo ilo lenkapu le Saul, “Tolikioki siaake enikitiaaka Samuel.” 16Nejoki Saul olenkapu lenye, “Etiaaka ninye iyiook aibalakinye nchere enotoki lelo sirkon.” Kake ore ti alo ina bae e nkitoria natejo Samuel, eitu ninye eliki ai toki.
Eitaaki Saul Olaiguanani
17Neipotu Samuel iltung'ana meiturrurrokinoto Olaitoriani te Mispa. 18Nejoki ninye iltung'ana le Israel, “Nji ejo Olaitoriani, Enkai oo Siraeli, ‘Ayaua nanu Israel ailepunye aitung'uaa Misiri, nalaku nanu intae aitung'uaa enkaina oo Lmisiri naitung'ua enkaina oo nkitoriat apa pooki naaisomita intae.’ 19Kake itanyaita intae ena olong Enkai inyi, ilo oitajeu intae ti atua isinaitin linyi pooki o loisilisili; nitejo intae, ‘A-a, kake tipika olaiguanani shumata iyiook.’ Ore naa taata eyautu ate dukuya Olaitoriani too loshon linyi o too nkalifuni inyi.”
20Neriku Samuel iloshon pooki le Israel enetaana, nedoiki enkukuo olosho le Benchamen. 21Neyau olosho le Benchamen enetaana too lmareita lenyena, nedoiki enkukuo olmarei le Matrit; ore te siadi neyau olmarei le Matri enetaana olee o lee, nedoiki enkukuo Saul ole Kish. Kake ore ake pee eing'oru ninche ninye, neitu etumi ninye. 22Neitoki ninche aaikilikuanu to Laitoriani, “Keewuo ele tung'ani ene?” Nejo Olaitoriani, “Ng'ura, eisudori ninye ti atua lolan.” 23Neipirri ninche aayau ninye te ine; ore pee eitashe ti atua iltung'ana, naa keado alang pooki tung'ani ebaiki ironyi lenyena neilep. 24Nejoki Samuel iltung'ana pooki, “Idolitata olaa ninye etegelua Olaitoriani? Metii likae laaijo ninye ti atua iltung'ana pooki.” Nebuaku iltung'ana pooki aajo, “Metobikoi olaiguanani!”
25Neliki Samuel iltung'ana enkitoo nairirikino olaiguanani isiaaitin enyena; neiger ti atua embuku neirragie te dukuya Olaitoriani. Neisho Samuel iltung'ana pooki meshomo, oltung'ani ake nelo enkang enye. 26Nelo sii ninye Saul enkanasa enye te Gibea, ore te nebo ninye nepuo ilpayiani oogol ooiseyie Olaitoriani iltauja lenye. 27Kake ore ilkulikae tung'ana le pesho, nejo, “Kaji eiko ele tung'ani te neitajeu iyiook?” Nemenaa ninche ninye, neitu ninche eyaki ninye nkishorot. Kake etigire ninye.