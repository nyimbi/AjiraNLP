ENKATINI E DANIEL O LCHORETA LENYENA
(1.1–6.28)
Ilbarnot to lgoriet le nkaji e nkitoo e Nebukadnesa
1 Ore to lari li okuni le nkitoria e Yohoiakim olaiguanani le Yuda, nelotu Nebukadnesa olaiguanani le Babilon, Yerusalem nemuat ninye near. 2 Neishooyo Olaitoriani Yohoiakim olaiguanani le Yuda apik atua inkaik enyena, te nebo embata oo masaa e nkaji e Nkai, neyau ninye ninche enkop e Shinari atua enkaji e Nkai enye, nepik nena masaa e wueji neshumieki ntokitin e tipat e nkai enye. 3Neitoki olaiguanani aitanap Ashpenas, ilo aitasheikinoni lenye kitok sunash ogelema, pee eyau embata oo ltung'ana le Israel, lelo le nkaji e nkitoo o lelo kituaak, 4ilbarnot lemeeta leyiat, shaati naa arriyiak te ng'eno pooki nagut, ooishoro eyiolounoto, o enkibung'ata e nkiteng'enata, oodupa te nkisiayiare e nkaji o laiguanani, pee eiteng'eni ninche isirat o enkutuk oo Lkaldayo. 5Nedung'oki olaiguanani ninche erubata e anaa ake e ndaa sidai naa ninye apa einos olaiguanani, o ene naisho oo sabibu naa ninye eok. Naa kepuoi apa aaiteng'en ninche ilarin okuni, ore te siadi ina kata nepuo ninche aaitashe te dukuya olaiguanani. 6Ore te kulo naa Daniel, o Hanania, o Mishael, o Asaria lo losho le Yuda. 7Ore ilo kitok loo laitasheikinok loo sunaishi oogelema nedung'oki ninche nkarn: nejo Daniel Belteshasa, ore Hanania nejo Shadrak, ore Mishael nejo Meshak, ore Asaria nejo Abednego.
8Kake etumuta Daniel nchere meyieu neisarkionie kewan te ndaa o laiguanani aashu te ina aisho oo sabibu apa naok ninye; neaku eikilikuana apa ninye ilo kitok loo laitasheikinok loo sunaishi oogelema pee enyorraa ninye, pee meisarkionie kewan. 9Neisho Olaitoriani Daniel omom o lng'ur too nkonyek e ilo kitok loo laitasheikinok loo sunaishi oogelema; 10nejoki ilo kitok loo laitasheikinok sunash ogelema Daniel, “Kaureisho nanu, medol ake olkitok lai olaiguanani, laa ninye likitegelaka endaa ino o entoki niok, ajo ira menati alang lelo barnot lerisiori ino. Neaku ipik iyie enkishui ai batisho ti alo olaiguanani.” 11Neitoki Daniel ajoki ilo aitasheikinoni laa ninye apa etegelua ilo kitok loo laitasheikinok sunash ogelema meing'ura Daniel, o Hanania, o Mishael o Asaria; 12“Tujurro isinkan linono too nkolong'i tomon; nchoo eishori iyiook mbenek mainosa o enkare nikiok. 13Nitum taa aing'ura empukunoto ang o ene lelo barnot ooinos endaa sidai o laiguanani, naa ore te risioroto e mbae naba anaa enidol neijia ntaasa isinkan linono.” 14Neaku etoning'o apa ninye ninche tena bae, nejur ninche nkolong'i tomon. 15Ore te siadi nkolong'i tomon nedoli aajo ninche oopir naa biot aalang lelo barnot pooki ooinos endaa sidai o laiguanani. 16Neaku eiwuang'ie ilo aitasheikinoni ina daa enye sidai o ina aisho oo sabibu apa naji pee eok ninche, neisho ninche mbenek.
17Ore kulo barnot pokira oong'uan, neisho Enkai ninche enkiteng'enata o enkarriyiano too sirat pooki o te ng'eno; neeta apa Daniel eyiolounoto too nduaat pooki o te ng'eno nagut. 18Ore te siadi ina kata, eidipa olaiguanani aitanapisho nchere meitijing'uni ninche atua aji, neyau ilo kitok loo laitasheikinok sunaishi oogelema ninche atua aji dukuya Nebukadnesa. 19Neirorie olaiguanani ninche, ore te ninche pooki meetae hoo obo onotoki onyaanyukie Daniel, o Hanania, o Mishael o Asaria; neaku eitasheito ninche te dukuya olaiguanani. 20Naa ore te pooki bae e ng'eno o eyiolounoto naipirta enaikilikuana olaiguanani ninche, nedol ajo kelang ninche katitin tomon ilkuyantik pooki o lasakutok ootii atua enkitoria enye pooki. 21Neton Daniel o metabau olari le dukuya lo laiguanani Sairos.