Etudung'okoki Yerusalem enkiguana
1Naadumu nanu Enkiyang'et shumata, naayau nanu kishomi oloosaen e nkaji o Laitoriani, ina naipirare oloosaen. Naa Ng'ura, ore te kutuk aji e ina kishomi netii iltung'ana tikitam o imiet; nadol tiatua ninche Yaasania olayioni le Asuri, o Peletia olayioni le Benaia o lkituaak loo ltung'ana. 2Naajoki ninye nanu, “Enkerai e tung'ani, iltung'ana kulo laa ninche ooipiru enkarruoisho laa ninche ooishoru nkikoot torrok tena anasa; 3ninche oojo, ‘Eton eitu enyiku enkata nikishetie nkajijik; ore ena anasa naa emoti nayierishoreki ake nikira iyiook nkiri.’ 4Metaa imbonoki ninche, tigilunore ninche imbonoki iyie enkerai e tung'ani.” 5Naadoiki nanu Enkiyang'et o Laitoriani naajoki ninye nanu, “Tejo, Inji ejo Olaitoriani: Metaa idamu, iyie na aji e Israel; amu kayiolo nena baa pooki naajing endamunoto ino. 6Intaa kumok oleng ilmeneng'a linono tena anasa nimputa inkoitoi naalala enkanasa ilmeneng'a. 7Metaa inji ejo Olaitoriani Enkai: Ore ilmeneng'a linono lirragie ti atua ninye, naa nkiri ake, naa emoti nayierishoreki ena anasa, kake aikintaini iyie tiatua ninye. 8Ituria iyie olalem; naa kayau shumata iyie olalem, ejo Olaitoriani Enkai. 9Naa kaaitupuku nanu iyie tiatua ninye, naapik iyie nkaik oo ltung'ana leeiking'a, naadung'oki iyie enkiguana. 10Kibatati iyie to lalem, ekaaiguanare iyie to lpolosie le Israel: niyiolou iyie ajo ara Olaitoriani. 11Meaku ena anasa emoti ino nayierishoreki nimiaku iyie nkiri tiatua ninye; ekaaiguanare iyie to lpolosie le Israel; 12niyiolou ajo ara nanu Olaitoriani; amu eitu imbung alotie nkitanapat aainei, arashu isujaa nkiguanat aainei, kake itaasa anaa enatiu nkitanapat oo loshon lelo likimanita iyie.”
13Ore pee ebau ina kata, aibonisho nanu, neye Peletia olayioni le Benaia. Nabatata te nkomom ai, naishir to ltoilo sapuk najo, “Aha Olaitoriani Enkai! Inting'ie aishu lelo lekunot le Israel?”
Eisiligie Enkai lelo yarunot
14Nelotu ororei lo Laitoriani enatii nanu ejo: 15“Enkerai e tung'ani, ore iltung'ana linono, aa lelo alashera, lelo yarunot linono, ina aji pooki e Israel, ninche pooki, naa ninche lelo ootejo iloomanya Yerusalem inchere, ‘Eshomo ninche aalam Olaitoriani; eishooki iyiook ena kop metaa enaang.’ 16Metaa tejo, ‘Inji ejo Olaitoriani Enkai: Ore hoo naitayio ninche aitalamaa too loshon naa ore hoo naidapashayie ninche tiatua nkuapi, nataa nanu enkaji Enkai te ninche te nkiti kata tenena kuapi, naashomo.’ 17Metaa tejo, ‘Inji ejo Olaitoriani Enkai: Ekaiturrurru intae too loreren, naiturrurru ntae aitung'uaa nena kuapi naaidapashakaki ntae, naa kaisho ntae ina kop e Israel.’ 18Naa tenepuonu ninche ine, neitayu tiatua ninye intokitin pooki torrok o pooki toki olminong. 19 Naa kaisho ninche oltau obo, napik enkiyang'et ng'ejuk atua ninche; naitayu tiatua ninche ilo tau lo soit aitung'uaa iseseni lenye naisho ninche oltau le nkiring'o, 20peyie etum aashomie nkitanapat aainei, neibung inkitanapat aainei neyanyit ninche; naa keaku ninche iltung'ana laainei, naaku nanu Enkai enye. 21Kake ore lelo oopuo aasuj too ltauja lenye intokitin torrok o mbaa olminong, ekayieu isiaaitin enye too lukuny enye, ejo Olaitoriani Enkai.”
Etung'uayie Enkitoo Enkai Yerusalem
22 Ina peyie edumu lelo kerubi inaipuko enye, eeta nkejek oo ngarrin too mbat enye; ore enkitoo Enkai e Israel neitoipito ninche. 23Nepuku enkitoo Olaitoriani aing'uaa atua ina anasa, neitashe te nchumata oldoinyio otii enkalo oloo saen eina anasa. 24Naadumu nanu Enkiyang'et ailepie shumata naayau nanu te nduaata Enkiyang'et e Nkai atua Ilkaldayo, enetii lelo yarunot. Ore ina duaata natoduaa naalo aing'uaa nanu. 25Naliki lelo yarunot imbaa pooki naaitodua Olaitoriani nanu.