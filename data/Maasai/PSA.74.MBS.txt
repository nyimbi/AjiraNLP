Enkomono te nkaraki enkordunoto e nkop
1Na Ai, kainyoo iyie pee nturraa iyiook ntarasi?
Kainyoo pee epuru engoro ino too ntare e luaata ino?
2Tadamu olturrur lino apa litegelaka kewan moitie,
ilo apa litokordua pee eaku enjung'ore ino!
Tadamu oldoinyo le Sion apa litobikie.
3Ntorioki iroruat inono iwuejitin neeidaa;
einyala olmang'atinta pooki toki te wueji ino sinyati!
4Eikurrukurro ilmang'ati linono
te mpolos e ine wueji sinyati;
neun ninche inankan enye pee eaku olmonekie lenye le nkisulata.
5Ore te njing'et e shumata
nedung'udung ninche nkeenta too ntoluo.
6Ore nena keek naagueta negiligil too nyuntui.
7Nepejoo ninche ine wueji ino sinyati,
nepik olduruk ine wueji ino sinyati o metabaiki enkop.
8nejo ninche maate,
“Eikimut iyiook ninche katukul;”
etapejoitie ninche iwuejitin pooki e Nkai
neetumoreki ti atua ena kop.
9Meekure iyiook kiaata ilmonek lang,
meekure eetae oloiboni hoo obo,
nemeetae hoo obo ti atua iyiook oyiolo ajo kenkata nabaa.
10Ke nkata nabaa, Olaitoriani,
eikoroj iyiook olmang'atinta?
Kesukeny olmang'atinta enkarna ino ntarasi?
11Kainyoo iyie pee inunuk enkaina ino,
kainyoo iyie pee ipik enkaina ino olgoo?
12Ore eyia, Enkai, Olaitoriani lai naa oliapa,
neitobir ninye enjeunoto te mpolos e nkop.
13 Iyie otooro enaiposha te nkidimata ino;
itadanya iyie endukuya o lasurai ti atua nkariak.
14 Itupurda iyie ilukuny e Lefitan,
nincho iyie ninye ing'uesi e ntim meitaa endaa.
15Iyie oipirua nkonyek oo nkariak o erat;
iyie oitoyio nkonyek oo nkariak naaruko.
16Enino endama naa enino enkewarie;
iyie oitobira ewang'an o enkolong.
17Iyie otipika ilpolosien pooki le nkop;
iyie oitobira enkata e nkirowuaj o enkata e nkirobi.
18Tadamu ena, Olaitoriani, ng'ura
olmang'atinta eikorojisho,
ore iltung'ana oomoda nesukeny enkarna ino.
19Minchooyo oltau le ina turkuluo ino
aisho ing'uesi e ntim;
mincho kirikino enkishui e ilo tung'ani lino aisinani ntarasi.
20Tishilai olning'o lino;
amu ore iwuejitin neemisimis e nkop
nebore imanyishoritin e nkarruoisho.
21Mincho ilo oitorogonyaki meitukurruni,
nchoo ilo aisinani omena meisisa enkarna ino.
22Tudumunye, Na Ai, tomitu kewan;
tadamu ena nikinkordod ilo omoda endama pooki!
23Mincho kirikino oltoilo loo lmang'ati linono,
ilo odoo loo nchankarri oilep anaake.