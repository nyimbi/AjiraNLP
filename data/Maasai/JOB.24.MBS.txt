1“Ainyoo pee meiteng'el Olmagilani nkolong'i e nkiguana,
naa kainyoo paa ore lelo ooyiolo ninye
nemedol aekata inkolong'i enyena?
2Eiwuang'ie iltung'ana ilpolosien;
neibung iluaat oo ntare aapurroo nepuo aaramat.
3Eya ninche osikiria le ilo okishi;
neya olkiteng le nkoliai alakie esile enye.
4Errumoo ninche ilo aisinani aaiwuang'ie te nkoitoi
ore ilaisinak pooki le nkop neisudoo ate.
5Ng'ura etiu ninche anaa isirkon le ntim to lpurkel
epuo te nkisiayiare enye nagol eing'oru eng'ues naibung tiong'ota,
pee enya inkera enye.
6Eiturrurru ninche endaa enye tiong'ota,
nesot isabibu too nkurman oo larruok.
7Eirrag ninche enkewarie pooki meeta nkilani,
nemeeta entoki naitoipore te nkijape.
8Keshal ninche te nchan oo ldoinyio,
nepetikino endapidapoi eyieu eneshurie.
9Etii lelo oowuapaa enkerai okishi aaoru ilki,
neya pee elakie esile enye enkerai o laisinani.
10Emanimanaa ninche meishopo, meeta nkilani
neisumash enap irridat le nkano.
11Tiatua intukusi oo loirienito easisho ninche;
eironyu enaisho too sabibu, neton ake eeta enkure.
12Tiauluo enkanasa eigor ilo oye
neishiru oltau le ilo otipikaki olbae eretoto.
Ore ake eyia, meshilaa Enkai ina omono.
13“Etii lelo ooiser eiba ewang'an,
lelo leitu emoku inkoitoi enyena,
nemetoni too nkoitoi enyena.
14Edumunye ilarruok te naimin,
pee etum aataarr metua ilo aisinani o ilo oata osina;
ore kewarie netiu anaa olapurroni.
15Eanyu sii enkong'u e ilo ololoito metomisimiso,
ejo, ‘meeta enkong'u naadol nanu’;
neimulumul enkomom enye.
16Ore te naimin netur inkajijik;
ore dama neikenoo ate,
nemeyiolo ninche ewang'an.
17Amu enaimin nagut entadekenya enye pooki;
amu ilchoreta ninche lo lkirutoto le naimin nagut.
18“Itejo, ‘Eitasiooyioki ninche aaya shumata nkariak;
etediaaki erubata enye te nkop;
meetae ololo nkurman enye oo sabibu.
19Eshol olameyu o enkirouaj neishu aitoi enkare nataa osoit le nkirobi
neijia sii eiko enemeneng'a lelo ooas ing'ok.
20Medamuni ninche too lkurrot ootumoreki le nkanasa,
meekure edamuni nkarn enye,
neaku etigilaki entorroni anaa olchani.’
21“Edaa ninche too nkajijik oo nkituaak olupin,
nemeitaas inkolia mbaa supati.
22Ore ake eyia,
eitoodor Enkai nkolong'i e ilo Magilani te ngolon enye.
Edumunye ninche etapalari te nkishui.
23Eisho ninche erripoto neretuni sii;
ore nkonyek enyena neing'or nkoitoi enye.
24Eilepieki ninche te nkiti kata, neitoki aaish;
etoyu ninche neish anaa endiati pooki
edung'ori ninche anaa ilukuny entapa.
25Naa tenemenejia etiu,
aing'ae ooidim aitisipa nchere kara olalejani,
neitodolu ajo meetae esipata te pooki natejo nanu?”