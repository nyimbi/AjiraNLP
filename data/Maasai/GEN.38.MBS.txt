Yuda o Tamar
1Ore te nena olong'i, etadoyie Yuda alo aing'uaa ilalashera nelo aitaa elatia oltung'ani obo le Adullam oji enkarna enye Hira. 2Ore etii ine nedol Yuda entito e likae tung'ani loo Lkanaan neji enkarna enye Shua; neyam ninye nelo aboitare. 3Neiroshiu neiu enkayioni, nedung'oki ninye enkarna ajo Eri. 4Neitoki ake anutayu neiu enkayioni, nedungoki ninye enkarna enye ajo Onan. 5Neitoki ake aigil aiu enkayioni, neisho ng'otonye enkarna enye ajo Shela. Naa Kesib apa etii peyie eiu Shela. 6Neyamaki Yuda olayioni lenye kikau Eri enkitok, naji enkarna enye Tamar. 7Kake ore apa ilo kikau lenye oji Eri, naa oltung'ani apa arruoni oleng te dukuya Olaitoriani; near Olaitoriani ninye metua. 8Ina peyie ejoki Yuda Onan, “Shomo tijing'aki ina kitok oliai o lalashe lino tayiolo ninye, pee etum olalashe lino nkera te iyie.” 9Kake eyiolo Onan ajo ore inkera naaiu nemeaku inenyena, neaku ore ake peyie elo ayiolou enkitok olalashe lenye, nebukoki enkare e le waisho enkop pee meisho ake inkera olalashe lenye. 10Ore ina nataasa, eitu katukul eitiship Olaitoriani, near sii ninye metua. 11Ina peyie ejoki Yuda Tamar ina kitok o layioni lenye. “Totona ira enkoliai te nkaji e papaai lino, o metaba anaa nebulu olayioni lai Shela.” Amu etureishe ajo keidim sii ninye atua anaa ilalashera lenyena. Metaa eshomo Tamar enkaji e menye.
12Ore etulusoyie enkiti rishata neye enkitok e Yuda, entito e Shua. Ore peyie eitagoli Yuda, nelo ninye tenebo olchore lenye Hira le Adulam ewueji neji Timna, ewueji negirae aabarnie intare enyena. 13Ore peyie elikini Tamar aajoki, “Ekeloito olaputani lino Timna abarn intare enyena.” 14Neitayu to sesen lenye inkilani enyena e nkoliai, nepika enkarasha aitoipie elukunya enye peyie medoli enkomom, nelotu aton te kishomi e Enaim, natii enkoitoi nalala nalo Timna; amu etodua ajo etubulua Shela, neitu eishori ninye meyama. 15Ore peyie edol Yuda ninye, nedamu ninye ejo inoshi kituaak naibor onyek, amu eitoipo ninye enkomom enye. 16Nelo ninye enetii te mbata enkoitoi nalala nejoki ninye, “Wou inchooki maatayiolo,” amu eitu eyiolou ninye ajo entito olayioni lenye. Nejo ninye, “Ainyoo naa kincho peyie kitum atayiolo?”
17Newal ajo, “Ekaairriwaki olkuoo too ntare aainei.” Nejo Tamar, “Amaa aikincho entoki ino naibung naarreshunye o terewakaki ilo kuo?”
18Nejo, “Ainyoo iyieu naaisho?” Newal ajo, “Inchooki olgisoi lino o enkeene ino, o ina ng'udi ino nimbung'ita te nkaina ino.” Neaku eishooyie ninye ninche nelo ayiolou ninye neiroshiu ninye. 19Neinyototo alo; neitayu enkarasha te nkomom neishop inkilani enyena e nkolia.
20Ore peyie eirriu Yuda olkuoo eyau olchore lenye le Adullam, peyie etum enaduoo kitok aishoru intokitin naata e Yuda nelotu alau ninye te naduoo wueji. 21Neikilikuan ninye iltung'ana ootii ine ajoki, “Koree ake enkitok mulayoi natii naaji embata enkoitoi nalala e Naim aton?” Nejo ninche, “Meetae emulayoi natii ene.”
22Neaku etushukokine Yuda nejoki, “Eitu alo atum, netejo sii iltung'ana le ine, ‘Metii emulayoi natii ine.’ ” 23Newal Yuda ajo, “Inchoo ninye eya nena tokitin aitaa inenyena, peyie mekueniyieki ake iyiook; idol ajo airriwaka ele kuo, neitu ilo ainepu ninye.”
24Ore peyie eishunye ilapaitin okuni, nelikini Yuda aajoki, “Ore Tamar enkitok o layioni lino, etaa emulayoi, ore ake sii eiroishi te nkerai e mulayaisho.” Nejo Yuda, “Entoriku entupuku boo peyie kipuo aapejoo ninye.” 25Ore eitupukuni boo, neirriwaa olkilikuai airriwaki olaputani lenye ejo, “Olopeny kuna tokitin anotie enkerai.” Nejo, “Ing'ura tujurru, aatasayia, ainkuneng'ae, kuna tokitin o lgisoi, o enkeene, o eng'udi.” 26Nenyorraa Yuda ninche nejo, “Aisinyati ninye peyie aalang, anaa keitu apa aitabaya ororei lai aisho ninye olayioni lai Shela meyama.” Neitu eitoki aikata ayiolou ninye.
27Ore peyie ebau enkata najing aji neiu ilmao te ishoi. 28Ore earita enkop, neitayu obo enkaina aitupuku neng'amaa enkaitoiyioni neeniki ina aina enkopito pile, ejoito, “Ele otang'asunye.” 29Kake ore erriny enkaina enye, ng'ura, nepuku olalashe, nejo enkaitoiyioni, “Metaa inji doi inkununye tinipuku!” Nedungokini ninye enkarna enye aajo Peres. 30Ore te siadi nepuku olalashe lenye eeta enaduoo opito pile eenikino enkaina enye; neipoti enkarna enye aajo Serah.