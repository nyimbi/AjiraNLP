Nkishorot o lasar le ng'oki neitu eotikini
1Nejoki Olaitoriani Musa, 2“Tiaki iltung'ana le Israel, teneas oltung'ani ingok eitu eotiki tiae nabo oo mbaa naaitanapishe Olaitoriani pee measi, neas nabo te ninche, 3tenaa olapolosani otubukokoki eilata aaput oas eng'oki, ayau entorroni shumata iltung'ana, nchoo ninye eitayu tenkaraki ina ng'oki nataasa oloti oing'oni lemeeta entioto aisho Olaitoriani metaaolasar le ng'oki. 4Neyau ninye ilo oing'oni kutukaji eilo ng'obor le ntumo dukuya Olaitoriani, neiteleiki enkaina enye endukuya eilo oing'oni, neyieng ilo oing'oni te dukuya Olaitoriani. 5Ore ilo apolosani otubukokoki eilata aaput neya embata osarge leilo oing'oni atua ilo ng'obor le ntumo; 6neitadoiki olapolosani olkimojino lenye atua ilo sarge neisuaaki embata osarge katitin naapishana dukuya Olaitoriani te dukuya ilo karasha le wueji sinyati. 7Nepik ilo apolosani embata eilo sarge imowuarak ol perere lo lasar naatii enkorropil te dukuya Olaitoriani, apa otii atua olng'obor le ntumo. Ore ilo likae sarge lo loing'oni neibukoo te ntonata olperere opejorieki olasar otii kutukaji eilo ng'obor le ntumo. 8Ore enkurriny pooki eilo oing'oni lo lasar le ng'oki neitayu ninye, ina kurriny naimulumul isorri e nkoshoke o ina kurriny pooki e nkoshoke, 9o lairakuj lenyena pokira oare tenebo enkurriny enye oilo kina le moinyua oya ninye tenebo ilairakuj 10(anaa ake enayae to lkiteng lo lasar le seriani), nepejoo olapolosani tenchumata olperere lo lasar opejori. 11Kake ore olchoni leilo oing'oni o nkiri enyena tenebo endukuya enye, o loilelek lenyena, o sorri enyena e nkoshoke o moyok enyena 12nenap ninye oloing'oni pooki auluo ewueji nemeiduruk ine neibukorieki nkuruon, nepejoo ninye te nkima oo lkeek; ore te ine wueji neibukorieki nkuruon.
13“Teneas olturrur pooki loo Siraeli eng'oki eitu eotiki ore ina toki naisudoro too nkonyek eumata, neas ninche nabo oo mbaa naaitanapishe Olaitoriani pee measi neaku ilooitarruoitie; 14ore ake teneyiolouni ina ng'oki nataasa ninche, neitayu ina umata oloti oing'oni metaa olasar le ng'oki, neyauni ninye dukuya ilo ng'obor le ntumo, 15ore ilpayiani leilo turrur neiteleiki nkaik enye endukuya eilo oing'oni te dukuya Olaitoriani, neyieng'i ilo oing'oni te dukuya Olaitoriani. 16Neyau taa ilo apolosani otubukokoki eilata aaput embata o sarge leilo oing'oni atua ilo ng'obor le ntumo. 17Neitadoiki olapolosani olkimojino lenye atua ilo sarge neisuaaki katitin naapishana dukuya Olaitoriani tioriong olkarasha le wueji sinyati. 18Nepik ninye embata o sarge enchumata oo mowuarak eilo perere lo lasar otiii atua olng'obor le ntumo dukuya Olaitoriani; ore olikae sarge neibukoo te ntonata eilo perere lo lasar opejori otii kutukaji eilo ng'obor le ntumo. 19Ore enkurriny enye pooki neitayu ninye nepejoo te nchumata olperere lo lasar. 20Ina ninye eitaas ilo oing'oni; anaa enaitaasa ilo oing'oni lo lasar le ng'oki, neijia sii eiko tele. Neitobir olapolosani olning'o lo sotua te nkaraki ninche, naa kepalakini ninche. 21Nenap ninye ilo oing'oni auluo ilng'oborri nepejoo anaa enatapejoyie oloing'oni le dukuya; o lasar le ng'oki te nkaraki eumata.
22“Teneas oloitoreisho eng'oki, neas eitu eotiki ae nabo oo mbaa pooki naaitanapishe Olaitoriani Enkai enye pee measi, neaku oloitarruoyie, 23ore pee eitayioloi ninye ina ng'oki nataasa, neyau ninye anaa olasar lenye enkine, ositima lemeeta entioto, 24neiteleiki ninye enkaina enye endukuya eina kine, neyieng ninye te wueji neyieng'ieki lelo asarri oopejori te dukuya Olaitoriani; olasar le ng'oki ninye. 25Neya olapolosani embata eilo sarge lo lasar le ng'oki to lkimojino lenye nepik imowuarak olperere lo lasar opejorieki lasarri, neibukoo olikae sarge te ntonata olperere lo lasar opejorieki lasarri. 26Ore enkurriny enye pooki nepejoo te nchumata o lperere lo lasar, anaa enkurriny olasar loo nkishorot e seriani; neitobir olapolosani olning'o lo sotua te nkaraki ninye too ng'ok enyena, naa kepalakini ninye.
27 “Teneas oltung'ani ake duoo eng'oki eitu eotiki aas ae nabo oo mbaa naaitanapishe Olaitoriani pee measi, neaku oloitarruoyie, 28ore ake pee eitayioloi ninye ina ng'oki nataasa neyau ninye aitaa enkishoroto enye enkine, esupen nemeeta entioto, te nkaraki ina ng'oki nataasa. 29Neiteleiki ninye enkaina enye endukuya eina kine o lasar le ng'oki, neyieng ilo asar le ng'oki te wueji neyieng'ieki ilasarri oopejori. 30Neya olapolosani embata eilo sarge lenye to lkimojino lenye nepik nchumat oo mowuarak eilo perere lo lasar opejorieki ilasarri, neibukoo olikae sarge te ntonata eilo perere lo lasar. 31Neitayu enkurriny enye pooki, anaa enaitayuni ina kurriny to lasar le seriani, nepejoo olapolosani te nchumata olperere lo lasar metaa esong'ouna narropil to Laitoriani; neitayu olapolosani olning'o lo sotua tenkaraki ninye, naa kepalakini ninye.
32“Teneyau ninye olkuoo le ker metaa enkishoroto enye o lasar le ng'oki, nchoo ninye eyau esupen nemeeta entioto, 33neiteleiki enkaina enye, endukuya eilo asar le ng'oki neyieng ninye aitaa olasar opejori. 34Neya olapolosani embata o sarge leilo asar le ng'oki to lkimojino lenye nepik nchumat oo mowuarak eilo perere lo lasar opejorieki ilasarri, neibukoo olikae sarge lenye te ntonata olperere lo lasar. 35Ore enkurriny enye pooki neitayuni anaa enaitayuni enkurriny o lker lo lasar le seriani, nepejoo olapolosani te nchumata olperere lo lasar, apejoki Olaitoriani te nkima te nchumata ine wueji oo nkishorot; neitayu olapolosani olasar olning'o lo sotuat enkaraki ina ng'oki nataasa ninye, naa kepalakini ninye.