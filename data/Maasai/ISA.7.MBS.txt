Olkilikuai lo laiguanani oji Ahas
1 Ore apa too nkolong'i e Ahas olayioni le Yotam, olayioni le Usia, olaiguanani le Yuda, nelotu Resin olaiguanani le Siria o Peka olyioni le Remalia, ilo aiguanani le Israel, Yerusalem pee eitainye olarrabal. Kake eitu ninche emir ninye. 2Ore ake pee elikini enkaji e Daudi nchere, “Eibung'ate Siria o Efraim,” neikirikira oltau lenye o iltauja loo ltung'ana lenyena anaa ilkeek le ntim ookutita osiwuo.
3Nejoki Olaitoriani Isaya, “Shomo tanang'are Ahas, iyie o Shearyashub olayioni lino, amu inang'arere ninye, te nkiting'oto o lkiperrata le nkare o lchorro le shumata, te wueji oo laitobirak loonkilani, 4nijoki ninye, ‘Terretenayu, ntirring'ayu, nimiureishoyu, nemishalu te nkaraki nena oben are e nkima netaa keimisiloo, te nkaraki engoro e Resin o Siria o layioni le Remalia. 5Ore enkaraki naipirutua Siria, te nebo Efraim entorroni te nebo olayioni le Remalia, ejo, 6“Maape iyiook aaitayunye Yuda olarrabal, nikinture ninye, nikisulie iyiook aaya, nikipik iyiook olayioni le Tabel metaa olaiguanani ti atua ninye,” 7nji ejo Olaitoriani Enkai: Meitashe ina, nemeaku ae kata. 8Amu ore entonata e Siria naa Dameski, ore entonata e Dameski naa Resin. (Ore te rishata oo larin ntomoni ile o imiet naa keitaae Efraim mpurdat o metaa meitoki aaku olorere.) 9Ore endukuya e Efraim naa Samaria, ore endukuya e Samaria naa olayioni le Remalia. Ti nimirukuruku, intae, meeta nchere pee ntasheito.’ ”
Olmonekie le Emanuel
10Neitoki Olaitoriani airorie Ahas, 11nejoki, “Ing'oru olmonekie to Laitoriani Enkai ino; nchoo egutu anaa enemeneng'a aashu eado abaiki keper.” 12Kake etejo Ahas, “Maikilikuanu nanu, nematem nanu Olaitoriani.” 13Neitoki Isaya ajo, “Toning'o naa, na aji e Daudi! Kentoki nalelek ena pee intanaururu intae iltung'ana, nintokiki sii aaitanaur Enkai ai? 14 Ore naa Olaitoriani makewan oisho intae olmonekie. Ng'ura, kenutayu eselenkei neiu enkayioni naa keisho ninye enkarna aajo Emanuel. 15Naa keaku ninye neinos eng'orno o enaisho, te neyiolou atirisha intorrok o supati. 16Amu ore eton eitu eyiolou ina kerai atanya entorroni negelu ina sidai, ore ina kop e lelo aiguanak pookira oare ooiture intae, naa kepuoi aaing'uaa. 17Keyau Olaitoriani shumata iyie, o shumata iltung'ana linyi, o shumata e nkaji e papaai lino nkolong'i neitu ae kata etumi ina olong apa nalo Efraim te Yuda - ilo aiguanani le Asiria.”
18Ore kenya te ina olong naa keipotu Olaitoriani te nkisulata lelo oopuonu anaa lojong'a ooing'uaa nchorroi e Misiri o ilo olotu anaa olotoroki oing'uaa enkop e Asiria. 19Naa kepuonu ninche pooki nemany ineegum oo erat, o nkapuniaa oo ndapidapo, o sanagi pooki loo lkiku, o wuejitin pooki neenyori.
20Ore kenya te ina olong naa kelo Olaitoriani abarnisho to lmurunya oisilenuoki te lido kekun o lkeju - to laiguanani le Asiria. Nebarn endukuya o lpapit loo nkejek enye, nebarn sii olmunyei tukul.
21Ore akenya te ina olong naa keramat oltung'ani enkashe o nkerra are; 22naa ore enkaraki enkumoi e kule naata ninche, keinos ninye eng'orno; amu ore pooki ng'ae otelekua te ina kop naa keinos eng'orno o enaisho.
23Ore kenya te ina olong pooki wueji netii apa isabibu enkalifu nabo oata enkinyang'a e shekeli enkalifu nabo enkosholai, naa keaku entim oo lkiku. 24Kepuonu iltung'ana ine eeta nkai o mbaa amu keaku enkop pooki entim oo lkiku; 25ore nena doinyo apa naaturi too nchempei nimintokiki intae aapuonu ine iurere entim oo lkiku; kake keaku nene wuejitin ineeidapashakino nkishu o nkerra.