Inaaipirta olarrabal
1“Tenimpang iyie alo olarrabal aarare ilmang'ati linono, nidol mbartan o ngarrin oo mbartan o enjore kitok alang enino, miureyu iyie ninche; amu etii Olaitoriani Enkai ino tenebo iyie, ilo apa likintayuo iyie te nkop e Misiri. 2Naa tenilo iyie aigutaki olarrabal, nelotu olapolosani dukuya airorie iltung'ana, 3nejoki ninche, ‘Toning'o iyie Israel, tinyikai iyie ena olong ng'utaki olarrabal taarare ilmang'ati linono: mincho oltau lino elepori; miureishoyu niming'aeng'ae, aashu mputukuny te nkaraki ninche; 4amu Olaitoriani Enkai ino ilo olo te dukuya iyie, pee kilo amitu too lmang'ati linono, nikincho iyie timirisho.’ 5Neitoki lelo kituaak aairorie iltung'ana ejo, ‘Kalo tung'ani tene otesheta enkaji ng'ejuk neton eitu eitisiny? Nchoo ninye errinyo alo enkaji enye, melo ake aye to larrabal nelotu likae tung'ani aitisiny. 6Naa kalo tung'ani tene otuuno isabibu neton eitu eitumurru ilng'anayio lenyena? nchoo ninye errinyo alo enkaji enye, melo ake aye to larrabal nelotu likae tung'ani aitumurru ilng'anayio lenyena. 7Naa kalo tung'ani tene otasayia entito neton eitu eyam? Nchoo ninye errinyo alo enkaji enye melo ake aye to larrabal neya likae tung'ani ina tito.’ 8Neitoki lelo kituaak aairorie iltung'ana nejoki kalo tung'ani tene otureishe netalepori? Nchoo ninye errinyo alo enkaji enye melepori ake iltauja loo ltung'ana lenyena anaa olenye? 9Ore ake pee eidip lelo kituaak aairorie iltung'ana, neitokini aagelu ilarikok le njore metijing'a dukuya iltung'ana.
10“Tenilotu iyie ataaniki enkanasa aarare, tang'asa nchoo ninche erishata eseriani. 11Naa tenaa eseriani ewalata enye, nikibolu ninye, ore lelo tung'ana pooki ootumi tiatua ninye neas esiai nagol nikisai iyie. 12Kake tenemeitobir ninche eseriani tenebo iyie, kake olarrabal kintayunye, nimuatu iyie ninye; 13naa ore teneishoru Olaitoriani Enkai ino apik atua enkaina ino niar ilewa lenyena pooki to lalem. 14Kake ore nkituaak o nkera kutiti o nkishu o pooki toki natii atua ina anasa nena masaa pooki naaibung'aki niyaya anaa entoki nitaraitie nishipakino iyie nena nitarayie too lmang'ati linono, naa Olaitoriani Enkai ino likinchoo iyie. 15Neijia shomo nkuna te nena anas pooki naalakua oleng te iyie, te nena neme nkanas e kulo oshon tene. 16Kake ore tiatua nkanas e kulo tung'ana nikincho iyie metaa enjung'ore ming'uaa hoo toki eishu. 17Kake shomo ndaikie ninche tukul, Ilhiti o Lamori, o Lkanaani, o Lperisi, olhafi, o Lyebusi, anaa enaitanapishe Olaitoriani Enkai ino; 18pee meiteng'en ake ninche intae entaas olminong lenye otaasa te nkisiayiare oo nkaitin enye, niasiasa eng'oki to Laitoriani Enkai inyi.
19“Teniman amuat iyie enkanasa te nkata naado. nintayunye ninye olarrabal pee iya, mindaikie iyie ilkeek lenyena aiteleiki entolu shumata ninche; amu ndimidimi aainosa ninche kake midung'udung'u ninche aauroo. Ketaa ilkeek tiong'ata iltung'ana metaa imanimana intae aamuat? 20Lelo keek ake liyiololo aajo ilkeek leme le ndaa indimidimi aaidaikie nidung'udung'u aauroo pee itumutumu aateshetunyie isempewueti teina anasa naitayunye intae olarrabal, ometaba anaa nebatata.