Enkaminino too laisinak
1 “Eng'ura pee miasiaasa isupati inyi te dukuya inkonyek oo ltung'ana ijojo pee edol ninche intae; amu ti ninkoko neijia nimitumutumu shunet te Papa linyi otii keper.
2“Ore ti nintayu iyie enkishoroto ino o lng'ur nimiosh emowuo, anaa enaiko isunkuro too nkajijik e ntumo o too nkoitoi, pee errep iltung'ana. Esipa ajoki intae, eidipa ninche aanoto enchunet enye. 3Kake ti nintayu iyie enkishoroto ino o lng'ur nimincho enkaina ino e kedienye metayiolo enaas ene tatene; 4pee eaku intokitin ninchooyo, inoo nkisudorot; naa ore Papa lino odol too nkisudorot, nikincho ninye olerrinyore.
Kuna baa etejo Yesu ti alo enkomono e Nkai
(Lk 11.2-4)
5 “Naa ti niomonono nimitiuwu anaa isunkuro, amu enyor ninche aatoomon eitashoo too nkajijik e ntumo o too lojat oo nkoitoi naalala e nkanasa, pee etum aatodol iltung'ana. Esipa ajoki intae, eidipa ninche aanoto shunet enye. 6Kake ti niomon iyie, tijing'a olgilata lino, ore pee indip aikeno kutuk aji niomon Papa lino too nkisudorot, ore Papa lino odol too nkisudorot naa aikilaaki iyie.
7“Naa tiniomonono, emintaa irorei kumok anaa enaas iloreren, amu edamu ninche aajo kening'i ninche te nkumoi oo rorei lenye. 8Emitiu anaa ninche, amu eyiolo Papa linyi iniyieuwu eton eitu iomonunu intae.
9Naa inji entejo:
‘Papa lang otii shumata meitisinyi enkarna ino
10meeu enkitoria ino,
metaasi eniyieu te nkop anaa enatiu te shumata.
11Inchoo iyiook ena olong endaa ang e anaake.
12Nipalaki iyiook isilen ang, anaa ti nikipalaki
iyiook ilooata isilen ang.
13Nimirik iyiook atua intemat,
kake intajeu iyiook tiaatua ilo torrono.’
14 “Amu tinipalakiki intae iltung'ana inkitarruorrot enye, naa kepalaki sii ninye intae Papa linyi otii shumata. 15Kake ti nimipalakiki intae iltung'ana inkitarruorrot enye, nemepalaki sii intae Papa linyi inkitarruorrot inyi.
Kuna baa etuutua Yesu te niyieu nintupukoo kewan
16“Naa ti nieniene ate aapukoo, emitiu anaa isunkuro oosot inkomomi, amu keidisie ninche inkomomi enye, pee edol iltung'ana aajo etupukoitie. Esipa ajoki intae, eidipa aanoto shunet enye. 17Kake ore ti nipukoo iyie, iela endukuya ino nisuj enkomon ino; 18mikidol iltung'ana inchere itupukoiyie, kake edol Papa lino otii inkisudorot; ore Papa lino odol too nkisudorot nikimputaki.
Olchumati te keper
(Lk 12.33-34)
19 “Emishumaki ate te nkop masaa kiroteti, eneinosie olasai o endoron, negil ilapurrok, nepurroo, 20Kake entushumaki ate te shumata masaa inyi kiroteti, te nemeinosie olasai, anaa endoron, nemegil ilapurrok nemepurroo; 21amu ore enetii masaa inono kiroteti, naa ine eyooki atii oltau lino.
Ewang'an o sesen enkong'u
(Lk 11.34-36)
22“Ore oltaa lo sesen naa enkong'u, metaa te neikishiaan enkong'u ino, neiput osesen lino pooki ewang'an. 23Kake te naa torrono enkong'u ino neiput osesen lino pooki enaimin. Amaa te neaku ewang'an natii iyie enaimin: kebaa esapuko e ina aimin!
Enkai o Mamon
(Lk 16.13; 12.22-31)
24“Metii oltung'ani oidim aaisiaayia ilkituaak oare amu eibayu obo nenyorru olikae; aashu eibung'are obo nemenu olikae. Mindimidimi aaisiaayia Enkai o Mamon, enkai oo masaa.
Emisinanuo
25“Enkaraki ina pe ajoki intae, eminyamaliki enkishui inyi, aajo ainyoo inyanya, anaa ainyoo iokioko, anaa too seseni linyi aajo ainyoo inchopishopo. Ai melusoo enkishui alang endaa, nelusoo osesen alang nkilani? 26Eng'ura intaritik o loing'ang'e inchere, meunisho nemeisampu, nemeiturrurroki impechen; neitoti Papa linyi otii shumata ninche. Ai mirara intae kiroteti aalang ninche? 27Ai ng'ae te intae oidim te neitanyamaluo atoponai enkadori enye entemata nabo?
28“Ainyoo naa pee inyamalakiki inkiliani? Entadamu intapuka e ong'ata enaikununye te nebulu; amu measisho ninche nemepiyaisho; 29 kake ajoki nanu intae eitu eishopi ninye Solomon te sikar enye pooki anaa nabo e kuna. 30Amaa te neishop Enkai inkujit e ong'ata aiko neijia, naatai taata neyookini aanang'aki enkima taaisere, ai meitulusoo oleng aishop intae, lo tung'ana ooti enkirukoto?
31“Eminyamalu ijojo, ‘Ainyoo kinya?’ anaa, ‘Ainyoo kiok?’ ana, ‘Ainyoo kinchop?’ 32Amu nena pooki eing'oru iloreren lemeyiolo Enkai; amu eyiolo Papa linyi le shumata ajo iyieuu nena pooki. 33Kake entang'as eng'oru enkitoria enye o sipat enyana; naa keponikini intae nena pooki. 34Metaa eminyamalaki ine taaisere amu enyamalaki taaisere kewan. Eidip enkolong intorrok enyena.