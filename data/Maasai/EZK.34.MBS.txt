Ilchekuti le Israel
1Nelotu ororei lo Laitoriani enatii, naajoki: 2“Enkerai e tung'ani, imbonoki taarare lelo airritak le Israel, imbonoki tiaaki ninche, o metabaiki lelo airritak inchere: Inji ejo Olaitoriani Enkai: Oi ilairritak le Israel lelo ooitotito ate! Amaa ilairritak aimeitoti intare? 3Inyanya intae nena naapir, ninchopokiki ate inkilani oo lpapit loo ntare, niyieng'iyieng'e nena naaisul te mpiron; kake mintotiti intae nena tare. 4Ore nena naashal neitu intagoligolo, ore nena naamuoi neitu inchiunyenye, ore nena ng'ojiniaa neitu iruburubu, ore nena naatapong'ori neitu irrinyunyu, ore inaaimina neitu ing'oruru, neaku te ngolon o te nking'odia intoria ninche. 5 Metaa eidapashate ninche, amu metii apa olairritani; neaku ninche endaa oo ng'uesi pooki e ntim. 6Eidapashaki apa intare aainei, nepuaya ninche too ldoinyo pooki, o te pooki doinyo naado; ore intare aainei neidapashi te nkoriong enkop pooki, meetae obo oikilikuanua arashu oing'oru ninche.
7“Metaa, entoning intae lo airritak ororei lo Laitoriani ejo: 8Ore anaa enaishu nanu, ejo Olaitoriani Enkai, ore amu etaa intare aainei entoki nainosi, netaa intare aainei endaa nanya ing'uesi pooki entim, anaa ae metii olairritani; neaku ore amu eitu eing'oru ilairritak laainei intare aainei, kake eitotito ate ilairritak, neitu eitoti intare aainei; 9neaku entoning intae ilairritak ororei lo Laitoriani: 10Inji ejo Olaitoriani Enkai, ing'ura ajo kaarare lelo airritak; naa kayieu nanu intare aainei too nkaik enye, naiting'ie te ninche ina kitotio enye oo ntare; meigil ae kata ilairritak aaitoti ate. Ekaitajeu nanu intare aainei too nkutukie enye, peyie meitoki aaku endaa te ninche.
Olchekut supat
11“Amu inji ejo Olaitoriani Enkai: Ing'ura, nanu, nanu kewan oing'oru intare aainei, nalilitu ninche. 12Anaa enaing'oru olchekut intare enyena ina kata naidapashate kulie tare enyena too neelakua, neaku kaing'oru sii nanu ntare aainei; naa kaitajeu ninche too wuejitin pooki neeidapashakaki teina olong natii inkatampo netii sii enaimin narok ong'u. 13Naa kaitupuku ninche too loreren, naiturrurru ninche too nkuapi naa kayau ninche enkop enye maate; naa kaitoti ninche too ldoinyo le Israel, too nkiyopat e nena shorroi, o too wuejitin pooki neemanyae eina kop. 14Kaitoti ninche too wuejitin neeleng, o too nchumat oo ldoinyo le Israel, keaku ninche ndaat enye; ore teine neiperipera ninche te ine te neleng sidai, o too wuejitin neebore olkujita ekedaa ninche too ldoinyo le Israel. 15Ore nanu enkewan ai naa kaaku olchekut loo ntare aainei, naa kaisho ninche meirraga, ejo Olaitoriani Enkai. 16Ekaing'oru ina naimina, naa karrinyu ina natapong'ori, naa karub ina ng'ojine, naa kaitagol ina natashala, ore ina napir oina nagol naa kaing'or; naa kaitoti ninche te sipata.
17“Ore intae intare aainei, inji ejo Olaitoriani Enkai: Ing'ura, ekaiguanare enker o enker, naiguanare ilmeregeshi o loroi. 18Aimebaiki intae entadaata too neeleng sidain eji metaa intunyoo ake too nkejek inyi olokeri pooki; niokioko enkare nasila, peyie intunyoo inkulie too nkejek inyi? 19Naa kenya intare aainei nena nintunyoitie too nkejek inyi, neok ina are ning'ola too nkejek inyi?
20“Metaa, inji ejo Olaitoriani Enkai ajoki ninche; ing'ura, ore nanu, nanu enkewan ai ekapik enkiguana erishata oo nkerra naapir o nkerra sasin. 21Amu irrumoo te murte o too ronyi, nimponyaa nena pooki naashal too mowuarak inyi, o metaba anaa nindapashakiki ninche pooki wueji, 22ekaitajeu nanu intare aainei, meitoki ae kata aaku inaainos ing'uesi; naa kaiguanare erishata e nker o enker. 23 Naa kaitasheyie olchekut obo oitasheiki ninche, osinka lai Daudi, naa keitoti ninye ninche: ekeitoti ninye ninche neaku ninye olchekut lenye. 24 Ore nanu, Olaitoriani, naa kaaku Enkai enye, ore osinka lai Daudi neaku olkitok tiatua ninche; nanu Olaitoriani oiroro.
25“Ekaitobir tenebo ninche osotua le seriani, naishu ing'uesi pooki entim teina kop, peyie etum aatobik ninche te seriani ti ong'ata neirrag atua entim. 26Naa kaitaa ninche o nenen wuejitin pooki neemanita ildoinyo laainei e mayianata; naa kairriu aitadou enchan terishata enye; naa ninye enkoirujuruji e emayianata. 27Ore lelo keek liong'ota neiu ilng'anayio lenye, ore enkop neiu ilng'anayio lenyena, naa keaku ninche ilooserian te nkop enye; neyiolou ninche aajo ara nanu Olaitoriani, ina kata nagil iloom le nchata enye oo murto, nalaku ninche aitung'uaa inkaik e lelo ooitaa ninche isinkan. 28Meitoki aaigil ae kata aaku eng'ues nainosi iloreren, nemeitoki ilowuarak le ina kop aapolol ninche; eketoni ninche te seriani, nemeeta entoki naitoki aiture ninche. 29Naa kaisho ninche embularoto oo ndaiki metaa meitoki amut ninche esumash teina kop, nemeitoki aatum enyamali enkurruna oo loreren. 30Naa keyiolou aajo ara nanu Olaitoriani Enkai enye, atii nanu tenebo ninche, naa ore ninche, ina aji e Israel naa iltung'ana laainei, ejo Olaitoriani Enkai. 31Nirara intae intare, intare o lokeri lai, nara nanu Enkai inyi, ejo Olaitoriani Enkai.”