1Ajo doi nanu nji; ore olayioni te menye naa keidim ataa ninye ojung masaa pooki, kake ore eton aa oti nemerisha o rrindik; 2eton aa abori laramatak etii ilaitasheikinok o metabau enkata apa natejo menye. 3Neijia sii kitiu iyiook, ore apa eton kira ooti, neton kira rrindiki loo nkiyang'eta e nkop, 4kake ore pee ebau enkata sidai, neirriu Enkai Oinoti lenye, otoiwuo enkitok, netoiwuoki ninye te abori Nkitanapat, 5 pee einyiang'u lelo leton etii abori nena kitanapat pee kitum iyiook aatang'amu kiela naitaa iyiook nkera enyena.
6Ore pee etum aitodolu nchere irara nkera enyena, eirriwua Enkai Enkiyang'et o Inoti lenye atua ltauja lang, nebuak ajo, “Aba, Papa.” 7Neaku meekure ira orrindik, kake itaa enkerai, naa ti nitaa enkerai, itaa sii olajung'oni, te nkiaas e Enkai makewan.
Enayieu Paulo tialo ile Galatia
8Ore apa miyiololo intae Enkai, neaku irara apa rrindiki loo ntokitin neme hoo nkaitin; 9kake amaa taata itayioloito Enkai, aashu doi taata eewuo Enkai ayiolou intae, kaji etiu pee intokiki arrinyokino nkiyang'eta aisinak nemeeta tipat neshal, eji niyieuwu intae nintokiki ake aaku rrindiki lenye. 10Niaatata nkolong'i nieniene, o lapaitin, o nkatitin o larin. 11Kintureita nanu matejo ore esiaai pooki nagol nataasa te nkaraki intae netaa ene pesho.
12Asai intae ilalashera, entotiu anaa enatiu nanu, amu atotiwuo sii nanu anaa enitiuwu intae. Eitu kintaasiasa nanu ae bae torrono, 13iyiololo aajo enkaraki emueyian o sesen pee anoto erishata nalikinye intae Lomon Supati te nkiterunoto, 14naa ore eyia, eitu ntodolulu olmena arashu enyimore te nkaraki naamena osesen, hoo netetemaki intae enkuna neijia, kake kitang'amutua anaa kara olmalaika le Nkai, anaa kara Kristo Yesu. 15Koree naa taata ina aripo inyi? Ara shakeni nchere te naa apa ndimidimi, anaata itukurtutuo nkonyek inyi pee kinchosho nanu. 16Amaa naa, kataa olmang'atinta linyi, amu atolikio intae isipat? 17Einyeito lelo laaiba aaitirrish intae oleng, kake mme too supati; kejo pee erishie intae nanu pee eaku ninche enyokitai. 18Aisidai te nikirrepi too mbaa sidain, te naa sidai embae napukoki ina. Naa too nkatitin pooki mme enoshi kata ake atii te nebo intae. 19Nkera aainei kutiti, kame asaisai ajo pee eigili aaiu intae, o metaba anaa nepurupuranayu Kristo ti atua intae. 20Kayieu napaji naa katii te nebo intae pee atum aibelekenya oltoilo, amu eimayiolo enaas enkaraki intae.
Enkitanyaanyukoto Haga o Sara
21Entolikioki intae lelo ooyieu nitii intae abori nkitanapat, keitu pasa oshi ining'ining'i enajo nena Kitanapat? 22 Amu ejo Lkigerot eji etoiwuo Abraham layiok aare, ole rrindik obo naa ole sayunoti nalakuno olikae. 23Kake ore ilo le rrindik netoiwuoki to loshi ake rrekie loo ltung'ana, ore ole sayunoti nalakuno naa enkisiligata e Enkai eitabayioki. 24Neeta nena pooki enagut nalimu ninche, ore nena kituaak pokira are naa sotuaitin pokira aare eutu. Oldoinyo le Sinai eimua obo, are nkera naaiu naa nkera e sinkaisho eiting'oki; naa Hagar eimaka ina. 25Eitodolu Hagar Oldoinyo le Sinai otii Arabia. Netiu anaa ena Yerusalem natii taata, amu etii Yerusalem sinkaisho te nebo nkera enyena. 26Kake ore ina kitok sayunoti nalakuno naa Yerusalem e keper eutu ninye naa ninye yieyio ang iyiook. 27 Amu ejo Lkigerot,
“Ting'idayu enkolupi nemeisho,
tabuaa nchira, hoo nimisaisai;
amu ina kitok naton openy naata nkera kumok
naalang ine ina naata olmoruo.”
28Kake ore doi intae, lalashera laainei itiuwu anaa Isaak, irara nkera e nkisiligata e Nkai. 29 Etii ae, ore apa te nena olong'i, ore elde otoiwuoki to loshi ake rrekie lo ltung'ana neinosie osina ilo otoiwuoki te ngolon e Nkiyang'et, naa neijia sii taata etiu. 30 Kake kejaa Lkigerot? “Taarai ina rrindik o ilo ayioni lenye; amu mejung'isho olayioni le rrindik te nebo olayioni le sayunoti.” 31Neaku, lalashera, mikira iyiook nkera e rrindik, kake ine nkitok sayunoti nalakuno.