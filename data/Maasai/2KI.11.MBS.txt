Enkaiguanani Atalia e Yuda
(2 Int 22.10–23.15)
1Ore ake pee edol Atalaia ng'otonye Ahasia ajo etua olayioni lenye, nedumunye ninye aidaikie enkaji pooki e nkitoo. 2Kake ore Yehosheba, ina tito o laiguanani Yoram, enkanashe e Ahasia, neya Yoash olayioni le Ahasia, nepurroo ninye nelo aisudoo aitung'uaa lelo ayiok lo laiguanani apa ooji pee eari metuata, nepik ninye o enkaibung'ani enye atua olgilata oirragi. Neisudoo ninye te nkaraki Atalia, neaku eitu eari ninye metua. 3Neboitare Yoash ninye ilarin ile, eisudoo tiatua enkaji o Laitoriani, naa Atalia naitoreisho ina kata teina kop.
4Kake ore to lari liopishana neirriwaki olapolosani oji Yehoida olkilikuai lelo aitasheikinok loo larripok le nkaji e nkitoo, nejoki ninche pee epuonu enkaji e Nkai. Ore teine neinosie ninche olmumai pee ening'okino ina apa naitobira pee eas. Neitodol ninche olayioni lo laiguanani. 5Neitanap ninye ninche ajoki, “Ena bae intae enchom entaas: ore erubata inyi e uni, lelo ooipang'u aaing'uaa enkisiaayiare te nkolong e sabato, nerrip enkaji o laiguanani 6netii enkae rubata e uni kishomi e Suri, ore enkae rubata e uni nelo kishomi natii oriong ilarripok, nerrip lelo enkaji e nkitoo. 7Ore ntukusi inyi are naapuonu enkisiaayiare te nkolong e sabato, nerrip enkaji o Laitoriani, 8neman ninche aang'adu olaiguanani, oltung'ani ake eibung'ita imasaa enyena o larrabal te nkaina. Ore pooki ng'ae onyikaki lelo turrurri neari metua. Etaa tenebo o laiguanani teneipang auluo o tenejing'u.”
9Neas lelo kituaak le njore te risioroto e nena pooki naaitanapishe Yehoida olapolosani neriku ake pooki lenye oltung'ani lenye lemetii enkisiaayiare te nkolong e sabato, tenebo lelo oopuonu aajing enkisiaayiare te nkolong e sabato, nepuonu enetii Yehoida olapolosani. 10Neyaki ilo apolosani lelo kituaak le njore iremeta o long'oi apa naara ino laiguanani Daudi, naatii atua enkaji o laiguanani; 11neitashe lelo arripok neibung'ita ake pooki tung'ani imasaa enyena o larrabal too nkaik enyena, ebaiki enkalo e kopikop e nkaji o metabaiki enkalo e moikuape, neman olperere lo lasar oina aji. 12Neipang'unye ninye ilo ayioni lo laiguanani neishopoki enkopiyia e nkitoo, neisho ninye enchakenisho, neibalunyeki ninye aaitaa olaiguanani nebukokini eilata aaput. Neosh ninche nkaik ejo, “Metobikoi olaiguanani.”
13Ore ake pee eining'oo Atalia enkilepilep oo larripok tenebo iltung'ana, nelo ninye atua enkaji o Laitoriani ine netii iltung'ana; 14 nejo aing'orisho, eitashe olaiguanani te mbata e ng'ape, anaa enatiu olkerreti lenye, ore ilarikok le njore o laoshok loo ntarumpetani ootashare olaiguanani o ltung'ana pooki leina kop, neshipa neosh ntarumpetani. Nepolos Atalia nkilani enyena neishir ajo, “Entorroni! Entorroni!” 15Neitanap olapolosani Yehoida ilarikok le njore laa ninche apa ooitasheiki esikari ajoki, “Eyau ninye eimunye erishata oo ltimito naa iariara pooki tung'ani osuj ninye to lalem.” Amu etejo apa ilo apolosani, “Mincho eari ninye metua tiatua enkaji o Laitoriani.” 16Neaku eibung'a ninche ninye; neim ninye erishata e kishomi oo mbartan nelo enkaji o laiguanani, nepuoi aar ninye metua teine.
Enkibelekenyata e Yehoida
(2 Int 23.16-21)
17Neitobir Yehoida olning'o te rishata o Laitoriani o laiguanani o ltung'ana, nchere eaku ninche iltung'ana lo Laitoriani; neitobir sii olning'o te rishata o laiguanani o ltung'ana. 18Neitoki iltung'ana pooki leina kop aapuo enkaji e Baal neuroo ninye, o lperereni lenyena loo lasarri, ore nkitanyaanyukot enyena nebel aaitaa mbelibelat. Near Matan ilo apolosani le Baal metua te dukuya lelo pereren loo lasarri. Nepik ilo apolosani ilarripok ooing'or enkaji o Laitoriani. 19Neyau ninye lelo arikok le njore, o laitasheikinok le nkaji e nkitoo, o larripok, o ltung'ana pooki leina kop; neriku ninche pooki olaiguanani te nkaji o Laitoriani, nepuo aaim kishomi oo larripok, nepuo enkaji o laiguanani. Neton ninye to lorika le nkitoo lo laiguanani. 20Neshipayu iltung'ana pooki leina kop. Neitirring'a ina anasa ina kata eidipaki aatar Atalia metua to lalem te enkaji o laiguanani.
21Oloo larin oopishana apa Yehoash pee eiteru aitoreisho.