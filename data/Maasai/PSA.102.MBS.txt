Enkomono o lbarnoti onyamal
1toning'o enkomono ai, Olaitoriani;
nchoo enkishirata ai meeu enitii!
2Mikisudorie iyie nanu enkomom ino te nkolong o sina lai!
Irrugokoki enkiok ino
tawalikiaki nanu tasioki teina olong naipotisho!
3Amu kelusoo nkolong'i aainei anaa empuruo,
neyupuyup iloik laainei anaa olkokuet.
4Etooshoki oltau lai aapurd anaa olkujita netoyu,
naarikino enkinosata e ndaa ai.
5Ore enkaraki embuakunoto e nkishirata ai,
neibiitiari osesen lai.
6Atotiwuo nanu anaa olkurragos li ong'ata onyaisho,
anaa kokesena oo wuejitin neeliyio,
7kairrag nanu nemaapuku njo,
atiu nanu anaa emotonyi naliyio te nchumata e nkaji.
8Ore endama pooki naainyal nanu ilmang'ati laainei,
ore lelo laasukeny nanu neitaa enkarna ai oldeket.
9Amu nkuruon nanu ainos aitaa endaa,
naitushulaki ilkiyio laainei ina naok,
10ore enkaraki empushuna ino o engoro ino;
amu kitudumua nanu nikinang'aa.
11Etotiuo nkolong'i aainei anaa oloip le nteipa;
atoyio nanu atiu anaa nkujit.
12Kake ore iyie Olaitoriani,
itii olorika le nkitoo ntarasi;
nebaiki enkarna ino iishoritin pooki.
13Idumunye iyie aing'urrie Sion;
etabaua enkata pee ncho ninye omom,
etabaua enkata apa nategaluaki.
14Amu iletipat isoito lenyena too sinkan linono,
neing'urrie ninche enterit enye.
15Kepuo iloshon aaureyu enkarna o Laitoriani,
neureyu ilaiguanak pooki enkitoo ino.
16Amu kelo Olaitoriani ashet Sion,
neliooyu ninye te nkitoo enye;
17neshilaa ninye enkomono e ilo aisinani,
nememenaa ninye enkomono enye.
18Nchoo meigeri kuna too ishoritin naapuonu,
pee etum lelo tung'ana lemeino aaisisa Olaitoriani:
19nchere eing'ura ninye kop te ine wueji e shumata nesinya,
te keper eing'ura Olaitoriani enkop,
20pee etum atoning'o olkiyioi loo looena,
pee etum atalaai lelo ooigerokoki keeya;
21pee etum iltung'ana te Sion aaibalunyie enkarna o Laitoriani,
neibalunyie enkisisa enye te Yerusalem,
22te neiturrurro iloreren te nebo,
o nkitoriat, pee eserem Olaitoriani.
23Etigila ninye engolon ai te mpolos;
eitodorropu ninye nkolong'i aainei.
24“Iyie Enkai,” atejo nanu,
“Mikiya nanu tene,
te mpolos oo nkolong'i aainei,
iyie olobikoo ilarin lenyena ti atua iishoritin pooki!”
25 Apa moitie iyie itipika olkitamanyunoto le nkop,
ore keper naa esiaai oo nkaik inono.
26Neidak ninche, kake ibikoo iyie;
keidaaya ninche pooki anaa ilkilani.
Mbelekeny iyie ninche anaa nkilani neishari ninche.
27Kake mimbelekenya iyie,
nemeeta ilarin linono enkiting'oto.
28Ketoni nkera oo sinkan linono te seriani,
ore eishoi enye naa keitasheyieki te dukuya iyie.