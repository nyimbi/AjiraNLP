Paulo te Efeso
1Neaku ore etii ninye Apolo Korinto, neimayie Paulo ina kop oo ldoinyo nelotu Efeso, neinepu kulikae ooiteng'eni te ine. 2Nejoki lelo, “Itang'amaitie apa Enkiyang'et Sinyati pee irukuruku?” Nejoki ninche ninye, “A'a, keitu ninye ai kata kining aajo keetae Enkiyang'et Sinyati.” 3Nejoki ninche, “Kaa kibatisare naa apa eibatisaki intae?” Nejoki ninche, “Enkibatisa e Yohana.” 4 Nejoki Paulo, “Eibatisishe Yohana enkibatisa e nkirridunoto, nejoki olorere, meiruko ilo olotu te siadi ninye, naa, Yesu taa ilo.” 5Ore pee ening ina, neibatisae te nkarna o Laitoriani Yesu. 6Ore pee eiteleiki Paulo nkaik enyena, nedoiki Enkiyang'et Sinyati ninche: neiro kulie kutukie neibonisho. 7Nera lelo tung'ana pooki tomon o aare.
8Nejing enkaji e ntumo neshirraki airo te rishata oo lapaitin okuni, neishankarrarre nesayieki ninche mbaa naaipirta enkitoria e Nkai. 9Kake ore pee eikirnyanya kulikae neitagol onyek, nemor ena oitoi te dukuya olorere, nelo aing'uaa ninche, negelu ilooiteng'eni, nelo aiteng'enisho anaa ake te nkaji naisumareki. 10Neidikidik aas ina te rishata oo larin aare; o metaa ore lelo pooki oomanya Asia aa Lyahudi o Lyunani, nening ororei lo Laitoriani.
Ilayiok le Skewa
11Neas Enkai e nking'asia too nkaik e Paulo: 12o metaa kenapakini ltamueyia nkarash, o nkitampaani o nkarash o sesen le Paulo o nkarash naaisiaaishore, nepuo nkeyaitin aaing'uaa, nepuku loiriruani aapuo. 13Kake enotoki sii kulikae Yahudi oopuaya, ooaraa loiriruani, nedumunye aaku enkarna o Laitoriani Yesu ejokinye lelo oiriruani, “Aainosie olmumai te nkarna e ilo oji Yesu olikioo Paulo.” 14Neetae ilayiok oopishana le likae, apolosani kitok, oji Skewa ooikuna ninche neijia. 15Newaliki oloirirua ajoki ninche, “Kayiolo Yesu, nayiolo Paulo; kake airara doi intae iloo ng'ae?” 16Neipidoki ilo apa tung'ani ooata oloirirua lelo pooki, neidimu ninche aare, negilu aar, neisikie te ina aji meishopo neeta lbaa. 17Neyiolou pooki ng'ae ina ebaiki Lyahudi o Lyunani oomanya Efeso; nedoiki enkuretisho ninche pooki nerrepi enkarna o Laitoriani Yesu. 18Nepuonu sii lkumok le lelo ooiruko, neirridu, neibalunye nkiaasin enye. 19Ore esiana e lelo apa ooasishore ilosekin le naibon neyau mbukui enye aaiturrur: nepejoo edolita pooki ng'ae: neikeni esiana oo mpesai naainosieki neaku ropiyiani naaibor naabaya nkalisuni onom. 20Neijia eikuna ororei lo Laitoriani te magilanisho neponari te ngolon.
Olong'oling'oli te Efeso
21Ore pee eiting kuna baa, nemut Paulo openy te Nkiyang'et Sinyati ajo, ore pee eidip aimai Makedonia o Akaia, neitoki alo Yerusalem, nejo, “Ore pee aidip ashomo ine, meeta nchere eitu alo Roma.” 22Ore pee eirriwaa aare le lelo aretok lenyena Makedonia, aa taa Timoteo o Erasto, neng'as ninye makewan abik te Asia te nkiti rishata.
23Ore ake te nena, katitin nedumunye oloilole leme oti ti alo ena Oitoi. 24Amu eetae oltung'ani oji Demetrus, kunoni loo sekenke oo mpesai, oidong'u too sekenke oo mpesai Artemis* naatudupore oleng lelo kunono. 25Nesotu ilo kulikae kunono ooitobir sii ninche nena tokitin, nejoki, “Lo kituaak, iyiololo aajo ena siaai ang oshi kidupore. 26Nidolitata, nining'itoto aajo mme te Efeso ake, kake etaa ore ninye Asia pooki, eibelekenye eilejileja ilo oji Paulo ltung'ana kumok aitapong'oo, ajoki eji mme hoo nkaitin kuna naa too nkaik eitobiri. 27Mme taa doi ena siaai ang ake etarrikio eyookini aamenaa; kake taaisere doi neaku ore ninye enkaji e nkai ng'oruoi kitok naji Artemis neitaai pesho, nebaiki doi ninye nesuluni te sikar enye, ina naa ninye eserem Asia neserem enkop pooki.” 28Ore ake pee ening ninche ina neiput engoro, nebuak aajo, “Kitok ake Artemis oo Leefeso.” 29Neiput olmilo ina anasa; nekuet pooki te nebo aapuo eor e nkiguran eikurtutaa Gayo o Aristako, oora ninche ltung'ana le Makedonia, ooiriamunore Paulo pee elotu. 30Ore pee ejo Paulo ajing atua lelo tung'ana, nemitiki ilooiteng'eni. 31Ore sii kulikae loo laitoriak le Asia, laa lchoreta lenyena, neirriwaki enkutuk esai pee metem ninye makewan alo ina aji e nkiguana. 32Nebuaku kulikae ejo ena nebuaku kulikae ejo ai: amu eing'oling'ole ina tumo: naa aimeyiolo esejata sapuk ajo aainyo pee eiturrurroteki te nebo. 33Neitupukuni Aleksanta ti atua olorere, naa Lyahudi ooturrumoitie. Neyuk Aleksanta ninche te nkaina, eyieu newaliki olorere. 34Kake ninye ake etayioloito aajo Olyahudi; nebuaku pooki to ltoilo obo neidikidik aaiko neijia te rishata oo saai are ejoito, “Kitok ake Artemis oo Leefeso.” 35Ore ade pee eitigir olasirani kitok le ina anasa olorora, nejo, “Lo lewa le Efeso, keetae pasa oltung'ani lemeyiolo ajo ena anasa e Efeso oshi enkarriponi e nkaji naomonieki Artemis kitok o ilo soit sinyati apa odou eing'uaa te shumata? 36Ore naa amu iyiololo aajo meetae oltung'ani oishankarru kuna baa, keishiaakino naaji nigirara, pee miwuapakinono ake aas ai bae namurtana. 37Amu iyautua kulo tung'ana ene, neme ketupurro nkajijik naaomonishoreki neitu sii emor enkai ang. 38Te neeta Demetrus, aashu kulo kunono ooiriamunore embae naatakinore likae tung'ani, ebolo nkajijik e nkiguana neetae ilbalusuni: enchoo epuonu aaiguana olikae o likae. 39Kake te niaatata kulie ning'oruru, epuonunui aaiguanare nena te noshi ake kiguana. 40Amu kebaiki doi neiguanareki iyiook te le ongolingoli le na olong, amu ai meeta duoo tipat nadumunyeki; naa te neikilikuani iyiook nikilau enikijo te nkaraki ele oilole.” 41Ore pee eidip atejo nejia, neidapasha ina tumo.