Mbaa naanoto Solomon
(1 Ilai 9.10-28)
1Ore tesiadi ilarin tikitam laa ninche eteshetie Solomon enkaji o Laitoriani o enkaji enye makewan 2neitoki Solomon ashetu nena anas apa naaishoo Huram ninye, nepik iltung'ana loo Siraeli ine.
3Neitoki Solomon alo Hamatsoba, neisulie ninye. 4Neshet ninye Tadamor tiong'ata o nkanas pooki naashumishoreki apa naatesheta ninye te Hamat. 5Enyaaka sii ashet Bet-horon e shumata o Bet-horon e abori, nkanas naasheta isunta, o nchomito, naatii isekenke. 6O Baalat o nkanas naasheta too soito apa naara ine Solomon, o nkanas pooki oo ngarrin enyena oo mbartan, o nkanas oo lakedok lenyena loo mbartan, o pooki toki nayieu Solomon neshetu te Yerusalem, o te Lebanon, o teina kop pooki enkitoria enye. 7Ore lelo tung'ana pooki ootelekutua too Lhiti, o Lamori, o Lperisi, o Lhifi, o Lyebusi, lelo leme iloo Siraeli, 8ebaiki iishoritin enye, apa ootelekutua teina kop leitu eidaikie iltung'ana loo Siraeli - neitaa Solomon lelo ilenkisiaayiare nagol, naa neijia etiu o taata. 9Kake ore tialo iltung'ana loo Siraeli, eitu eitaa Solomom irrindiki le siaai enye. Isikarini apa ninche, o ltung'ana le nkitoo, o lkituaak le njore loo ngarrin oo mbartan, o lakedok loo mbartan. 10Naa kulo apa iltung'ana kituaak le Solomon, iip are o onom, laa ninche oata enkitoria tiatua olorere.
11Neyau Solomon entito e Farao aitung'uaa enkanasa e Daudi neriku ina aji apa nateshetaka ninye. Amu etejo ninye, “Meton enkitok ai te nkaji e Daudi olaiguanani loo Siraeli. Amu ore iwuejitin neeyauaki osanduku lo Laitoriani naa kesinya.”
12Neitaiki Solomon Olaitoriani olasar opejori te nchumata ilo perere lo lasar lo Laitoriani apa otesheta ninye te mbata e nkaji e Nkai. 13 Ore anaa enayieuni te nkisiayiare e pooki olong'i, neitayuni ilasarri terisioroto enkitanapata e Musa too sabatoni, o too lapaitin ng'ejuko okuni to lari o sirua loo mukateni neitu eisuijieki, o sirua loo wikii, o sirua loo lng'oborri. 14Ore te risioroto e nkikoo e Daudi papaai lenye, etegelua ninye ilturrurri loo lapolosak tenkaraki enkisiaayiare enye, o Lawi tenkaraki isiaaitin enye e nkisisa o enkisiaayiare te dukuya ilapolosak metaasa esiaai te pooki olong nayieuni; o ilarripok loo nchomito loo lturrurri lenye too nchomito esiana naje; amu ina apa eitanapishe Daudi osinka le Nkai. 15Neitu ninche eibelekenya apaash ina naitanapa olaiguanani ilapolosak o Lawi tialo pooki bae o too lchumat.
16Neaku eidipe apa esiaai pooki e Solomon ebaiki ina olong apa napiki olkitamanyunoto le nkaji o Laitoriani. O meidipayu, neidipayu ina aji o Laitoriani.
17Neitoki Solomon alo Esiong'eber o Elot te mbata e naiposha, te nkop e Edom. 18Neirriwaki Huram ninye too sinkan lenyena imelin o sinkan ootamoo enaiposha, nepuo ninche Ofir tenebo isinkan le Solomon. Neyau teine ntalantani iip ong'uan o onom e sahabu nayaki olaiguanani Solomon.