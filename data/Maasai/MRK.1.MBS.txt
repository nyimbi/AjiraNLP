Ilomon ootolimuo Yohana Olaibatisani
(Mat 3.1-12; Lk 3.1-18; Yhn 1.19-28)
1Enkiterunoto oo lomon supati le Yesu Kristo Enkerai e Nkai. 2 Anaa enaigero oloiboni le Nkai oji Isaya pee ejo,
“Ng'ura, airriwaa olkilikuai lai dukuya enkomom ino,
oitobir enkoitoi ino.
3 Etii oltoilo obuaku ti ong'ata,
‘Entobiraki Olaitoriani enkoitoi,
entobiraki irrekiei ooitoriori.’ ”
4Neipang'u ti ong'ata Yohana Olaibatisani, nelimu enkibatisa naitoduaaya enkirridunoto nayau empalakinoto oo ng'ok. 5Nepuo enetii ninye iltung'ana le nkop pooki e Yudea, o le Yerusalem, neibatisae ninche to lkeju le Yordan eirridu ng'ok enye.
6 Naa enkila oo lpapit le ntames eishopito Yohana neeta enkimeita e nchoni te mpolos enye, naa lmaat o naishi e ong'ata enya. 7Nelikioo ninye ejo, “Elotu te siadi nanu ologol laalang nanu olaa kaamakua te nairrugokino alak enkeene e namuke enye. 8Aidipa nanu aibatisa intae te nkare kake te Nkiyang'et Sinyati eibatisa ninye intae.”
Enkibatisa e Yesu
(Mat 3.13, 4.11; Lk 3.21-22; 4.1-13)
9Nelotu Yesu te nena olong'i eing'uaa Nasaret e Galilaya neibatisa Yohana ninye te Yordan. 10Ore nabo kata pee eilepu ninye te nkare, nedol pee ebolo shumata nedou Enkiyang'et Sinyati eikununo anaa enturkulu adoiki ninye; 11 nelotu oltoilo oing'uaa shumata ojo, “Ira iyie Oinoti lai lanyor; atishipe te iyie.”
Etetemaki Yesu
12Ore nabo kata nereu ninye Enkiyang'et e Nkai ong'ata. 13Nebik ti ong'ata nkolong'i artam, etemita shetani; neboitare ng'uesi e ong'ata; neisiaai ilmalaika ninye.
Eiterua Yesu alikioo ororei te Galilaya
(Mat 4.12-22; Lk 4.14-15; 5.1-11)
14Ore eidipaki aateen Yohana, nelotu Yesu Galilaya, alikioo lomon Supati le Nkai; 15 ejo, “Etabaua enkata, netinyikua enkitoria e Enkai; erridutu, naa eruko ele rorei supat.”
Eipoto Yesu larreshok oong'uan loo sinkir
16Ore eshepita enaiposha e Galilaya, nedol Simon o Andrea olalashe le Simon enang'aki orreshet atua enaiposha; amu ilarreshok loo sinkir ninche. 17Nejoki Yesu ninche, “Entusujuaki pee aitaa intae ilarreshok loo ltung'ana.” 18Neing'uaa nabo kata irresheta lenye nesuj ninye. 19Ore pee enyikaa peno, nedol Yakobo le Sebedayo o Yohana olalashe lenye, etii atua empeut eripita irresheta. 20Neipot nabo kata; neing'uaa Sebedayo menye lenye te mpeut eboitare ilaisiaayiak nesuj ninye.
Eishiunye Yesu oltung'ani oata oloirirua oiduruk
(Lk 4.31-37)
21Nepuo aabaya Kapernaum; ore ake pee eaku enkolong e sabato nejing enkaji e ntumo neiteng'enisho. 22 Neing'asiae te nkiteng'enare enye, amu eiteng'ena ninye ninche anaa oloitore enajo, nemetiu anaa lasirak. 23Netii te ina kata ake te nkaji enye e ntumo oltung'ani oata oloirirua oiduruk; 24nebuaku ajo, “Ainyoo iatayie iyie iyiook, Yesu le Nasaret? Iyewuo aidaikie iyiook? Kaayiolo ajo ira ng'ae, ira iyie ilo Sinyati le Nkai.” 25Kake eisikong'a Yesu ninye ajoki, “Tigirayu, tupuku tung'uai ninye!” 26Nediding'unye oloirirua aiterreyie, nebuaku to ltoilo sapuk, nepuku aing'uaa.
27Neing'asia pooki, o meikilikuanata aajo, “Ainyoo ena? Enkiteng'enare ng'ejuk! Eji keitore te ngolon iloiriruani ooiduruk, nening ninche ninye.” 28Ore ina kata ake, neibulu olning'o lenye pooki wueji te nene neemanita Galilaya.
Eishiunye Yesu ltung'ana kumok
(Mat 8.14-17; Lk 4.38-41)
29Nepuku ake te nkaji e ntumo, nejing enkaji e Simon o Andrea, eboitare Yakobo o Yohana. 30Neirrag enkaputani e Simon emuoi oloirobi, neinosakini te ina kata. 31Nelotu neibung enkaina nedumu, neing'ueiki oloirobi, neinyototo aisiaai ninche.
32Ore pee eaku teipa, etadoyie enkolong, nerikokini iltamueyia pooki o lelo ooata loiriruani. 33Nesotokino enkanasa pooki enkalo e kutuk aji. 34Neishiunye ilkumok ooata mueyiaritin oo mpukunot kumok, nearaa iloiriruani kumok; neitu eisho iloiriruani meiroro amu keyiolo ninche ninye.
Etolikioyie Yesu lomon supati te Galilaya
(Lk 4.42-44)
35Ore enasirie, te niosowuani, neinyototo ayok alo ewueji neliyio neomon te ine. 36Neing'oru Simon o lelo ooboitare. 37Ore pee etum nejoki, “King'oru ltung'ana pooki.” 38Nejoki ninche, “Emaape kunda kulie ang'itie, pee aliki sii ninche, amu ina doi pee aewuo enkop.” 39 Neibulu Galilaya pooki, alikioo ilo rorei too nkajijik enye e ntumo nearaa loiriruani.
Etisika Yesu oltung'ani oata enkeeya oo lbolot
40Nelotu oltung'ani oata enkeeya oo lbolot esai, negilaki kung ajoki, “Tiniyieu eikindim aishiunye matisikayu.” 41Neing'urrie, neitorioo enkaina aiseyie, nejoki, “Ekayieu, tisikayu.” 42Neing'uaa enkeeya oo lbolot nabo kata, nesika. 43Neing'ode areiki nereu nabo kata, 44 nejoki, “Toduaa ake miliki likae tung'ani; kake shomo intoduaai kewan to lapolosani; ninchooyo entoki apa naitanapishe Musa te nkisujata, pee intadedeyie to lorere.” 45Kake etupukuo ake neiteru ainosaa, aibalie ilo omoni, neaku eitu eitoki Yesu aidim atijing'a enkang eduaakini, neaku ti ong'ata eton; nepuonu ltung'ana aayiaya eing'uaa nkaloli pooki.