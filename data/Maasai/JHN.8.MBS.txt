Enkitok nainepuaki eloloito
1Kake eshomo Yesu Oldoinyo loo Loirienito. 2Ore enasirie neitoki ajing atua enkaji e Nkai, nepuonu ltung'ana pooki enetii ninye; neton neiteru aiteng'en ninche. 3Nerikoki ninye lasirak o Lfarisayo enkitok nairrashaki eloloito. Neitasheyie ninye te mpolos. 4Nejoki, “Lo Aiteng'enani, eirrashaki ena kitok eloloito. 5 Ore ti atua nkitanapat e Musa neitanapa iyiook mataar too soito nkituaak naatiu neijia; aijo iyie aa tiaalo ninye?” 6Netejo ninche nji, aa entemata etem, pee etum aaitang'oro Yesu. Kake eirruge Yesu nesir enkop to lkimojino. 7Ore pee ekurraki aaikilikuan neapunye, nejoki ninche, “Enchoo eng'as olinyi lemeeta ng'ok, anang ninye to soit.” 8Neitoki aigil airrugo, asir enkop to lkimojino. 9Ore pee ening ninche, neiteru aaipung maa obo, aaiteru too lbotor lenye, neing'uari Yesu aa ninye ake, o enaduoo kitok eitashe te mpolos. 10Neapunye Yesu nejoki ninye, “Naa kitok, koree ninche? Ai meetae olikitudung'oko enkiguana?”
11Nejoki, “Metii Lo Kitok.” Nejoki Yesu, “Maaiguanare sii nanu. Shomo, ore ebaiki taata mintoki aas ing'ok.”
Yesu ewang'an e nkop
12 Neitoki Yesu airorie ninche nejoki, “Ara nanu ewang'an e nkop. Ore olaasuj nanu nemelo ai kata te naimin, kake keeta ewang'an e nkishui.” 13 Nejoki Lfarisayo ninye, “Iyie oishakenoki kewan. Mesipa shakenisho ino.” 14Newaliki Yesu nejoki, “Te naa kaishakenoki duoo ninye kewan, kesipa shakenisho ai, amu kayiolo enaing'uaa nayiolo enalo; kake miyiololo intae enaing'uaa, aashu enalo. 15Inguanarere intae anaa to sesen; maiguanare nanu oltung'ani. 16Kake te naiguanare, nesipa enkiguana ai, amu mme nanu ake, kake nanu o ilo laairriwua. 17Etisiraki ti atua nkitanapat inyi nchere, kesipa shakenisho oo ltung'ana aare. 18Ara nanu ilo olimu shakenisho enye makewan, naa kaaishakenoki nanu Papa laairriwua.” 19Nejoki taa ninche ninye, “Koree Papa lino?” Newaliki Yesu ajoki, “Mikiyiololo nanu nimiyiololo sii Papa te naa eikitayioloito nanu, naa anaata iyiololo sii ninye Papa.” 20Eiroro Yesu kulo rorei te wueji nepiki mpesai, eiteng'enisho te Nkaji e Nkai. Nemetii oltung'ani oibung'a ninye, amu eton eitu ebau esaa enye.
Ore enalo mindimidimi aaetu
21Neitoki ajoki ninche, “Kalo nanu, naa eiking'oruru intae, kake niyeye ti atua ing'ok inyi. Ore enalo mindimidimi aaetu.” 22Nejo Ilyahudi, “Kear kewan? Amu etejo, ‘Ore enalo nanu nimindimidimi aaetu’?” 23Nejoki ninye ninche, “Irara intae ile abori; nara nanu ole shumata; nirara intae ile na kop; nemara nanu ole na kop. 24Ore te ina atiaaka intae, iyeye ti atua ing'ok inyi amu ti nimirukuruku nchere ‘Ara nanu’ niyeye ti atua ing'ok inyi.” 25Nejoki ninche ninye, “Aira iyie ng'ae?” Nejoki Yesu ninche, “Anaa ake ina natolikio intae te nkiterunoto. 26Aata mbaa kumok naimaki ti alo intae, naiguanare; kake olaairriwua ninye osipa, naa inatoning'o te ninye, ninche ajoki enkop.” 27Neitu eyiolou ninche inchere Papa eimaki. 28Nejoki Yesu ninche. “Ti nilepiepie intae Enkerai e Tung'ani niyiolouu nchere ‘Ara nanu’, nemeeta nanu enaas te nkitoria ai makewan, kake airo kuna baa pooki anaa enaatolikio Papa. 29Ore olaairriwua netii te nebo nanu. Eitu aaing'uaa aa nanu ake, amu inaaitiship ninye oshi ake aas.”
30Ore ejoito kuna baa neiruk ilkumok ninye.
Iltung'ana oolakuno o sinkan
31Akaae, nejoki Yesu lelo Yahudi ooiruko ninye, “Ti nitonini to rorei lai nirara ilooiteng'eni laainei oosipa; 32naa iyiolouu esipata; nelaku intae esipata.” 33 Newaliki ninche ninye aajoki, “Kira eishoi e Abraham; neitu ae kata kiaaku isinkan le likae tung'ani; kaji etiu pee ijo iyie, ‘Kelakuni intae?’ ” 34Newaliki Yesu ninche nejoki, “Esipa, esipa, ajoki intae, osinka loo ng'ok pooki ng'ae oas ing'ok. 35Mebik osinka te nkaji o kenya; nebik enkerai o kenya. 36Te nelaku intae ina Kerai, ilakunono aaitorioki. 37Kayiolo ajo irara eishoi e Abraham; kake king'oruru intae nanu aar, amu metii atua intae ororei lai. 38Alimu enatoduaa te Papa; niaasiasa intae enitoduakita papaai linyi.”
39Newaliki ninche aajoki ninye, “Abraham papa lang.” Nejoki Yesu ninche, “Te naa irara nkera e Abraham, anaata iasiasa nena naataasa Abraham; 40kake king'oruru taata intae aar matua oltung'ani otolikio intae esipata natoning'o te Nkai. Eitu eas Abraham ena. 41Iasiasa intae enataasa papaai linyi.” Nejoki ninche ninye, “Mikitaluno; kiaata Papa obo, naa Enkai.” 42Nejoki Yesu ninche, “Te naa Papaai linyi Enkai, anaata kinyorrinyorro, amu Enkai aing'uaa, pee atii ene, Neitu alotu makewan, kake ninye laairriwua. 43Ainyoo pee mining'ung'u intae enajo? Enkaraki nimindimidimi aatoning ororei lai. 44Irara le papaai linyi, ilo oirirua, ore eyieunoto inyi naa easata oo ng'uarrat naaing'uaa papaai linyi. Olarani apa ake ninye te nkiterunoto, meitashe ninye te sipata, amu metii esipata, atua ninye. Te nejo ninye elejare, nejo te risioroto olkuaak lenye makewan; amu olalejani naa menye le lejare. 45Kake ore nanu te nkaraki naa esipata airo, nimikirukuruku. 46Kalo linyi laatoduaaka ng'ok? Omaa te nairo esipata aainyo pee mikirukuruku intae nanu? 47Ore ilo le Nkai nening irorei le Nkai. Ore te nkaraki ena nimining'ining'i intae amu mirara le Nkai.”
Yesu o Abraham
48Newaliki Lyahudi aajoki ninye, “Keitu kisip ti nikijo aira Osamariai naa iata oloirirua?” 49Newaliki Yesu ajoki, “Maata nanu oloirirua, kake Papa ayanyit, nikioruru intae enkanyit ai. 50Maing'oru nanu enkitoo ai makewan; kake etii oloing'oru naa ninye oladung'oni le nkiguana. 51Esipa, esipa, ajoki intae, te neibung oltung'ani ororei lai nemedol ai kata keeya.” 52Nejoki Ilyahudi ninye, “Kitisiputua taata aajo iata oloirirua. Etua Abraham neijia sii etiu iloibonok le Nkai, eji nijo iyie, ‘Ore pooki ng'ae oibung ororei lai meishamisham ai kata keeya?’ 53Ai iyie olkitok alang papa lang Abraham, otua? Netuata sii loibonok le Nkai. Aing'ae doi iyie ijo aitaa kewan?” 54Newaliki Yesu ajo, “Te naa ai nanu oitaa kewan kitok, neme toki enkitoo ai. Papa doi laaitaa kitok ilo lijojo intae, Enkai ang ninye. 55Kake miyiololo doi intae ninye, nayiolo nanu ninye; naa te najo nanu mayiolo ninye, naaku olalejani anaa intae; kake kayiolo doi ninye nasuj ororei lenye. 56Eting'ide papa linyi Abraham, pee edol enkolong ai; nedol ninye, neng'ida.” 57Nejoki Lyahudi ninye, “Eton eitu ntabaya larin onom, pa nijo kitoduaa Abraham iyie?” 58Nejoki Yesu ninche, “Esipa, esipa, ajoki intae, ore eton meetae Abraham, ‘Atii nanu.’ ” 59Nedumu ninche soito pee ear, kake eisudori Yesu, nepuku to nkaji e Nkai.