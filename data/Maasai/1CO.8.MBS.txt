Endaa natopolosakaki nkitanyaanyukot
1Oo taa endaa napolosakini nkitanyaanyukot naaitaai nkaitin. aikiyiolo doi anaa enoshi nijojo, “aikiata pooki eng'eno.” Kake ore ina “ng'eno” inyi naa olwuasa epik iltung'ana; kake keshetu ninye enyorrata ltung'ana. 2Te nejo likae keeta ae nayiolo nemeeta ilo enayiolo anaa enaaishiaakino neyiolo; 3kake ore ake olonyor Enkai neyiolo Enkai ninye.
4Ore te nkinosata e ina daa napolosakini enkitanyaanyukoto naitaai enkai “neme toki te nkop,” nikiyiolo aajo, “meetae ae Ai neme nabo ake.” 5Naa te neetae nena naaji nkaitin, te keper aashu te nkop, amu esipa eetae nkaitin kumok, o laitoriak kumok, 6kake ore te iyiook nabo ake Enkai, Papa, laa ninye eing'uaa ntokitin pooki, naa ninye kinchuyie iyiook naa obo Olaitoriani, Yesu Kristo laa ninye eimu ntokitin pooki naa ninye kinchuyie. 7Kake eeta ake pooki ng'ae eng'eno enye. Ore amu etamoo kulikae tung'ana nena kitaanyaanyukot naaitaai nkaitin, neton edol lelo endaa nanya etiu anaa enatopolosakaki ina kitanyaanyukoto; ore to ltau, lenye enkaraki naton eshal neidurukie ina. 8Meisho iyiook endaa errepet te Nkai; nimikilau toki te neitu kinya endaa, nemeeta ae nikitum ti nikinya. 9Entodol naa ake ate meaku ina naishoro intae narror lelo ooshal. 10Te nedol intae oltung'ani oshal, intae taa lelo ng'eni, itonini aadaa te mesa e nkaji nasayieki enkitanyaanyukoto, ijo meitagol ina oltau, te ina shalan enye, nelo ninye anya endaa natopolosakaki nena kitanyaanyukot? 11Neaku ina ng'eno inyi natara ilo tung'ani oshal, ilo alashe otua Kristo te nkaraki ninye. 12Ore pee intaasiasa ilalashera linyi ng'ok naaikununo neijia, iltauja lenye itipika lbaa, niyiololo eshal, Kristo intaasa nena ng'ok. 13Neaku te naa kendaa narror olalashe lai, nemaitoki ai kata anya nkiri, pee marror olalashe lai.