1“Tenedumunye oloiboni tiatua intae, aashu olaidetidetani loo nkidetidetat, neisho intae enkitoduaata aashu embae e nking'asia, 2nelotu ina kitoduaata aashu ina bae e nking'asia natiaka ninye intae aaku, naa tenejo ninye, ‘Maape iyiook aasujaa kulie aitin apa neitu intae iyiolouu, naa maisiaayia iyiook ninche,’ 3nimining'ining'i intae lelo rorei leilo oiboni aashu ilo aidetidetani loo nkidetidetat; amu ketem, intae Olaitoriani Enkai inyi, pee eyiolou tenaa inyorrinyorro intae Olaitoriani Enkai inyi to ltauja linyi pooki o te nkishui inyi pooki 4shomo iyie tudumunye tusujai Olaitoriani Enkai ino niureyu ninye, nimbung nkitanapat enyena nining oltoilo lenye, nisiai ninye nimbung'are ninye. 5Kake ore ilo oiboni aashu ilo aidetidetani loo nkidetidetat neari metua, amu eiteng'enishe ninye engolong'akinoto tialo Olaitoriani Enkai ino, ilo laa ninye likiyaua iyie aitupuku tiatua enkop e Misiri, nikikordu ninye iyie aitung'uaa enkaji esinkaisho, pee kitum aitung'uai ina oitoi nikintanapa Olaitoriani Enkai ino pee iim. Neaku iwuang'ie iyie entorroni te mpolos inyi 6tenikiliki alej aitapong'oo olalashe lino ling'arie kina, aashu olayioni lino, aashu entito ino, aashu ina kitok ino ninyor, aashu ilo shore lino linyor anaa kewan ino, ejo, ‘Maape iyiook aaisiaai kulie aitin; neitu aekata iyiolouu intae aashu iloo papaai linyi, 7ore embata e nena aitin e lelo tung'ana oo manita intae, etaaniki intae aashu elamita intae, ebaiki eluboto nabo enkop o metabaiki enkae luboto, 8misujaa iyie ninye nimimbung ninye, nimincho meing'urrie ninye, nimipal iyie ninye nimimitu iyie ninye 9kake taara iyie ninye metua inchoo eaku enkaina ino naituruk near ninye metua, ore te siadi naa nkaik oo ltung'ana pooki. 10Tanang'a iyie ninye too soito metua, enkaraki niking'orua ninye aitapong'oo to Laitoriani Enkai ino, laa ninye likiyaua aitupuku te nkop e Misiri aitupuku tiatua enkaji e sinkaisho. 11Pee ening Iltung'ana pooki le Israel, neureishoyu, nemeigil aekata aas entorroni naikununo nji tiatua intae.
12“Tenining iyie te nabo e nena anas nikincho iyie Olaitoriani Enkai tobikie teine, 13nchere eshomo kulikae tung'ana le pesho tiatua intae neitapong'oitie lelo oomanya ina anasa, ejo, ‘Maape iyiook aaisiaai kulie aitin,’ neitu apa iyiolouu, 14nitumokiki taa aaikilikuanu nikililitu aaitirrishaki; naa ng'ura tenaa kesipa neibale nchere etaasaki ena toki nadiaa tiatua intae. 15Niariara naa aamut lelo oomanya ina anasa to lalem, nindaikiekie katukul lelo pooki ootii atua o nchoorei enyena, te nepi olalem. 16Nisotisoto nena masaa pooki aapik empolos e boo nipejoo ina anasa o nena yarunot enyena pooki te nkima, anaa olasar olulung'a opejokini Olaitoriani Enkai inyi, neaku osototi ntarasi, meigili aekata aashet ina anasa, 17mintinyikaki ake enkaina ino nena tokitin nemenyikakini pee etum Olaitoriani aibelekenyayu teina goro enye napi, neisho intae olng'ur neitanana oshoke tialo intae, anaa apa enainosie ninye olmumai too loo papaai linyi. 18Tenining'ining'i intae oltoilo lo Laitoriani Enkai inyi, aaibung nena kitanapat pooki naitanap nanu intae ena olong, niasiasa ina sidai naishiakino too nkonyek o Laitoriani Enkai inyi.