Enyaakaki aairrash enaitanapishe Sairos
1Neitoki Darias olaiguanani aitayu enkitanapata, nejurruni te Babilon, te nkaji nashumieki mbaa musan, teine apa neshumieki mbaa naaigeroki. 2Ore te Ebatana, teina anasa kitok natii olkerenket le Media, netumi teine olpiyayati oigerore ena: “Embae nadamuni. 3Ore to lari le dukuya le nkitoria e Sairos olaiguanani, naitayu Sairos olaiguanani enkitanapata: Naipirta enkaji e Nkai te Yerusalem, ejo, nchoo metesheti ina aji, ine wueji apa neishoorieki ilasarri, neyauni ilasarri oopejori; ore enkadoro enye naa keaku ntemat e nkaina ntomoni ile ore endapasho naa ntemat e nkaina ntomoni ile, 4neeta nkererin uni oo soito sapuki, o enkereri nabo oo mbaoi; nchoo elaata e nchetata enye meitayuni to lchumati lo laiguanani. 5Ore sii nchoo inapa masaa e sahabu o ne nkosholai e nkaji e Nkai naawa Nebukadnesa te nkaji e Nkai natii Yerusalem, neya Babilon, errinyuni aayau atua ina aji e Nkai natii Yerusalem, neyauni ake pooki nabo ewueji enye, nipik ninche atua enkaji e Nkai.”
Eitanapishe Darias pee elo esiaai dukuya
6“Neirriwaa Darias ena walata; ejo, Ore taata Tetanai, olbalusui lo lkerenket otii teidia alo olkeju, o Shetar-bosenai, o lelo le ncholuek ino, lelo balusuni ootii olkerenket otii teidia alo olkeju, entalamari; 7entalam esiaai ena aji e Nkai; enchoo olbalusui loo lyahudi, o lpayiani loo Lyahudi eitoki aashet ena aji e Nkai te wueji enye. 8Ore ake sii aitayio nanu enkitanapata naipirta enintaasiasa kulo payiani loo Lyahudi te nchetata ena aji e Nkai; kelaakini kulo tung'ana te nkiputakinoto to lchumati le nkitoo nemeimutieki te kodi naing'uaa olkerenket otii teidia alo olkeju. 9Ore entoki pooki nayieuni - ilooti oing'ok, ilmeregeshi, anaa nkerra tenkaraki ilasarri oopejokini Enkai e keper, o enkano, o emunyan, o enaisho oo sabibu, anaa eilata, anaa enayieu ilapolosak te Yerusalem, nchoo ninche ina anaake, nemepali, 10pee etum ninche aaishooi ilasarri ooitishipisho te Nkai e keper, neomonoki enkishui o laiguanani o layiok lenyena. 11Aitayio sii enkitanapata nchere teneibelekeny ake oltung'ani ena limunoto, neiwuang'ieki imbokishi te nkaji enye, nesheyieki ninye, neaku enkaji enye olkiu le modioi. 12Ore Enkai apa naitamanya enkarna enye ine wueji, metusulai pooki aiguanani o ltung'ana ooitorioo nkaik enye aaibelekeny ena, anaa einyal ena aji e Nkai natii Yerusalem. Nanu Darias oitayio ena kitanapata nchoo metaasi neibung'i aakurraki.”
Eitisinyaki enkaji e Nkai
13Ore te risioroto eilo rorei oirriwayie olaiguanani Sairos, neas Tatenai ilo balusui lo lkerenket otii teidia alo olkeju o Shetar-bosenai, o lelo le ncholuek enye, nena pooki naaitanapishe olaiguanani Darias. 14 Ore ilpayiani loo Lyahudi neshetisho nebul, teina aibon apa e Hagai oloiboni le Nkai o Sakaria olayioni le Ido. Eidipa ninche ina aji enye te nkitanapata e Nkai oo Siraeli o te nkitanapata e Sairos o Darias o Artaseses olaiguanani le Parsia; 15neidipe apa ena aji te nkolong e uni o lapa le Adar, to lari le ile le nkitoria o laiguanani Darias.
16Ore iltung'ana loo Siraeli, ilapolosak o Lawi, o lelo kulikae apa ootorrinyunye te yararoto, neraposhoki enkitisinyata eina aji e Nkai te nchipai. 17Neishooyo ninche teina kitisinyata ena aji e Nkai iloing'ok iip nabo, o lmeregeshi iip are, o lkuo le kerra iip ong'uan, neitayu anaa olasar le ng'oki too Siraeli pooki ilkineji tomon oare, terisioroto e siana oo loshon loo Siraeli. 18Nepik ninche ilapolosak ilturrurri lenye nepik Ilawi irishat enye e siaai, tenkaraki enkisiaayiare e Nkai te Yerusalem anaa enaigeroki te mbuku e Musa.
Pasaka
19 Ore te nkolong e tomon oo nguan o lapa le dukuya, neibung lelo apa ootorrinyunye te yararoto pasaka. 20Amu eitisinya apa ilapolosak o Lawi ate tenebo; etaa apa pooki ilemeiduruk. Neaku eteyiang'a ninche olkuoo lenye le pasaka tenkaraki lelo pooki ootorrinyunye te yararoto, te nkaraki lelo apolosak alashera lenye, o tenkaraki ninche maate, 21einosa apa ina pasaka iltung'ana loo Siraeli ootorrinyunye te yararoto, o pooki ng'ae oibung'are ninche, neitalam kewan olduruk loo ltung'ana leina kop, neserem Olaitoriani, Enkai e Israel. 22Neibung ninche osirua loo mukateni neitu eisuishieki nkolong'i naapishana te nchipai; amu eitishipa ninche Olaitoriani, neibelekenya oltau lo laiguanani le Asiria aibelekenyakino ninche, ometaa etareto ninye ninche te siaai e nkaji e Nkai, Enkai e Israel.