1 Miwuasa te nkaraki ine taisere, amu miyiolo inaayooki ina olong ayau.
2Inchoo likae kisis iyie kake imme enkutuk ino makewan, olomoni, neme enkutuk ino.
3Ore osoit naa keiroishi, ore sii osinyai neiroshi, kake ore engoro olmodai neiroshi alang pokira.
4Egogong engoro napi, ore engoro nemutisho, kake aing'ae oidim aitasho te dukuya olom. 5Enaikash enkisikong'ata nikinchori naibala alang enyorrata naisudoro. 6Eisiligayu ilbaa likipik olchore, naa kumok ing'ututat olmang'atinta. 7Ore ilo oiputakine naa keany enaisho, kake ore te ilo oota esumash, edol ninye ina pooki nadua anaa kemelok. 8Anaa emotonyi nalo aing'uaa enkaji enye, neijia etiu oltung'ani olo aing'uaa enkang enye. 9Ore eilata o esonkoyo neitiship oltau, kake kepolos enyamali oltau.
10Ming'uaa olchore lino o olchore le papaai lino, nimilo enkaji olalashe lino te nkolong e ng'olikinoto ino. Enaikash olelatia lino otaana, alang olalashe lino olakua.
11Teng'ena enkerai ai nintiship oltau lai pee atum atawalaki ilo laaing'oru nanu aitukurru.
12Ore oltung'ani ng'en nedolu batisho neisudoo kewan; kake ore ilo omoda nelo adoiki netum enkitamioto.
13Iwa enkila oltung'ani te neitayio ajo kelak esile olomoni, nimbung ninye to rorei le nkutuk enye nchere keitasheiki olomoni te sile.
14Ore ilo omayian ole latia enye to ltoilo sapuk, einyototo ayooki enasirie, naa keikenari aajo oldeket.
15Etiu enkitok e nchankar anaa enkare naitipitipu te nkolong nasha.
16Ore tinimbok ninye netiu anaa tinimbok osiwuo arashu imbung emborei e ilata, te nkaina enye e tatene.
17Eii esekenkei aitipij esekenkei, neitipij oltung'ani o likae tung'ani.
18Ore pooki ng'ae oramat olng'aboli naa keinos ilng'anayio lenyena, naa ore ilo orrip olkitok lenye naa keyanyituni.
19Anaa enaibalunye enkare enkomom ino tining'or, neija etiu endamunoto oltung'ani eutu ilo tung'ani enatiu.
20Ore enemeneng'a o Abadon nemeraposho aekata, nemeraposho aekata inkonyek e tung'ani.
21Etemi enkosholai te moti, netemi sahabu to lkokuet, netemi oltung'ani te nkisisa enye.
22Ore hoo tinipurd te ntoki naidong'ishoreki olmodai, nindong ninye tenebo enkurma naidong'i, melo hoo emodai enye aing'uaa ninye.
23Tayiolo katukul enaikununo intare inono, niramat nena kishu inono oleng.
24Amu mebikoo taa enkarsisisho intarasi, naa kebikoo sii enkopiyia e nkitoo too ishoritin pooki?
25Ore teneishunye nkujit nebulu kulie, nesotuni nkaitubulu oo ldoinyo,
26nitum inkilani too lkuoo linono le kerra, nitumie nena kineji enkurma.
27Ketumi kule nikibaiki too nkineji inono, neaku endaa olmarei lino pooki, o enintotiyie nkaisiaayiak inono.