Amnon o Tamar
1Ore apa Absalom, olayioni le Daudi, neeta enkanashe sidai naji enkarna Tamar; ore pee elusoo enkata, nenyorru ninye Amnon, olayioni le Daudi. 2Neisomita oleng Amnon o metaba anaa nemueyu te nkaraki enkanashe enye Tamar; amu eselenkei apa nemeyiolo olee neaku etaliee ajo meidimayu te Amnon pee eitaas ninye ae. 3Kake eeta apa Amnon olchore, oji enkarna Yonadab, olayioni le Shimea, olalashe le Daudi; ore apa Yonadab naa oltung'ani kalamas oleng. 4Nejoki ninye ninye, “Olayioni lo laiguanani, kainyoo pee igira asasu anaake? Aimikiliki iyie nanu?” Nejoki Amnon ninye, “Kanyor nanu Tamar, enkanashe o lalashe lai Absalom.” 5Nejoki Yonadab ninye, “Irraga te ndapash ino, nintaakuno eimuei; ore ake pee kilotu papaai lino adol, tiaaki ninye, ‘Nchoo enkanashe ai Tamar aalotu aisho endaa nanya, neitobir endaa te dukuya nanu, pee atum nanu atoduaa ina daa, nanya nanu te nkaina enye.’ ” 6Neaku eirraga Amnon, neitaakuno kemuei; ore ake pee elotu olaiguanani adol ninye, nejoki Amnon olaiguanani, “Nchoo siaake enkanashe ai Tamar elotu aitobir inkuti mukateni te dukuya nanu, pee aatum ninye aishoo endaa.”
7Neirriwaa Daudi olkilikuai enetii Tamar ejoki, “Shomo enkaji olalashe lino Amnon, intobiraki ninye endaa.” 8Neaku eshomo Tamar enkaji o lalashe lenye Amnon, ine apa neirragie. Neya ninye enkurma, neipurj, neitobir imukateni too nkonyek enyena, nepej imukateni. 9Neitayu ninye enkarae oo mukateni neitayu imukateni aisho te dukuya ninye, kake etanya ninye enya. Nejo Amnon, “Taarai pooki tung'ani maashomo aaing'uaa nanu.” Neipang pooki ng'ae alo aing'uaa ninye. 10Nejoki Amnon Tamar, “Iyau endaa atua olgilata, pee atum nanu ainosa te nkaina ino.” Neya Tamar nena mukateni naaitobira, neyau ninche atua olgilata enetii Amnon olalashe lenye. 11Kake ore ake pee eyau ninche aitinyikaki ninye meinosa, neibung ninye, nejoki, “Wou, irraga te nebo nanu, enkanashe ai.” 12Newaliki ninye, “A-a, olalashe lai, mikiaraki nanu; amu measi ena te Israel; mias ena torroni emodai. 13Amaa te nanu, kaji aya enkurruna ai? Amaa te iyie, nitiu iyie anaa obo loo larruok oomoda too Siraeli. Ore naa taata, aatasayia iyie, irorie olaiguanani, amu maamitiki ninye iyie.” 14Kake eitu ening, naa ore amu ninye ogol alang ninye, nearaki ninye, neirag ninye te nebo ninye.
15Neitoki Amnon aibayu ninye te nkiba sapuk; neaku ore enkiba naiba ninye naa eisapuk alang enyorrata apa natonyorra ninye. Nejoki Amnon ninye, “Tudumunye, shomo.” 16Kake etiaka ninye, “A-a, olalashe lai, amu ore ena kitarruoroto nikiararie nanu naa eikitok alang ina ae nikintaasa nanu.” Kake meinining ninye ninye. 17Neipotu ninye olbarnoti apa oisiaaita ninye nejoki, “Iwuang'ie ena kitok tene natii nanu, ninken kutukaji te siadi ninye.” 18Neishopito apa ninye olkila oado adoru nkaik; amu nji apa eiko iselenken o laiguanani nemeyiolo olee te neishopo. Neaku eitayio osinka lenye ninye boo, neiken kutukaji te siadi ninye. 19Nepik Tamar nkuruon endukuya enye nepolos ilo kila oado apa oishopito; neiteleiki nkaik enyena endukuya enye, nelo, neyietu aishir eloito.
20Nejoki olalashe lenye Absalom ninye, “Ketii duoo Amnon olalashe lino te nebo iyie? Tigirayu naa taata, enkanashe ai; olalashe lino ninye; mipik ena oltau.” Nebik Tamar, anaa enkitok naliyio, ti atua enkaji o lalashe lenye Absalom. 21Ore pee ening Olaiguanani Daudi kuna baa pooki, negoro ninye oleng. 22Kake eitu eirorie Absalom Amnon aa esidai aa entorrono; amu eibayie apa Absalom Amnon, enkaraki naikonya enkanashe enye Tamar.
Eitalakua Absalom elap
23Ore te siadi ilarin oare oolulung'a neeta apa Absalom ilabarnok loo nkerra te Baal-haso, naa ninye nataaniki Efraim, neitoomon Absalom ilayiok pooki lo laiguanani. 24Nelotu Absalom enetii olaiguanani, nejo, “Ng'ura, eeta osinka lino ilabarnok loo nkerra; aatasayia nchoo olaiguanani o sinkan lenyena epuo te nebo osinka lino.” 25Kake etiaka olaiguanani Absalom, “A-a, olayioni lai, mincho iyiook kipuo pooki, mikiaku ake iyiook olola te iyie.” Neitirrishaki ninye, kake meyieu ninye nelo kake eishoo ninye emayianata enye. 26Nejo Absalom, “Ti nimilo, aatoomono nchoo olalashe lai Amnon elo te nebo iyiook.” Nejoki olaiguanani ninye, “Kainyoo pee elo ninye te nebo intae?” 27Kake eitirrishaka Absalom ninye o metaba anaa neisho ninye Amnon o layiok pooki lo laiguanani meshomo te nebo ninye. 28Neitanap Absalom isinkan lenyena, ejo, “Entujurru ore ake pee emera Amnon te naisho oo sabibu, ore ake pee ajoki intae, ‘Entoosh Amnon,’ niariara intae ninye metua. Emiureisho; aime nanu oitanapa intae? Entipijuoto niarriyianunu.” 29Neaku eitaasa isinkan le Absalom Amnon anaa enaitanapishe Absalom. Nedumunye ilayiok lo laiguanani pooki, neked ake oltung'ani enyumpu enye neisik.
30Ore epuoito ninche te nkoitoi, nepuonu ilomon enetii Daudi, nejo “Etaara Absalom ilayiok lo laiguanani pooki, metuata neitu ninye eing'uari obo.” 31Nedumunye olaiguanani, nepolos ilkilani lenyena, neirrag te nkop; ore isinkan lenyena pooki apa ooitashe te mbata nepolos ilkilani lenye. 32Kake etejo Yonadab olayioni le Shimea, ilo alashe le Daudi, “Mincho olkitok lai ejo ketaara ninche metuata lelo barnot pooki, lelo ayiok lo laiguanani, amu Amnon ake otua, amu te nkitanapata e Absalom etaasaki ena ebaiki apa enkolong naikonya ninye enkanashe enye Tamar. 33Ore naa taata, mincho olkitok lai olaiguanani epik oltau adamu ajo etuata ilayiok pooki lo laiguanani; amu Amnon ake otua.”
34Kake eisika Absalom. Ore apa olbarnoti orripisho nedumu nkonyek enyena, neing'orisho, naa ng'ura, epuonu iltung'ana aaimu enkoitoi e Horonaim emurte o ldoinyo. 35Nejoki Yonadab olaiguanani, “Ng'ura, eetuo ilayiok lo laiguanani; anaa enatejo osinka lino, metaa etaa ina.” 36Ore ake enaidipie airoro, ng'ura, nepuonu ilayiok lo laiguanani, neilepie oltoilo neishir; ore olaiguanani o sinkan lenyena pooki neishir te mion oleng.
37 Kake eisika Absalom, nelo enetii Talmai olayioni le Amihud, olaiguanani le Geshur. Neishir Daudi te nkaraki olayioni lenye anaake. 38Neaku eisika Absalom, nelo enetii Geshur, netii apa ine ilarin okuni. 39Neyieu oltau lo laiguanani nelo enetii Absalom; amu eitigiraki ti alo Amnon, etodua ajo etua ninye.