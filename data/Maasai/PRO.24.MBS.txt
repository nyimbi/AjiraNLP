-19-
1Ming'uar lelo tung'ana torrok, niming'uar aitaa ninche encholiek. 2Amu ore indamunot enye neipiru olarrabal neiro too nkutukie enye imbaa enkarruoisho.
-20-
3Te ng'eno eshetuni enkaji naa te ning'unoto eitasheyieki. 4Te ng'eno eiputi ilgilat pooki, too ntokitin pooki sidain naagol enkinyang'a
-21-
5Ore oltung'ani ng'en naa kegol alang oltung'ani ogol, naa neijia etiu ilo oota eng'eno elang ilo oota eng'olon. 6Amu te rikoto e ng'eno indim aipiru enjore, naa tiatua enkumoi oo lautarok etumi enkishuroto.
-22-
7Ore eng'eno nagut naa kelakuaniki oleng olmodai, mebol ninye enkutuk enye te kishomi.
-23-
8Ore ilo oitobiru pee eas ine nkarruoisho, naa keipoti aajo oloitobir enkarruoisho. 9Ore enkipirunoto e modai naa eng'oki, naa ore ilo asukenyani naa olminong too ltung'ana.
-24-
10Ore tininterre te nkolong e nyamali, naa aikiti eng'olon ino.
-25-
11Intajeu lelo ooyae meshomo keeya; imbooi lelo oorrorrokino keeya. 12Tinijo “Ng'ura, eitu duoo iyiook kiyiolou ena,” keitu emusu ilo oineneng oltau ina? Amaa ilo likirrip oltau aimeyiolo ninye? Naa aimelaaki ninye pooki tung'ani anaa enaikununo esiaai enye?
-26-
13Enkerai ai, inosa enaisho amu aisidai, ore ilkitong'at lo lkenkei naa kemelook tininchamisham; 14tayiolo naa ajo neijia etiu eng'eno nagut tiatua oltau lino; tinitum ninye naa itum eseriani too nkolong'i naapuonu, nemedung'ori osiligi lino katukul.
-27-
15Mirrag arreshisho anaa oltung'ani torrono aarare emanyisho oosupati; miarare enkang enye, 16amu ebatata oltung'ani supat kat naapishana, neitoki ake adumunye; kake kemut oltorrono eng'olikinoto.
-28-
17Mishipa te nebatata o lmang'atinta lino, nimincho oltau lino eshipa te nebatata ninye; 18pee medol ake Olaitoriani nemeshipa, negoro, neiwuang'ie engoro aitung'uaa ninye.
-29-
19Mintanyamal kewan tenkaraki ilaasak loo ntorrok, niming'uar ilarruok. 20Amu meeta oltung'ani torrono esidano oo nkolong'i naapuonu; amu keari oltaa loo ltorrok.
-30-
21Enkerai ai turia Olaitoriani o laiguanani, nimigolong'aki hoo obo lenye. 22Amu kedumunye emutata te ninche asieku, naa aing'ae oyiolo emutata nalotu eing'uaa pokira?
Kulie kirorot eng'eno
23Ore sii kuna naa nkirorot o lang'eni: ore olkep te nkiguana nemesidai. 24Ore ilo ojoki oltung'ani torrono inchere, “Miata iyie entioto,” naa kedek iloreren ninye, neibayu iloshon ninye. 25Kake ore ilo oisikong oltorrono naa ketum enchipai, naa kelotu emayianata sidai shumata ninye. 26Ore ilo oishoru ewalata nasipa, neng'utut inkonito enkutuk. 27Intobira esiaai ino tiauluo niyau pooki toki niyieu enkurma ore pee indip ina nitum taa aitesheta enkaji. 28Miaku olchakeni oarare olelatia ino miata eniporoki, nimilejisho te nkutuk ino. 29Mijo taa ake, “Ekaitaas ninye ina naaitaasa nanu, Ekalaaki ilo tung'ani ina naaitaasa.” 30Ashomo nanu agiroo olokeri lo ltashalai, embata enkurma oo sabibu oltung'ani lemeeta endamunoto. 31Naa ng'ura, etubulakita ninye ilkiku; ore enkop nebore entamejoi; ore esuntai enye o soit neturori. 32Ina pee aing'or natemaa ayiolou; aing'ura nang'amu enkiteng'enare. 33 Kang'as airura penyo, kang'as aimug penyo. Kang'as anunuk inkaik penyo ayeng'iyeng'a. 34Nikijing'aki osina iyie o esumash anaa olaisimani, nikijing'aki osina anaa oltung'ani otanape.