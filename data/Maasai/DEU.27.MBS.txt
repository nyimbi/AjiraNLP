Nkitanapat o Laitoriani naaigeroki too soito
1Ore Musa o lpayiani le Israel neitanap olorere ejo, “Embung'a kuna kitanapat pooki naitanap nanu intae ena olong, 2 naa ore akenya ina olong nilang'ilang'a olkeju le Yordan aapuo ina kop naisho Olaitoriani Enkai inyi, intae, nintasheyieyie isoito sapuki nimurumuru ninche te nturoto; 3ninger te shumata ninche lelo rorei lena kitanapata, tenindip atalang'a ashomo ina kop, nikincho iyie Olaitoriani Enkai ino, ina kop naruko naishi o kule, anaa apa enaisiligie intae Olaitoriani, Enkai oo loo papaai linyi. 4Naa ore ake pee indipidipi aatalang olkeju le Yordan, nintasheyieyie kulo soito laa ninche nanu aitanapa intae ena olong te nchumata oldoinyo le Ebal, nimurumuru ninche te nturoto. 5 Ore teine nishetu olperere lo lasar lo Laitoriani Enkai ino, olperere lo lasar loo soito, neminteleiki ninche esekenkei. 6Nishetu olperere lo lasar lo Laitoriani Enkai ino too soito le megueta; ninchooyo olasar opejori te nchumata enye, aitaiki Olaitoriani Enkai ino; 7nipolos olasar le seriani, ninos iyie teine, ning'ida te dukuya Olaitoriani Enkai ino. 8Ninger te nchumata e lelo soito lelo rorei pooki lena kitanapata meibalata.”
9Nejoki Musa o lelo apolosak le Lawi Israel pooki, “Entigirata entoning, intae Israel: ore ena Olong itaa intae olorere lo Laitoriani Enkai inyi. 10Toning'o naa oltoilo lo Laitoriani Enkai ino, mbung'a kuna kitanapat enyena o nkiguanat enyena naaitanapa nanu iyie ena olong.”
Oldeket te nkaraki engolong'u
11neitoki Musa airorie ilo orere ina olong ake, ejo, 12 “Tenindipidipi aatalang olkeju le Yordan nchoo kulo eitashe to ldoinyo le Gerisim, pee emayian olorere. Simion, o Lawi, o Yuda, o Isaakar, o Yosef, o Benchamen. 13Naa nchoo kulo eitashe te nchumata oldoinyo le Ebal teina siai: Ruben, o Gad, o Asheri, o Sebulon, o Dan, o Naftali. 14Neibalunye Ilawi too ltung'ana pooki le Israel to ltoilo sapuk aajo.
15 “ ‘Etediaki iltung'ana ooitobiru enkitanyaanyukoto nagueta aashu enamuruni, olminong to Laitoriani, entoki naaitobiruni too nkaik o ltung'ani arriyia, neirragieki aaisudoo.’ Newal iltung'ana pooki aajo, ‘Esai.’
16 “ ‘Etediaki ilo lemeyanyit menye aashu ng'otonye.’ Newal iltung'ana pooki aajo, ‘Esai.’
17 “ ‘Etediaki ilo oiwuang'ie olpolosie leilo le latia enye.’ Newal iltung'ana pooki aajo ‘Esai.’
18 “ ‘Etediaki ilo oitapong'oo oltung'ani modooni te nkoitoi.’ Newal iltung'ana pooki aajo, ‘Esai.’
19 “ ‘Etediaki ilo oibelekeny esipata tialo oltung'ani omoni, o lokishi, o enkoliai.’ Newal iltung'ana pooki aajo, ‘Esai.’
20 “ ‘Etediaki ilo oboitare enkitok e menye enkaraki eiwuang'ie ninye ilkilani leina nara ene papaai lenye.’ Newal iltung'ana pooki aajo, ‘Esai.’
21 “ ‘Etediaki olololoitore empukunoto ake ninye eng'ues.’ Newal iltung'ana pooki aajo ‘Esai.’
22 “ ‘Etediaki ilo oboitare enkanashe enye, aa entito e menye aashu enang'arie kina.’ Newal iltung'ana pooki aajo, ‘Esai.’
23 “ ‘Etediaki ilo oboitare enkaputani.’ Newal iltung'ana pooki aajo ‘Esai.’
24“ ‘Etediaki ilo oar metua olelatia enye.’ Newal iltung'ana pooki aajo ‘Esai.’
25“ ‘Etediaki ilo oropi metaara metua oltung'ani lemeeta entioto.’ Newal iltung'ana pooki aajo ‘Esai.’
26 “ ‘Etediaki ilo le meitabaya irorei lena kitanapata aas ninche.’ Newal iltung'ana pooki aajo ‘Esai.’