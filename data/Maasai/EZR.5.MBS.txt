1 Ore apa iloibonok le Nkai, Hagai o Sakaria olayioni le Ido, neibonoki Ilyahudi ootii Yuda o Yerusalem, te nkarna e Nkai e Israel natii shumata ninche. 2 Neitoki Serubabel olayioni le Shealtiel o Yeshua olayioni le Yehosadak aadumunye neiteru aashet enkaji e Nkai natii Yerusalem; ore tenebo ninche netii iloibonok le Nkai, eretito ninche.
3Ore teina kata ake nelotu Tartenai, ilo balusui lo lkerenket otii teidia alo olkeju o Shetar-bosenai tenebo lelo le ncholuek enye neirorie aajoki nji, “Kaing'ae oishoo ntae enkitanapata nishetietie ena aji nindipidipi olchetei lenye?” 4Enyaakita sii aaikilikuan ninche ena, “Kakua nkarn e kulo tung'ana ooshetita ena aji?” 5Kake etii apa enkong'u e Nkai enye shumata lelo payiani loo Lyahudi, neitu ninche eibooyo ninche ometabaiki ilo omoni Darias nerrinyuni ewalata naipirta ina te palai.
6Ore entashati eina palai nairriwakita Tartanai, ilo balusui lo lpolosie otii teidia alo olkeju o Shotar-bosnai o lelo le ncholuek enye, lelo balusuni apa ootii olkerenket otii lido kekun olkeju, o Darias olaiguanani; 7neirriwaki ninche ninye olomoni, oigerore kuna baa: “Enetii Darias olaiguanani, eseriani te pooki. 8Nchoo metayiolouni to laiguanani nchere kishomo iyiook olkerenket le Yuda, enkaji e Nkai kitok. Eshetitae ninye too soito sapuki, netipikaki isunta enyena mbaoi, eloito ena siaai dukuya aponari easita nkaik enye. 9Nikintoki iyiook aaikilikuan lelo payiani nikirorie iyiook ninche aajoki nji, ‘Kaing'ae oishoo intae enkitanapata pee ishetishete ena aji, nindipidipi olchetei lenye?’ 10Kinyaakita sii aaikilikuan ninche nkarn enye, pee itum atayiolo, nikitum aaigero nkarn e lelo tung'ana too lukuny enye. 11Naa ena apa ninche etawalikitia iyiook, ‘Kira iyiook isinkan le Nkai e keper o enkop, naa eikingil iyiook aashet ena aji apa nateshetaki too larin kumok ootulusoitie, apa natesheta olaiguanani le Israel kitok neidip. 12 Kake ore enkaraki apa naitagoro loo papa Enkai e keper, neishooyo ninye ninche apik enkaina e Nebukadnesa olaiguanani le Babilon, o Lkaldayo, laa ninche apa ooidaikie ena aji neya iltung'ana Babilon. 13 Ore ake eyia neijia, to lari le dukuya le nkitoria e Sairos olaiguanani le Babilon, neitayu Sairos ilo aiguanani enkitanapata, nchere pee eitokini aashet ena aji e Nkai. 14Ore nena masaa e sahabu o ne nkosholai e nkaji e Nkai, apa naaitayio Nebukadnesa teina aji e Nkai natii Yerusalem, neyau ina aji e nkai e Babilon, eyaua Sairos olaiguanani kuna aitupuku te nkaji e nkai e Babilon nepiki enkaina e obo oji enkarna Sheshbasa, laa ninye apa eitaa olbalusui; 15nejoki olaiguanani ninye, “Iwa kuna masaa, shomo tipika ninche atua enkaji e Nkai natii Yerusalem, naa nchoo enkaji e Nkai eitokini aashet te wueji enye.” 16Neitoki alotu ilo oji Sheshbasa neshet olkitamanyunoto le nkaji e Nkai natii Yerusalem; ore ebaiki ina kata o taata etaa ina aji enateshete, neitu eidipayu.’ 17Ore enkaraki ina te nelioo aa sidai to laiguanani, nchoo ejurruni to lchumati loo mbaa musan o laiguanani teidie te Babilon, pee edoli tenaa keitayio apa Sairos olaiguanani enkitanapata nashetieki ina aji e Nkai natii Yerusalem. Naa nchoo olaiguanani eirriwaki iyiook enaitiship ninye tialo ena bae.”