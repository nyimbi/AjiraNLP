Entipat e Yesu Kristo
(Lk 3.23-38)
1Embuku e ntipat e Yesu Kristo, enkerai e Daudi, enkerai e Abraham.
2Etoiwuo Abraham Isaak, neiu Isaak Yakobo, neiu Yakobo Yuda o lalashera lenyena; 3neiu Yuda Peres o Sera te Tamar; neiu Peres Hesron; neiu Hesron Aram; 4neiu Aram Aminadab; neiu Aminadab Nashon; neiu Nashon Salmon; 5neiu Salmon Boas; neiu Boas Obed te Ruti; neiu Obed Yese; 6neiu Yese olaiguanani Daudi.
Neiu Daudi Solomon te nkitok e Uria; 7neiu Solomon Rehoboam; neiu Rehoboam Abiya; neiu Abiya Asa; 8neiu Asa Yehoshafat; neiu Yehoshafat Yoram; neiu Yoram Usia; 9neiu Usia Yotam; neiu Yotam Ahas; neiu Ahas Hesekia; 10neiu Hesekia Manase; neiu Manase Amon; neiu Amon Yosia; 11 neiu Yosia Yekonia o lalashera lenyena te nkata e yararoto e Babilon.
12Ore te siadi e yararoto e Babilon, neiu Yekonia Shealtiel; neiu Shealtiel Serubabel; 13neiu Serubabel Abiud; neiu Abiud Eliakim; neiu Eliakim Asor; 14neiu Asor Sadok; neiu Sadok Akim; neiu Akim Eliud; 15neiu Eliud Eleasar neiu Eleasar Matan; neiu Matan Yakobo; 16neiu Yakobo Yosef, ilo payian le Mariamu natoiwuo Yesu oji Kristo.
17Metaa era iishoritin ebaiki Abraham o metabaiki Daudi iishoritin tomon o ong'uan; ore ebaiki Daudi o metabaiki yararoto e Babilon era iishoritin tomon o ong'uan; ore ebaiki e yararoto e Babilon o metabaiki Kristo nera iishoritin tomon o ong'uan.
18 Inji eikununo einoto e Kristo; ore eidipa Yosef atisira Mariamu ng'otonye Yesu, eton eitu enyikakino, nedoli eeta enutai e Nkiyang'et Sinyati. 19Ore amu oltung'ani loo sipat Yosef, olpayian lenye, nemeyieu nesul, neyieu neleliari aing'uaa. 20Ore eton eiguanare kuna baa, ng'ura neipang'aki olmalaika lo Laitoriani te nkidetidet, nejoki, “Yosef, olayioni le Daudi, miureyu irik esiankiki ino Mariamu, amu ore enutai naata ninye, naa ene Nkiyang'et Sinyati. 21 Naa keiu enkayioni, nijo enkarna enye Yesu, amu ninye oyooki aitajeu iltung'ana lenyena too ng'ok enye.”
22Etaasate kuna pooki pee ebaya inaatejo Olaitoriani to lkilikuai lo loiboni le Nkai otejo, 23 “Ng'ura kenutayu entito neiu enkayioni; nejo ninche enkarna enye Immanuel;” naa eji, “Enkai te nebo iyiook.”
24Ore pee eputunye Yosef too injo neas anaa enaitanapa olmalaika lo Laitoriani nerik esiankiki enye ang; 25 neitu eyiolou ninye o metoiu enkayioni, nejo enkarna enye Yesu.