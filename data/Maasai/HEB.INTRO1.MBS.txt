ENAITURUK
Ore empalai oo LHEBRANIA netisirakaki olturrur loo lairukok ooitirrishakaki oleng lelo leitu eiruk, netinyikakita oleng ewueji netaa kepuo aaing'uaa enkirukoto. Eitagolo olasirani enkirukoto enye eitodol ajo ore Yesu Kristo naa oloiboni osipa obayie oibalunye Enkai. Ore eas ena eitadedeyie imbaa uni sapuki naasipa. (1) Ore Yesu naa enkerai inoti oo ntarasi e Nkai otang'amua enkiteng'enare nasipa te papaai lenye tialo osina oisilisiloki ninye oting'iria. Ore amu Enkerai e Nkai, kelang Yesu te nkitoo iloibonok apa lo Sotua Musana, nelang ilmalaika, nelang doi ninye Musa. (2) Eitadedeyie Enkai Yesu ajo olapolosani loo ntarasi, naa kitok alang ilapolosak apa lo sotua Musana. (3) Tiatua Yesu eitajeuni oloiruk pooki too ng'ok te nkuretisho o te keeya. Naa Yesu ilo apolosani kitok kitumie enjeunoto nasipa naa ore apa nelioo anaa oloip too mashoi o too lasarri loo ng'uesi to lkerreti loo Lhebrania.
Ore pee etum aitagolo olasirani lena buku ilootisiraka, eigero ematua pooki e (11) aitodolu ntona apa yiolot te nkatini e Israel oota enkirukoto nauno, neitadamu lelo pooki peyie etoni eisiligayu. Ore te matua e 12, neitanap ilaisumak metotoni te nkirukoto o metabaiki enkiting'oto, eraposhu nkonyek enye aaing'or Yesu, neng'iri te pooki nyamali natum olosilisil ojing'aki ninche. Eikeno olasirani ena palai too rorei le utaroto o enkikoo.
Iorot oo Matuan
Enkiterunoto oo lomon: Kristo ninye embolunoto nalulung'a e Nkai 1.1-3
Elus enkitoo e Yesu te noo ilmalaika 1.4–2.18
Elus enkitoo e Yesu te Musa o Yoshua 3.1–4.13
Enkitoo e Yesu anaa olapolosani 4.14–7.28
Enkitoo e Yesu olning'o lo Sotua 8.1–9.28
Enkitoo olasar le Yesu 10.1-39
Enkitoo enkirukoto 11.1–12.29
Nkikoot naabayie o enkiting'oto 13.1-25