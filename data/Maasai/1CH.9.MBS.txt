Iltung'ana ootorrinyunye te yararoto
1Eigeroki apa nkarn oo ltung'ana pooki le Israel anaa too iishoritin enye, neigeroki pooki te mbuku oo laiguanak le Israel. Neewaki apa iltung'ana le Yuda eyararoto te Babilon tenkaraki nemeisiligayu ninche. 2 Ore apa iltung'ana le dukuya ootang'asa aamany iwuejitin tiatua nkanas enye naa ile Israel, o lapolosak, o le Lawi o laisiaayiak le nkaji e Nkai. 3Ore kulikae tung'ana le Yuda, na Benchamen o Efraim, o Manase nebik te Yerusalem. 4Utai ole Amihud, olayioni le Omri, olayioni le Imri, olayioni le Bani, oing'uaa ilayiok le Peres olayioni le Yuda. 5Ore too le Shilo naa: Asaia ilo kikau, o layiok lenyena. 6Ore too layiok le Serak naa: Yeul o lalashera lenyena, iip ile o ntomoni naaudo. 7Ore loo le Benchamen naa: Salu olayioni le Meshulam ole Hodafia, olayioni le Hasenau, 8o Ibneaia olayioni le Yeroham, o Elak olayioni le Usi olayioni le Mikri, o Meshulam olayioni le Shefatia olayioni le Reul, olayioni le Ibnija, 9ore ilalashera lenyena te risioroto oo iiishoritin enye naa iip naaudo o onom o ile. Ore kulo pooki naa lukuny oo nkajijik oo loo menye te risioroto oo nkajijik oo loo menye.
Ilapolosak apa oomanya Yerusalem
10Ore too lapolosak naa Yedaia, o Yehoiarib o Yakin, 11o Asaria olayioni le Hilkia, olayioni le Meshulam, olayioni le Sadok, ilo aitasheikinoni kitok le nkaji e Nkai. 12O Pashur olayioni le Malkija o Maasai olayioni le Adiel, olayioni le Yehesera, olayioni le Meshulam, olayioni le Meshilamit, olayioni le Imer. 13Ore tenebo ilalashera lenye o lukuny oo nkajijik oo loo menye naa enkalifu nabo o iip naapishana o ntomoni ile. Iltung'ana oata enkidimata oleng ninche, tenkaraki e nkisiaayiare e nkaji e Nkai.
Ile Lawi apa oomanya Yerusalem
14Ore too Lawi apa naa Shemaia olayioni le Hashub, olayioni le Asrikam, olayioni le Hasabia, loo layiok le Merari; 15o Babakar, o Heresh, o Galal, o Matamia olayioni le Mika, olayioni le Mikiri, olayioni le Asaf. 16O Obadiah olayioni le Shemaia, olayioni le Galal, olayioni le Yedutum, o Berekia olayioni le Asa, olayioni le Elkana laa ninche apa oomanya nkang'itie kutiti oo Lnetofati.
Ilarripok le Nkaji e Nkai apa oomanya Yerusalem
17Ore apa ilarripok le kishomi naa, Shalum, o Akun, o Talmon o Ahinam o lalashera lenyena, (aa Shalum olkitok). 18Netipikaki lelo metorripo kishomi o laiguanani te nkalo o loosaen. Kulo apa ninche ilarripok le kishomi te nkang oo lng'oborri oo le Lawi. 19Ore Shalum olayioni le Kore, olayioni le Ebisaf, olayioni le Kora o lalashera lenyena, o enkaji e menye, lelo le Kora, naa ninche apa ooitasheiki esiaai e nkisampuare, ninche ilaing'urak le wueji nejing'ieki olng'obor anaa apa enaitasheiki iloo menye ilo ng'obor lo Laitoriani, nerrip kishomi. 20Naa Finehas olayioni le Eliesa ninye apa oitasheiki ninche too nkolong'i naatulusoitie; netii Olaitoriani tenebo ninye. 21Sekaria olayioni le Meshelemia apa olaing'urani le kishomi eilo ng'obor le ntumo. 22Ore kulo pooki ootegeluaki metaa larripok loo njing'eta olng'obor, naa iip are o tomon oare. Neigeroki ninche too iishoritin tiatua nkang'itie enye. Ore Daudi o Samuel ilo aduaani nepik ninche esiaai enye enkaraki naisiligayu ninche. 23Neaku ninche o layiok lenye ooitasheiki nchomito naajing'ieki enkaji o Laitoriani, o metabaiki ena olong, ina aji olng'obor, aaku ilarripok. 24Ore apa lelo arripok loo nchomito netii imatuan ong'uan, oloosaen, o loontoluo, o kopikop o moikuape; 25ore lelo alashera lenye apa ootii nkang'itie enye nepuonu apa too rishat oo nkolong'i naapishana anaake, pee eaku tenebo kulo, 26amu ore apa lelo aitasheikinok le kishomi ong'uan kituaak, laa ile Lawi, naa ninche ooitasheiki nkajijik o neeshumishoreki e nkaji e Nkai; 27netoni aaman enkaji e Nkai amu ninche ilaing'urak, naa ninche oobol nchomito tadekenya anaake.
Kulikae tung'ana le Lawi
28Ore kulikae lenye neitasheiki imasaa e nkisiaayiare, amu keyieuni apa neikeni ninche teneitijing'uni o teneipang'ieki aaya. 29Ore kulikae lenye negeluni meitasheiki ilorikan o masaa pooki naasinya, o ina tapa napuyiapui, o enaisho oo sabibu, o eilata o enkorropil o sonkoyoni. 30Ore kulikae le lelo ayiok loo lapolosak neitushul isonkoyoni, 31ore Matitia obo loo Lawi, ilo kikau le Shalum le Kora, naa ninye oitasheiki enkitobirata oo mukateni dapashi. 32Ore sii kulikae alashera lenye le Kohat neitasheiki emukate e nkitoduaaroto, pee eitobir te pooki sabato.
33Naa kulo apa ilaranyak, ilukuny oo nkajijik oo loo menye too le Lawi, oobikito too lgilat le nkaji e Nkai, lemetii ae kisiayiare, amu etii apa ninche esiaai enye dama o kewarie. 34Kulo apa ninche ilukuny oo nkajijik oo loo menye too le Lawi, te risioroto oo iishoritin enye, lelo arikok apa oomanya Yerusalem.
Iloomenye o eishoi o laiguanani Saul
35Emanya apa Gibeon menye le Gibeon, oji Yeiel, ore enkarna e nkitok enye naa Maaka, 36ore olkikau lenye naa Abdon, nesuju Sur, o Kish o Baal, o Neer, o Nadab, 37o Gedor o Ahio, o Sakaria, o Miklot, 38naa Miklot apa menye le Shimeam, ore sii kulo nemanyisho aataaniki ilalashera lenye te Yerusalem, tenebo iltung'ana lenye. 39Neer apa menye le Kish naa Kish menye le Saul, naa Saul menye le Yonatan, o Malkishua, o Aminadab o Esbaal: 40ore olayioni le Yonatan naa Meribaal; naa Meribaal menye le Mika. 41Ore ilayiok le Mika naa Pison, o Melek, o Taharea, o Ahas, 42naa Ahas apa menye le Yara, naa Yara menye le Alemet, o Asmafet, o Simri; naa Simri menye le Mosa. 43Mosa apa menye le Binea naa Refaia olayioni lenye, naa Eliesa olayioni lenye o Asiel olayioni lenye. 44Eeta apa Asel ilayiok ile naa kuna nkarn enye: Askrikam, o Bokeru, o Ishmael, o Shearia, o Obadia, o Hanan; kulo apa ninche ilayiok le Asel.