Osiligi loo nkolong'i naapuonu
1“Oi kulo shekuti ooidaikie neidapash ntare enkirrita ai?” Olaitoriani ojo. 2Neaku nji ejo Olaitoriani, Enkai e Israel, tialo lelo shekuti ooing'or iltung'ana laainei: “Indapasha intae eluaata ai, nitaaraitie ninche meshomo, neitu intae ing'oring'oro ninche. Ng'ura, kaitame nanu intae te nkaraki nkiaasin inyi torrok, Olaitoriani ojo. 3Naitoki taa aiturrur olpisiai le luaata ai aitung'uaa nena kuapi apa naterewa ninche naa kepuo neponari. 4Naa kapik nanu ilchekuti shumata ninche laa ninche ooing'or ninche, nemeitoki aikata aaureisho, arashu aaiputukuny, nemeitoki hoo nabo aimin, Olaitoriani ojo.
5 “Ng'ura, kepuonu nkolong'i, Olaitoriani ojo, pee atum ailepakinye Daudi olng'osila le supatisho, naa keitoreisho anaa olaiguanani neasisho te ng'eno, nedung enkiguana te sipata o te supatisho te nkop. 6Ore tiatua nkolong'i enyena neitajeuni Yuda, nebik Israel te seriani. Naa ena enkarna naa ninye eipotieki ninye, ‘Olaitoriani esupatisho ang.’
7“Neaku, ng'ura kepounu nkolong'i, Olaitoriani ojo, nemeitoki iltung'ana aajo, ‘Anaa enaishu Olaitoriani oitayio iltung'ana le Israel ailepunye te nkop e Misiri,’ 8kake, ‘Anaa enaishu Olaitoriani oitayio nerikoo eishoi e nkaji e Israel aitung'uaa enkop e moikuape oatua nkuapi apa naaterewa ninye ninche.’ Netum taa aatobik tiatua enkop enye maate.”
Olkilikuai le Yeremia te nkaraki iloibonok
9Ore tiatua iloibonok:
Aatigile oltau lai tiatua nanu,
keikirikira iloik laainei pooki;
atiu nanu anaa oltung'ani otemere,
anaa oltung'ani oidimua enaisho,
te nkaraki Olaitoriani o te nkaraki irorei lenyena sinyat.
10Amu ebore enkop iloololoito;
ore te nkaraki oldeket neishir enkop,
ore nkujit naanyori e ong'ata neitoi.
Ore olkuaak lenye naa entorroni,
ore engolon enye neme sidai.
11“Ore pokira oloiboni o lapolosani neme ilorrekie le Nkai;
ore ninye tiatua enkaji ai nanoto entorroni enye, Olaitoriani ojo.
12Neaku ketiu enkoitoi enye te
ninche anaa enkoitoi naideket te naimin,
atua ninye emirakini ninche nebatata
amu kayau nanu entorroni shumata ninche tiatua ilo ari le nkitamioto enye, Olaitoriani ojo.
13Ore tiatua iloibonok le Samaria atoduaa nanu entoki e modai
eibonishote ninche te Baal
nerik iltung'ana laainei Israeli aaitapong'oo.
14 Kake ore tiatua iloibonok le Yerusalem atoduaa nanu entoki suuji:
eas ninche eloloito nepuo te lejare;
eitagol ninche inkaik oo laasak loo ntorrok,
metaa meetae hoo obo oibelekenya aing'uaa nkiaasin enyena torrok;
etotiutuo ninche pooki anaa Sodom te nanu,
neikununo anaa lelo oomanya Gomora.”
15Neaku nji ejo Olaitoriani loo lororani tialo iloibonok:
“Ng'ura kaitoti nanu ninche te sayiet,
naisho ninche enkare natipikaki esayiet metooko;
amu iloibonok le Yerusalem etupukunye orrekie
leme ole Nkai alo enkop pooki.”
16Nji ejo Olaitoriani loo lororani: “Mining iyie, irorei leilo oiboni likimbonoki iyie nikimput iyie inkisilagat e pesho; eiro ninche induaat oo ndamunot enye, mme naaing'uaa enkutuk o Laitoriani. 17Ejoki ninche anaake lelo lemeshilaa ororei lo laitoriani, ‘Ekesidanu te intae’ nejoki pooki ng'ae ogolung'u osuj oltau lenye ake, ‘Metii entorroni nalotu shumata iyie.’ ”
18Amu kaing'ae tiatua ninche oitasho
tiatua enkiguana o Laitoriani
pee emusu nening ororei lenye
aashu aing'ae oibung'a ororei lenye neinining?
19Ng'ura, osiwuo lo Laitoriani!
eipang'ua engoro napi enye o lkutati ogol
kedanyakino ninye elukunya e ilo torrono.
20Meshuko engoro o Laitoriani
ometaba anaa nedung ninye enkiguana neitabaya iyieunot endamunoto enye.
Ore too nkolong'i e siadi naa iyiolou iyie aibalie.
21“Eitu nanu airriwaa iloibonok,
kake ekueta ninche,
eitu nanu airorie ninche,
kake eibonishote ninche.
22Kake tenaa naaji keitasheito ninche
te nkiguana ai,
anaata etolimutuo irorei laainei
too ltung'ana laainei,
naa anaata aibelekenya ninche metung'uai
nkoitoi enye torrok,
o entorroni oo nkiaasin enye.
23“Ara nanu Enkai nataana, Olaitoriani ojo, neme Enkai nalakua? 24Keidim oltung'ani aisudoi kewan too wuejitin oo nkisudorot pee madol nanu ninye? Olaitoriani ojo. Eimaborei nanu shumata o enkop? Olaitoriani ojo. 25Atoning'o nanu enatejo lelo oibonok ooibonisho te lejare te nkarna ai, ejo, ‘Aidetideta nanu, aidetideta nanu!’ 26Keaku kenya elejare o nanu tiatua oltau le lelo oibonok ooibonu elejare oltau lenye maate, 27lelo oojo maishoo iltung'ana laainei erikino enkarna ai te nena kidetidetat enye naa ninche ejokino maate, anaa apa enatorikine loo menye enkarna ai tenkaraki Baal? 28Nchoo ilo oiboni oata enkidetidet elimu enkidetidet, kake nchoo ilo oata ororei lai elimu ororei lai te sipata. Kainyoo ebaikino mbenek o enkano? Olaitoriani ojo. 29Aimetiu ororei lai anaa enkima, Olaitoriani ojo, netiu anaa enyuntu nabelibel endapidapoi? 30Neaku, ng'ura, kagilunore nanu iloibonok, Olaitoriani ojo, lelo oopurro to rorei laainei te ninche maate. 31Ng'ura kaarare nanu lelo oibonok, Olaitoriani ojo, oasishore ilng'ejepa lenye nejo, ‘Olaitoriani ojo.’ 32Kaarare nanu lelo ooibonu enkidetidetat e lejare, Olaitoriani ojo, laa ninche oojoki ninche nerikoo iltung'ana laainei aaitapong'oo te lejare enye o te nkitokoos enye, eitu nanu airriwaa ninche aashu aitanap ninche; metaa meret ninche ele orere katukul, olaitoriani ojo.
Olola lo Laitoriani
33“Tinikinkilikuan iyie oltung'ani obo te kulo aashu oloiboni, aashu olapolosani, ajoki, ‘Kainyoo olola lo Laitoriani?’ Tiaaki iyie ninche, ‘Ntae ilo ola, naa kanang'aa intae aiturraa, Olaitoriani ojo.’ 34Naa ore tialo oloiboni, olapolosani aashu obo loo ltung'ana ojo, ‘Olola lo Laitoriani’ naitame nanu ilo tung'ani o enkaji enye. 35Nji iyie tejo, ore pooki ng'ae to lelatia enye o pooki ng'ae to lalashe lenye, ‘Kainyoo etawalua olaitoriani ajo?’ aashu ‘Kainyoo eiroro Olaitoriani?’ 36Kake ore ‘Olola lo Laitoriani’ mingil aekata aimaki, amu ore ilo ola naa ororei le pooki ng'ae makewan, nimbelekenyenye irorei le Nkai naishu, Olaitoriani loo lororani, Enkai ang. 37Neaku tiaaki iyie oloiboni, ‘Kainyoo kitawalikia Olaitoriani ajoki?’ aashu ‘Kainyoo eiroro Olaitoriani? 38Kake te nijo iyie, ‘Olola lo Laitoriani’ nji ejo Olaitoriani, ‘Ore enkaraki nitejo kulo rorei, “Olola lo Laitoriani,” ina kata apa pee aairriwaki iyie olkilikuai, ajoito, “Mijo ake, ‘Olola lo Laitoriani.’ ” 39Metaa, ng'ura, edede kaadumu nanu iyie aing'atie enkop naanang'aa aitung'uaa enaatii nanu, iyie o ina anasa apa naaishoo nanu iyie o loo papaai lino. 40Naa kayau nanu shumata iyie esulare oo ntarasi o enkurruna e anaake, ina nemerikinishoi ae kata.’ ”