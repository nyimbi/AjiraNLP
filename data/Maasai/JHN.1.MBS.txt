Ororei le nkishui
1Ore te nkiterunoto etii apa Ororei, netii ilo Rorei te nebo Enkai, naa Enkai ilo Rorei. 2Etii ninye te nkiterunoto te nebo Enkai. 3Etaa pooki toki te ninye, nemeetae hoo toki te nena naataa, naitaaki metii ninye. 4Atua ninye etii enkishui, ore ena kishui naa ewang'an oo ltung'ana. 5Newangu ewang'an ti atua enaimin neitu eidimu enaimin ninye.
6 Etii apa oltung'ani oirriwuaki oing'uaa Enkai; oji enkarna enye Yohana. 7Neewuo ele te nkaraki shakenisho, pee eishakenoki ina wang'an, pee etum pooki aairuko te ninye. 8Neme ina wang'an ninye, kake eewuo pee eishakenoki ina wang'an. 9Ewang'an nadede naitawang pooki tung'ani, nalotu enkop. 10Netii ninye enkop, naa te ninye eitaa Enkai enkop, neitu eyiolou enkop ninye. 11Neewuo enetii ilenyena, neitu eng'amu ltung'ana lenyena ninye. 12Kake ore lelo pooki ootang'amutua ninye lelo ooiruko enkarna enye, neishoo engolon naakunye nkera e Nkai, 13ilo otoiwuoki neme to sarge neme te yieunoto o sesen aashu te yieunoto o lee, kake ene Nkai.
14Neaku Ororei osesen neton ti atua iyiook, nikitoduaa enkitoo enye, naa enkitoo o Inoti Obo le Papa, obore empiris o esipata. 15Neishakenoki Yohana ninye nebuak ajo, “Ele taa atolimuo ajo, ‘Ore ololotu te siadi nanu ninye oituruk te nanu, amu etii apa ninye te dukuya nanu.’ ” 16Enaing'uaa emborei enye kitang'amutua pooki, empiris naiteleikino empiris. 17Amu te Musa eishoruaki Nkitanapat; nelotu empiris o esipata te Yesu Kristo. 18Meetae oltung'ani ai kata otoduaa Enkai; ilo inoti obo laa Enkai otii olgoo le Papa, oibalunye ninye.
Olkilikuai le Yohana Olaibatisani
(Mat 3.1-12; Mk 1.1-8; Lk 3.1-18)
19Naa ena shakenisho e Yohana pee eirriwaki Lyahudi lapolosak o Lawi ooing'uaa Yerusalem pee epuo aaikilikuan ninye aajoki, “Ira iyie ng'ae?” 20Neibalunye, neitu emiki, neibalunye ajo, “Mara nanu Kristo.” 21 Neikilikuan aajoki, “Ira Eliya?” Nejoki, “Mara.” Nejoki, “Ira ilo oiboni?” Newaliki ajoki, “A'a,” 22Nejokini, “Ira ng'ae, pee kitum ewalata nikiyaki lelo ooirriutua iyiook? Aijo iyie aa te nkaraki enkorrok ino?” 23 Nejo, “Ara oltoilo lo lobuak ti ong'ata, ‘Entorioi enkoitoi o Laitoriani,’ Anaa enatejo oloiboni Isaya.”
24Ore lelo ooirriwakaki Yohana naa Ilfarisayo eing'uaa. 25Neikilikuan ninche ninye aajoki, “Aainyoo naa pee imbatisisho iyie, ti nimira ilo Kristo, aashu Eliya aashu ilo oiboni?” 26Newaliki Yohana ajoki ninche, “Te nkare aibatisisho nanu. Eitashe ti atua intae Obo limiyiololo, 27laa ninye ilo olotu te siadi nanu, lemaaishiakino nalak enkeene e namuke enye.” 28Etaasate kuna baa te Betania te lido kekun le Yordan, teine apa naibatisishore Yohana.
Olkuoo le Ker le Nkai
29Ore te nkolong nasujita ina nedol Yohana Yesu elotu enetii, nejo, “Ing'ura, olkuoo le ker le Nkai oya eng'oki e nkop. 30Ele taa atolimuo ajo, ‘Ore te siadi nanu elotu oltung'ani oituruk te nanu, amu etii ninye te dukuya nanu.’ 31Neitu ayiolou nanu ninye, kake te nkaraki ena pee aeuo nanu aibatisisho te nkare, pee aataboloki ninye Israel.” 32Neishakenoki Yohana ejo, “Atoduaa Enkiyang'et edou anaa enturkulu eing'uaa shumata netonie shumata ninye. 33Neitu ayiolou nanu ninye, kake ilo laairriwua maibatishisho te nkare, ninye laatiaaka nanu, ‘Ore olidol edoiki Enkiyang'et netonie, ninye oibatisisho te Nkiyang'et Sinyati.’ 34Natoduaa nanu naishakenoko nchere Enkerai e Nkai ele.”
Ilooiteng'eni ootang'asa Yesu aipot
35Neitoki te nkolong nasujita ina, neitashe Yohana o looiteng'eni aare lenyena; 36neing'or Yohana Yesu elo nejo, “Ing'ura olkuoo le ker le Nkai!” 37Nening lelo ooiteng'eni lenyena aare nesuj ninche Yesu. 38Neibelekenya Yesu, nedol esujita nejoki, “Ainyoo ing'oruru?” Nejoki ninche ninye, “Rabbi, aa keji enkitawalata olaiteng'enani, kaji nikimanya?” 39Nejoki ninche, “Wootu entodol.” Nepuonu nedol enemanya; nebik o ninye ina olong. Netaa eaku saa tomon ina kata. 40Ore obo le lelo oare ootoning'o Yohana eiro, nesuj ninye, naa Andrea, olashe le Simon Petero. 41Olalashe lenye Simon etang'asa atum nejoki ninye, “Kinoto Mesia,” laa ninye eji Kristo. 42Neriku Simon arikoki Yesu. Neing'or Yesu nejoki, “Ira iyie Simon, enkerai e Yohana, naa aikiji Kefa.” Aa keji enkitawalata Petero aashu Osoit.
Eipoto Yesu Filipo o Natanael
43Ore te nkolong nasujita ina, neyieu Yesu nelo Galilaya, netum Filipo. Nejoki Yesu ninye, “Tusujaki.” 44Ore apa Filipo naa Betsaida eing'uaa, enkanasa oo Andrea o Petero. 45Netum Filipo Natanael nejoki, “Kinoto olapa otisira Musa ti atua nkitanapat nesir too loibonok, le Nkai Yesu le Nasaret olayioni le Yosef.” 46Nejoki Natanael, “Keidim atupukunye Nasaret entoki sidai?” Nejoki Filipo, “Wou toduaa.” 47Nedolu Yesu Natanael elotu enetii, nelimu ninye ajo, “Ing'ura Osiraeli le dede lemeeta emonkoi.” 48Nejoki Natanael, “Ai ti aji kitayiolo?” Newaliki Yesu ajoki, “Aatoduaa eton eitu kimpot Filipo, itii entonata o lng'aboli.” 49Newaliki Natanael ajoki, “Rabbi, ira iyie Enkerai e Nkai, Iyie Olaiguanani le Israel.” 50Newaliki Yesu ajoki, “Kenkaraki naatiaaka aatoduaa te ntonata o lng'aboli pee iruko? Iyooki adol imbaa kituaak naalang kuna.” 51 Nejoki ninye, “Esipa, esipa, ajoki intae, aidolidolo keper etabole neilep nedou ilmalaika le Nkai te aadoiki Enkerai e Tung'ani.”