Etetemaki Yesu
(Mat 4.1-11; Mk 1.12-13)
1Neiganya Yesu Enkiyang'et Sinyati apa pee errinyunye eing'uaa olkeju le Yordan, Nerik Enkiyang'et ninye ong'ata, 2nkolong'i artam, metetema shetani. Neitu enya toki te nena olong'i, ore pee eitabaya netir esumash. 3Nejoki shetani ninye, “Te naa ira iyie Enkerai e Nkai, tiaaki ele soit metaa endaa.” 4 Newaliki Yesu ajoki, “Etisiraki aajo, ‘Mme endaa ake eishuyie oltung'ani.’ ”
5Neilepie shetani Yesu enchumata o ldoinyo oodo, neitodol enkitoo pooki e nkop, te nkiti kata, 6nejoki Shetani ninye, “Aaisho ntoria kuna pooki, o enkitoo enye, pee aisho pooki, o enkitoo enye, pee aisho pooki layieu naisho; 7metaa te nikiserem iyie nanu neaku nkuninono pooki.” 8 Newaliki Yesu ajoki ninye, “Etisiraki aajo, ‘Olaitoriani Enkai ino ake iserem, naa ninye ake isiaai.’ ” 9Nerik Yerusalem neitasheyie te ntopij e enkaji e Nkai, nejoki, “Te naa ira Enkerai e Nkai, tusulai kewan, 10 amu etisiraki aajo, ‘Kaikirriwaki lmalaika, mikitorripo,’ netejoki sii, 11 ‘Niking'amaa too nkaik enye, pee mikinkob osoit enkeju ino.’ ”
12 Newaliki Yesu ajoki, “Etejoki, ‘Mitem iyie Olaitoriani Enkai ino.’ ” 13Ore pee emitunye shetani too ntemat enyena pooki nelo aing'uaa eanyu ai rishata enye.
Eiterua Yesu alikioo lomon te Galilaya
(Mat 4.12-17; Mk 1.14-15)
14Nerrinyo Yesu Galilaya ebore engolon e Nkiyang'et Sinyati, neibulaa enkisisa, nkuapi naamanita. 15Neiteng'enisho too nkajijik enye e ntumo nerrep iltung'ana pooki ninye.
Etanyaki Yesu te Nasaret
(Mat 13.53-58; Mk 6.1-6)
16Neito ninye Nasaret ine netubulaka, nejing enkaji e ntumo te nkolong e nkiyeng'iyeng'ata, anaa enaiko apake, neitashe aisoma. 17Neishori embuku o loiboni le Nkai Isaya. Nebol ina buku netum ewueji netisiraki aajo,
18 “Etii Enkiyang'et o Laitoriani atua nanu,
amu aatubukoko ninye e ilata, aput,
naairriwua matoliki laisinak ororei supat,
nalaku te sinkaisho ilooena,
naliki lmodook emboloto oo nkonyek enye,
nalaku aisho epuo, lelo ooitorogonyaki,
19nalimu olari osarunye Enkai ltung'ana lenyena.”
20Neiken embuku, neshukoki olashumani neton; neibelekenya lelo pooki ootoni te nkaji e ntumo aaing'or ninye. 21Neiter ajoki ninche, “Eitabayioki taata kulo sirat ining'itoto too nkiyiaa inyi.” 22Neimaki pooki ninye aarrep eing'asia too rorei le mpiris ooimu enkutuk enye. Nejo, “Ae mme olayioni le Yosef doi ele?” 23Nejoki ninye ninche, “Meeta nchere pee eitu kiyookiki aadung'ie rashe aajoki, ‘Olabaani tabaa kewan,’ nijojo, ‘Taasa sii iyie te ine nitubulaka, mbaa nijo nena nikitoning'o nchere itaasa te Kapernaum.’ ” 24 Nejo, “Esipa ajoki intae, meetae oloiboni le Nkai oyanyiti te murua nabulaki. 25 Esipa nchere keetae apa nkolia kumok ti atua Siraeli te nkata o loiboni Eliya, pee elai enchan too larin okuni o lapaitin ile, neibulu olameyu ina kop pooki; 26 kake ore eyia, eitu eirriwakini Eliya hoo nabo e nena, enkoliai e Sarepta ake eirriwakaki te nkop e Sidon. 27 Kumok sii iltung'ana le nkeeya oo lbolot oatae te Siraeli te nkata o loiboni le Nkai Elisha, nemeetae hoo likae obo oitukuoki, leme Naaman ake le Siria.” 28Ore pee ening nena baa pooki etoni ti atua enkaji e ntumo neiput engoro. 29Neinyototo, nearaa auluo e ina anasa neriku embata e marti namanya ina anasa, ejo pee esulaa te ina marti; 30kake etapaashare apolos atua ninche nelo ninye.
Oltung'ani oata oloirirua oiduruk
(Mk 1.21-28)
31Nedou alotu Kapernaum, aa enkanasa e Galilaya, neiteng'en ninche te nkolong e nkiyeng'iyeng'ata. 32 Neing'asia te nkiteng'enare enye, amu keiro anaa oloata enkitoria. 33Netii atua ina aji e ntumo oltung'ani oata oloirirua oiduruk. Nebuak aishir to ltoilo sapuk ejo, 34“Ooi Yesu le Nasaret, ainyoo iatakinore iyiook? Iyewuo aidaikie iyiook? Kaayiolo ajo ira ng'ae: ira ilo obo Sinyati le Nkai.” 35Neisikong Yesu nejoki, “Tigirayu! Tupuku tung'uai ninye.” Nebatat ilo oirirua torrono te dukuya ninye nepuku aing'uaa meeta enaitaasa ninye. 36Neing'asia pooki nejokino, “Kaa kiroroto ena nairo? Aaku kearaa te nkitoria o te ngolon iloiriruani ooiduruk, nepuku ninche.” 37Neibulu enkisisa enye pooki wueji te nena murua naamanita.
Eishiunye Yesu ltung'ana kumok
(Mat 8.14-17; Mk 1.29-34)
38Ore pee eing'uaa enkaji e ntumo nejing enkaji e Simon. Neitirrishaka olkirobi enkaputani e Simon, neikilikuani enkaraki ninye. 39Neitashe arumaki ninye kop nearaa ilo kirobi, nepuku olkirobi aing'uaa. Neinyototo nabo kata aisiaai ninche.
40Ore edoyio enkolong, neyau lelo pooki ooata ltamueyia loo mpukunot kumok aayaki ninye meishiunye. Neiteleiki ake pooki tung'ani nkaik neishiunye ninche. 41Nepuku sii iloiriruani ooiduruk kumok, aaing'uaa ltung'ana ebuaaya aajo, “Ira iyie Enkerai e Nkai.” Neing'ode amitiki eiro, amu keyiolo ninche aajo Kristo ninye.
Etolikioyie Yesu ororei te Yudea
(Mk 1.35-39)
42Ore pee ekenyu nelo ewueji neliyio; kake eing'oru olorere ninye. Nepuonu enetii, nejo maiboo neing'uaa ninche; 43kake etiaaka ninche, “Kalo ake pee aliki sii ninche kulie ang'itie kulo omon supati le nkitoria e Nkai. Ina pee aairriwuaki.” 44Nelikioo lelo omon too nkajijik e ntumo e Yudea.