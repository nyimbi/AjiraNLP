Enkeeya e Lasaro
1 Etii apa oltung'ani obo omuei, oji Lasaro le Betania, le nkang oo Mariamu enkanashe Marisa. 2 Enapa Mariamu naelie Olaitoriani eilata narropil nejut nkejek too lpapit lenyena, ninye emuei olalashe lenye Lasaro. 3Neirriwaki taa nkanashera olkilikuai ejo, “Lo Kitok, ng'urai, emuei oloshi linyor.” 4Ore pee ening Yesu ina nejo, “Mme ene keeya ena mueyian, kake ene nkitoo e Nkai, paa ore te ina neitaae kitok Enkerai e Nkai.”
5Nenyor apa Yesu Marisa o enkanashe o Lasaro. 6Ore pee ening inchere emuei, nebik nkolong'i are te ine netii; 7ore pee eidipayu nena, nejoki ninye ilooiteng'eni lenyena, “Enyeito manyaai Yudea.” 8Nejoki looiteng'eni lenyena, “Rabbi king'oru det Ilyahudi aar too soito; nintoki ake aito ine?” 9Newaliki Yesu ajoki, “Ai mera saai e ndama tomon o are? Ore te nelo oltung'ani dama nemerrorro, amu edol ewang'an ena kop. 10Kake te nelo oltung'ani kewarie nerrorro amu metii ewang'an atua ninye.” 11Ore pee eidip atejo kuna baa, neitoki ajoki ninche, “Eirure olchore lang Lasaro; kake kalo pee alo ainyeyie ninye.” 12Nejoki ilooiteng'eni lenyena, “Lo Kitok, te naa keirure ninye, keishiu.” 13Naa dolita enaimaka Yesu, enkeeya enye. Kake nejo ninche enkirurata oo njo eimaka. 14Neliki taa Yesu ninche aibalakinye nejoki, “Etua Lasaro, 15nang'ida nanu te nkaraki intae inchere matii ine, pee itumutumu aairuko. Kake enyeito maape enetii ninye.” 16Nejoki Tomas oji Olmaoi lkulikae ooiteng'eni, “Emaape sii yiook pee kiye te nebo ninye.”
Empiunoto naa enkishui Yesu
17Ore pee elotu Yesu nenyorriki etobiko Lasaro te nkurare nkolong'i ong'uan. 18Naa ketaaniki Betania Yerusalem, enyikaki mail are. 19Neetuo ltung'ana kumok loo Lyahudi enetii Marisa o Mariamu o aaitigir tenkaraki lo lalashe lenye. 20Ore pee ening Marisa nchere elotu Yesu nelo anang'are; kake etotona Mariamu ti aji. 21Nejoki taa Marisa Yesu, “Lo Kitok, te naa itii apa ene anaata eitu eye olalashe lai. 22Kake ore o taata, ayiolo ajo ore embae pooki niomonu te Nkai, aikincho iyie.” 23Nejoki Yesu ninye, “Kepiu olalashe lino aitoki.” 24Nejoki Marisa, “Ayiolo ajo keitoki apiu te mpiunoto e nkiting'oto.” 25Nejoki Yesu ninye, “Ara nanu empiunoto nara enkishui. Ore ilo laairuk nanu, ore ninye te neye, neishu; 26ore pooki oishu laairuk nanu nemeye ntarasi Iruko iyie kuna?” 27Nejoki, “Ee Olaitoriani, airuko nchere ira Kristo, Enkerai e Nkai nalotu enkop.”
Eishira Yesu
28Ore pee eidip atejo neijia, nelo arojaa enkanashe enye Mariamu, arik enkilepata ajoki, “Eewuo Olaiteng'enani nikimpot.” 29Ore pee ening Mariamu ina neinyototo asioki nelotu enetii. 30Neton eitu ejing Yesu ina ang kake eton etii enaduoo wueji netii pee enang'are Marisa. 31Ore Ilyahudi ootii aji te nebo ninye aaitigir, pee edol Mariamu einyototo asioki neipang, nesuj ejo, “Enkurare elo aishir te ine.” 32Ore pee elotu Mariamu enetii Yesu nedol nebatata too nkejek enyena nejoki, “Lo Kitok, te naa itii apa ene anaata eitu eye olalashe lai.” 33Ore pee edol Yesu ninye eishir, neishir sii Lyahudi ooiriamunore, nenyamalu to ltau lenye netum osina, 34nejo, “Ai ti aji irragie?” Nejoki ninche, “Lo Kitok, wou toduaa.” 35Neishir Yesu. 36Nejo taa Lyahudi, “Eng'ura eneba enyorrata nanyor ninye!” 37Kake etejo kulikae lenye, “Ai meidim apa ninye, olotabolo nkonyek o lapa tung'ani modooni, ataasa ai pee meye ele tung'ani?”
Eitopiwuoki Lasaro
38Neitoki Yesu aisinanuo, nebaiki enkurare. Enkapune ina kurare, neigarakino osoit. 39Nejo Yesu, “Ewuang'ie osoit.” Ore Marisa, enkanashe lido otua, nejoki ninye, “Lo Kitok, etong'ua taata, amu nkolong'i ong'uan anaa neye.” 40Nejoki Yesu ninye, “Keitu duoo aajoki ti niruk iyie nidol enkitoo e Nkai?” 41Neaku, eiwuang'ie ninche osoit te idie neirragie olotua; nedumu Yesu nkonyek aing'or shumata nejo, “Papa aaisho enashe amu kitoning'o. 42Nayiolo nanu makewan ajo kining oshi ake; kake te nkaraki ele orere laamanita pee atejo nji, pee etum aairuko nchere iyie likirriwua.” 43Ore pee eidip atejo neijia, nebuak ninye to ltoilo sapuk ajo, “Lasaro tupuku boo.” 44Nepuku lido otua, neena nkaik o nkejek too nkarash naanukarieki ltung'ana; neena enkomom enye te nkarasha. Nejoki Yesu ninche, “Entalak ninchosho ninye meshomo.”
Eiguanateki pee eari Yesu metua
(Mat 16.1-5; Mk 14.1-2; Lk 22.1-2)
45Ore lkumok loo Lyahudi, ooetuo tenebo Mariamu, pee edol kuna baa naataasa Yesu, neiruk ninye, 46kake eshomo kulikae enetii Lfarisayo neliki enataasa Yesu. 47Neaku eipoto ilapolosak kituaak o Lfarisayo, entumo e Nkiguana nejo, “Kaa kiaas iyiook? Amu easita ele tung'ani ilmonek kumok. 48Tinikipalaa iyiook ninye etiu nji, neiruk pooki ninye, neyooki Ilroma aapuonu aaidaikie ene wueji ang sinyati neidaikie olorere lang.” 49Ore Kaiafas, obo lenye, laa ninye Olapolosani Kitok te ilo ari nejoki ninche, “Miyiololo intae toki 50nimidamishosho aajo keikash te yiook te nenang oltung'ani obo olosho pee meidaaya olorere olulung'a.” 51Kake eitu ejo ninye nena te ngolon enye makewan; kake te nkaraki nara ninye Olapolosani Kitok te ilo ari nelimu ajo kenang Yesu ilo orere, 52neme ilo orere ake kake keji sii pee eiturrurru nkera e Nkai pooki naaisardaka aitaa nabo. 53Neaku ore ebaiki ina olong nemut enkiguana pee ear Yesu.
54Ore te nkaraki ina neitu eitoki Yesu aibalie kewan aloolo ti atua Lyahudi, kake eshomo enkalo e nkop nanyikita ong'ata, nelo enkanasa naji Efraim, nebik te ine te nebo ilooiteng'eni lenyena.
55Netinyikua Pasaka oo Lyahudi, neilep ilkumok aapuo Yerusalem eing'uaa ina kop eton eitu ebau Pasaka, pee epuo aaipok ate. 56Neing'oru Yesu, ejokino maate eitashe to hekalo, “Aijojo aa? Eji melotu tukul ele sirua?” 57Ore lapolosak kituaak o Lfarisayo neitanapishe paa tenetii oltung'ani oyiolo enetii, neitayiolo ninche, pee etum aaibung'a ninye.