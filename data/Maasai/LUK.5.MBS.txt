Kulo tung'ana eitera Yesu aipot metaa ilooiteng'eni lenyena
(Mat 4.18-22; Mk 1.16-20)
1 Ore eiding'akino ltung'ana aamanita einining'u lomon le Nkai, neitashe ninye te mbata e naiposha e Genesaret, 2nedol impeuti are eirrag te mbata e naiposha. Etupukutuo larreshok loo sinkir aapuo aaisuj irresheta lenye. 3Nejing atua empeut nabo, naa ene Simon nejoki meturrumoi peno aitalam enkop natoyio. Neton aiteng'en olorere eton ninye ti atua empeut. 4Ore pee eidip airoro nejoki Simon, “Terewa enegut nintadoikiki rresheta inyi enaiposha aaibung isinkir.”
5 Nejoki Simon, “Lo Kitok, kitaasishote enkewarie nalulung'a neitu kitum toki, kake ore amu itejo, kaitadoyio resheta.” 6 Ore pee eiko neijia neibung olkito turrur loo sinkir neiteru aang'era resheta lenye. 7Neyuku ilenchuluek enye ootii enkae peut meetu aaret. Nepuonu, neiput impeuti pokira are, o metaa keimis. 8Ore pee edol Simon Petero ina nebatata too nkejek e Yesu, ejoki, “Olaitoriani, tung'uayioki nanu amu, kara oltung'ani loo ng'ok.”
9Amu eing'asie ninye o lelo ooboitare, te nkumoi oo sinkir ooibung'a; 10eing'asiate sii ninche layiok le Sebedayo, aa Yakobo o Yohana, oora le ncholiek e Simon, Nejoki Yesu Simon, “Miureishoyu; ore ebaiki taata, iltung'ana intorioo aibung.”
11Neyau mpeuti enkop natoyio, neing'uaa pooki toki nesuj ninye.
Eshiunye Yesu oltung'ani oata enkeeya oo lbolot
(Mat 8.1-4; Mk 1.40-45)
12Ore etii ninye ae ang, ng'ura, netii oltung'ani oata enkeeya oo lbolot, ore pee edol ninye Yesu, nebatata te nkomom, neserem ajoki, “Olaitoriani, te niyieu eikindim aishiunye atisika.” 13Neitorioo enkaina enye neiseyie nejoki, “Ekayieu, ninchiu tisikayu.” Neishiu asika nabo kata ina keeya oo lbolot. 14 Neitanap Yesu ninye pee meliki likae tung'ani; nejoki, “Kake inyo, intoduaai kewan mikitisipu olapolosani ninchooyo olasar le nkishiunoto naaitanapishe Musa pee eitadedeyie ina sikata ino te ninche.” 15Kake etoponari lomon lenyena aaibulu enkop pooki, nepuonu siamon kumok enetii aainining neishiunye mueyiaritin enye pooki. 16Kake kekepari ake nelo ong'ata, aomon Enkai openy.
Eishiunye Yesu oltung'ani maima
(Mat 9.1-8; Mk 2.1-12)
17Ore nabo olong eiteng'enisho, netii ine ilfarisayo olasirak ooing'uaa nkang'itie pooki e Galilaya, o Yudea o Yerusalem. Netii engolon e Nkai atua Yesu pee etum aishiunye olorere. 18Nepuonu ina kata ltung'ana oonapita te rruat, oltung'ani maima, netem aajo mayaki Yesu ti atua aji. 19Ore te nkaraki enkiding'a o lorere nelaikino aayaki. Nedumu aailepakinye shumata enkaji, nebol aaitayu elusie, neitadou te rruat aaitadoiki nkejek e Yesu te mpolos o lorere. 20Ore pee edol Yesu enkirukoto naata ninche, nejoki ilo tung'ani, “Olchore, kitapalakaki ng'ok inono.”
21Neiteru lasirak o Lfarisayo aaishankarra ejo, “Ae ng'ae ele oiro amor Enkai? Ai mme Nkai ake naidim atapalaki oltung'ani ng'ok?” 22Nedol Yesu eishankarra newaliki ajoki, “Ainyoo pee inchankarrarra maate? 23Kaa nalelek, te najo, ‘Kitapalakaki ng'ok inono,’ ana te najo, ‘Inyo shomo?’ 24Kake ore pee iyiolouu aajo keeta Enkerai e Tung'ani enkitoria te nkop napalakinye ng'ok,” nejoki ilo tung'ani maima, “Aajoki inyo tudumu erruat ino shomo ang.”
25Neinyototo nabo kata te dukuya ninche, nedumu enaduoo rruat napetita, nelo ang eisisita Enkai. 26Neing'asia pooki nesis Enkai, neureishoyu, nejo, “Kitoduaa ake taata mbaa e nking'asia!”
Eipoto Yesu Lawi
(Mat 9.9-13; Mk 2.13-17)
27Ore pee eidipayu nena nelo Yesu, nedol oltung'ani osotu kodi oji Lawi, eton te wueji nesotunye kodi; nejoki, “Tusujuki nanu.” 28Neing'uaa pooki toki, neinyototo asuj Yesu.
29Neitoomon Lawi ninye to sirua kitok netii esiamo kitok oo loosotu kodi o kulikae ake oodaa te nebo ninche. 30 Neing'unyung'unyaki Lfarisayo o lasirak ilooiteng'eni lenyena ajo, “Oo pee ing'arierie endaa niokishosho te nebo iloosotu kodi o laing'okok?” 31Newaliki Yesu ajoki, “Imeyieu iltung'ana biyot olabaani, iloomuoi ooyieu. 32Eitu alotu aipot lelo supati kake ilaing'okok meetu aairridu.”
Eiparishoreki Yesu too mbaa e mpukoroto
(Mat 9.14-17; Mk 2.18-22)
33Nejoki taa ninche ninye, “Anaa eijo keen ate aapukoo oshi ilooiteng'eni le Yohana neomon Enkai naleng sii, naa neijia eiko ilooiteng'eni loo Lfarisayo, nedaa ninche linono neokisho?” 34Nejoki Yesu ninche, “Indimidimi aaitupukoi ilomon lo loyamisho eton eboitare oloyamisho? 35Kake keyooki aapuonu nkolong'i naayae oloyamisho aaitung'uaa, nepukoo taa ninche te nena olong'i.” 36Neitoki aliki enkitanyaanyukoto nejoki, “Meetae oltung'ani oboru erashe to lkila ng'ejuk aripaki olkila musana, pee meinyal ilo ng'ejuk elde musana. 37Meetae sii olobukoki enaisho oo sabibu ng'ejuk ilbenia musan pee medany ina aisho oo sabibu lelo benia musan, neibukori ninye neidaaya ilbenia. 38Kake ilbenia ng'ejuko epiki enaisho ng'ejuk. 39Meetae sii oltung'ani otooko enaisho nao oitoki ayieu enajon, amu kejo, ‘Enao esidai.’ ”