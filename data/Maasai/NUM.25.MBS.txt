Iltung'ana le Israel te Peor
1Ore apa ina kata emanya Israel Shitim neiteru iltung'ana aaiborrie onyek too ntoyie e Moab. 2Ore kuna ng'oruo neitoomon iltung'ana too lasarri loo nkaitin enye, neinos iltung'ana, neirrugokino inkaitin enye. 3Neaku eteenikia Israel kewan Baal e Peor. Neyupuyup engoro o Laitoriani ti alo Israel; 4nejoki Olaitoriani Musa, “Iwa lelo arikok pooki loo ltung'ana, ililio ninche to ldalati te dukuya Olaitoriani, pee etum ina goro napi o Laitoriani atapaasha Israel.” 5Nejoki Musa lelo arishak le Israel, “Nchoo ake pooki ng'ae te intae esesekuan oltung'ani lenye oteenikia kewan esinkaisho e Baal e Peor.”
6Ng'ura, ore oltung'ani obo loo ltung'ana le Israel, nelotu ayau enkitok e Midian atua olmarei lenye, too nkonyek e Musa o too nkonyek e ina umata pooki oo ltung'ana le Israel ina kata apa eishirita ninche te kutukaji e ilo ng'obor le ntumo. 7Ore ake pee edol Finehas olayioni le Eliesa, ilo ayioni le Aron olapolosani, nedumunye ninye alo aing'uaa ilo turrur, nedumu empere te nkaina enye 8nelo asujaa ilo tung'ani le Israel o meshomo olgilata li atua, nerem pokira are, ilo tung'ani le Israel o ina kitok, aipang'ie empere to sesen lenye. Ina taa pee eiwuang'ieki olmeitai too ltung'ana le Israel. 9Ore ake eyia, lelo apa ootuata to lmeitai naa nkalifuni tikitam o ong'uan.
10Neitoki Olaitoriani ajoki Musa, 11“Ore Finehas, olayioni le Eliesa, olayioni le Aron olapolosani, neiwuang'ie engoro ai too laiguanani nchere eeta ninye olom lai ti atua ninche, metaa eitu nanu amut iltung'ana le Israel to lom lai. 12Metaa tejo, ‘Ng'ura, kaisho nanu ninye osotua lai le seriani; 13naa keaku te ninye o te ishoi enye, te siadi ninye, ilo ning'o lo sotua le mpolosare e anaake, enkaraki naata ninye olom te nkaraki Enkai enye, neitobira olning'o lo sotua too ltung'ana le Israel!’ ”
14Ore apa enkarna e ilo tung'ani le Israel otasesekuanaki te nebo enkitok e Midian, naa Simri olayioni le Salu, laa endukuya enkaji oo loo menye le nkaji oo le Simeon. 15Ore apa enkarna e ina kitok e Midian natasesekuanaki naa Kosbi entito e Suri, naa ninye apa endukuya o lorere le nkaji oo loo e menye te Midian. 16Nejoki Olaitoriani Musa, 17“Ntanyamala ile Midian, niosh aar ninche; 18amu kintanyamala ninche iyie te nkeleekisho enye, amu ninye etelejie intae te ina bae e Peor, o te ina bae e Kosbi, ina tito o lkitok le Midian, ina anashe enye apa nataraki metua te nkolong o lmeitai te mbae e Peor.”