Nkitanapat e sinyatisho o supat
1Nejoki Olaitoriani Musa, 2 “Tiaaki olturrur pooki loo ltung'ana le Israel, iakuku intae sinyat; amu ore nanu Olaitoriani Enkai inyi naa kara sinyati. 3 Nchoo eyanyit pooki ng'ae te intae ng'otonye o menye, nimbung'ubung'u sabatoni aainei: Ara nanu Olaitoriani Enkai inyi. 4 Emimbelekenyakino nkitanyaanyukot aashu intobirakiki ate nkaitin oo ntokitin naasholuno: Ara nanu Olaitoriani Enkai inyi.
5“Tenintarasaa olasar loo nkishorot e seriani aaisho Olaitoriani, entarasai intae pee etumi aatang'amai intae. 6Neinosi ina olong ake nintarasaitie, aashu taisere, ore pooki toki naleku ometaa enkolong e uni nepuoi aapejoo te nkima. 7Teneinosi ninye penyo te nkolong e uni, naa olminong; meitokini aang'amaa, 8ore pooki ng'ae oinos nenap entorroni enye, enkaraki naisarkionie ninye entoki sinyati o Laitoriani; ore ilo tung'ani neiwuang'ieki too ltung'ana lenye.
9 “Tenisampu enkurma nituturo te nkop ino, nimisampu aitabaiki ineebayie nimishuko alo agilu lelo ng'osil ootung'uayioki. 10Miishu ilng'anayio to sabibu lino, nimisotu lelo ootusulari to sabibu lino. Tung'uai ninche te nkaraki ilaisinak o tenkaraki olomoni. Ara nanu Olaitoriani Enkai ino.
11 “Mipurrisho, nimiasisho te sunkureisho, nemilej oltung'ani olikae. 12 Niminosinoso ilmuma te nkarna ai te sunkureisho, pee misarkionienie enkarna e Nkai inyi. Ara nanu Olaitoriani.
13 “Mintorogony o lelatia ino aashu ipur ninye. Mincho olmushaara lo sinka lino eirrag te nkaji ino enkewarie pooki o mekenyu. 14 Midek oltung'ani ming'ani nimipikaki oltung'ani modooni entoki narror, kake turia Enkai ino. Ara nanu Olaitoriani.
15 “Mipik enyorrakinoto endung'oto enkiguana, mipik olkep olaisinani nimiureyu ilo kitok, kake te sipata tudung'oki enkiguana olelatia ino. 16Milo iyie idie o idie anaa olaitang'oroni tiatua iltung'ana linono, nimintashe iyie aitang'or enkishui o lelatia ino: Ara nanu Olaitoriani.
17 “Mimbayu olalashe lino tiatua oltau lino kake entoning'oto pee minap ake eng'oki te nkaraki ninye. 18 Mintalaku ake elap aashu iata enkiba tiatua oltau tialo ilayiok loo ltung'ana linyi, kake tonyorra olelatia ino anaa kewan ino. Ara nanu Olaitoriani.
19 “Embung'a nkitanapat aainei, miputokiki nkishu inyi iloing'ok loo mpukunot naapaasha, nimiun tiatua enkurma ino mpukunot are oo lanterera niminchop olkila oripa too mpukunot are oo nkarash.
20“Teneboitare olee enkitok nara errindik natisira, likae lee neton eitu elakuni aashu eishoori ae toki, nejurri ina bae, neari ninche metuata, enkaraki naa errindik ina kitok. 21Kake keyau ilo lee enkishoroto o lasar le nkitarruorroto ayaki Olaitoriani, kutukaji eilo ng'obor le ntumo, neyau ninye olmeregesh metaa olasar le nkitarruoroto. 22Neitoki olapolosani aitobir olning'o lo sotua te nkaraki ninye teilo meregesh lo lasar le nkitarruorroto te dukuya Olaitoriani te nkaraki ina ng'oki nataasa ninye; ore ina ng'oki nataasa ninye nepalakini.
23“Tenipuopuo kenya aajing ina kop niunuunu mpukunot pooki oo lkeek te nkaraki endaa, niyiolouu lelo ng'anayio lenye aajo etomitikioki intae ilarin okuni, minosinoso ninche. 24Ore to lari liong'uan nesinyayu ilng'anayio lenye pooki, enkishoroto enkisisa to Laitoriani. 25Kake ore to lari le imiet nindimidimi aainosa ilng'anayio lenye, pee etum aaishoo intae emponaroto sapuk. Ara nanu Olaitoriani Enkai inyi.
26 “Minosinoso pooki toki natii osarge atua. Emimbonishorere nimisiaishore ntaleng'o. 27 Emintamanaa endung'oto oo lpapit loo lmowuarak loo lukuny inyi nimibarnibarna mbat oo lmunyo linyi. 28Eming'am iseseni linyi te nkaraki iloo tuata aashu imishiriri ate: Ara nanu Olaitoriani.
29 “Misarkionie entito ino aisho metaa emulayoi, meiput ake enkop entorroni e nkiborra oo nkonyek neaku enkop enabore esuujisho. 30 Embung'a sabatoni aainei niyanyititi enkaji ai Sinyati. Ara nanu Olaitoriani.
31 “Emipuopuo aaikilikuanishore iltungana ooirorie loiriruani loo lootuata aashu lasakutok. Emipuopuo aaing'oru ninche, aaisarkionie ate te ninche: Ara nanu Olaitoriani Enkai inyi.
32“Tudumunye iyie te dukuya lelo ooibor lukuny, iyanyita oltung'ani moruo naa turia Enkai ino. Ara nanu Olaitoriani.
33 “Teneidurru oltung'ani omoni alotu amany enkop ino mintaas ninye entorrono. 34Ore ilo omoni likindurraka naa keyooki atiu anaa oinoti tiatua intae, naa tonyorra naa ninye anaa kewan. Amu irara sii apa intae ilomon te nkop e Misiri: Ara nanu Olaitoriani Enkai inyi.
35 “Mias entorrono te ndung'oto e nkiguana, te ntemata enkadoro aashu te nkineneng enkiroishi aashu te nkumoi. 36Ng'oru ntemeta nemetii elejare o entemata e nkiroishi nemetii elejare, o soito le nkiroishi leme le lejare efa nairirikino o hini nairirikino. Ara nanu Olaitoriani Enkai ino, oyawua intae aitupuku te nkop e Misiri. 37Embung'a naa nkiguanat aainei pooki o nkitanapat aainei pooki niasiasa ninche. Ara nanu Olaitoriani.”