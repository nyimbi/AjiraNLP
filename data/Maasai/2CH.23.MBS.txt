Etekepari olorere aaing'uaa Atalia
(2 Ilai 11.4-16)
1Ore to lari liopishana, neitagoluo Yehoida, neibung'are ninye ilarikok le njore le maa iip. Asaria olayioni le Yeroham, o Ishmael olayioni le Obed, o Maaseia olayioni le Adaia, o Elishafat olayioni le Sikri. 2Nepuo ninche aamanaa te Yuda pooki neiturrurru Ilawi too nkanas pooki e Yuda, o lukuny oo nkajijik oo Siraeli, nepuonu ninche Yerusalem. 3 Ore ina umata pooki neitobir olning'o tenebo olaiguanani tiatua enkaji e Nkai. Nejoki Yehoida ninche, “Eng'ura olayioni lo laiguanani! Nchoo ninye eitoreisho, anaa enairoro Olaitoriani tialo ilayiok le Daudi. 4Ena bae intae entaas, ore intae ilapolosak o Lawi oopuo aing'uaa esiaai te nkolong e Sabato, ore ematua inyi e uni neaku ilarripok loo nchomito. 5Ore ematua nabo e uni nepuo enkaji o laiguanani, ore ematua nabo e uni nepuo kishomi o lkitamanyunoto. Ore iltung'ana pooki nepuo olgoriet le nkaji e Nkai. 6Emincho ejing hoo ng'ae atua enkaji o Laitoriani meteleku ilapolosak o Lawi ooisiaaisho. Eidim ninche aatijing, amu eisinyat. Kake ore iltung'ana pooki neibung enkitanapata o Laitoriani. 7Ore Ilawi neman olaiguanani aang'adu, oltung'ani ake eeta imasaa enyena o larrabal te nkaina enye. Ore pooki ng'ae ojing e nkaji o Laitoriani neari metua. Entaa tenebo olaiguanani tenejing'u o teneipang.”
8Ore Ilawi o Yuda pooki neas te risioroto e nena pooki naaitanapa Yehoida olapolosani ninche. Eyaua ake pooki ng'ae iltung'ana lenyena, lelo lemetii esiaai te nkolong e sabato, amu eitu apa eisho Yehoida olapolosani iltung'ana meidapashari too lturrurri. 9Neitoki Yehoida olapolosani aisho ilarikok le njore iremeta o long'oi dapashi o nkutiti apa naara ino laiguanani Daudi, naa atua enkaji e Nkai etii. 10Nepik ninye iltung'ana pooki metaa ilarripok lo laiguanani, eeta ake pooki tung'ani masaa enyena o larrabal te nkaina, ebaiki enkalo e kopikop enkaji o metabaiki enkalo e moikuape e nkaji, neman olperere lo lasar o enkaji. 11Neitoki ninye ariku olayioni lo laiguanani, neishopoki ninye emaupe e nkitoo, neisho ninye enchakenisho nelimu ninche ninye aajo olaiguanani. Ore Yehoida o layiok lenyena nebukoki ninye eilata aaput, nejo ninche, “Metobikoi olaiguanani.”
12Ore ake pee ening Atalia enkilepilep oo ltung'ana ekuet neisis Olaiguanani, nelo ninye atua enkaji o Laitoriani, ine netii iltung'ana. 13Ore ake pee eing'orisho, nedol olaiguanani eitashe tembata e ng'ape te wueji nejing'ieki enkaji e Nkai, neitashe ilarikok le njore o laoshok loo ntarumpetani te mbata o laiguanani ore iltung'ana pooki leina kop neshipa neosh ntarumpetani. Ore ilaranyak neeta nkinantani enye oo sinkolioitin, erikoo osirua. Nepolos Atalia nkilani enyena, nebuaku ajo, “Enkarruoisho! Enkarruoisho.” 14Neitoki Yehoida olapolosani ayau lelo kituaak le njore apa oitasheiki enjore, ejoki ninche, “Iyau ninye mpang'unye erishata oo lturrurri. Ore pooki ng'ae osuju ninye neari to lalem metua.” Amu etejo apa ilo apolosani, “Emiar ninye metua tiatua enkaji o Laitoriani.” 15Neaku eibung'a ninche ninye, nelo ninye kishomi e mbarta natii enkaji o laiguanani, neari ninye metua teine.
Eibelekenye Yehoida
(1 Ilai 11.17-20)
16Neitobir Yehoida olning'o terishata enye o ltung'ana pooki o laiguanani nchere, pee eaku ninche iltung'ana lo Laitoriani. 17Nepuo iltung'ana pooki enkaji e Baal, nepuo aadung aauroki enkop; ore ilperereni lenyena loo lasarri, o nkitanyaanyukot enyena oo nkaitin nebel aaitaa mbelibelat, near ninche Matan ilo apolosani le Baal metua, te dukuya lelo pereren loo lasarri. 18Nepik Yehoida ilarripok le nkaji o Laitoriani, abori erikoroto oo lapolosak o Lawi, o lelo Lawi apa ootegelua Daudi pee eitasheiki enkaji o Laitoriani. Pee eitaiki Olaitoriani ilasarri oopejori, anaa apa enaigeroki too nkitanapat e Musa, te nchipai o te ranyare, te risioroto e nkitanapata e Daudi. 19Nepik ninye ilarripok loo nchomito, nchomito e nkaji o Laitoriani, pee mejing'u ake oltung'ani hoo obo oiduruk. 20Neitoki ninye aya ilkituaak le njore, o nkasisin, o lbalusuni loo ltung'ana o ltung'ana pooki le nkop; neriku ninche olaiguanani aaitadou te nkaji o Laitoriani, erukunye aagilaki te nkishomi e shumata o meetu enkaji o laiguanani. Neitoton ninche olaiguanani to lorika lenye le nkitoo. 21Neaku etishipate iltung'ana pooki leina kop; neitirring'a ina anasa, ina kata eidipaki aatar Atalia to lalem.