Enkomono te nkaraki erikoroto o emitunoto
1Iyie nanu Olaitoriani adumaki oltau lai.
2Na Ai ai, iyie nanu aisilig,
mincho nanu aaitukurruni;
mincho ilmang'ati laainei eng'ida te nkaraki nanu.
3Ee, mincho hoo obo likingarakino iyie meitukurruni;
nchoo meitukurruni lelo aitang'orok le pesho.
4Ntayioloki nanu nkoitoi inono, Olaitoriani;
nteng'enaki nanu inkoitoi inono.
5Torikoki nanu ti atua esipata ino,
nikinteng'en nanu,
amu ira iyie Enkai e njeunoto ai;
amu iyie nanu aanyita endama pooki.
6Tadamuaki nanu to lng'ur lino,
Olaitoriani,
o te nyorrata ino nauno,
amu eetae apa ninche ebaiki moitie.
7Midamu iyie ing'ok e kitisho ai,
anaa nkitarruorot aainei;
ore te risioroto e nyorrata nauno,
tadamuaki nanu,
te nkaraki esupatisho ino Olaitoriani!
8Eisupat naa asipani Olaitoriani;
ore enkaraki ina neiteng'en ninye ilaing'okok te nkoitoi.
9Nerikoo ninye lelo oobor te nkoitoi sidai,
neiteng'en lelo oobor te nkoitoi enye.
10Ore nkoitoi pooki o Laitoriani
naa enyorrata nauno o esupatisho,
te lelo ooibung olning'o lenye lo sotua o enchakenisho enye.
11Ore te nkaraki enkarna ino, Olaitoriani,
tapalakaki entorroni ai, amu ai sapuk.
12Kalo tung'ani oure Olaitoriani?
Ore ilo tung'ani eiteng'en ninye te nkoitoi nagelu.
13Ore ninye makewan neton te nkiputakinoto,
ore nkera enyena nejung enkop.
14Ore shoruetisho o Laitoriani naa ene lelo ooure ninye,
neitayiolo ninye ninche olning'o lenye lo sotua.
15Etii nkonyek aainei dukuya Olaitoriani anaake,
amu keitayu ninye nkejek aainei to rreshet.
16Torrinyokinoyioki Olaitoriani,
niking'urrie nanu,
amu kaliyio naata osina.
17Nchooki enkiyagata te nyamali oltau lai,
nikintupuku nanu ti atua isinaitin laainei.
18Ing'ura osina lai o enyamali ai,
nikipalaki ing'ok aainei pooki.
19Ng'ura eneba ilmang'ati laainei,
o eneba enkiba naaiba ninche nanu te ntoloi.
20Torripo siaake enkishui ai,
nikikordu nanu;
mikincho nanu aaitukurruni,
amu iyie nanu asaru.
21Nchoo aagolie nanu esupatisho o emborron,
amu iyie nanu aanyu.
22Talaku Israel, Iyie Enkai,
ti atua inyamalaritin enyena pooki.