Eseremata tiatua esirit
1Ore naa enaituruk, aitirrish, esayiata o enkomono o eomonokinoto e enkishooroto e nashe metaasi too ltung'ana pooki, 2too laiguanak o lelo pooki ootii iwuejitin e nkitoo pee kitoni te mborron o te nkishon naserian, neure Enkai neyanyitisho too nkoitoi pooki. 3Ena esidai naa ninye nang'amaroyu too nkonyek e Enkai Olaitajeunoni lang, 4laa keyieu ninye neitajeuni iltung'ana pooki nepuonu aatum eyiolounoto e sipata. 5Amu eetae Enkai nabo, naa obo olaitutumoni le Enkai o ltung'ana, oltung'ani oji Kristo Yesu, 6oishorua kewan enye pee eaku elakunoto te pooki, neitakiaki enchakenisho te nkata enye naishiaakino. 7 Te nkaraki ena pee aategeluaki nanu mataa olalikioroni o lkipaaret (naasipa ajoito, malejisho nanu), ataa olaiteng'enani loo loreren te nkirukoto o te sipata.
8Ayieu naa neomon ilewa too wuejitin pooki, neilepie inkaik naasinya nemetii engoro aashu enchankar; 9 neijia sii etiu inkituaak, inchoo ekus ate aaiririki te ng'eno o too lkilani ooishiaakino, neme te enchetata oo lpapit aashu te sahabu aashu too lului, aashu too nkilani naagol enkinyang'a 10kake too iasat sidain, anaa enaishiaakino inkituuak naajo keeta enkirukoto. 11Inchoo enkitok eiteng'enuo te ngira neaku enaning'isho. 12Manyorraki hoo enkitok meiteng'enisho aashu meitoria ilewa, inchoo ninye metigirayu. 13 Amu Adam apa eiteraki aaitobir neitokini Hawa. 14 Neme Adam apa etelejaki, kake enkitok apa etelejaki, neaku etigila nkitanapat. 15Kake keitajeuni enkitok te ishoi oo nkera te nebik ti atua enkirukoto, o enyorrata o esinyatisho, te nebo eng'eno o esupatisho te nebo eng'eno biyoto.