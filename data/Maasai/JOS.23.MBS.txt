Enkiroroto e Yoshua o le sere
1Ore etulusoitie nkolong'i kumok, eidipa Olaitoriani aishoo Israel enkiyeng'iyeng ti alo ilmang'ati lenye oomanita ninche, netamorua Yoshua oleng neaku oloo larin kumok, 2neipotu Yoshua Israel pooki, ilpayiani lenye, o lukuny oo nkajijik, olarishak lenye o lkituaak, nejoki ninche, “Atamorua taata nanu nataa oloo larin kumok; 3nitoduaa intae nena pooki naaitaasa Olaitoriani Enkai inyi kuna kuapi pooki te nkaraki intae, amu Olaitoriani Enkai inyi ninye otijing'a olarrabal te nkaraki intae. 4Ng'ura, atoorikia nanu intae metaa enjung'ore too loshon linyi nena kuapi naang'or, te nebo nkuapi pooki naidipa nanu aiwuang'ie, ebaiki Yordan o metabaiki enaiposha kitok te nkalo o loo ntoluo. 5Kerrumoo ninche arriny siadi Olaitoriani Enkai inyi te dukuya intae nereu ninche aiwuang'ie too nkonyek inyi; naa iyaya intae enkop enye anaa apa enaisiligie intae Olaitoriani Enkai inyi. 6Metaa entuunoto embung'a niasiasa nena pooki naaigero ti atua embuku oo nkitanapat e Musa, nimimbelekenyanya aaing'uaa aapuo enkalo e tatene aashu enkalo e kedienye, 7pee mishularere ake kuna kuapi naatelekutua naatii atua intae, aashu impotipoto nkaitin enye, aashu inyanya olmumai te ninche, aashu isiayiayia ninche, aashu irrugokinono ninche, 8kake enteenikinoto Olaitoriani Enkai inyi anaa enitaasa intae o metabaiki ena olong. 9Amu etaarayie Olaitoriani te dukuya intae nkuapi kituaak naagol, ore tialo intae meetae oltung'ani oidima aitasheikinore intae o metabaiki ena olong. 10 Oltung'ani obo te intae odumu enkalifu meisika, amu Olaitoriani Enkai inyi otii olarrabal te nkaraki intae, anaa apa enaisiligie intae. 11Entujurroto naa maate, pee inyorrurru Olaitoriani Enkai inyi. 12Amu ti nimbelekenyanya aaibung'are olpisiai le kuna kuapi naatelekutua tene ti atua intae niyamama o ninche, pee iyamiyama nkituaak enye neyam nkuninyi, 13entayiolo te sipata nchere meitoki Olaitoriani Enkai inyi areu kuna kuapi te dukuya intae; kake keaku ninche orreshet te intae, enchipishipi too sunta inyi o lkiku too nkonyek inyi, o metaba anaa nindaayaya aaishunye tena kop sidai naishoo intae Olaitoriani Enkai inyi.
14“Ore naa taata etaa nanu kalo anaa enapuo iltung'ana pooki, niyiololo intae too ltauja linyi o te nkishui inyi, intae pooki, nchere, meetae embae hoo nabo neitu ebaya te nena baa pooki sidain naaisiligishore Olaitoriani Enkai inyi ti alo intae, eetuo pooki aabaya te nkaraki intae, meetae hoo nabo neitu ebaya. 15Kake ore anaa enaitabayioki nena baa pooki sidain naaisiligishore Olaitoriani ti alo intae, neijia sii eiko Olaitoriani ayaki intae ntorrok pooki, o metaba anaa nemut intae aiwuang'ie tena kop sidai apa naishoo intae Olaitoriani Enkai, 16ti nigiligili olning'o lo sotua lo Laitoriani Enkai inyi, apa oitanapa ninye intae, nipuopuo aaisiai kulie aitin, nirrugokinono ninche. Netum taa engoro o Laitoriani ayupuyupo te nkaraki intae nindaayaya intae aaing'uaa ina kop sidai naishoo ninye intae.”