Etolimuo Hosea enkitamioto e Israel
1Ming'ida iyie Israel! Nimishipa te ng'ida anaa loreren; amu imborrie iyie onyek, ning'uaa Enkai ino. Itonyorra iyie olekoisiaayio le nkiborra oo nkonyek too wuejitin pooki neeiutuutishoreki. 2Ore eneituutishoreki o eneironyieki ilng'anayio meitoti ninche. 3Nebatat ninche enaisho ng'ejuk. Nebik ninche tiaatua ina kop o Laitoriani; kake kerrinyo Efraim alo Misiri, nepuo ninche aainos endaa nemesinya te Asiria. 4Meigil ninche aabukoki Olaitoriani ilasarri ooki le naisho oo sabibu; nemeitiship ninye too lasarri lenye. Ore imukateni enye naa ketiu anaa imukateni o lkiyioi; ore naa pooki oinos ninche neisarkioneki amu ore imukateni enye naa keaku inesumash enye ake; meyauni atua enkaji o Laitoriani. 5Kaa kenya iasiasa teina olong o sirua, o teina olong o sirua lo Laitoriani? 6Amu ng'ura kepuo Asiria; keiturrur Misiri ninche; nenukaa Memfis ninche. Nebulaki endiati nena masaa enye sidain e nkosholai; nejing ilkiku atua ilng'oborri lenye.
7 Eetuo nkolong'i enkitamioto, eetuo nkolong'i e nkitalaata; naa keyiolou Israel ina. Kemoda ilo oiboni, ore ilo tung'ani le nkiyang'et neeta oloirirua, te nkaraki ina arruoisho ino kitok o enkiba kitok. 8Ore ilo oiboni, naa olarriponi le Efraim, lelo tung'ana le Nkai ai, ore eyia netii orreshet laaijo olo larreshoni loo ntaritik inkoitoi enyena pooki, netii enkiba atua enkaji e Nkai enye. 9 Neisarkionie ninche ate oleng anaa too nkolong'i e Gibea: keyooki ninye adamu entorroni enye nelo aitame ingok enye.
Eng'oki e Israel o elaakinoto enye
10 Anoto apa Israel eikununo anaa isabibu ti ong'ata. Nadol iloo papaai linyi eikununo anaa ilng'anayio lo lng'aboli le nkiterata. Kake eetuo apa ninche enetii Baal-peor, neitisinyaki ate Baal, neaku ninche enkitagoroto anaa nena tokitin naatonyorra ninche. 11Ore ina kitoo e Efraim naa kelo aaing'uaa ninye anaa entaritiki meitoki atii eishoi, nemetii enutai, nemetii enkibung'aroto. 12Ore ninye te neitubulu ninche nkera, naoru nanu ninche o metaba anaa metii enaleku. Woi ninche te nalo nanu aing'uaa ninche! 13Ore ilayiok le Efraim anaa enatoduaa nanu, nepuoito enkidaata; meeta nchere merik Efraim ilayiok lenyena enepuoi aar metuata. 14Nchoo ninche iyie Olaitoriani, kainyoo incho iyie? Nchoo ninche olkibiroto le ng'uset o lki oo toito.
Endung'okinoto e nkiguana e Israel
15Ore pooki arruoisho enye netii Gilgal; teine apa nanu atang'asa aibayu ninche. Ore te nkaraki entorroni oo nkiasin enye aaraa ninche aaitung'uaa enkaji ai. Maigil nanu anyorru ninche; ore lelo kituaak lenye pooki naa larruok.
16Etooshoki Efraim, etoito ntona enye, meitoki aaiu ilng'anayio. Ore hoo duoo ninye neisho ninche, kaar nanu metuata nena kera enye kiroteti.
Eimaka Oloiboni le Nkai Israel
17Keiturraa Enkai ai ninche, ore enkaraki neitu ening ninche ninye; keaku ninche ilapuayak ti atua iloreren.