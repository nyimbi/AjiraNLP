1 Tenaa keitopiwuoki intae te nebo Kristo, eng'oru nena baa naatii shumata, netii Kristo, etonita te nkaina e tatene e Enkai. 2Empirie indamunot inyi nena baa naatii shumata, mme nena naatii enkop. 3Amu indipa aatuata, neisudoyioki enkishui inyi te nebo Kristo ti atua Enkai. 4Ore pee eliooyu Kristo laa ninye enkishui ang, niliooyuyu sii intae te nebo ninye ti atua enkisisa.
5Entaar naa metuata ti atua intae, nena naara ine nkop; aa enkiborra oo nkonyek, iloirerioni, olorok, ng'uarrat torrok, olodoong'u, eomonoto oo kitanyaanyukot naaitaae nkaitin.
6To kuna baa elotu engoro e Enkai. 7Kuna apa ipuoyieyie eton itii atua ninche. 8Kake ore taata, ewuang'ie nena pooki: aa ewuapa, engoro, enkiba, esukeny, o lderrat torrok ooing'uaa inkutukie inyi. 9 Milej olikae olikae, idolitata aajo ituburushutua enkewan musana o rrekiei lenyena. 10 Ninchopo enkewan ng'ejuk, naitang'ejuki te ng'eno metanyaanyukie ilo oitayio ninye. 11Ore naa nemeetae Olgiriki o Lyahudi, olomurata o lememurata, olmeeki, Osikite, orrindik, ololakuno, kake Kristo pooki toki, netii ninye atua pooki.
12 Anaa ilgelunot, le Enkai, oosinya nenyorri enchopo enanai e nkoshoke, olng'ur, emoolisho emborron o eng'iriata, 13 ning'iriri oltung'ani ake te likae, naa teneeta ake oltung'ani enkigunyung'uny to likae, nepalaki olikae anaa pee kitapalaka sii iyie Olaitoriani, neaku eishiaakino sii iyie pee ipalaki. 14Ore enaituruk te kuna pooki enchopo enyorrata, te naboisho nabaya. 15Naa enchoo eseriani e Kristo eitoreisho ti atua iltauja linyi, amu ina eipotokoki intae ti atua ilo sesen obo. Naa enoto enashe. 16 Enchoo ororei le Kristo emany atua intae te nkarsisisho, inteng'enana niutaroro olikae o likae te ng'eno pooki, iranyiranya Olkerempe le Nkai o sinkolioitin le nkishui inchosho Enkai enashe ti atua iltauja linyi. 17Ore embae ake pooki niaasiasa, to rorei aashu too nkiaasin, entaas pooki toki te nkarna o Laitoriani Yesu. Inchosho Enkai Papa enashe te ninye.
Barare e ina kishui ng'ejuk
18 Na kituaak, entoning ilpayiani linyi, anaa enaitoriori ti atua Olaitoriani. 19 Lo payiani, entonyor inkituaak inyi, emisomit. 20 Na kera, entoning intoiwuo inyi too mbaa pooki, amu ena naitiship Olaitoriani. 21 Ore intae iloo menye, emintagor inkera inyi, pee miariara iltauja. 22 Lo rrindiki, entoning te pooki bae lelo oora ilkituaak linyi te nkop, neme te nkisiaayiare oo nkonyek anaa looitiship iltung'ana, kake to ltau obo, iurere Olaitoriani. 23Ore esiaai inyi pooki entaas too ltauja, anaa Olaitoriani iasakiki neme iltung'ana, 24iyiololo aajo to Laitoriani itumutumu enjung'ore anaa olekoisiaayio linyi; Olaitoriani Kristo isiaaitata. 25 Amu keyookini aaitalak oloas intorrok nena torrok naataasa, nemeetae enyorrakinoto.