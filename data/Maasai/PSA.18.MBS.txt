Osinkolio le Daudi le nkisulata
(2 Sam 22.1-51)
1Kaanyor nanu iyie,
iyie Olaitoriani, iyie engolon ai.
2Olaitoriani ninye endapidapoi ai,
o sempewuaet lai, naa olakordunoni,
Enkai ai, endapidapoi ai naa ninye asaru,
elong'o ai, naa emowuo e njeunoto ai,
naa ninye osempewuet lai.
3Aipoto nanu Olaitoriani,
laa ninye eishiaakino neisisi,
naaitajeuo nanu too lmang'ati laainei.
4Aatamana nanu nkeenta e keeya,
naaiputukunyie nanu olairrag le nkare e ntorroni.
5Aatamana nanu nkeenta e nemeneng'a,
naaipirakinore nanu irresheta le keeya.
6Ore ti atua osina lai naipoto Olaitoriani;
Enkai ai nanu aishiraka maataretu.
Ore etii enkaji enye sinyati nening oltoilo lai,
ore ina kishirata naishiraka ninye nelo abaiki nkiyiaa enyena.
7Neikirikira taa enkop neigirigiro;
ore sii ilkitamanyunot loo ldoinyo neikirikira,
nejing enkop olokirikiri te nkaraki natagore ninye.
8Nepuku empuruo too nkumeishin enyena,
nepuku enkima nanyaisho te nkutuk enye,
o nkuk naaishu naapuku te ninye.
9Neirrugu ninye shumata, nedou alotu kop;
netii emisimisi kitok abori nkejek enye.
10Neked ninye enchumata olkerubi, nelo tiaai,
nelo too naipuko o siwuo.
11Neitaa ninye enaimin enkimulumulet
ore enkitushuret enye naa nkatampo naairrusha naabore enkare.
12Ore te ina wang'an e nkiwuang'ata natii dukuya ninye,
nepuku isoito sapuki le nchan o nkuk e nkima.
13Etadara sii Olaitoriani to loing'ang'e,
ore Ilo otii Shumata Aisul neitayu oltoilo lenye,
neitayu enchan oo soito o nkuk naaishu.
14Neirriwaa ninye mbaa enyena, neidapash ninche;
neyau nkiwuang'at o enkimerlel,
neidapash ninche.
15Nelioyu nkoitoi e nkare tiatua enaiposha,
ore ilkitamanyunot le nkop neibalayu aalioyu,
te mbuakunoto ino, Olaitoriani,
te nkutata e nkiyang'et oo nkumeishin inono.
16Naabaiki ninye atii enkop, naaya nanu,
naaitayu ninye nanu ti atua nkariak kumok.
17Naakordu ninye nanu te ilo mang'atinta lai ogol,
o te lelo laaiba nanu;
amu kegol ninche oleng te nanu.
18Eetuo ninche shumata nanu te ina olong o sina lai,
kake Olaitoriani ninye entonata ai.
19Aayaua ninye ewueji nelala;
aatokordua ninye nanu amu aatishipakine nanu.
20Aatalaaka nanu Olaitoriani te risioroto oo sipat aainei;
te risioroto e sinyatisho oo nkaik aainei aatalaaka ninye nanu.
21Amu aibung'a nanu nkoitoi o Laitoriani,
neitu nanu alo aing'uaa Olaitoriani Enkai ai te ntorroni.
22Amu ore nkiguanat enyena pooki netii dukuya nanu,
ore nkikoot enyena neitu nanu aiwuang'ie
aitalam kewan.
23Maata apa nanu eleyiata te dukuya ninye,
naitalam nanu kewan nkitadiaat.
24Ore nkaraki ina,
aatalaaka nanu Olaitoriani te risioroto e supatisho ai,
te risioroto e sinyatisho oo nkaik aainei, te dukuya ninye.
25Ore te lelo supati nintodolu esupatisho ino,
ore to ltung'ani lemeeta entioto nintodol esinyatisho ino.
26Ore te ilo lemeiduruk nintodol ajo minduruk iyie;
ore te ilo otolo nintodol entoloi ino.
27Amu ikordu iyie lelo oobor;
kake ore lelo oowuasa nerup ate nintadou.
28Ee, inok iyie oltaa lai;
Olaitoriani Enkai ai oitawang enaimin ai.
29Ee, ore te nkaraki iyie namir oltim loo lmang'ati;
ore te nkaraki Enkai ai naidim aida esuntai.
30Ore ena Ai, nesipa enkoitoi enye;
ore enkisiligata o Laitoriani neuno asipayu;
elong'o ninye te lelo pooki oosaru ninye.
31Amu kaing'ae Enkai leme Olaitoriani?
Naa, kaing'ae endapidapoi neme Enkai ang?
32Ina Ai naaterretena nanu te ngolon,
neitaserian enkoitoi ai.
33 Neiteneneng nkejek aainei anaa entarakuet,
naaitaserian ninye nanu too neeika.
34Neitaarriyian ninye nkaik aainei to larrabal,
neaku keidim nkaik aatoriuo enkawuo o suyai.
35Kinchoo iyie nanu elong'o e njeunoto ino,
ore enkaina ino e tatene naaitagol nanu,
ore eretoto ino naaitaa nanu kitok.
36Kinchoo iyie nanu ewueji nelala
te nkaraki nkejek aainei,
neitu eideketari nkejek aainei.
37Atimira nanu ilmang'ati laainei nainepu ninche;
neitu nanu arrinyo o metaba anaa neidak ninche.
38Atoosho ninche anang'ie enkop
nemeigil ninche aadumunye
nebatata ti abori nkejek aainei.
39Amu kiterretena iyie nanu te ngolon,
te nkaraki olarrabal;
ninchoo ilmang'ati laainei meimiso tiabori nanu.
40Iyie oishoo ilmang'ati laainei
meibelekenyata aailanyisho,
ore lelo apa laaiba naidaikie nanu ninche.
41Eishira ninche eing'oru eretoto,
kake meetae oloitajeu ninche,
eishirakitia ninche Olaitoriani kake eitu ninye ewaliki ninche.
42Aidong'o nanu ninche metotiwuo anaa enterit te dukuya;
atanang'ayie nanu ninche anaa esarng'ab oo nkoitoi naalala e nkanasa.
43Kitokordua iyie nanu aitung'uaa enkesha oo ltung'ana,
kintaa iyie nanu endukuya oo loshon;
ore iloreren apa lemayiolo naaisiaai nanu.
44Ore ake pee aaning ninche nanu naairuk ninche;
ore iltung'ana omon naayanyitu nanu.
45Etalepori iltung'ana omon,
nepuonu ninche eikirikira eing'uaa isempewueti lenye.
46Keishu Olaitoriani;
meisisi ina dapidapoi ai,
meitaae kitok Enkai e njeunoto ai,
47ina Ai naitalaku elap nepik iloreren abori nanu;
48ilo laakordu nanu too lmang'ati laainei;
ee, eikilepunye iyie aitulusoo too lmang'ati laainei;
kitokordua iyie nanu too ltung'ana lo larrabal.
49 Ore te nkaraki ena kaarrep nanu iyie,
Olaitoriani ti atua iloreren,
narany arrep enkarna ino.
50Eishoo ninye enkisulata kitok ilo aiguanani lenye,
neitodolu enyorrata nauno te ilo lenye otubukoki eilata aaput,
Daudi o eishoi enye ntarasi.