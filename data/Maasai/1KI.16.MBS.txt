1Nelotu ororei lo Laitoriani aimu Yehu olayioni le Hanani tenkaraki Baasha, ejo, 2“Ore anaa naadumu ailepie iyie aitung'uaa nkulukuok, naaitaa iyie olarikoni loo ltung'ana laainei Isiraeli, nimbung'a iyie orrekie le Yeroboam, nitorikoko iltung'ana laainei Isiraeli metaasa ing'ok, kintagoro nanu tenkaraki ing'ok enye. 3Ng'ura kaiwuang'ie nanu katukul, Baasha o enkaji enye aishie. naitotiu enkaji ino anaa enkaji e Yeroboam olayioni le Nabat. 4Ore pooki ng'ae to lmarei le Baasha oye tiatua enkanasa, neinos ildiain. Ore pooki ng'ae oye tiong'ota neinos ilmotonyi lo loing'ang'e.” 5Ore apa nkiaasin e Baasha, o naataasa, o enkidimata enye, neigeroki tiatua embuku oo ntepen oo laiguanak loo Siraeli. 6Neirura Baasha neye anaa loo menye nenukari te Tirsa; neitoreisho Ela olayioni lenye te rishata enye. 7Neitoki ororei Lo Laitoriani alotu eimu Yehu oloiboni le Nkai, olayioni le Hanani. Baasha o enkaji enye apa eipirta ilo rorei, tenkaraki entorroni pooki apa nataasa too nkonyek Olaitoriani, neitagor ninye teina siaai oo nkaik enyena, neiko anaa apa Yeroboam, nenyaaka sii aidaikie.
Ela olaiguanani le Israel
8Ore to lari le tikitam o ile lo laiguanani Asa le Yuda, neitore Ela olayioni le Baasha Isiraeli te Tirsa. neitoreisho ilarin oare. 9Kake etarresho Simri, ilo kitok lo lpisiaai loo ngarrin oo mbartan ninye. Ore apa etii ninye Tirsa, eokisho nemera te nkaji e Arsa, laa ninye apa oitasheiki enkaji te Tirsa, 10nejing'u Simiri neosh ninye anang'ie enkop, near metua to lari le tikitam oopishana le nkitoria e Asa olaiguanani le Yuda, neitoreisho ninye te rishata enye.
11Ore ake pee eiteru aitoreisho, ore ake enatonie to lorika lenye le nkitoo, near enkaji e Baasha pooki metuata. Eitu ninye eing'uaa olee obo lo lmarei lenye anaa ilchoreta lenyena. 12Neidaikie Simri anaa enkaji e Baasha pooki, te risioroto o rorei lo Laitoriani apa oiroro tialo Baasha aimunye Yehu oloiboni le Nkai, 13tenkaraki ing'ok pooki e Baasha o ng'ok e Ela olayioni lenye apa naataasa ninche. Eitagoro ninche Olaitoriani Enkai oo siraeli too nkitanyaanyukot enye. 14Ore apa nkulie kiaasin e Ela o nena pooki naataasa ninye, neigeroki tiatua mbukui oo ntepen oo laiguanak loo Siraeli.
Simiri olaiguanani le Israel
15Ore to lari le tikitam oo pishana le nkitoria e Asa olaiguanani le Yuda neitoreisho Simri nkolong'i naapishana te Tirsa. Netii apa iltimito ootuuno ilng'oborri egilunore Gibeton oo Lfilisti, 16ore lelo timito ootii ilng'oborri nening eji, “Etarresho Simri olaiguanani near metua.” Ore enkaraki ina neitaa Isiraeli pooki Omori ilo kitok le njore, metaa olaiguanani le Israel ina olong oo lng'oborri. 17Neaku eilepa Omori aing'uaa Gibeton o Siraeli pooki tenebo ninye. Nepuo aang'adu Tirsa. 18ore ake pee edol Simiri nchere eibung'aki enkanasa, nelo ninye olgilata liatua le nkaji o laiguanani, nepejoo inaa aji o laiguanani etii atua, neye ninye. 19Etua tenkaraki e nena ng'ok enyena naataasa, neas ntorrok te dukuya Olaitoriani, neibung olkerreti le Yeroboam. O tenkaraki sii ng'ok naataasa erikoki Isiraeli ing'ok. 20ore apa nkulie kiaasin e Simiri, oina natarreshishe, neigeroki tiatua mbukui oo ntepen oo laiguanak loo Siraeli.
Omori olaiguanani le Israel
21Etoorote apa iltung'ana loo Siraeli katitin are: etusujaitie olpisiaai loo ltung'ana Tibni olayioni le Ginat aaitaa olaiguanani. Etusujaitie olikae pisiaai Omori. 22Kake ore lelo tung'ana ootusujaitie Omori, nemir lelo ootusuja Tibni olayioni le Ginat. Neaku etua Tibni neaku Omori ninye olaiguanani. 23Ore to lari le tomoni uni oo kuni le nkitoria e Asa olaiguanani le Yuda, neiteru Omori aitore Israel, neitoreisho ilarin tomon oare. Too larin ile eitoria Tirsa. 24Einyiang'ua apa ninye endoinyo e Samaria te Shemer neinosie ntalantani are e nkosholai, neitobir apa ninye ina doinyo ashet, nejo enkarna eina anasa natesheta Samaria, eipotie enkarna e Shemer, olopeny ina doinyio.
25Neas Omori ntorrok too nkonyek o Laitoriani, neas ntorrok aitulus te lelo pooki ooituruko te dukuya ninye. 26Amu eibung'a ninye olkerreti le Yeroboam olayioni le Nebat. Ore too ng'ok naatorikoko ninye Israeli metaasa, neitagor Olaitoriani Enkai oo siraeli, tenkaraki nkitanyaanyukot enye. 27Ore apa nkulie kiaasin naataasa Omori, oina kidimata naitodolua, neigeroki tiatua embuku oo ntepen oo laiguanak loo Siraeli. 28Neirura Omori neye anaa loo menye. nenukari te Samaria. Neitoreisho Ahab olayioni lenye te rishata enye.
Ahab olaiguanani le Israel
29Ore to lari le tomoni uni o isiet le nkitoria e Asa olaiguanani le Yuda, neiteru Ahab olayioni le Omori aitore Isiraeli te Samaria. Neitoreisho ilarin tikitam oong'uan. 30Neas Ahab olayioni le Omori ntorrok te dukuya Olaitoriani aitulus te lelo apa ooituruko te dukuya ninye. 31Ore edol anaa entoki nalelek te ninye teneibung olkerreti le Yeroboam olayioni le Nebat, neyau ninye Yesebel entito e Etabal olaiguanani le Sidon aitaa enkitok enye. Nelo ninye aisiai Baal neserem ninye. 32Neshetaki ninye Baal olperere lo lasar tiatua enkaji e Baal apa natesheta te Samaria. 33Neitobir Ahab ashera. Etaasa Ahab mbaa kumok aitagor Olaitoriani, Enkai oo Siraeli aitulus too laiguanak pooki loo Siraeli apa ootii te dukuya ninye. 34 Ore too nkolong'i enyena neshet Hiel le Betel Yeriko. Etipika ninye olkitamanyunoto ainosie Abiram olkikau lenye, nepik nchomito ainosie Segub olayioni lenye oti, te risioroto o rorei lo Laitoriani, apa oiroro aimunye Yoshua olayioni le Nuni.