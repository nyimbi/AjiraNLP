Olong'oling'oli te Yerusalem
1Ng'ura, ore Olaitoriani, Olaitoriani loo lororani, naa keiwuang'ie te Yerusalem o te Yuda, ina naisiligi o ina naishuyieki, eneisiligi te ndaa o nkare; 2ilo tung'ani magilani o sikari, o larishani o loiboni le Nkai, o laitumusumusoni o lpayian, 3ilo arikoni le njore e onom o ilo tung'ani oata enkitoo, ilo arikoni o ilo arriyia too nkitoduaat, o ilo arriyia te naibon. 4Naa kaitaa nanu ilayiok ilkituaak lenye, naa nkera naapuo aaitore ninche. 5Naa kepuo iltung'ana aaibookino enkop maate, neitorogony ake oltung'ani olikae oltung'ani ake ole latia enye; neitokoos olbarnoti te dukuya olpayian, neitokoos oltung'ani li abori te dukuya ilo kitok. 6Kelotu enkata naibung oltung'ani olalashe lenye ti atua enkaji e menye, ejo, “Iata iyie olkila; iyie olo aaku olarikoni lang, ore ele sototi pooki le nkidaata naa keaku abori enkitoria ino;” 7ore te ina olong naa keiro ninye ajo, “Maaku nanu olabaani, ore atua enkaji ai metii endaa nemetii olkila; mikintaa intae nanu olarikoni loo ltung'ana.” 8Amu etarrorre Yerusalem, netabatate Yuda; enkaraki naa ore nkirorot enye o nkiaasin enye negilunore Olaitoriani, nemor dukuya nkonyek enyena. 9Ilo kep lenye oishakenoki ninche; keibalunye ninche ing'ok enye anaa Sodom, meisudoo ninche. Woi ninche Amu eyautua entorroni shumata ate. 10Tiaaki lelo asipak nchere aisidain mbaa ti alo ninche, amu keinos ninche ilng'anayio loo nkiaasin enye. 11Woi ilo tung'ani torrono! Kerruoyo mbaa te ninye, amu ore enaba anaa enataasa nkaik enyena, ina eyookini aaitaas ninye. 12Ore too ltung'ana laainei, nkera naaitorogony ninche, naa nkituaak naaitore ninche. Lo tung'ana laainei, eitapong'oitie intae ilarikok linyi, nemil enkoitoi inyi.
Eiguanare Olaitoriani iltung'ana lenyena
13Eitasho Olaitoriani pee eishankarra, eitasho pee eiguanare iltung'ana lenyena. 14Etijing'a Olaitoriani enkiguana aiguanare ilpayiani o lkituaak loo ltung'ana lenyena: “Intae apa ooinosa enkurma oo lng'anayio, ore nena nitoorutuo intae ilaisinak netii atua nkajijik inyi. 15Kainyoo intodolulu pee intorogonyonyo iltung'ana laainei, nindong'idong'o aarepeny nkomomi e lelo aisinak?” Olaitoriani loo lororani ojo.
Enkikoo too nkituaak e Yerusalem
16Etejo Olaitoriani: Ore enkaraki naitokoos ntoyie e Sion nepuo te nkitaragirag neing'orisho to lwuasa, neyagiyag epuoito eipidie nkejek enye; 17keosh Olaitoriani to lpepedoi nena lukuny oo ntoyie e Sion, naa keibalunye Olaitoriani emasipaisho enye. 18Ore kenya te ina olong naa keiwuang'ie Olaitoriani nena masaa naang'idare, 19o lmiintoni, o lkataarri o nkarash oo murto; o nkarash 20oo lukuny, o sekenke oo nkaik, o ntoren, o ltuleta le sonkoyo, o ntaleng'o 21o lelo giso oomishira o lgiso loo nkumeishin; 22o lelo kilani loo siruai, lelo karash li oriong, o lelo kilani, o lbenia loo nkaik; 23o lelo kilani oobebek, o lelo kilani oo puyiapui, o nkarash oo lukuny, o lelo karash oo imulumulieki nkonyek. 24Ore te rishata e rropili naa eng'uan; ore te rishata e nkimeita naa olgosoi; naa ore te rishata oo lpapit ooitobiraki, naa enkurroto; naa ore te rishata o olkila sidai naa enkishopo oo lkuniyiani; naa ore te rishata e nkikishaan naa enkurruna. 25Ore ilewa linyi naa kebatat olalem nemuta lelo lewa linyi magil to larrabal. 26Ore nchomito enyena neyietu aaishir; neirrag ninye te nkop meishopo.