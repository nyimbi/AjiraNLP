Enkiroroto e Uni
(22.1–27.23)
1Neitoki Elifas le Teman awal ajo:
2 “Keidim oltung'ani ataa oloota tipat te Nkai?
Esipa ore ilo ng'en neeta tipat te kewan enye.
3Ke sikar to Lmagilani tenira asipani
anaa ke dupoto te ninye tenira olemeeta
eleyiata too nkoitoi inono.
4Kenkaraki euriata niure iyie ninye peyie kisikong'a ninye,
niking'uanare ninye iyie?
5Aime sapuk enkarruoisho ino?
Meeta intorrok inono enkiting'oto.
6Intagolikio ilalashera linono te sile nitoning'okinote
nioru ninye nkilani meshomo meishopo.
7Eitu iyie incho enkare ilo onaure,
nitomitikio endaa ilo oota esumash.
8Ore ilo tung'ani ogol naa ninye oya enkop,
ore ilo tung'ani onyorri nemany.
9Inchoo nkolia epuo too nkaik naarook,
ore inkaik e lelo okishin nigil.
10Ore enkaraki ina kintamanaki irresheta,
nikijing aluam olkirutoto.
11Eitomisimisoki ewang'an ino pee midolisho,
nikimulumula iyie olairrag le nkare.
12Aimetii Enkai shumata keper?
Neing'or ilakir tiabori hoo naa shumata etii.
13Metaa itejo iyie kainyoo eyiolo Enkai?
Keidim ninye aiguanare enaimin narok ongu?
14Eimulumulayie ninye enkatampoi nairrusha,
metaa meidim atoduaa ninye
nelo ninye te rishata e keper o enkop.
15Iton aibung ina oitoi musana,
naa ninye apa eima ilarruok?
16Etawuapayioki ninche aaiwuang'ie eng'or enkata enye;
etooroyioki aaiwuang'ie olkitamanyunoto lenye.
17Etiakita ninche Enkai, ‘Shomo tung'uai iyiook’
naa ‘Kaa eidim ilo Magilani aitaasa iyiook?’
18Ore ake etiu neijia eiput ninye nkajijik enye ntokitin sidain,
kake ore eutaroto e lelo torrok naalakuaniki nanu.
19Edol lelo supati neshipa;
nekueni ilemeeta entioto tenedol ilarruok eitamei;
20ejo, esipa etudung'oyioki aaiwuang'ie ilmang'ati lang,
ore ilekunot netumuta enkima.
21“Toning'ore Enkai, pee itum eseriani,
pee epuonu isupati enitii.
22Tang'amai enkiteng'enare te nkutuk enye,
nishum ororei lenye tiatua oltau lino.
23Tinishukokino ilo Magilani nintobor kewan,
tiniwuang'ie ntorrok pooki aitalam olng'obor lino,
24tinirragie sahabu te nterit,
aashu inang'aa sahabu naisul too lturot ootoito
25naa teneaku ilo Magilani ninye sahabu ino,
naa ninye enkosholai ino naata tipat;
26nitum taa atishipakinoyu ilo Magilani,
nidumu enkomom ino ashumaki Enkai.
27Niomon iyie ninye naa aikining ninye iyie;
nilak iyie ilmuma linono.
28Keaku idung iyie embae alimu, netiu neija,
naa kewang'u ewang'an too nkoitoi inono.
29Amu keitadou Enkai lelo oowuasa,
neitajeu lelo oobor.
30Eitajeu ninye ilo tung'ani lemeeta entioto;
aikintajeuni iyie te nkaraki nkaik inono nemeiduruk.