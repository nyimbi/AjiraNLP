Enkitanyaanyukoto e muatata oo nkerra
1“Esipa esipa, ajoki intae, ore elde lemeimu kishomi ejing emuatata, kake dikae ekedu aimu, olapurroni naa olaisimani, 2kake ore ilo oimu kishomi ninye olchekut loo nkerra. 3Naa ninye ebolu olarriponi; nening nkerra oltoilo lenye; neipot inkerra enyena too nkarn enye nerik auluo. 4Ore pee eidip aitupuku nkerra enyena pooki nerik ninche, nesuj inkerra ninye; amu keyiolo oltoilo lenye. 5Mesuj olomoni, kake keituria amu meyiolo oltoilo loo lomon.” 6Etolikio Yesu ninche ena kitanyaanyukoto, kake eitu eyiolou ninche enatiaaka.
Olchekut supat Yesu
7Neitoki Yesu ajoki nchere, “Esipa, esipa ajoki intae, ara nanu kishomi oo nkerra. 8Ore pooki ooiturukutuo te dukuya nanu naa lapurrok o laisimak, kake eitu ening inkerra ninche. 9Ara nanu kishomi; ore olaaimu nanu keitajeuni, nejing atua nepuku netum endaata. 10Melotu olapurroni mme kelotu apurroo neiyieng neitarruoo. Aewuo nanu pee etum aanoto enkishui, netum te nkiputakinoto. 11Ara nanu olchekut supat. Eitayu olchekut supat enkishui enye te nkaraki oo nkerra. 12Ore olchekut oigero, leme olopeny inkerra, edolu osuyiani elotu, neing'uaa nkerra aisik, neibung osuyiani ninche, neisardaikie. 13Amu ore olchekut oigeroki nemeetayie tipat inkerra. 14Ara nanu olchekut supat; nayiolo inaainei, naayiolo sii nanu inaainei, 15 anaa enaayiolo Papa, nayiolo sii nanu Papa; naa kaitayu nanu enkishui ai te nkaraki oo nkerra. 16Naata sii kulie kerra, neme ine na muatata. Meeta kata nemareu sii ninche naa kening oltoilo lai, naa keaku emboo nabo, o lchekut obo. 17Te nkaraki ena pee aanyor Papa, amu kaitayu enkishui ai, pee aitoki adumu. 18Meetae olaaoru enkishui ai, kake kaitayu openy te yieunoto ai. Aata enkidimata pee aitayu, naata enkidimata naitoki ang'amunye. Papa atangamayie ena kitanapata.”
19Neitoki ake ajing eoro atua. Lyahudi te nkaraki kulo rorei. 20Nejo ilkumok lenye, “Keeta oloirirua netijing'aki. Oo pee ining'ining'i?” 21Nejo kulikae, “Mme loata oloirirua kulo rorei. Keidim oloirirua atabolo nkonyek oo lmodook?”
Etanyaita Ilyahudi Yesu
22Neetae apa osirua le Nkitisinyata te Yerusalem, naa te nkata e nkirobi; 23neloolo Yesu to nkaji e Nkai, to lgoriet le Solomon. 24Neman Ilyahudi ninye nejoki, “O anu kenya ing'ashing'ashieshie iyiook? Te naa iyie Kristo toliki iyiook imbalakinye.” 25Newaliki Yesu ninche nejoki, “Atolikio intae neitu irukuruku; isiaaitin naas te nkarna e Papa, kuna naaishakenoki nanu; 26kake mirukuruku intae, amu mirara loo nkerra aainei, anaa enatiaaka intae. 27Kening inkerra aainei oltoilo lai, nayiolo ninche, naa kaasuj ninche, 28naa kaisho ninche enkishui nemeish, nemeimin ninche ntarasi, nemetii olaaidim aikonyarie ninche aitung'uaa enkaina ai. 29Ore Papa laaishoo nanu ninche naa kitok te pooki, nemetii hoo oloidim aikonyai te nkaina e Papa. 30Kira nabo nanu o Papa.”
31Neitoki Ilyahudi aadumu soito aanang ninye. 32Newaliki Yesu ajoki ninche. “Aitoduaa intae isiaaitin kumok naaing'uaa Papa lai. Kaa nabo te kuna siaaitin kinang'ieng'ie nanu too soito?” 33 Newaliki Lyahudi aajoki, “Mikinang iyie too soito te siaai supat, kake te nkaraki nitamoro Enkai, o te nkaraki nintaa iyie kewan Enkai, nira oltung'ani.” 34 Newaliki Yesu nejoki, “Aimesira ti atua Nkitanapat inyi nchere, ‘Atejo irara nkaitin?’ 35Amaa te netejo ninche nkaitin, lelo ootabaikia ororei le Nkai, nemeidimi aaiwuang'ie ilkigerot, 36nijokiki intae oloitisinyua Papa, neirriu enkop, ‘Itamoro Enkai,’ enkaraki natejo, ‘Ara nanu Enkerai e Nkai?’ 37Te nemaas isiaaitin e Papa, emikiruk; 38kake te naas ninche, ore hoo ti nimikirukuruku nanu eruko nena siaaitin, pee imusoso niyiolouu aajo etii Papa atua nanu natii nanu atua Papa.” 39Neitoki ake aaing'oru eneibung'ie ninye; kake etuluarie ninye ninche.
40 Neitoki alo lido kekun le Yordan ewueji neibatisishore apa Yohana te nkiterunoto; neton te ine. 41Nepuo ilkumok enetii ninye; nejo, “Eitu eas Yohana olmonekie kake ore pooki natejo Yohana eimaki ele tung'ani kesipa.”
42Neiruk iltung'ana kumok ninye te ine.