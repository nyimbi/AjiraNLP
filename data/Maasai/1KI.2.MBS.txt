Nkitanapat naabayie naaishoo Daudi Solomon
1Ore ake pee eaku keye Daudi, neitanap Solomon olayioni lenye; ejo 2“Etataana enkata ai pee alo aye. Ntagoluoyu niaaku olee, 3nimbung nkitanapat o Laitoriani Enkai ino, aim inkoitoi enyena, nimbung nkiguanat enyena, o nkitanapat enyena, o nkikoot enyena, o enchakenisho enye, anaa enaigero too nkitanapat e Musa, pee itum atudupayu te pooki niaas o te pooki wueji niim; 4pee etum Olaitoriani aitabai ina apa nairoro tialo nanu ejo, ‘Teneing'or ilayiok linono nkoitoi enye, aapuo te dukuya nanu too sipat, too ltauja lenye pooki o te nkishui enye, melai aekata te iyie oltung'ani otonie olorika le nkitoo too Siraeli’.
5 “Ore ake sii iyiolo enaaitaasa nanu Yoab olayioni le Seruyia, ina naitaasa ilkituaak oare le njore oo Siraeli, Abna olayioni le Neer o Amasa olayioni le Yeser, oo tasesekuana ninye. Eitalakua ninye te nkata e seriani, elap o sarge apa oibukoyioki to larrabal, nepik osarge lemeeta entioto enkimeita natii empolos ai, nepik inamuka naatii nkejek aainei. 6Entaasisho naa nabo kata te risioroto e ng'eno inyi, kake emincho ina lukunya enye naibor edoiki enemeneng'a te seriani. 7 Kake ntoduaa esupatisho lelo ayiok le Barsilai le Gilead, nincho ninche eaku tenebo lelo oodaa te Misa ino; amu teina supatisho aatang'amutua ninche nanu apa pee aisik ailany Absalom olalashe lino. 8 Netii sii tenebo iyie Shimei olayioni le Gera, le Benchamen oing'ua Bahurin, laa ninye apa laatediaa to ldeket torrono teina olong apa nashomo Mahanaim; kake ore ake pee aalotu anang'are nanu to lkeju le Yordan, nainosaki nanu ninye olmumai to Laitoriani, ajoki, ‘Maar nanu iyie tua to lalem.’ 9Ore naa taata eminkenaa ninye aajo meeta entioto, naa ore amu ira iyie oltung'ani ng'en; iyiolo iyie enilo aitaas, niyau iyie ina lukunya enye naibor enemeneng'a etii osarge.”
Keeya e Daudi
10Neirura Daudi anaa loo menye, aye, nenukari ninye te nkanasa e Daudi. 11 Ore apa enkata naitoreisho Daudi te Israel naa ilarin artam eitoreishe ninye ilarin tomoni uni oo kuni te Yerusalem. 12 Neaku etotona Solomon to lorika le nkitoo le Daudi papaai lenye ore enkitoo enye neitashe auno.
Keeya e Adonija
13Neitoki Adonija olayioni le Hagit alotu enetii Betsheba ngotonye Solomon. Nejoki ninye, “Aite seriani iewuo iyie?” Nejo ninye “Teseriani.” 14Neitoki ajo, “Aata embae naaliki iyie.” Nejoki ninye, “Tolimu.” 15Nejo ninye, “Iyiolo iyie ajo enaai apa enkitoria, naa nanu apa eisiligita Israel pooki pee aitore ninche; kake eibelekenye enkitoria neaku eno lalashe lai, amu enenye apake eing'uaa enetii Olaitoriani. 16Ore naa taata aata embae nabo naomonu te iyie, nimikianyaki iyie nanu.” Nejoki Betsheba ninye, “Tolimu.” 17 Nejo ninye, “Aatoomono nkilikuana olaiguanani Solomon, amu mikianyaki ninye, pee aaisho nanu Abishag e Shunam maitaa enkitok ai.” 18Nejo Betsheba, “Eisidai; kairorie olaiguanani te rishata ino.”
19Neaku eshomo Betsheba enetii olaiguanani Solomon, pee eirorie ninye te rishata e Adonija. Nedumunye olaiguanani anang'are ninye, neirrugokino ninye, neitoki aton to lorika lenye le nkitoo, neitoki aipotu olorika meyakini ngotonye olaiguanani, neton ninye te nkaina enye e tatene. 20Neitoki ninye ajo, “Aata enkiti omonunoto nabo naaomon iyie, mikianyaki iyie nanu.” Nejoki olaiguanani ninye, “Tolimu eomonunoto ino yieyio lai, amu maanyaki nanu iyie.” 21Nejo ninye, “Nchoo Abishag e Shunam meishori Adonija olalashe lino meyama.” Nejoki olaiguanani Solomon ngotonye, “Paa kainyoo peyie aa Abishag e Shunam iomonu meishori Adonija? 22Toomonoki sii ninye enkitoria; amu olalashe lai botor ninye, ore too matuan enyena netii Abiatar olapolosani o Yoab olayioni le Seruyia.” 23Neitoki olaiguanani Solomon ainos olmumai to Laitoriani ejo, “Maaitaasa Olaitoriani ena naaitulus tenemeinosieki ele rorei enkishui e Adonija! 24Ore naa taata anaa enaishu Olaitoriani, laa ninye laaitasheyie nanu aitagol, naaitoton nanu to lorika le Daudi papaai lai, laa ninye laaitaa nanu olmarei, anaa apa enaisiligishore, keari Adonija metua ena olong.” 25Neaku eirriwayie olaiguanani Solomon Benaia olayioni le Yehoida; neosh ninye anang'ie enkop, neye ninye.
Eararoto e Abiatar o keeya e Yoab
26 Ore tialo Abiatar olapolosani, nejo olaiguanani, “Shomo Anasot, enkop inyi amu keeya nikiririkino iyie. Kake maar nanu iyie tua tena kata, amu itanapa apa osanduku lo Laitoriani te dukuya Daudi papaai lai, o enkaraki sii nitang'arie apa papa isinaitin lenyena pooki.” 27 Neaku etaarayie Solomon Abiatar pee meitoki aaku olapolosani lo Laitoriani, neitabaya ororei lo Laitoriani apa oiroro ninye eipirta enkaji e Eli te Shilo.
28Ore ake pee ebaiki ilomon Yoab, amu etijing'a apa Yoab Adonija enkoriong, hoo neitu ejing Absalom, neisikaki Yoab olng'obor lo Laitoriani nelo aibung imouarak o lperere lo lasar. 29Ore ake pee elikini olaiguanani Solomon, nchere, “Eisika Yoab alo atua olng'obor lo Laitoriani, naa ng'ura, etii ninye embata olperere lo lasar.” Neirriwaa Solomon Benaia olayioni le Yehoida, ejo, “Shomo toosho ninye tanang'ie enkop.” 30Neaku eshomo Benaia atua ilo ng'obor lo Laitoriani nejoki ninye, “Eitanapishe olaiguanani ejo, ‘Tupuku’ ” kake etejo ninye, “A'a tene nanu aye.” Neitoki Benaia ayaki olaiguanani olomoni ajoki, “Nji ejo Yoab naa ena einosa olmumai ajo.” 31Newaliki olaiguanani ninye ajoki, “Taasa anaa enatejo ninye toosho ninye tanang'ie enkop, nilo anukaa; pee eiwuang'ieki te nanu o te nkaji e papaai lai entorroni o sarge lemeeta entioto oibukoyie Yoab. 32Neyau Olaitoriani arrinyu nkiasin enyena e nkibukoroto o sarge shumata endukuya enye makewan, amu ore apa meyiolo papa Daudi, etarasaka ninye nesesekuan to lalem iltung'ana oare supati naa iletipat aalang ninye, Abna olayioni le Neer, ilo kitok le njore oo Siraeli o Amasa olayioni le Yeter, olkitok le njore e Yuda. 33Neaku kerrinyunye isargeta lenye aapuonu shumata endukuya e Yoab o shumata oo lukuny eishoi enye, intarasi; kake ore tialo Daudi, o eishoi enye o enkaji enye o lorika lenye le nkitoo, naa keaku eseriani naing'uaa Olaitoriani ntarasi moitie.” 34Nedumunye Benaia olayioni le Yehoida alo neosh ninye anang'ie enkop, near ninye metua, nenukari ninye tiatua enkaji enye makewan tiong'ota. 35Nepik olaiguanani Benaia olayioni le Yehoida aitaa olkitok le njore te rishata e Yoab, nepik olaiguanani Sadok metaa olapolosani terishata e Abiatar.
Keeya e Shimei
36Neitoki olaiguanani airriwaa olkilikuai aipotu Shimei nejoki, ninye, “Teshetaki kewan enkaji te Yerusalem, nibik teine, nimilo iyie teine aidurraki dikae. 37Amu ore akenya enkolong nilo, alang enongoto e Kebron, tayiolo ntisipa nchere meeta nchere miye. Ore osarge lino nelotu shumata endukuya ino makewan.” 38Nejoki Shemei olaiguanani, “Ore ina nitejo iyie naa eisidai; ore anaa enatejo olkitok lai olaiguanani, ina elo osinka lino aas.” Neaku etobiko Shimei te Yerusalem nkolong'i kumok.
39Ore etulusoitie ilarin okuni, neisik irrindiki oare le Shimei aapuo enetii Akish olayioni le Maaka, olaiguanani le Gaat. Ore pee elikini Shimei aajoki, “Ng'ura etii irrindiki linono Gaat.” 40Nedumunye Shimei neirot osikiria nelo Gaat enetii Akish, aing'oru irrindiki lenyena; nelo Shimei arrinyu irrindiki lenyena te Gaat. 41Ore ake pee elikini Solomon aajoki eshomo Shimei te Yerusalem nelo Gaat neitoki arrinyunye, 42neirriwaa olaiguanani olkilikuai aipotu Shimei, nejoki ninye “Keitu apa nanu aainosie iyie olmumai to Laitoriani, naairorie oleng aikok ajoki, ‘Tayiolo ntisipa nchere ore akenya enkolong nilo ake ninye dikae wueji, niye iyie?’ Nikijoki iyie nanu, ‘Ore enitejo naa eisidai; kairuk nanu.’ 43Kainyoo naa peyie eitu iyie imbung olmumai to Laitoriani oina kitanapata naaitanapa nanu iyie?” 44neitoki ake sii olaiguanani ajoki Shimei, “Iyiolo iyie to ltau lino ina torroni apa nintaasa Daudi papa lai; neaku kerrinyu Olaitoriani entorroni ino shumata endukuya ino. 45Kake kemayian Olaitoriani olaiguanani Solomon, ore olorika le nkitoo le Daudi neitasheyieki te dukuya Olaitoriani ntarasi.” 46Neitoki olaiguanani aitanap Benaia olayioni le Yehoida; neipang ninye alo aosh ninye anang'ie enkop, neye ninye.
Neaku eitasheyieki apa enkitoo te nkitoria e Solomon.