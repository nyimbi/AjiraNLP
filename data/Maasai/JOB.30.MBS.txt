1Kake aakueniyie taata ninche nanu,
iltung'ana ooti te nanu,
laa ore apa loo menye, naa iltung'ana le pesho,
ilaa maidim ninye aitaboitaki ildiein laainei oorrip intare.
2Ainyoo nanu aidim anoto te ngolon oo nkaik enye,
iltung'ana ooisha engolon enye?
3Ore to sina o te sumash nagol,
naa kenyaal intona naatoito.
4Edung'u ninche mbenek e ntim,
o ntona olpurkel aaitaa endaa.
5Etaarayioki ninche aaitung'uaa iltung'ana,
nebuaku iltung'ana emirta ninche anaa iloosujaa olapurroni.
6Ilbaat loo ndapidapo epuo ninche aamany,
ingumot enkop o olkutot loo ndapidapo.
7Eru ninche anaa ng'uesi tiatua ntimi,
neiturrurro tenebo too loipi.
8Ilmoda ninche, le ishoi oo larruok,
etaarayioki ninche aaipang'ie te nkop.
9Nataa taata osinkolio lenye
meekure aata tipat te ninche.
10Aaibaitie nanu naatalama nanu;
meingash ninche aanotaki tenaadol.
11Ore enkaraki natalaa Enkai enkeene ai naaitobor nanu,
aaibelekenyakinote ninche nanu te ngoro enye pooki.
12Ore te nkaina ai e tatene einyeito ilmang'ati,
naareu ninche nanu aarrumoo,
naapikaki nanu aarare inkoitoi enye e nkidaaroto.
13Einyal ninche enkoitoi ai,
neitubulaa ninche engolikinoto ai,
metii hoo obo omitiki ninche.
14Epuonu ninche anaa iloim elusie nalala
naapuonu aasulakino nanu aapurd.
15Aaibelekenyakaki nanu olkirutoto
ore enkisisa ai nemirareki anaa enamirta enkijape
ore karsisisho ai neisha anaa enkatampoi.
16Ore taata neiting'ieki enkishui ai te nanu;
aaineputua nanu inkolong'i osina aaibung.
17Ore enkewarie pooki neme iloik laainei,
ore emion naaitame nanu nemeyagaa.
18Ore to larrabal neibung ninye olkila lai,
naaen nanu anunuk anaa enkila.
19Aatanang'aka nanu Enkai atua esarng'ab,
natotiwuo anaa enterit o nkuruon.
20Aaishiraka nanu iyie neitu kiwaliki nanu,
aitasho nanu nimikining iyie nanu.
21Kimbelekenyakine nanu agorokino;
te nkidimata enkaina ino kitaarare iyie nanu.
22Kidumu iyie nanu aya shumata enkijape,
nikincho iyie matakedo ninye
nikimposhiposh iyie nanu te nkikurrukur olkutati.
23Ee, ayiolo nanu ajo aikipik iyie atua keeya,
o atua ina aji nategelakaki lelo pooki oishu.
24Naa amaa obo to lturrur le nkidaata
aimeitorioo enkaina enye,
ore te mutata enye neishiru eretoto.
25Keitu nanu aishiraki ilo laa ore enkolong enye netagolikio,
keitu eishir oltau lai to sina te nkaraki lelo aisinak?
26Kake tenaing'oru nanu esidano, nepuonu ntorrok;
naa tenaanyu ewang'an, nelotu enaimin.
27Etii oltau lai osomit, nemeitirring'a aekata,
naatabaikitia inkolong'i o loisilisili nanu.
28Aloolo aaitorokaki neme te nkolong;
aitashe tiatua olturrur naishiru eretoto.
29Ataa nanu olalashe loo mbariak
nataa olecholiek oo sidain.
30Eibelekenye olchoni lai aroku naaitoki aing'uaa,
ore iloik laainei neyupuyup te nkirouaj.
31Eibelekenyaki olwulul lai loo usin,
metaa enkishirata o sina
ore oltoilo le ndule ai neibelekenyaki
metotiwuo anaa oltoilo le lelo ooishir.