Enkomono te nkaraki eretoto
1Irrugu enkiok ino, iyie Olaitoriani,
nikiwaliki nanu,
amu kara nanu aisinani namena.
2Tagolie enkishui ai,
amu ara nanu olaseremani le Nkai;
ntajeu osinka lino likisilig iyie.
3Ira iyie Enkai ai; ing'urrieki nanu, Olaitoriani,
amu iyie nanu aishiraki endama pooki.
4Ntishipa oltau lo sinka lino,
amu iyie nanu, Olaitoriani,
ailepakinye oltau lai.
5Amu iyie, iyie Olaitoriani osupat,
nipalaki ing'ok,
nibik te nyorrata nauno te lelo pooki likimpot iyie.
6Toning'o, Olaitoriani, enkomono ai;
toning'o enkomono ai e sayiata.
7Ore te nkolong ai oo ng'olikinot,
aaipoto nanu iyie,
amu eikiwaliki iyie nanu.
8Meetae likae likinyaanyukie iyie ti atua nkaitin, Olaitoriani,
nemeetae kulie siaitin naanyaanyukie nkuninono.
9 Ore lelo oreren pooki lintobira iyie naa kepuonu,
neirrugo te dukuya iyie, Olaitoriani,
naa keisis ninche enkarna ino.
10Amu ira iyie kitok nias mbaa e nking'asia,
iyie ake openy Enkai.
11Nteng'enaki nanu enkoitoi ino, Olaitoriani,
pee atum nanu ashomo te sipata ino;
nchoo oltau lai meturia enkarna ino.
12Kaaisho nanu iyie enashe, Olaitoriani,
Enkai ai, to ltau lai pooki,
naa kaisis nanu enkarna ino ntarasi.
13Amu eikitok ina nyorrata ino
nauno ti alo nanu,
itokordua iyie enkishui ai
aitung'uaa enguton e nemeneng'a.
14Iyie Enkai, aatudumakinote nanu iltung'ana oouasa aarare;
eing'oru entukus oo ltung'ana oouasa enkishui ai,
nimikishilaa ninche iyie.
15Kake ore iyie Olaitoriani,
ira Enkai o lng'ur niata osotua,
nimisioki agoro, nibik te nyorrata nauno,
nira oloisiligayu.
16Mbelekenyayu ng'uraki nanu, niking'urrie nanu;
nchoo osinka lino engolon ino,
nintajeu ina kerai e sinka ino.
17Ntoduaaki nanu olmonekie le omom ino,
paa ore lelo laaiba nanu nedol nekurru,
amu iyie, Olaitoriani,
likitareto nanu nikintagol nanu.