1Neitoki Elihu alo dukuya nejo:
2“Nyaaki ting'iria penyo peyie aatum aitoduaa,
amu eton ake aata enajo terishata Enkai.
3Ekayau nanu eng'eno ai tenelakua,
naisho esipata Olaitobirani lai.
4Amu esipa tukul ore irorei laainei neme elejare;
ore ilo oiputakine eng'eno netii tenebo iyie.
5“Ng'ura, Aimagilani Enkai,
nemeeta ninye olomenaa,
magilani ninye te ngolon eyiolounoto.
6Meisho ninye lelo torrok ebikoo,
kake eisho lelo ooitanyamali esipata enye.
7Meiwuang'ie ninye inkonyek te lelo supati,
kake ore too laiguanak te nkitoo enye,
eitasheyie ninche intarasi, nejukari ninche.
8Naa teneeni ninche too lpisia
neibung'i too lgoso le nkisilisiloto e mion,
9neibalakinye ninye ninche esiaai enye,
tenebo enkarruoisho enye,
inchere easita ninche mbaa o lwuasa.
10Ebol ninche inkiyiaa enye aaning enkiteng'enare,
neitanapisho ajo metung'uai ninche intorrok enye.
11Tenening ninche ninye neisiaai ninye,
neishu ninche inkolong'i enye te dupoto,
ore ilarin lenye nebore enchipai.
12Kake tenemening ninche, naa keidak to lalem
neye meeta eng'eno.
13Ore ilo lemeeta Enkai to ltau, nenyor engoro;
meishiru ninche eretoto teneen ninye ninche.
14Keye ninche eton aa ooti,
neiting enkishui enye te nkurruna.
15Eitajeu ninye lelo ooitamei aitung'uaa nyamaliritin enye,
nebol inkiyiaa enye too ngolikinot.
16Aikilaku sii ninye iyie too sinaitin,
nikipik ewueji nelala nemetii batisho,
ore ina natipikaki emisa ino nebore olkar.
17Kake kibore iyie enkiguana e ilo torrono,
kimbung'a akurraki enkiguana o esipata.
18Todua ake mikien engoro aeniki esurdaanyare;
nimincho ina sapuko elakunoto kimbelekeny.
19Amaa enkishirata ino aikindim aitayu tiatua osina,
arashu engolon enkidimata ino pooki?
20Mianyu iyie enkewarie,
ina kata nadung'ori iltung'ana aaiwuang'ie te wueji enye.
21Todua kewan mimbelekenyakino intorrok
amu ena ninye itegelua eitu igelu olosilisili.
22Ng'ura, Eisisaki Enkai te ngolon enye;
aing'ae olaiteng'enani onyaanyukie ninye.
23Aing'ae otisiraka ninye enkoitoi enye,
arashu aing'ae oidim atejo, ‘itaasa iyie entorrono?’
24“Tadamu ilepie esiaai enye,
ina nataranyakita iltung'ana.
25Eing'ura iltung'ana pooki ninye;
neing'or oltung'ani ninye te nelakua.
26Ng'ura, aikitok Enkai, nimikiyiolo iyiook ninye;
mejurrunoyu esiana oolarin lenyena.
27Amu eitadou ninye ilkitong'at le nchan,
neirriu ninye enkinuku te nkata e nchan.
28Ina nabukunye enchan te shumata,
neshaiki iltung'ana te nkumoi.
29Keidim likae atayiolo enkisalaashata oo nkatampo,
o endarata e keper enye?
30Ng'ura, eidapash ninye enkiwuangata enye aitaman kewan,
nenuk nkonyek oo naaiposha.
31Amu te kuna eiguanare ninye iloreren;
neishooyo endaa te lengon.
32Eimulumul ninye inkaik enyena te nkiwang'ata,
neitanap ninye metoosho ine neyieu.
33Elimu endarata elotunoto enye,
Ilo oata olom o engoro eiba entorroni.