Inkitanapat naaipirta nkitalaat oo nyamin
1“Te nepurroo oltung'ani olkiteng arashu enker, neyieng arashu emir, nelak ninye ilmong'i imiet to lkiteng obo, o nkerra ong'uan te nker nabo. 2Meeta nchere melak ninye ina toki natupurroyie. Te nemeeta ninye toki, nemiri ninye anaa orrindik, pee elak ina natupurroyie. 3Te netumi ina ng'ues natupurroyie ninye ti atua imasaa enyena, aa enkiteng, osikiria arashu enker nelak ninye are te nabo. 4Te neibung'i olapurroni egilita enkaji kewarie neari metua; ore ilo otaara ninye metua nemeeta iloikop. Kake tenaa dama ekenyua neeta ninye iloikop.
5“Te neisho oltung'ani inkishu edaa te nkurma anaa te nkurma oo sabibu anaa epalaa enkiteng meshomo ainos enkurma e likae tung'ani meeta nchere pee meitalakuni teina naisul naing'uaa enkurma enye oo sabibu. 6Te nenya enkima enkop, neibung ilkiku o metaa ore enkanasa nateenaki arashu enkano naitashe arashu enkurma nabulu einosa enkima, ore ilo oinua enkima nelak pooki.
7“Te neisho oltung'ani ole latia enye impisai arashu ntokitin metushuma, nepurrorri te nkaji enye, ore te netumi olapurroni, nelak ninye katitin are. 8Te neitu etumi olapurroni, ore ilo openy e nkaji nelotu ataaniki Enkai, aitodolu tenaa ketipika ninye enkaina enye atua intokitin ole latia enye arashu eitu epik.
9“Ore olomoni pooki opong'oreki, tenaa te nkaraki olkiteng anaa, enkaraki osikiria, anaa enkaraki enker, anaa enkaraki nkilani, arashu pooki toki naimina najoyie oltung'ani, ‘Ninye ena’, neyauni enchankar oo nkaloli pokira dukuya Enkai; ore ilo odung'oki Enkai enkiguana nelaaki katitin are ilo le latia enye.
10“Te neisho oltung'ani ole latia enye osikiria arashu olkiteng, arashu enker, arashu ae ng'ues pooki meing'ura, neye, arashu etum olbae, arashu eyae, eitu eduaaya hoo ng'ae, 11neaku olmumai to Laitoriani erishata enye pokira pee edoli tenaa ketipika ninye enkaina enye atua imasaa e ilo le latia enye. Nenyorraa olopeny olmumai nemeitalaku enyamu. 12Naa tenaa ketupurroyioki too nkaik enyena, nelaaki naa ninye olopeny. 13Tenaa ing'uesi e ntim naatara nchoo ninye eyau shakenisho; nemelak ninye enyamu te ina nataara ing'uesi e ntim.
14“Te neisilenoo oltung'ani ae toki to le latia enye, netum olbae arashu eye metii olopeny, nelak enyamu pooki. 15Naa te netii olopeny te nebo ina kiteng nemelak. Tenaa entoki apa naisilenuoki aasishore nelakieki enatoning'oteki.
Inkitanapat naaipirta olkuaak le tung'ani o nkitanapat e Nkai
16 “Te neirorie oltung'ani entito neitu eyami, neboitare ninye, neishoru ninye ntokitin e nkaputi te nkaraki ninye, neitaa ninye enkitok enye. 17Te neany menye eisho ninye meyama, nelaaki impisai naarisiore ine nkiyama oo ntoyie neitu ae kata eyiolou olee.
18 “Taara metua enkasakutoni.
19 “Ore pooki ng'ae ololoitore eng'ues neari metua.
20 “Ore pooki ng'ae opolosaki kulie aitin neme Olaitoriani ake neitarruorri tukul.
21 “Eminyal olomoni arashu imbooki ninye enkop, amu irara sii apa intae ilomon te nkop e Misiri. 22Minosie osina enkoliai arashu enkerai okishi. 23Naa ti ninosie ninche osina naaishiraki ninche nanu, naa kaning nanu olkiyioi lenye, 24neyupuyup engoro ai, naar nanu intae to lalem, neaku inkituaak inyi inkolia, neaku inkera inyi okishin.
25 “Ti nisilenoki impisai obo loo ltung'ana laainei otii atua intae ora aisinani, mitiu te ninye anaa oloitalaku esile niming'oru dupoto te ninye. 26 Te nelo niya olkila le ilo le latia ino pee intalakunye esile tushukoki ninye eitu edoyio enkolong, 27amu ninye ake eitoipore, ninye enkitoipet to sesen lenye; kainyoo naa eitoipore? Naa te naaishiraki ninye nanu, naning amu kara oloata olng'ur.
28 “Misukeny Enkai nimidek olarikoni loo ltung'ana linono.
29“Mimutie te nkishorunoto e nkiputakinoto e nkisampuare ino o te mborei nadooyo e naisho oo sabibu.
“Ore olkikau loo layiok linono nikincho nanu. 30Ninko sii neijia too lmong'i o too ntare; nchoo eboitare ng'otonye too nkolong'i naapishana; ore te nkolong' e naapishana nikincho nanu.
31 “Iakuku intae iltung'ana ooitisinyaki te nkaraki nanu; metaa eminyanya inkiri oo ng'uesi naatara lowuarak, enchoo ildiein.