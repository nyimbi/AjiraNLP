1Paulo olkipaaret le Yesu Kristo te yieunoto e Enkai, o Timoteo olalashe lang. 2Kingeroki isinyat o lalashera ooisiligayu ti atua Kristo ootii Kolosai.
Metaa eninyi empiris o eseriani eing'uaa Enkai Papa lang.
Enkomono o enkishooroto e nashe
3Kishukoki oshi ake e nashe Enkai, Papa lo Laitoriani lang Yesu Kristo, too nkatitin pooki kiomonoki intae; 4amu kitoning'oitie enkirukoto inyi ti atua Kristo Yesu o enyorrata ninyorrinyorro isinyat. 5Ore eneing'uaa nena pokira are naa ilo siligi litoning'o apa pee elotu enitii olkilikuai osipa loo Lomon Supati, naa te keper eiputakini intae ilo siligi. 6Nebulita lelo Omon Supati aaiu ilng'anayio te nkop pooki; naa enaikuna ti atua intae ebaiki ina olong apa nining'ining'i empiris e Enkai niyiolouwu te sipata, 7 anaa eninteng'ena ate te Epafras lanyor naa osinka le ncholiek ai, naa osinka oisiligayu le Kristo ninye te rishata ang, 8naa ninye oinosaka iyiook eneba enyorrata naishoo Enkiyang'et intae.
9Ore naa, eitu kigira mikiomonoki intae ebaiki ina olong nikitoning'o pee eiput intae eyiolounoto e yieunoto enye ti atua eng'eno pooki e yiolounoto o ltau, 10nikisaisho pee ipuoyieyie enkishon naaku to Laitoriani, naitiship ninye katukul, nitumutumu aatoiu ilng'anayio too mpukunot pooki e supatisho, nitumutumu aatobikoi iponaa oleng oleng aayiolou Enkai.
11Meitagoli intae te ngolon pooki, te risioroto e ngolon kitok e nkisisa enye, te ng'iriata pooki ning'iriri te nebo enchipai, 12ninchosho Papa enashe, oisho iyiook esipata neng'arieki iyiook enjung'ore oo sinyat ti atua ewang'an. 13Ninye otalakua iyiook aitung'uaa enkitoria e naimin neidurrie iyiook maape enkitoria o Inoti lenye kirotet, 14 laa te ninye kiaata elakunoto, naa empalakinoto oo ng'ok ang.
Enkorrok e Kristo o esiaai enye
15Ninye nyaanyukie e ina Ai nemelioo, olkikau le pooki toki naitayioki; 16te nkaraki ninye pee eitayioki ntokitin pooki, naatii shumata o naatii enkop, inaalioo o nemelioo te naa lorikan loo looitoreisho, aashu nkitoriat, aashu looishoro engolon e nkitoria, te ninye eitayioki ntokitin naa ninye eitobirakaki. 17Ninye otii enkiterunoto oo ntokitin pooki, naa atua ninye eitasheyie aatumokino ntokitin pooki. 18 Ninye elukunya o sesen, eji ene sirit, ninye ora enkiterunoto, olkikau oiterunye aing'uaa ilootuata, peyie eaku ninye oituruk te pooki toki. 19Amu atua ninye etonyorra aitamany emborei pooki e Enkai, 20 naa kewan eitaikinye osotua ntokitin pooki, te naa inaatii enkop aashu inaatii shumata, neyau eseriani to sarge lo salaba lenye.
21Ore intae, iloora apa ae kata ileeiking'a ti alo Enkai nirara ilmang'ati ti atua ndamunot inyi, to lbae loo iasat inyi torrok, 22enotoko intae enkitobirakinoto too nkiri o sesen lenye te nkeeya enye, pee etum aitarasai intae irara sinyat nimiaatata ntiyot nimiaatata entibili naipotokini intae te dukuya ninye, 23te nesipa nchere ipuoyieyie enkirukoto, niunokinono nemeigusugusieki intae, nemeiwuang'ieki intae to siligi too Lomon Supati litoning'o, ootolikioki pooki oishu ti abori shumata, laa ninye ataa nanu Paulo olaisiaayiani lenye.
Esiaai e Paulo anaa osinka le esirit
24Nang'ida taata nanu ti atua sinaitin laainosieki te nkaraki intae to sesen lai, aitabaya nena naang'or te nkisilisiloto e Kristo to lbae lo sesen lenye, eji naa esirit ina.
25Nataa nanu olaisiaayiani lenye te risioroto e siaai naaisho Enkai te nkaraki intae, maitudupai ilo rorei le Enkai katukul, 26naa ninye enkisudoroto naisudoyioki too nkatitin o too lajijik kake etabolokoki taata isinyat lenyena. 27Ninche etegelua Enkai aitayiolo eneba ti atua iloreren enkarsisisho e nkitoo ena kisudoroto, naa Kristo ti atua intae olora osiligi le nkitoo. 28Ninye kilikioo, kinkok pooki tung'ani nikinteng'en pooki tung'ani te ng'eno pooki, peyie kitum aaitarasai pooki tung'ani etabayie ti atua Kristo. 29Enkaraki ena pee anyokita; nanyamaliki te ngolon pooki e nkidimata e ilo oisiaaisho ti atua nanu.