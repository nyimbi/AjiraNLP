Enkomono te nkaraki eretoto
1Woi iyie ora olainyalani, leton eitu kinyali iyie, niaata enkeleekisho, neitu iyie kintaasi embae e nkeleekisho! Ore ake pee indip ainyalisho nikinyali sii ninye iyie; ore pee indip mbaa inono e nkeleekisho nikintaasi iyie inenkeleekisho. 2Olaitoriani ing'urrie iyiook, iyie iyiook kiaanyita. Taa enkaina ang anaake tadekenya, neaku enjeunoto ang te nkata e nyamali. 3Ore to ltoilo le ndarata neisik iltung'ana, ore ti nidumunye iyie neidapasha loreren. 4Naa kearari intokitin inono neishunye anaa enaishu oimaat enkop; anaa enaitiam olmaati te nkop, neitiam iltung'ana te nkop. 5Keisisi Olaitoriani, amu etii ninye shumata oleng; keiput ninye Sion esipata o esupatisho. 6Naa ninye olo aaku enkitashoto too nkatitin inyi, neaku kitok enjeunoto, o eng'eno o eyiolounoto; naa euriata o Laitoriani ninye olchumati lenye. 7Ng'ura lelo oing'ok, eishirita ninche ti auluo; ore lelo balusuni le seriani, neishirita te mion. 8Etoliyiote nkoitoi sapuki meekure eetae olalotoni. Etigile olning'o, netemenayioki ilchakenini, meetae oltung'ani oshilaa olikae. 9Eishirita enkop netalepori to sina; etumute Lebanon netoyio; etotiuo Sharon anaa olpurkel; ore Bashan o Karmel neipiripiroitie mbenek enye.
Eikoo Olaitoriani to lmang'ati lenyena
10“Kadumunye nanu taata,” Olaitoriani ojo, “Ore taata kaitashe nanu; naa kaayiolouni nanu taata. 11Ntobiribiri intae mbaa naaijo suut, nipuopuo aayau mbaa e pesho; ore enkiyang'et inyi naa enkima namut intae. 12Netiu olorere anaa ilootapejoyioki aaitaa enkuruoni, netiu anaa ilkiku ootudung'oki nepejori te nkima.” 13Entoning intae lelo oolakua, ina nataasa nanu; ore intae kulo oolakua, entayiolo enkidimata ai. 14Ore lelo aing'okok ootii Sion neiruto; eibung'a olokirikiri lelo lemeyiolo Enkai: “Kalo ti atua iyiook oidim atotona te nkima nanyaisho? Kalo ti atua iyiook oidim atobiko te nkima oo ntarasi?” 15Ore ilo olo too nkoitoi naaitoriori neiro sipat, ilo omenaa tumoto e nkitorogonyare, ilo oipirripir nkaik enyena meibung ntokitin e ropare, ilo oiken nkiyiaa enyena pee mening enkibukoroto o sarge; neiken nkonyek enyena pee meing'or entorroni. 16Ilo ninye olo aton too wuejiitin e shumata; ore ewueji e nkirrita naa isempewueti too soito; nepuoi aaisho ninye endaa o enkare.
Mbaa enking'asia naayooki aapuonu
17Keyooki nkonyek inono aaing'or olaiguanani te nkishiaa enye; neing'or ninche aaing'or ina kop dapash oleng. 18Nepuo indamunot inyi aaing'asia te ilo kirutoto, nijojo, “Koree ninye ilo apa oikenisho, Koree ninye ilo apa oineneng atem kodi? Koree ninye ilo apa oiken iltaleta?” 19Mingiligili ae kata aadol lelo tung'ana leeiking'a, lelo tung'ana limiyiololo intae enkutuk enye nimindimidimi aatoning'u ooiramiram te nkutuk nimining'ung'u. 20Eng'ura Sion, ina anasa gelunoti nikipolosishore iyiook! Kepuo nkonyek inono aadol Yerusalem, ina manyisho naitirring'a, ilo ng'obor lemeigusugus, lemedotunye ae kata nena sheito naaunore, nemedung'o nena keenta naaenare. 21Ore te ine nelo Olaitoriani te nkitoo aaku te nebo iyiook ewueji ine netii ilkejek dapashi o erat, nemeim ine imelin e enkitoo. 22Amu Olaitoriani ninye olarishani lang Olaitoriani ninye olo aitore iyiook, Olaitoriani ninye olaiguanani lang; keitajeu ninye iyiook. 23Eitololong'ita nkeenta e meli; meitirrishayu ninche. Ore nena masaa kumok neori keyae o mewaita ilmaiman. 24Nemeetae obo omanya ina kop ojo, “Kamuei nanu”; ore lelo tung'ana oomanya ine naa kepalakini ing'ok enye.