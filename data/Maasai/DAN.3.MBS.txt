Eitanapa Nebukadnesa pooki ng'ae meteserema enkitanyaanyukoto e sahabu
1Neitobir olaiguanani Nebukadnesa enkitanyaanyukoto e sahabu, naa ore enkadoro enye naa ntemat e nkaina ntomoni ile naa ntemat e nkaina ile neitasheiyie ninye enkong'ata e Dura, to lkerenket e Babilon. 2Neitoki Nebukadnesa airriwaa ilkiliku meiturrurruni ilkituaak o laitasheikinok sunash ogelema o lbalusuni o ilaiguanak o ilashumak loo mpisai o ilkituaak loo nkitanapat o lkituaak pooki loo loshon pee epuonu enkitisinyata ina kitanyaanyukoto natesheta olaiguanani Nebukadnesa. 3Neiturrurro lelo kituaak, o laitasheikinok sunash ogelema, o lbalusuni, o lautarok o lashumak loo mpisai, o ilkituaak loo nkitanapat, o iladung'ok loo nkiguanat o lelo kituaak loo lkerenket, tenkaraki enkitisinyata e ina kitanyaanyukoto natesheta olaiguanani Nebukadnesa; neitashe ninche te dukuya ina kitanyaanyukoto natesheta Nebukadnesa. 4Ore ilo kilikuai, neibalunye to ltoilo sapuk ajo, “Eitanapaki intae, loo rere, nakuapi, o lng'ejepa, 5nchere ore ti nining'ining'i oltoilo le mowuo, o endule, o lwulul loo usin, o enkinanta nanyaanyukie olwulul, o enkawuo oo sinkolioitin, o lbene olkuti te ndule, o pooki pukunoto o sinkolio, nirrugogo aabaiki enkop, aaserem ina kitanyaanyukoto e sahabu naitasheyie olaiguanani Nebukadnesa. 6Naa ore pooki ng'ae lemebatata aserem nepuoi nabo kata aanang'aki atua olkokuet le nkima oyupuyup.” 7Neaku ore ake pee ening iloreren ilo toilo le mowuo o lwulul loo usin, o enkinanta nanyaanyukie olwulul, o enkawuo oo sinkolioitin, o lbene okuti te ndule, o pooki pukunoto o sinkolio, ore iltung'ana pooki, o loreren o lng'ejepa nebatata pooki te dukuya ina kitanyaanyukoto e sahabu naitasheyie olaiguanani Nebukadnesa.
Eitang'oroki ilchoreta pokira okuni le Daniel
8Neaku ore apa teina kata nepuonu kulikae Kaldayo dukuya neitang'or lelo Yahudi. 9Nejoki ninche olaiguanani Nebukadnesa, “Laaiguanani, tobiko ntarasi! 10Ore iyie, laaiguanani, intobira enkitanapata, nchere ore pooki tung'ani oning oltoilo le mowuo, o endule, o lwulul loo usin, o enkinanta nanyaanyukie olwulul, o enkawuo oo sinkolioitin, o lbene okuti te ndule, o pooki pukunoto o sinkolio naa kebatata aserem ina kitanyaanyukoto e sahabu; 11ore oloba anaa olemebatata aserem nenang'akini atua olkokuet le nkima oyupuyup. 12Etii kulikae Yahudi litegelua iyie meitasheiki mbaa olkerenket le Babilon: Shadrak, o Meshek o Abednego. Eji ore kulo tung'ana, laaiguanani, mikishilaa ninche iyie; meisiaai ninche nkaitin inono aashu eserem ina kitanyaanyukoto e sahabu nintasheyie.”
13Neitanapisho Nebukadnesa te ngoro napi meyauni Shadrak o Meshak o Abednego. Neyauni kulo tung'ana dukuya olaiguanani. 14Nejoki Nebukadnesa ninche, “Kesipa doi, Shadrak o Meshak o Abednego, nchere misiaayiayia intae nkaitin aainei aashu iserememe ina kitanyaanyukoto e sahabu naitasheyie nanu? 15Ore naa taata ti niterretenate, ti nining'ining'i oltoilo le mowuo o le ndule o lwulul loo usin o enkinanta nanyaanyukie olwulul, o enkawuo oo sinkolioitin o lbene okuti te ndule, o pooki pukunoto o sinkolio, naa nibatatata aaserem ina kitanyaanyukoto e sahabu naitobira nanu, naa aisidai ina. Kake tinimiserememe intae, nenang'akini intae nabo kata atua olkokuet oyupuyup; naa kaa ai ina naidim atokordu intae aitayu too nkaik aainei?”
16Newaliki Shadrak o Meshak o Abednego olaiguanani nejoki, “Oo Nebukadnesa, mikiaata iyiook tipat pee kiwaliki iyie tena bae. 17Naa tenaa neijia, ore Enkai ang naa ninye kisiaai naa keidim atokordu iyiook aitayu ti atua ilo kokuet oyupuyup; naa kekordu ninye iyiook aitung'uaa enkaina ino, laaiguanani. 18Kake te neitu, tayiolo iyie, laaiguanani nchere, mikisiaai iyiook nkaitin inono aashu kiserem ina kitanyaanyukoto e sahabu nintasheyie iyie.”
Etudung'okoki ilchoreta okuni le Daniel enkikiguana e nkeeya
19Neiput Nebukadnesa engoro napi, ore enkomom enye neibelekenya arruoyo ti alo Shadrak o Meshak o Abednego. Neitanapisho ninye meinoki ilo kokuet le nkima aaitulusoo katitin naapishana tena duoo kijukujuk e kiyupuyup. 20Neitanap kulikae tung'ana magil le njore enye meteena Shadrak o Meshek o Abednego, nenang'aki ninche atua ilo kokuet oyupuyup le nkima. 21Neeni kulo tung'ana eishopito nkilani enye e atua o nioriong, o nkopiyiani enye o kulikae kilani lenye, nenang'akini ninche atua olkokuet le nkima oyupuyup. 22Ore enkaraki narrish apa ina kitanapata o laiguanani neirowua oleng ilo kokuet le nkima, etang'amayie olng'ejep le nkima anya lelo tung'ana ootudumutua Shadrak o Meshek o Abednego. 23Ore kulo tung'ana okuni, Shadrak o Meshak o Abednego, nesulakini eena atua ilo kokuet le nkima oyupuyup.
24Neing'asia olaiguanani Nebukadnesa nedumunye nabo kata. Nejoki ninye ilarikok lenyena, “Keitu iyiook kinang'aki iltung'ana okuni eena atua enkima?” Newaliki ninche olaiguanani ejo, “Esipa, Laaiguanani.” 25Newaliki ninye ajo, “Kake adolita nanu iltung'ana oong'uan lemeena oopuoito te mpolos e nkima, neitu eiseyieki; ore eliooto e ilo li ong'uan nenyaanyukie enkerai oo nkaitin.”
Etalakuaki lelo tung'ana okuni neilepieki aaisho enkitoo
26Nelotu Nebukadnesa anyiku enkutuk e ilo kokuet le nkima nayupuyup nejo, “Shadrak o Meshak o Abednego, isinkan le Nkai natii shumata aisul, wootu elepu, naa wootu ene!” Neipang'u Shadrak o Meshek o Abednego ti atua enkima. 27Ore lelo kituaak, o laitasheikinok sunaishi oogelema o lbalusuni o laikook lo laiguanani neiturrurro te nebo nedol aajo eitu etum enkima ai golon too seseni le lelo tung'ana; ore ilpapit loo lukuny enye eitu ninye eisui, ore nkilani enye neitu eikoni ae, nemetii olng'usil le nkima ninche. 28Nejo Nebukadnesa, “Meisisi Enkai e Shadrak o Meshek o Abednego, nairriwua ninye olmalaika lenye netokordua isinkan lenyena, lelo ooisiliga ninye, neitu eitaa toki enkitanapata o laiguanani, neitayu iseseni lenye alang te neisiaai neserem ae neme ina Ai enye maate. 29Ore naa kaitayu enkitanapata: Ore pooki orere, o pooki kop, o pooki ng'ejep oiro inaapaashare Enkai e Shadrak o Meshek o Abednego nedung'i aaitaa ndung'udung'ot, ore nkajijik enye neidaikieki; amu meetae ae Ai naidim atokordu tena pukunoto.” 30Neilepie olaiguanani aisho enkitoo Shadrak o Meshek o Abednego to lkerenket le Babilon.