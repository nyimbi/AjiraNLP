Minguanare pee mikinguenareki
(Lk 6.37-38,41-42)
1“Eminguanare pee meinguanareki intae. 2 Amu ore enkiguana ninguanarere, naa ninye eiguanareki intae; ore enintorisiokiki ilkulikae, naa ninye eitorisiokini intae. 3Ainyoo pee ing'uraa esuama natii enkong'u o lalashe lino, nimidol olchata otii enkong'u ino makewan? 4Anaa kaji inko ti nijoki olalashe lino, ‘Inchooki maitayu esuama te nkong'u ino;’ naa, ing'ura etii olchata atua enkong'u ino makewan? 5Lo sunkuroi, tang'asa intayu ilo shata te nkong'u ino makewan pee itumoki atoduaa oleng, aitayu ina suama te nkong'u o lalashe lino.
6“Emincho ildiein entoki nasinya, niminang'akiki ilului inyi ilbitiro pee meituny too nkejek enye, neibelekenyakino intae aakij.
7“Entoomonu pee eishori intae; eng'oru naa itumutumu entooshiosh kutuk aji pee eboluni intae. 8Amu ore pooki oomonu neng'amaa, ore olooshiosh neboluni. 9Anaa kalo tung'ani te intae laa, te neomon e nkerai emukate, keisho ninye osoit? 10Aashu ae te neomon osinkirri, keisho olasurai? 11Aiti niyiololo intae oora torrok aaishoo inkera inyi inkishorot sidain, kebaa eitulusoo naleng Papa linyi otii shumata aisho intokitin sidain lelo oomon ninye? 12 Metaa ore pooki niyieuwu neitaas intae iltung'ana entaasa sii intae ninche nena, amu kuna nkitanapat o loibonok le Nkai.
Kishomi napirik
(Lk 13.24)
13“Entijing intae te nkishomi napirik amu dapash kishomi nelala enkoitoi nalo enkiminata, naa kumok iloojing ina. 14Amu kepirik kishomi naa ronkai enkoitoi nalo enkishon, naa ilkuti ootum ina.
Too lng'anayio eyiolouni olchani
(Lk 6.43-44)
15“Entorrip ate too loibonok le lejare oopuonu enitii eishopito inkilani oo ntare, kake ore atua ninche, naa isuyian ooata enkarri. 16Too lng'anayio lenye iyiolouu. Keitayuni sabibu too lkiku anaa ilng'abolo too lkikarreta? 17Neijia etiu, eiu pooki shani sidai ilng'anayio sidain, neiu pooki shani torrono ilng'anayio torrok. 18Meidim olchani sidai atoiu ilng'anayio torrok, nemeidim sii olchani torrono atoiu ilng'anayio sidain. 19 Ore pooki shani lemeiu ilng'anayio sidain, nedung'i aauroo nenang'akini enkima. 20 Neijia naa etiu, too lng'anayio lenye iyiolouu ninche.
Eitu ae kata ayiolou intae
(Lk 13.25-27)
21“Mme pooki tung'ani laajo ‘Olaitoriani, Olaitoriani,’ ojing enkitoria e Nkai, kake ilo oas enayieu Papa lai otii shumata. 22Aayooki aajoki ilkumok te ina olong, ‘Olaitoriani, Olaitoriani, keitu kimbonisho te nkarna ino, nikiaraa iloiriruani te nkarna ino, nikiaas ine nking'asia te nkarna ino?’ 23 Naa kashirraki ina kata ajoki ninche, ‘Eitu ae kata ayiolou intae, enchom entung'uayoki intae, ilaasak loo ntorok.’
Ilbakunot aare ooduta
(Lk 6.47-49)
24“Metaa ore pooki ng'ae oning lelo rorei laainei neas, neitanyaanyukieki oltung'ani oteshetaka enkaji enye endapidapoi, 25nesha enchan, nenang'unye enkare, nekut olkutati, neosh ina aji, neitu euroo; amu etuunokoki olkitamanyunoto lenye shumata endapidapoi.
26“Na ore pooki ng'ae oning kulo rorei laainei nemeas, neitanyaanyukieki oltung'ani omoda oteshetaka enkaji enye shumata osinyai; 27nesha enchan nenang'unye enkare, nekutu olkutati, neosh ina aji, neurori neaku kitok euroroto enye.”
28 Ore pee eidip Yesu kulo rorei, neing'asia siamon te nkiteng'enare enye; 29amu eiteng'ena ninche anaa oloata enkidimata nemetiu anaa ilaiteng'enak lenye loo nkitanapat.