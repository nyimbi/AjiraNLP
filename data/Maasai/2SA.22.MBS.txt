Osinkolio le Daudi le nkisulata
(Olke 18)
1Neirorie Daudi Olaitoriani irorei lele sinkolio ina olong natalakua ninye Olaitoriani aitung'uaa enkaina oo lmang'ati lenyena pooki, neitung'uaa enkaina e Saul. 2Nejo ninye,
“Olaitoriani endapidapoi ai,
naa osempewuet lai,
3Enkai ai, endapidapoi ai,
laa ninye esarunoto ai
elong'o ai o emowuo enjeunoto ai,
oltim lai o enkisudoroto ai,
Olaitajeunoni lai;
kintajeu iyie nanu aitung'uaa entorroni.
4Aipoto nanu Olaitoriani,
laa ninye eishiaakino nerrepi,
naaitajeuoki nanu too lmang'ati laainei.
5“Amu aamanita nanu ilopir le keeya,
naapik nanu indoorot e ntorroni enkuretisho.
6Aarrueshita nanu nkeenta e nemeneng'a,
naaluaakino nanu irresheta le keeya.
7“Ore ti atua osina lai aipoto nanu Olaitoriani;
Enkai ai nanu aipoto.
Te nkaji enye etoning'o ninye oltoilo lai,
nelotu enkishirata ai nkiyiaa enyena.
8“Kaae neikirikira enkop neigirigiro;
ore ilkitamanyunot le shumata, neigirigiro,
enkaraki natagore ninye.
9Neilep empuruo alo keper eing'uaa nkumeishin enyena,
nepuku enkima nanyaisho te nkutuk enye;
nkuk naaishu naayupuyup epuku te ninye.
10Neirrugu ninye shumata, nelotu adou;
netii emisimisi nairrusha abori nkejek enyena.
11Etakedo ninye enchumata olkerubi, nelo tiaai;
etoduaaki ninye te nchumata oo naipuko osiwuo.
12Eishoo enaimin metamana ninye,
neman ninye nkatampo naairrusha o nkariak naaiturrurro.
13Nepuku te ina wang'an natii dukuya ninye
nkuk e nkima naayupuyup.
14Etadara Olaitoriani te shumata,
ore ilo otii shumata oleng neitayu oltoilo lenye.
15Neirriwaa ninye mbaa, neidapash ninche;
te nkiwuang'ata eterewa ninche.
16Nedoli kop e naiposha,
neirragieki ilkitamanyunot le nkop meirraga aaibalayu,
te nkisikong'ata o Laitoriani,
te nkutata e nkiyang'et oo nkumeishin enyena.
17“Neitoriou ninye te shumata naaya ninye nanu,
naaitayu ti atua nkariak kumok.
18Aatokordua te nkaina o lmang'atinta lai ogol,
aitung'uaa lelo apa laaiba nanu;
amu kegol apa oleng te nanu.
19Eetuo ninche shumata nanu te nkolong ai e nyamali;
kake etaa Olaitoriani enkigarakinoto ai.
20Aayaua ninye nanu atua ewueji nelala;
aatokordua amu kaashipakino ninye nanu.
21“Aaitaasa nanu Olaitoriani te risioroto e supatisho ai;
te risioroto e ina nemeiduruk nkaik aainei aaitaasa ninye.
22Amu aibung'a nkoitoi o Laitoriani,
neitu nanu te ntorroni aing'uaa Enkai ai.
23Amu ore nkitanapat enyena pooki netii dukuya nanu,
ore too nkitanapat enyena neitu nanu aibelekenya.
24Maata apa nanu eleyiata te dukuya ninye,
narrip nanu kewan te ntorroni.
25Metaa aaitaasa nanu Olaitoriani
te risioroto e supatisho ai,
te risioroto e ina nemaiduruk nanu too nkonyek enyena.
26“Ore te ilo oisiligayu nintodol kewan ajo isiligayu;
ore to ltung'ani le meeta eleyiata
nintodol kewan ajo miata eleyiata;
27Ore te ilo shaat nintodol iyie kewan
ajo ira sii iyie shaat,
ore ilo lemeitoriori nintodol iyie ajo
ira olo larrabal.
28Ikordu iyie iltung'ana oobor,
kake etii nkonyek inono shumata iloowuasa
pee intadou ninche.
29Ee, ira iyie oltaa lai, Olaitoriani,
naa keitawang Enkai ai enaimin ai.
30Ee, te iyie aidim nanu aidaikie oltim,
naa te Nkai ai nanu aidim aida esuntai.
31Ore ena Ai - kesipa enkoitoi enye;
ore enkisiligata o Laitoriani
naa keibalayu ajo kesipa;
elong'o ninye te pooki ooing'oru
enkisudoroto te ninye.
32“Amu kaing'ae Enkai, neme Olaitoriani?
Naa kaing'ae endapidapoi, neme Enkai ang?
33Ore ena Ai naa enkisudoroto ai nagol,
netaseriana ninye enkoitoi ai.
34 Neitagol ninye nkejek aainei anaa entarakuet,
naagolie ninye mabatata too neeika.
35Neiteng'en ninye nkaik aainei to larrabal,
metaa keriu nkaik aainei enkawuo osuyai.
36Kinchoo iyie nanu elong'o e njeunoto ino,
naaitaa nanu eretoto ino kitok.
37Kinchoo iyie nanu ewueji nelala too roruat aainei
ti abori nanu,
neitu eideketari nkejek aainei;
38atusujayie nanu ilmang'ati laainei naidaikie ninche,
neitu ashukunye o metaba anaa neishunye ninche.
39Aishua nanu ninche; ataremo nanu ninche aipang'ie,
metaa eitu ninche edumunye;
etabatatate ti abori nkejek aainei.
40Amu kiterretena nanu te ngolon
te nkaraki olarrabal;
nincho iyie ilmang'ati laainei
meimiso ti abori nanu.
41Inchoo iyie ilmang'ati laainei
maaibelekenyaki nkoriong'i enye,
lelo laaiba nanu, naidaikie nanu ninche.
42Neing'orisho,
kake metii hoo obo oitajeu ninche;
eishirakitia ninche Olaitoriani,
kake eitu ninye ewaliki ninche.
43Aidong'o nanu ninche naitunyoki ninche enkop
anaa esarng'ab e nkoitoi.
44“Kintajeuo iyie nanu te lelo tung'ana
ootekepari aakeshisho;
kitipika nanu mataa endukuya oo loreren;
ore apa iltung'ana leitu nanu ayiolou naaisiaai nanu.
45Nepuonu iloo loreren naairr ugokino nanu;
ore ake pee aaning'oo nanu,
naairuk ninche nanu.
46Etapalari iloo loreren,
nepuonu eikirikira aaipang'u too nkisudorot enye.
47“Ekeishu Olaitoriani!
Meisisi endapidapoi ai!
Naa meitubulari enkitoo e Nkai ai,
endapidapoi e njeunoto ai.
48Ina Ai naaitalaaka nanu elap
neitadou iltung'ana apik abori nanu,
49laa ninye laaitayio nanu
aitung'uaa ilmang'ati laainei;
naailepie nanu te shumata ilmang'ati laainei,
nikikordu iyie nanu aitung'uaa iltung'ana arruok.
50 “Ore tena kaaisis nanu iyie, Olaitoriani,
ti atua iloreren,
naa karanyaki irrepat e nkarna ino.
51Nkisulat sapuki eisho ninye olaiguanani lenye,
neitodolu enyorrata nauno
te ilo lenye obukokino eilata,
Daudi o eishoi enye ntarasi.”