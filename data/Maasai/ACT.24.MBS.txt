Eitang'oro Ilyahudi Paulo
1Ore etulusoitie nkolong'i miet nedou Anania olapolosani kitok o kulikae payiani o ltung'ani olotu airo, oji Tertulo. Nepuonu aainosaki olbalusui nena baa naaitang'orie Paulo; 2ore pee eipoti neiteru Tertulo aitang'or Paulo ejo: “Ore amu iyie pee king'idare ena seriani kitok, naa te leng'on ino, Oloyanyiti Feliks, pee eibelekenyitai mbaa aaitang'ejuk te le orere, 3niking'amaa nena te nashe too nkoitoi pooki o te pooki wueji. 4Kake ore pee mikintoki aaibok iyie, naaomon to lng'ur lino toning'o iyook too ndorropu. 5Amu kinoto aajo serseri ele tung'ani naa oltang'oroi too Lyahudi pooki te nkop pooki, naa ninye obo loo larikok le na kiteng'enare kilaut naji eno Lnasarayoi. 6Ketetema doi ninye ajo aisarkionie enkaji e Nkai paa iyiook ooibung'a. [Eikijo apa iyiook pee kinguanare too nkitanapat ang, 7kake Lisia olkitok loo sikarini oewuo newuapaa aoru iyiook te ngolon oleng. 8Neitoki ake Lisia aitoreisho nejo meetu lelo ooitang'or dukuya iyie.] Te nijur ele tung'ani, te ninye iyiolou iyie openy esipata e nena nikintang'orie.” 9Neirukoki Ilyahudi ina kitang'oro, neitisip aajo neijia etiu.
Eirishishe Paulo te dukuya Feliks
10Ore pee eyuk olbalusui meiroro, newal Paulo nejo: “Ore amu kayiolo ajo kumok ilarin intore ele orere, kashipa amitu kewan. 11Te niyieu naa indim aitadedeyie nchere, eitu egiroo tomon o aare nkolong'i anaa nailep alo aserem Enkai te Yerusalem; 12neitu aainepu ninche aishankarrarre likae tung'ani aashu aing'oling'ol esiamo, te nkaji e Nkai, aashu too nkajijik e ntumo aashu te ina anasa. 13Nemeidim doi ninye aaitadedeyie kuna naapuonu aaitang'orie. 14Kake anyorraa ena nabo te dukuya iyie, nchere te na Oitoi, najo ninche enkiteng'enare kilaut aserem nanu Enkai oo loo papa, airukito mbaa pooki naalimuno too nkitanapat anaa too naaigero too loibonok le Nkai. 15Naata osiligi te Nkai naanyorra sii ninche kulo nchere kelotu empiunoto e lelo ooata esipata o lemeeta. 16Metaa anyokita oshi ake pee aata oltau sidai ti alo Enkai o ti alo ltung'ana. 17 Ore det etulusoitie lkuti arin nalotu ayaki olorere lang nkishorunot naaretieki laisinak nkishorunot e nashe. 18Ore aa ina aasita, naainepu aaitisinyaki te nkaji e Nkai, neitu adumu aashu aliman. Kake eetae Lyahudi le Asia 19laa keishiaakino napaji netii ene pee aapuonu aaitang'or, te naa keeta enaatakinore. 20Aashu doi elimu ninche kulo maate aajo kaa torroni apa aanotie pee aitashe te dukuya olkiaama, 21 neme ena nabo ake natabuakua aitashe te dukuya ninche ajo, ‘Enkaraki oo lootuata pee aitashe te dukuya intae maaiguanareki te le kekun.’ ”
22Kake ore ninye Feliks, amu ketiu anaa ketabaraka ayiolou ena Oitoi, neilitilit, ajoki, “Ore pee edou Lisia, olkitok loo sikarini naadung'oki enkiguana.” 23Neitanap osajini metorripi kake meitirrishi sii, nememitikini lchoreta lenyena epuonu aaret anaa enayieu.
Paulo te dukuya Feliks o Drusila
24Ore eshomo nkuti olong'i nelotu Feliks oe enkitok enye naji Drusila, naa Eyahudi ninye; nejo meipoti Paulo meinining'o eimaki enkirukoto nairuki Yesu Kristo. 25Ore pee eishankarrarre too mbaa naaipirta enkiguana oo sipat o enkibooroto naaibooyo oltung'ani kewan arishie ntorrok, o enkiguana kenya nalotu, neureishoyu Feliks nejo, “Shomo taata; ore pee atum erishata naaipot.” 26Ore eyia neijia naa kejo apa kebaiki neisho Paulo mpesai. Neaku keirriwaa lkiliku nkatitin kumok neinosie lomon. 27Kake ore pee elusoo larin aare, neirriuni Porkio Festo meibung'a erishata e Feliks; ore ninye Feliks ejo pee eitiship Ilyahudi, neing'uaa Paulo te korokoroni.