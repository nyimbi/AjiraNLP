Daudi o Batsheba
1 Ore te nkiterunoto o lari, ina kata apa napuoie ilaiguanak olarrabal, neirriwaa Daudi Yoab, o sinkan lenyena te nebo ninye, o Israel pooki, neitalaku ninche elap too ltung'ana le Amoni neman aamuat Raba. Kake etotona Daudi te Yerusalem.
2Ore nabo olong, etigile enkolong, ore pee edumunye Daudi te ndapash enye, neloolo ninye te nchumata oltapeet le nkaji o laiguanani, nedol ninye te nchumata olperere enkitok eitukuo; naa eisidai ina kitok oleng. 3Neirriwaa Daudi olkilikuai aikilikuanu ina kitok. Nejo obo, “Aime Betsheba ena, entito e Eliam, enkitok e Uria Olhiti?” 4Neaku eirriwayie Daudi ilkiliku, neya ninye; nelotu ninye enetii, neboitare ninye ninye. (Naa keitobira apa ninye kewan te nkiduruk enye.) Neitoki ashuko alo enkaji enye. 5Nenutayu ina kitok; neirriwaa ninye olkilikuai nejoki Daudi, “Atunute.”
6Neirriwaki Daudi Yoab olomoni, ejo, “Irriwakaki nanu Uria loo Lhiti.” Neirriwaa Yoab Uria enetii Daudi. 7Ore pee elotu Uria enetii ninye, neikilikuanu Daudi enaasita Yoab o eneikununo iltung'ana, o eneikunari olarrabal. 8Nejoki Daudi Uria, “Tadoi shomo enkaji ino, pee intuku nkejek inono.” Neipang Uria alo te nkaji o laiguanani, nesujaa ninye enkishooroto naing'uaa olaiguanani. 9Kake eirure Uria te kutukaji e nkaji o laiguanani te nebo isinkan pooki lo lkitok lenye, neitu elo enkaji enye. 10Ore ake pee ejoki ninche Daudi, “Eitu edoyio Uria alo enkaji enye,” nejoki Daudi Uria, “Keitu iyie ilotu aing'uaa enkop naado kainyoo pee eitu idoyio alo enkaji ino?” 11Nejoki Uria Daudi, “Ore osanduku le Nkai, e Israel o Yuda nebikito too lng'oborri; ore olkitok lai Yoab o sinkan lo lkitok lai netii ilng'oborri ti ong'ata naisiaja; kalo naa nanu enkaji ai, adaa naokisho, nairrag te nebo enkitok ai? Anaa eninchu, o anaa enaishu oltau lino, maas nanu ena bae.” 12Neitoki Daudi ajoki Uria, “Totona ake sii taata tene, ore taaisere naaisho iyie shomo.” Neaku etotona Uria te Yerusalem ina olong o pee ekenyu. 13Neitoomon Daudi ninye, nedaa ninye te dukuya ninye neokisho, neaku eitemera ninye; ore te nteipa neipang ninye alo airrag te ndapash enye te nebo isinkan lo lkitok lenye, kake eitu ninye edoyio alo enkaji enye.
14Ore tadekenya neigeroki Daudi Yoab empalai, neirriwaa te nkaina e Uria. 15Ore ti atua empalai neiger ajo, “Tipika Uria enkomom o larrabal ogol, paa intokiki aaitiakunye aaing'uaa ninye, pee etumi aatar metua. 16Ore emanita Yoab enkanasa neisho ninye Uria ewueji neyiolo ajo ketii iltung'ana oopi. 17Neipang'u iltung'ana le nkanasa aapuonu aarare Yoab, ore embata oo ltung'ana le Daudi ti atua iltung'ana neurori. Ore Uria ilo Hiti nesesekuani sii ninye. 18Neirriwaa Yoab olkilikuai aliki Daudi ilomon pooki lo larrabal. 19Neitanap ninye ilo kilikuai, ejo, “Ore ake pee indip ainosaki ilomon pooki lo larrabal olaiguanani, 20ore ake pee eilep, engoro o laiguanani, ore ake pee kijoki iyie, ‘Kainyoo intae pee ishomo aataaniki enkang oleng to larrabal? Keitu intae iyiolouu aajo kengorisho te suntai. 21 Kaing'ae apa natara Abimelek olayioni le Yerubeshet metua? Aime enkitok natanang'ua osoit oidong'ishoreki aitadoiki te suntai, neaku etua ninye te Tebes. Kainyoo intae pee ishomo oleng aanyikaki esuntai?’ Nijo iyie, ‘Ore sii osinka lino Uria Olhiti etua sii ninye.’ ”
22Kaae nelo ilo kilikuai, nelotu neliki Daudi nena pooki naairriwua Yoab ninye metoliki. 23Nejoki ilo tung'ani lo lkilikuai Daudi, “Enotokitio iyiook iltung'ana, neipang'u aapuonu aarare iyiook ti ong'ata; kake kiterewa aashukoki enejing'ieki kishomi. 24Neng'or iltung'ana loo mbaa isinkan linono te suntai; netuata embata oo sinkan lo laiguanani; ore osinka lino Uria Olhiti netua sii ninye.” 25Nejoki Daudi ilo kilikuai, “Nji iyie shomo tiaaki Yoab, ‘Mincho iyie ena bae kintanyamal, amu ear olalem obo taata near taata olikae; ntirrisha erasakinoto ino, enkanasa nimbung ninye.’ Nintagol ninye oshoke.”
26Ore pee ening enkitok e Uria nchere etua Uria olmoruo lenye, neishir ninye olkiyioi lo Sina enkaraki olmoruo lenye. 27Ore pee eishunye olkiyioi, neirriwaa Daudi olkilikuai neyau ninye enkaji enye, neaku ninye enkitok enye, neiki ninye olayioni. Kake ore ina bae nataasa Daudi neitu eitiship Olaitoriani.