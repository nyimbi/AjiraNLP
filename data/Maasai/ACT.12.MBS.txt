Einyakua likae osilisili
1Ore te ina kata neibung olaiguanani Herode kulikae tung'ana le ina sirit pee einosie osina. 2Nejo ninye metaari Yakobo olalashe Yohana to lalem. 3Ore pee edol ajo keitiship ina Lyahudi, neitulus aibung sii Petero. Naa to sirua loo Nkolong'i oo Mukateni Nemeisuijieki. 4 Ore pee eya Petero, nepik korokoroni, neitarasaki ndung'ot ong'uan oo sikarini maa oong'uan metorripo ninye, aa kejo pee eyooki arikoki olorere etulusoyie osirua oji Pasaka. 5Nerripi Petero te korokoroni; kake eitirrisha ina sirit aasai Enkai naleng te nkaraki ninye.
Etalakuaki Petero te Korokoroni
6Ore ina kewarie, etaa kejo Herode pee elaku Petero, ore te ina kewarie ake, neirura Petero te rishata isikarini aare, neenikino lelo pokira too munyororoni: nerripito kulikae sikarini kutuk aji e ina korokoroni. 7Naa ng'ura! Neitashe olmalaika lo Laitoriani atashare ninye, neitawang ewang'an ina aji: neosh ilo Petero ematua, neinyeyie, nejoki, “Inyo tasioki?” Neitiaari inaduoo munyororoni naatii nkaik te ine. 8Nejoki olmalaika ninye, “Terretenayu, nchopo namuka.” Neiko neijia. Nejoki, “Nchopo olkila tusujuaki.” 9Neipung alo nesujaa sii ninye: neton meyiolo ajo kesipa ina naasita olmalaika, kejo kenduaata ake. 10Ore pee egiroo larripok le dukuya o li aare, nepuonu kishomi e sekenkei naipang'aki ina anasa; nebolo openy neipung aapuo, negiroo neng'eliki ai oitoi nabo nelo nabo kata olmalaika, ainguaa ninye. 11Ore pee eputunye Petero ayiolou enaasita, nejo, “Atayiolo taa taata ajo Olaitoriani oirriwua olmalaika lenye maatasaru ang'adie enkaina e Herode, o nena pooki naayiewuaki olorere lo Lyahudi.” 12Ore pee eyiolou ina bae, nelotu enkaji e Mariamu, ng'otonye Yohana oji Marko naa ine esotore esiamo kitok eomonito. 13Ore pee eoshiosh kishomi, nelotu enkaisiaayiani ainining'isho, naa keji ina Rhoda. 14Ore pee eyiolou oltoilo le Petero, neng'as apal kishomi mebolo, nekuet aji te ng'ida alikioo nchere eitashe Petero te kishomi. 15Nejokini, “Oloirirua iata iyie.” Kake etareikio ninye ajo neijia etiu. Nejo ninche, “Olmalaika lenye pae!” 16Ore eirorita ninche eton ake eitashe Petero eoshito elusie e kishomi, ore ade pee eboluni, nedoli ninye neing'asiai. 17Kake eiyuko ninye ninche te nkaina metigirata, neibalakinye eneikuna Olaitoriani pee esaru aitung'uaa korokoroni. Nejoki, “Entoliki kuna baa, Yakobo nilikiki sii lalashera.” Nelo ninye, dikai wueji.
18Ore ake pee ekenyu, mme nenguala sikarini ejo ainyoo nawa Petero. 19Ore pee eing'oru Herode, nelau, nejur lelo sikarini ootorripo neitanapisho meewai aar metuata. Neing'uaa ninye Yudea nedoyio alo Kaisaria, nebik te ine.
Enkeeya e Herode
20Netagorokine Herode oleng lelo le Turo o Sidon: nepuonu ninche etoning'ote enetii ninye. Neng'as aaning'ore ninche Blastus aa ninye olaing'urani le nkaji o laiguanani, nepuonu aaing'oru osotua, amu enkop e ilo aiguanani etumie ninche endaa. 21Ore te ina olong negeluno neisikarra Herode aishop ilkilani le nkitoo, neton to lorika le nkitoo, neirorie olorere. 22Nebuakita lelo tung'ana aajo, “Ole nkai ele toilo, mme olo ltung'ani.” 23Ore nabo kata ake neosh olmalaika lo Laitoriani ninye, amu mme Nkai eishoo enkitoo, neiruj; ilkurt nedung'o tau.
24Kake etubula ninye ororei le Nkai neponari.
25Nerrinyunye Barnaba o Saulo eing'uaa Yerusalem, eidipa esiaai enye, neriku Yohana oji Marko.