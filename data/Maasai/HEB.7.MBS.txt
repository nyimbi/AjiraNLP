Olapolosani oji Melkisedek
1 Amu ore ele oji Melkisedek, olaiguanani le Salem, naa olapolosani le Enkai, netii shumata te pooki, netanang'are ninye Abraham eshukunye aing'uaa enjore natimirie laiguanak, nemayian ninye; 2naa ninye etoorikia Abraham ematua e tomon e pooki toki. Eituruk ninye, te newaluni enkarna enye, aa olaiguanani le supatisho, naa olaiguanani le Salem, eji Olaiguanani le seriani. 3Meeta ninye menye anaa ng'otonye, nemeeta entipat, nemeeta eneiting'ie enkishui enye, kake etiu anaa ilo Oinoti le Nkai, ora olapolosani ntarasi.
4Ng'ura eneba enkitoo enye! Eishoo papa lang Abraham ninye ematua e tomon oo yarunot. 5 Naa ore lelo le ishoi e Lawi oong'amu empolosare neetae naitanapaki ti atua nkitanapat meishoo olorere ninche ematua e tomon, naaton lalashera lenye, hoo naa le ishoi e Abraham sii ninche. 6Kake ematua e tomon naishoo Abraham nemayian ninye ilo apa otang'amua nkisiligat. 7Metii enchankar inchere olkitok ake omayian oloti, 8ore te ne, iltung'ana ooyooki aaye, oong'amu ematua e tomon, ore te ine, naa ilo obo oitadedeyieki aajo keishu. 9Keidim doi ninye oltung'ani atejo ore ninye Lawi makewan, oishoro metang'amu ematua e tomon, eishooyie ematua e tomon te Abraham, 10amu eton apa etioyo too sapo too sapo e nkakuyiaa lenye pee enang'are Abraham Melkisedek.
11Ore taata te naa ketumoyu apa bayaroti te mpolosare oo le Lawi, amu te ninye etang'amutua ilo orere nkitanapat, ainyoo eitokini aayieunye likae apolosani olotu to lkerreti le Aron? 12Amu te neibelekenyi lapolosak neibelekenyi sii ninche nkitanapat. 13Amu ore ele oimaki kuna baa naa ole likae osho lemeeta ninche ae kata oltung'ani lenye otopolosishe to lperere lo lasar. 14Amu eibala olosho le Yuda etoikioki Olaitoriani lang, naa ore te ilo osho, neitu ejo Musa ae naipirta ilapolosak.
Olikae apolosani onyaanyukie Melkisedek
15Keitoki ena bae awang'u oleng te neinyototo likae apolosani lo rreikie le Melkisedek, 16ajo eitaaki olapolosani neme to rrekie loo nkitanapat anaa te ntipat o sesen ake eeta engolon, kake te nkidimata enkishui nemeidimi aaishie. 17 Amu eitaikiaki ninye shakenisho nchere, “Iraiyie olapolosani ntarasi to rrekie le Melkisedek.” 18Ore te nabo alo, eiwuang'ieki enapa kitanapata naituruku te nkaraki nashal nemeeta dupoto, 19amu meetae entoki naiputakine te nkaraki nkitanapat, ore te nkae alo, eyawuaki osiligi oikash, laa te ninye kinyikaki iyiook Enkai.
20Neitu easi ina metii olmumai. 21 Ore lelo apa ooitera aaku ilapolosak netaa metii olmumai, kake ore ele netolimuoki to lmumai, “Einosa Olaitoriani olmumai nemeibelekeny enatejo inchere, ‘Ira iyie olapolosani intarasi.’ ” 22Ena naishoo Yesu meitadedeyie osotua olusoo to likae.
23Ore lapa apolosak ooiturukutuo naa kumok esiana enye, amu etomitikio enkeeya ebikoo te mpolosare; 24kake eibung'ita ninye empolosare enye nemeiting, amu ebik ninye intarasi. 25Ina pee eidim ninye aitajeu nkatitin pooki lelo ooimu ninye epuonu aanyikaki Enkai, amu eishu oshi ake ninye netumoki atoomonoki ninche.
26Amu eikash te iyiook, ti nikiata olapolosani kitok oba nji osinyati, lemeeta entiyoto, nemeeta entibili, olotirishuaki too laing'okok neilepieki aaitogiroo shumata. 27 Meetayie ninye tipat, anaa enatiu apa lelo kulikae apolosak, meeta tipat napolosishore anaake, to lbae loo ng'ok enyena makewan, neitoki apolosisho to lbae loo ng'ok o lorere, eitabayie ninye ina nabo kata ake apa pee eishooyo kewan. 28Esipa nchere nkitanapat naaitaa ltung'ana ooshal lapolosak kituaak, kake ore ilo rorei lo lmumai, otusujua nkitanapat, netegelua ilo Inoti bayaroti obik intarasi.