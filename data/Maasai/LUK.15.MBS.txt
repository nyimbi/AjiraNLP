Enker naimina
(Mat 18.12-14)
1 Ore lasotok le kodi o laasak loo ng'ok neaku kepuonu aanyikaki aainining. 2Neing'unyung'uny Ilfarisayo o lasirak ejo, “Keitoomon ele tung'ani ilaasak loo ng'ok neng'arie endaa.”
3Ore te nkaraki ina, neliki ninche ena kitanyaanyukoto: 4“Kalo te ntae laa te neeta intare iip pee eimin nabo, lemeing'uaa kunda ntomoni naaudo ti ong'ata, alo aing'oru ina nabo naimina, o menoto ade? 5Ore pee etum, neiteleiki oloililai, eshipa. 6Ore pee ebau ang, neiturrurru ilchoreta lenyena o elatia enye ajoki ninche, ‘Matishipata, amu anoto enaduoo ker ai naimina.’ 7Ajoki ntae, neijia etiu, ai kitok oleng enchipai natumi te shumata to laasani loo ng'ok obo oirridu alang iltung'ana ntomoni naaudo o naaudo supati lemeetayie ninche tipat enkirridunoto.
Empisai naimina
8“Anaa kaa kitok ina, naa te neeta impisai tomon e nkosholai, pee eimin nabo, nemeinok oltaa neor enkaji neing'oru ade o menoto? 9Ore pee etum, neiturrurru nchorueta enyena o elatia ajoki, ‘Matishipata amu anoto enkosholai ai naimina.’ 10Ajoki ntae, neijia etiu, keshipa sii lmalaika le Nkai to laasani loo ng'ok obo oirridu.”
Olayioni oiusho
11Nejoki, “Etii apa oltung'ani oata layiok aare; 12nejoki oloti menye, ‘Papa, nchooki nanu masaa naaku inaainei.’ Neoriki pokira masaa enyena. 13Ore pee elusoo nkuti olong'i, neiturrurru ilo oti masaa pooki naata nemir newalu mpesai nelo enkop nalakua, nelo aishang'itie masaa enyena te ine te nkiwushuush. 14Ore pee eidip atumuta pooki toki, nelotu olameyu sapuk te ina kop, neiteru atir esumash. 15Ore te nkaraki ina nelo aibung'are olkarsis obo le ina kop, neirriwaa ilo shoo meshomo airrita lbitiro. 16Neaku nena kinyat naanya lbitiro eng'uar pee enya; nemeetae oloisho toki. 17Kake ore pee eirrash kewan nejo, ‘Kaja pasa laisiaayiak le papa ooata endaa nanya neleku, kake eji nanu ele oya olameyu te ne! 18Kainyototo alo enetii papa, najoki, “Papa, ataasa engoki te Nkai o te dukuya iyie, 19meekure eishiaakino naaji kara enkerai ino; ntaaki anaa abo le kulo aisiaayiak linono.” ’ 20Neinyototo nelotu enetii menye. Kake ore eton elakua, nedolu menye neing'urrie, nekuetiki aibung ang'utut. 21Nejoki olayioni menye, ‘Papa, ataasa eng'oki te Nkai o te dukuya iyie; meishiaakino naaji kara enkerai ino.’ 22Kake etiaaka menye laisiaayiak lenyena, ‘Entasieku olkila oisul, enchopoki; naa entipik olgisoi enkaina enye, ninchopokiki namuka nkejek enyena; 23entereu olkiteng opir enteyieng, ematishipata emating'idata; 24amu ore ena kerai ai ketua apa, nenyaaka apiu.’ Neimina apa, nenyaakaki aatum.
25“Netiooyo ina kata olayioni lenye botor te nkurma; ore pee elotu anyikaki ina aji, nening'oo osinkolio eranyishoi. 26Neipot olaisiaayiani obo aikilikuan enaasitai. 27Nejoki, ‘Eewuo olalashe lino, neyiang'aki papaai lino olashe opir, amu enoto menye eserian.’ 28Kake negoro neany ejing'u. Nepuku menye ailejilej. 29Kake etawalikia ninye menye ajoki, ‘She, aaisiaayia nanu iyie kulo arin kumok, neitu ai kata aany aas enikijoki, neitu ai kata kincho nanu olkuoo ninye, pee atum atishipayu tenebo ilchoreta laainei. 30Kake ore pee elotu ele ayioni lino, otumutaka masaa inono mulayoni, niyieng'aki olkiteng opir.’ 31Nejoki, ‘Enkerai ai, itii oshi ake iyie ene natii naa enino entoki pooki naata. 32Keishiaakino pae duoo niking'ida, nikishipa amu ketua apa ele alashe lino, neishu taata, eimina apa nenotoki.’ ”