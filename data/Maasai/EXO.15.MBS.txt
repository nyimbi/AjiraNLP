Osinkolio le Musa
1 Neranyaki Musa o ltung'ana loo Siraeli Olaitoriani ele sinkolio ejo,
“Karanyaki nanu Olaitoriani,
amu etimirishe oleng;
ore embarta o lakedoni lenye etanang'aka atua enaiposha.
2 Olaitoriani engolon ai naa osinkolio lai,
netaa sii enjeunoto ai;
Enkai ai ena naa kaisis ninye,
Enkai e papa lai, naa karrep ninye.
3Ore Olaitoriani naa oltung'ani lo larrabal;
keji enkarna enye Olaitoriani.
4“Etanang'aka ingarrin oo mbartan e Farao
o enjore enye atua enaiposha;
ore ilkituaak lenyena gelunot eimiso te Enaiposha Nanyokie.
5Eimulumulaitie ninche inkariak;
nepuo ninche aadoiki atua eng'uton anaa osoit.
6Ore enkaina e tatene o Laitoriani,
keitoreisho te ngolon,
ore enkaina e tatene o Laitoriani,
kegiligili olmang'atinta.
7Ore te ngolon e nkitoo ino, nimir lelo liking'orunore;
irriwaa engoro ino neyupuyupoki ninche anaa olkujita.
8Ore te nkutata oo nkumeishin inono neiturrurro nkariak,
neitashe inkariak aarupa,
netoyu enegut ti atua enaiposha.
9Etejo olmang'atinta,
‘Ekasujaa, ekainepu;
naor nanu iyarunot enye naya pooki toki nayieu;
nashutu nanu olalem lai, near enkaina ai ninche metuata.’
10Itukuta te nkijape ino,
neitemoo ninche enaiposha;
neimis anaa osoit ti atua inkariak kituaak.
11“Kaing'ae likinyaanyukie, iyie Olaitoriani,
ti atua inkaitin?
Kaing'ae otiu anaa iyie, kitok te sinyatisho,
Olourei too nkiaasin e nkitoo,
oas isapuki e nking'asia.
12Intorioyie iyie enkaina ino e tatene,
neijoo ninche enkop.
13“Te nyorrata ino osotua itoriko lelo tung'ana litokordua,
ituutayie iyie te ngolon ino meshomo emanyisho ino sinyati.
14Etoning'o iloreren, neikirikira ninche;
eibung'a emion lelo ootoni te Filistia.
15Eiputukunyo ilaiguanak le Edom;
eibung'a ilarikok le Moabu olokirikiri;
Etalepori to lkirutoto lelo pooki oomanya Kanaan.
16Nejing ninche olkirutoto o enkuretisho; te nkaraki
enkitoo e nkaina ino, eitirring'ate ninche anaa osoit,
o metaba anaa nelusoo iltung'ana linono, Olaitoriani,
o metaba anaa nelusoo lelo apa linyiang'ua.
17Intijing'u iyie ninche atua,
niun ninche te nchumata o ldoinyo lino,
ine wueji, Olaitoriani,
nintobira te nkaraki emanyisho ino,
ine nesinya, Olaitoriani,
nintobira iyie te nkaina ino.
18Ekeitoreisho Olaitoriani ntarasi o ntarasi.”
Osinkolio le Miriam
19Amu ore apa pee epuo mbartan e Farao o ngarrin enyena oo mbartan o lakedok lenyena loo mbartan atua enaiposha, neyau Olaitoriani ashuku inkariak e naiposha shumata ninche; kake eshomo iltung'ana loo Siraeli te nkop natoyio te mpolos e naiposha. 20Neitoki Miriam, ina oiboni, anashe e Aron, adumu entampuri te nkaina enye; neipang inkituaak pooki aasuj ninye too ntampurini eipidipid aaranyisho. 21Neranyaki Miriam ninche ejo:
“Entaranyaki Olaitoriani amu etimirishe te nkitoo;
ore embarta o ilo okedito
netanang'aka ninye atua enaiposha.”
Enkare nadua
22Nerikoo Musa Isiraeli dukuya aaing'uaa Enaiposha Nanyokie, nepuo olpurkel le Shuri; nepuo nkolong'i uni to lpurkel neitu etum enkare. 23Ore ake pee epuonu Mara, neitu eidim aatook enkare e Mara amu kedua, neaku etejoki ine Mara. 24Neing'unyung'unyaki iltung'ana Musa, ejo, “Kainyoo kiok?” 25Neishiraki ninye Olaitoriani; neitodol ninye Olaitoriani olchani, nenang'aki atua enkare nemelonu enkare.
Neisho ninche Olaitoriani nkitanapat teine naatum aaishuyie, netem ninche te ine ejo, 26“Tinining'ining'i intae oltoilo lo Laitoriani Enkai inyi, niasiasa ina sidai too nkonyek enyena, nining'ining'i nkitanapat enyena nimbung'ubung'u pooki, nemapik hoo nabo oo nkeyaitin ntae apa natipika Ilmisiri; amu ara nanu Olaitoriani oishiunye intae.”
27Neitoki ninche aapuonu Elim, ine apa netii nchorroi tomon o are e nkare, o ltuka ntomoni naapishana, neitayu ilng'oborri te ine te mbata e nkare.