Einepuaki enkurare eisiu
(Mat 28.1-8; Mk 16.1-8; Lk 24.1-12)
1Ore enasirie te nkolong e dukuya e wiki, ore eton emisimis nelotu Mariamu Magdalena enkurare nedol ajo eiwuang'ieki osoit te nkurare. 2Neaku ekueta alo enetii Simon Petero o enetii olikae oiteng'eni apa onyor Yesu, nejoki ninche, “Eitayutuo Olaitoriani te nkurare, nimikiyiolo enetipika ninye.” 3Nepuku Petero o ilo likae oiteng'eni aapuo enkurare. 4Nekuet aairiamari pokira aare; kake neing'ataa ilo likae oiteng'eni Petero nemurutoki enkurare. 5Neirrugo arum nedol inkarash e kitani napuyiapui eirrag teine, kake eitu ejing atua. 6Nelotu sii ninye Simon Petero, esujita, nejing atua enkurare; nedol nena arash e kitani napuyiapui teine, kake eitu ejing atua, 7o ina anka natii apa endukuya enye.
Nemeboitare inkarash e kitani napuyiapui, kake keirina ti ai wueji openy alamita. 8Nejing taa sii ninye ilo likae oiteng'eni otumurutoko olikae enkurare, atua nedol neiruk; 9amu eton apa eitu eyiolou olkigeroto ajo meeta nchere mepiu aing'uaa lootuata. 10Neitoki lelo ooiteng'eni aapuo nkang'itie enye.
Eipang'aka Yesu Mariamu Magdalena
(Mat 28.9-10; Mk 16.9-11)
11Kake eitasho Mariamu te nkutuk e nkurare, eishirita. Ore eishir neirrugo arum enkurare, 12nedol ilmalaika oare ooishopito nkilani naaibor, neton obo te nkalo e ndukuya ore olikae neton te nkalo oo nkejek e ine neirragie osesen le Yesu. 13Nejoki ninche ninye, “Na kitok, aainyoo pee inchirita?” Nejoki ninche, “Amu ewaita ninche Olaitoriani lai, nemayiolo nanu eneshomo aapik ninye.” 14Ore pee ejo neijia, neibelekenya nedol Yesu eitashe, neitu eyiolou ajo Yesu. 15Nejoki Yesu ninye, “Na kitok, ainyoo pee nchirita? Ai ng'ae ing'oru?” Ore amu kejo kolaturoni le nkurma nejoki, “Lo Kitok, te naa iyie owa ninye, tolikioki enishomo apik ninye, pee alotu aya.” 16Nejoki Yesu, “Mariamu!” Neibelekenya nejoki te nkutuk oo Lhebrania, “Rabboni!” Eji Olaiteng'enani. 17Nejoki Yesu ninye, “Mikimbung, amu eton eitu ailep alo enetii Papa, kake shomo enetii lalashera laainei tiaaki ninche, ‘Kailep alo enetii Papa lai laa Papa linyi, enetii Enkai ai naa Enkai inyi.’ ” 18Nelo Mariamu e Magdalena aliki lelo ooiteng'eni ajoki, “Atoduaa Olaitoriani,” neliki nena baa naatiaakaki ninye.
Eipang'aka Yesu ilooiteng'eni lenyena
(Mat 28.16-20; Mk 16.14-18; Lk 24.36-49)
19Ore ina olong teipa aa enkolong e dukuya e wiki, eikeno nkutukie e ina aji nasotore lelo ooiteng'eni te nkaraki naure Ilyahudi, nelotu Yesu neitashe te mpolos, nejoki ninche, “Entaseriana.” 20Ore pee eidip atejo neijia, neitodol ninche inkaik enyena o ematua enye. Neng'ida lelo ooiteng'eni pee edol Olaitoriani. 21Neitoki ake Yesu ajoki ninche, “Entaseriana. Ore anaa pee aairriwayie Papa, airriwaa sii nanu intae.” 22Ore pee eidip atejo neijia neyang'aki ninche nejoki, “Entang'amu Enkiyang'et Sinyati. 23 Tenipalakiki oltung'ani ingok nepalakini, tenimipalakiki oltung'ani ingok, nemepalakini.
Yesu o Tomas
24Ore Tomas oji Olmaoi, laa obo le lelo tomon o aare, nemetii te nebo ninche pee elotu Yesu. 25Nejoki lelo kulikae ooiteng'eni, “Kitoduaa Olaitoriani.” Nejoki, “Te neitu adol nanu inkiporo oo lmushumaani too nkaik enyena napik olkimojino lai ine wueji oo lmushumaani napik enkaina ai ematua enye, mairuk nanu katukul.”
26Ore etulusoitie nkolong'i isiet neitoki aatii lelo ooiteng'eni atua aji, netii Tomas te nebo ninche. Nelotu Yesu eikeno nkutukie e ina aji, neitashe te mpolos nejo, “Entaseriana.” 27Neitoki ajoki Tomas, “Tipika olkimojino lino ene, ing'ura inkaik aainei; nipik enkaina ino ene mbung'a ematua ai nimiaku olemeeta enkirukoto kake iruko.” 28Newaliki Tomas ajoki, “Olaitoriani lai naa Enkai ai!” 29Nejoki Yesu ninye, “Iruko iyie te nkaraki nikitoduaa nanu? Emayiani lelo leitu edol neiruko.”
Enkipirta ena Buku
30Etaasa, Yesu kulikae monek kumok etii lelo oiteng'eni lenyana neitu esiri tena buku; 31kake etisiraki kuna pee itumutumu aairuko nchere ore Yesu ninye Kristo, Enkerai e Nkai, naa tenirukuruku, nitumutumu enkishui tiatua enkarna enye.