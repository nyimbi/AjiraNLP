Enjung'ore oo nkituaak naayama
1Ore lukuny oo nkajijik oo loo menye, oo lmareita loo layiok le Gilead, olayioni le Makir, olayioni le Manase o loo nkajijik oo loo menye oo layiok le Yosef, nepuonu aanyiku neiro te dukuya Musa o te dukuya larikok, nena lukuny oo nkajijik oo loo menye oo ltung'ana le Israel, 2 nejo ninche, “Eitanapa apa Olaitoriani olkitok lai pee eishooyo enkop anaa enjung'ore te oshoto e nkukuo aisho iltung'ana le Israel, neitanapaki apa olkitok lai o Laitoriani pee eisho enjung'ore e Selofehad olalashe lang ntoyie enyena. 3Kake tenaa keyama ninche obo ake ninye loo layiok le kulie oshon loo ltung'ana le Israel ore naa enjung'ore enye neyae aaitung'uaa enjung'ore oo loo papa, neponikini ina jung'ore e ilo osho ora olenye; neaku keiwuang'ieki te oshoto enkukuo e ina jung'ore ang. 4Naa te nebau ilo sirua loo ltung'ana le Israel odamunyeki ilarin onom, neitokini aaponaa enjung'ore enye aaponiki ilo osho ora olenye; ore enjung'ore enye neyai aaitung'uaa enjung'ore olosho loo loopapa.”
5Neitanap Musa iltung'ana le Israel te risioroto o rorei lo Laitoriani, ejo, “Etisipa olosho loo layiok le Yosef. 6Ena ninye eitanapisho Olaitoriani ti alo nena toyie e Selofehad, ‘Nchoo ninche meyama oloba anaa oladol aajo sidai, kake nchoo ake duoo eyami ti atua ilmarei lo losho loo loo menye. 7Ore enjung'ore oo ltung'ana le Israel nemeibelekenyi to losho obo aaya olikae osho, amu ore pooki ng'ae too ltung'ana le Israel neibung'are enjung'ore o losho loo loo menye. 8Naa ore entito pooki ake naata enjung'ore te pooki ake ninye osho loo ltung'ana le Israel naa kelo aaku enkitok e obo lo losho lolmarei le menye, pee aa ore pooki ng'ae too ltung'ana le Israel netum anoto enjung'ore oo loomenye. 9Metaa meetae enjung'ore naibelekenyi aaitung'uaa olosho obo aaya olikae; amu ore ake pooki osho loo tung'ana le Israel neibung'are enjung'ore enye.’ ”
10Ore nena toyie e Selofehad neas anaa enaitanapa Olaitoriani Musa; 11amu ore Mahalal, o Tirsa, o Hogla, o Mika o Noa, nena toyie e Selofehad neyama layiok loo lalashera le menye. 12Eyamaki apa ninche too lmareita loo layiok le Manase olayioni le Yosef, ore enjung'ore enye neton to losho lo lmarei le papaai lenye.
13Kuna ninche nkitanapat o nkiguanat apa naaitanapa Olaitoriani Musa te nkaraki iltung'ana le Israel, too nkisiajat e Moab, te mbata olkeju le Yordan etalita Yeriko.