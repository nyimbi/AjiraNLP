1“Atolikio intae kuna baa pooki pee merrorri intae. 2Kearaa intae aaipung'ie too nkajijik e ntumo: ee kelotu enkata naa kejo pooki ng'ae oar intae entuata nedamu ajo ke Nkai eisiaita. 3Neitaas intae kuna baa amu eitu eyiolou Enkai aashu nanu. 4Kake atolikio intae kuna baa pee te nebau enkata enye, nidamumu ninche nchere atolikio intae.
Esiai e Nkiyang'et Sinyati
“Neitu aliki intae kuna te nkiterunoto, amu aboitare apa intae. 5Kake alo taata enetii lido laairriwua, kake metii obo linyi laaikilikuan ajoki, ‘Kaji ilo?’ 6Kake ore amu atolikio intae kuna baa, eiputa iltauja linyi osina. 7Kake esipata ena naliki intae, intae eret te nalo; amu te neitu alo nemelotu Olautaroni enitii; kake te nalo, nairriwaki intae ninye. 8Ore te nelotu ninye neitumus enkop enetii eng'oki o esipata o enkiguana; 9te ng'oki amu maairuk nanu. 10Too sipat amu kalo enetii Papa nimikintokiki aadol: 11te nkiguana amu eiguanareki olkitok le na kop.
12“Eton aata mbaa kumok najoki intae, kake mindimaa taata; 13kake te nelotu ninye, ina Kiyang'et e sipata nerik intae atua esipata pooki, amu melotu airo anaa makewan, kake enaning pooki elimu, neliki intae imbaa naapuonu. 14Naa ninye laaitaa nanu kitok; amu inaainei eng'amu neitodol intae. 15Ore nena pooki naata Papa inaainei; ina pee atejo, inaainei; eng'amu neitodol intae.
Eng'ida o sina
16“Eng'or enkiti kata, pee mikintokiki aadol ore ake sii te nkiti kata, nikintokiki aa dol.” 17Nejokino, nejokino ematua oo looiteng'eni, “Kalo rorei ele ojoki ninye iyiook, ‘Enkiti kata, nimikintokiki aadol ore ake sii te nkiti kata nikintokiki aadol?’ Nejo naa, ‘Enkaraki naa kalo enetii Papa?’ ” 18Nejo, “Kalo rorei ele ojo, ena ‘kiti kata?’ Mikiyiolo iyiook enajoito.” 19Neyiolou Yesu ajo keyieu neikilikuanishore, nejoki ninche, “Kenadoi iyieuu nikinkilikuanana natejo, ‘Eng'or enkiti kata pee mikintokiki aadol, ore ake sii te nkiti kata nikintokiki aadol’? 20Esipa, esipa, ajoki intae, ainchirishiri niyietutu to sina, kake keng'ida enkop; keinosieki intae osina, kake keibelekenya osina linyi aaku eng'ida. 21Ore eisho enkitok neeta osina le mion sapuk amu etabawua enkata enye; kake ore pee eidip atoiu enkerai, meitoki adamu osina te nkaraki eng'ida to ltung'ani otoiwuoki te nkop. 22Ore sii intae iatata taata osina; kake kaitoki ake adol intae, neng'ida iltauja linyi, nemetii oltung'ani ooru intae eng'ida inyi. 23Ore te ina olong mikinkilikuanana nanu toki. Esipa, esipa, ajoki intae, ti niomonunu toki te Papa, neisho intae te nkarna ai. 24Ore o taata eton eitu iomonunu toki te nkarna ai; entoomonu, naa itumutumu, pee eboreyu eng'ida inyi.
Enkisulata oo lairukok te nkop
25“Airorie intae too nkitanyaanyukot te kuna baa. Kelotu enkata nemaitoki airorie intae too nkitanyaanyukot, kake kaibalakinye intae aliki imbaa e Papa. 26Ore te ina olong, niomonono te nkarna ai, nemajoki intae kaomonoki intae te Papa; 27amu kenyor ninye Papa openy intae, amu kitonyorra intae nanu niruko nchere kaewuo aing'uaa Enkai. 28Enetii Papa aing'uaa, nalotu enkop; naa kaitoki aing'uaa enkop alo enetii Papa.” 29Nejoki ilooiteng'eni lenyena, “Aha, iroro taata aibalie, neme te nkitanyaanyukoto iroro. 30Kitayioloito taata aajo iyiolo iyie pooki toki, nimikinare nikinkilikuanishore oltung'ani; te na kiruko inchere iewuo iyie aing'uaa Enkai.” 31Newaliki Yesu ninche ajoki, “Iruko taata? 32Eng'ura, kelotu enkata, neewuo taata, naisardakieki intae, nelo pooki tung'ani enkang enye, naaing'uari aa nanu ake; kake mme nanu ake, amu aaboitare Papa. 33Atolikio intae kuna baa pee iatata osotua ti atua nanu. Iatata osina ti atua ena kop, kake entagoluoto! Atimira nanu enkop!”