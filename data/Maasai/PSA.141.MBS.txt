Enkomono e teipa
1Aaipoto nanu iyie, Olaitoriani,
tasioku enatii nanu!
toning'o oltoilo lai,
te naaipot nanu iyie!
2 Nchoo enkomono ai meikenari anaa enkorropil te dukuya iyie,
ore enkilepata oo nkaik aainei neikenari anaa olasar le nteipa!
3Tipika olarriponi enkutuk ai, Olaitoriani,
torripo enkutuk ai, Olaitoriani!
4Mincho oltau lai metonyorra entorroni,
pee aitanyamal kewan too nkiasin torrok
te ncholuek oo ltung'ana oas ntorrok;
nimikincho nanu mainosa ndaiki enye e sikar!
5Nchoo oltung'ani supat maatoosho,
naaisikong te supatisho,
kake mincho ae kata eilata e ilo torrono metipiki endukuya ai,
amu ore enkomono ai e anaake negilunore nkiasin enye torrok.
6Ore te neishoori ninche aaitarasaki lelo oodung'oki enkiguana,
nepuo taa aayiolou nchere kesipa ororei lo Laitoriani.
7Ore anaa osoit oidong'ishoreki te neiper enkop,
neijia etiu iloik lenye eidapasha te nkutuk e nemeneng'a.
8Kake iyie eing'or nkonyek aainei,
Olaitoriani Enkai;
te iyie nanu aing'oru esarunoto;
miking'uaa nanu maata olaamitu!
9Ntalamaki nanu ilo rreshet laairragakinye ninche nanu,
o too rresheta loo laasak loo ntorrok!
10Nchoo ilarruok metadoiki pooki rresheta lenye maate,
napuku nanu ailanyisho.