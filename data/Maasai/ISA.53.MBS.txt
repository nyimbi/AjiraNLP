1 Kaing'ae otonyorrayie ina nikitoning'o?
Naa ae te ng'ae etabolokoki enkaina o Laitoriani?
2Amu etubulua ninye te dukuya Olaitoriani anaa enkaitubului kiti,
o anaa entonai te nkop natoyio;
meeta ninye enkishiaa anaa eneing'ori,
eji metaa eiking'or iyiook ninye,
nemeeta esidano eji metaa eiking'uar.
3Etanyaita apa nemenaa iltung'ana ninye,
oltung'ani loo sinaitin ninye netamoo osina;
ore anaa obo lemeyieu iltung'ana neing'or,
netemenayioki, neitu iyiook kishilaa ninye.
4 Esipa etanapa ninye emion ang
nenap isinaitin lang;
ore ake eyia nikidol ninye etooshoki,
etoosho ninye Enkai, neisilisil.
5 Kake etipikaki ninye olbae te nkaraki nkitarruorot ang,
eitamorroojoki ninye tenkaraki ntorrok ang.
shumata ninye etii enkitamioto naa ninye naishiunye iyiook,
naa too oshot enyena eishiunyeki iyiook.
6 Kitiu iyiook pooki anaa nkerra naaimina,
kishomo aaidapashari;
kimbelekenyakinote oltung'ani ake enkoitoi enye;
neiteleikia Olaitoriani shumata ninye
entorroni ang pooki.
7 Eitorogonyaki apa ninye neisilisili,
kake eitu ebol enkutuk enye;
ore anaa olkuo le ker opuoi aayieng,
o anaa enker natii dukuya lelo
oodung ilpapit lenyena, mebol enkutuk,
neijia sii apa eikuna ninye, eitu ebol enkutuk.
8Ore te nkitorogonyata e ndung'okinoto e nkiguana,
newaki ninye;
naa ore to lporror lenye aing'ae otishilayie,
nchere eiwuang'ieki ninye te ina kop e lelo ooishu,
etooshoki te nkitarruoroto oo ltung'ana laainei?
9 Neitobir ninche enkurare enye te nebo lelo arruok
etunukayioki ninye te nebo olkarsis,
hoo duoo ninye nemeeta entorroni nataasa,
neitu ae kata ejo elejare te nkutuk enye.
10Kake eyieunoto apa Olaitoriani pee epik ninye olbae;
etipika Olaitoriani ninye osina;
neitaa ninye kewan olasar loo ng'ok,
nelo adol eishoi enye, neitoodori nkolong'i enyena;
kelo eyieunoto o Laitoriani adupoyu te nkaina enye;
11kelo ninye adol ilng'anayio le mion o ltau lenye neshipayu;
ore te yiolounoto enye ilo osipa,
ilo sinka lai,
keisho ilkumok meikenakini isipat;
naa kenap ninye nkitarruorot enye.
12 Ore enkaraki ina kaoriki ninye erubata te nebo lelo kituaak,
neor ninye nena naataaruaki te nebo lelo oogol;
enkaraki natubukoko ninye enkishui enye keeya,
neikenakini lelo arruok;
ore enkaraki ina netanapa ng'ok oo lkumok,
neaku oloomonoki lelo aitarruorok.