Olkilikuai oing'uaa Babilon
(2 Ilai 20.12-19)
1Ore apa te ina kata neirriu Merodek-baladan olayioni le ilo aiguanani le Babilon olkilikuai eeta mpala o enkishoroto nayaki Hesekia, amu etoning'o apa ninye nchere etamueyia nenyaaka aishiu. 2Neitoomon Hesekia ninche; neitodol ninche ina aji enye nashumishoreki; neitodol enkosholai, o sahabu, o eilata nagol enkinyang'a, o kulie tokitin te nebo imasaa o iruparen o nena pooki apa naatii atua ina aji enye nashumishoreki. Meetae apa entoki hoo nabo natii atua enkaji enye aashu ina ang enye pooki neitu eitodol ninche. 3Neitoki ilo oiboni Isaya alotu enetii olaiguanani Hesekia nejoki ninye, “Kainyoo etejo kulo tung'ana? Naa kaji eing'uaa pee epuonu enitii?” Nejo Hesekia, “Eetuo ninche eing'uaa enkop nalakua, Babilon eing'uaa.” 4Nejo ninye, “Kainyoo ninche etoduaa te nkaji ino?” Newal Hesekia ajo, “Etodua ninche nena pooki naatii atua enkaji ai; meetae entoki natii atua enkaji ai neitu nanu aitodol ninche.”
5Neitoki Isaya ajoki Hesekia, “Toning'o ororei lo Laitoriani loo lororani: 6Ng'ura, kepuonu nkolong'i, ore nena pooki naatii atua enkaji ino, o nena pooki apa naatushuma loo papaai linyi o metabaiki ena olong, naa kenapi aaya Babilon, meetae entoki naleku, Olaitoriani ojo. 7 Ore embata e lelo ayiok linono likitoikioki naa keyai sii ninche. Naa kepuo aaku sunaishi oogelema ti atua enkaji o laiguanani le Babilon.” 8Neitoki Hesekia ajoki Isaya, “Ore ilo rorei lo Laitoriani liroro iyie naa eisidai.” Amu etejo apa ninye, “Kelo atii eseriani too nkolong'i aainei.”