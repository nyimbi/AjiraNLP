Enkishiaa e nkaji e Nkai ng'ejuk
1Ore ti atua olari li are le nkitoria e Darias ilo aiguanani, to lapa li opishana, te nkolong e tikitam o obo o lapa, eeuo ororei lo Laitoriani enetii Hagai ilo oiboni le Nkai 2ejo, “Irorie taata Serubabel olayioni le Shealtiel ilo balusui le Yuda, o Yoshua olayioni le Yehosadak, ilo apolosani kitok, o nena lekunot pooki oo ltung'ana, nijoki, 3 ‘Kaing'ae etung'uayioki te intae, apa ootodua ena aji te nkishiaa e nkitoo enye? Aidolitata taata intae etiu aja? Ae me pesho taata too nkonyek inyi? 4Ore etiu neijia entagoluoto, iyie Serubabel, Olaitoriani ojo, ntagoluoyu, iyie Yoshua, olayioni le Yehosadak, ele olapolosani kitok, intagoluoyu intae lo tung'ana pooki lena kop, Olaitoriani ojo; entaasisho, amu atii nanu te nebo intae; Olaitoriani loo lororani ojo, 5 te risioroto oo nkisiligat apa naisiligie intae ipukuku te Misiri. Etii Enkiyang'et ai te nebo intae; emiureisho. 6 Amu nji ejo Olaitoriani loo lororani: Ore ake sii, te nkiti rishata, naa kaikirikirie keper o enkop o enaiposha o enkop natoyio, 7naikirikirie nanu iloreren pooki, ore ilchumat lenye neyauni ene neiput enkaji e Nkai esikar, Olaitoriani loo lororani ojo. 8Enaai enkosholai naa enaai sahabu, Olaitoriani loo lororani ojo. 9Ore ina sikar nayooki alotu ena aji naa keaku kitok alang enapa, e dukuya Olaitoriani loo lororani ojo, naa ti atua ene wueji aaishooyo nanu dupoto, Olaitoriani loo lororani ojo.’ ”
Eikilikuanishore oloiboni le Nkai ilapolosak
10Ore te nkolong e tikitam o ong'uan, o lapa li oudo to lari li are le nkitoria e Darias, eeuo ororei lo Laitoriani aimu Hagai ilo oiboni le Nkai, ejo, 11“Nji ejo Olaitoriani loo lororani: Nkilikuana lelo apolosak metolimu ewalata ena kikilikuanata, 12‘Amaa te nenap oltung'ani enkiring'o nasinya to lcholoi lo lkila lenye, neiseyie te ilo sholoi lenye emukate, aashu enkurma, aashu enaisho oo sabibu, aashu eilata, aashu ae pukunoto e ndaa, keaku ina sinyati?’ ” Newal ilapolosak aajo, “A-a.” 13 Neitoki Hagai ajo, “Amaa oltung'ani oiduruk te nkaraki olmeneng'ani te neiseyie nabo e kuna, keiduruku?” Newal ilapolosak, aajo “Keaku keiduruk.” 14Neitoki Hagai ajo, “Neijia sii etiu kulo tung'ana, o kulo oshon ootii dukuya nanu ejo Olaitoriani; naa neijia sii etiu pooki siaai oo nkaik enye; ore ina kishorunoto naishoru ninche teine keiduruk naa.
Eisiligishore Olaitoriani imayianat enyena
15“Asai naa taata intae, entadamu ina nayooki aaku ebaiki ena olong neito idia alo. Amaa eton eitu eiteleikini osoit olikae soit ti atua enkaji o Laitoriani, kainyoo intae inotito? 16Tenelotu oltung'ani orupati loo mboreitin tikitam, tomon ake etum; te nelotu oltung'ani olchumati le naisho oo sabibu, ajo aaoku mboreitin onom, tikitam ake naatii. 17Atoosho nanu intae o lng'anayio pooki le nkinyinyiret inyi to lasai o te mpurukunyi o te nchan oo soito, neitu ake kishukokinono nanu, ejo Olaitoriani. 18Entadamu ebaiki ena olong neito idia alo, ebaiki enkolong e tikitam o ong'uan o lapa li oudo. Ebaiki ina olong apa natipikaki olkitamanyunoto le nkaji o Laitoriani, entadamu: 19Amaa keton etii olantererai hoo obo atua empeche, keton eiu osabibu, o lng'aboli, o kukumanka, o loirien hoo toki? Ore ebaiki ena olong neito idia alo, kaamayian nanu iyie.”
Enkisiligata o Laitoriani te Serubabel
20Enyaaka ororei lo Laitoriani alotu enetii Hagai enkata e are te nkolong e tikitam o ong'uan o lapa, ejo, 21“Irorie Serubabel, olbalusui le Yuda, tiaki, etaa enkiti kata pee aikirikirie nanu keper o enkop, 22naibelekeny ilorikan le nkitoo loo nkitoriat; etaa enkiti kata pee ainyal nanu engolon oo nkitoriat oo loreren, naibelekeny nena garrin oo mbartan o lakedok lenye; ore mbartan o lelo ookedito nedoyio, o ltung'ani ake to lalem lo likae. 23Ore akenya teina olong, ejo Olaitoriani loo lororani, naa kaaya nanu iyie, Serubabel osinka lai, olayioni le Shealtiel, ejo Olaitoriani naaitotiu nanu iyie anaa olgisoi oata olmishire; amu aategelua nanu iyie, ejo Olaitoriani loo lororani.”