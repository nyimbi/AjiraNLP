Tola
1Ore te siadi Abimelek nedumunye pee ekordu Israel Tola olayioni le Pua, olayioni le Dodo, oltung'ani le Isaakar, neton apa ninye te Shamir ti atua ina kop oo ldoinyo e Efraim. 2Neaku ninye olarishani le Israel ilarin tikitam ookuni. Neye ninye, nenukari te Shamir.
Yair
3Ore te siadi ninye nedumunye Yair, ilo le Gilead, laa ninye apa otaa olarishani le Israel ilarin tikitam oare. 4Neeta apa ninye ilayiok tomoni uni ooked isirkon tomoni uni; neeta apa ninche nkanas tomoni uni, naaji Hoyot-yair o metabaiki ena olong, apa naatii enkop e Gilead. 5Neye apa Yair nenukari te Kamon.
Yepta
6Neitoki iltung'ana le Israel aas entorrono too nkonyek o Laitoriani, neisiaai inkaitin e Baal o Ashtarot, nena aitin e Siria, o nkaitin e Sidon, o nkaitin e Moab, o nkaitin oo Lamori, o nkaitin oo Lfilisti, neing'uaa ninche Olaitoriani, neitu eisiaai ninye. 7Neyupuyup engoro o Laitoriani tialo Israel, nemir ninye ninche metijing'a atua enkaina oo Lfilisti o atua enkaina oo Lamori, 8neisomit ninche neibooki enkop iltung'ana le Israel te ilo ari. Ore too larin tomon o isiet neibooki ninche enkop lelo tung'ana le Israel apa ootii lido kekun Yordan te nkop oo Lamori, apa natii Gilead. 9Nelang'u Ilamori Yordan aapuonu sii aarare Yuda earare Benchamen nearare enkaji e Efraim; neaku etudupa osina Israel oleng.
10Neishiraki iltung'ana le Israel Olaitoriani, ejo, “Kitaasa iyiook eng'oki ti alo iyie, enkaraki nikitung'uaitie Enkai ang nikisiaai inkaitin e Baal.” 11Nejoki Olaitoriani iltung'ana le Israel, “Keitu apa nanu akordu intae aitung'uaa Ilmisiri naitung'uaa Ilamori, naitung'uaa Ilamoni naitung'uaa Ilfilisti? 12Eibookito sii intae enkop iltung'ana le Sidon, o Lmaleki, o Lmaoni; nikinchirakiki intae nanu, nakordu nanu intae aitayu ti atua nkaik enye. 13Ore ake eyia kitung'uaitie intae nanu nipuopuo aaisiaai kulie aitin; neaku maitoki nanu akordu intae. 14Enchom enchiraki nena aitin nitudutaitie; nchoo ninche ekordu intae te nkata inyi o sina.” 15Nejoki iltung'ana le Israel Olaitoriani, “Kitaasa iyiook eng'oki; ntaasa iyiook anaa enidol eishiaakino te iyie; kake tokordu ake duoo iyie iyiook, kitoomono iyie ena olong.” 16Neiwuang'ie ninche nena aitin omon apa naatii atua ninche, neisiaai Olaitoriani, netum ninye emion oleng te nkaraki osina le Israel.
17neipotuni apa iltung'ana le Amon metanapata, nepik ninche ilng'oborri lenye Gilead, neiturrurro sii ninche iltung'ana le Israel te nebo, nepik ilng'oborri lenye Mispa. 18Ore lelo tung'ana, lelo arikok le Gilead, nejokino maate, “Kalo tung'ani oiteru aarare ile Amon? Ninye oaku olkitok te lelo pooki oomanya Gilead.”