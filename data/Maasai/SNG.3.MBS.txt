1Ore te nchumata erruat ai kewarie,
aing'orua ilo onyor oltau lai,
aing'orua nanu ninye oleng neitu atum ninye;
aipotuo ninye,
kake eitu aaisho ninye nanu ewalata.
2“Kadumunye alo aman enkanasa,
atua inkoitoi naalala e nkanasa o lkurrot oo tumoreki,
ekaing'oru nanu ilo onyor oltau lai.”
Aing'orua ninye, kake eitu nanu atum ninye.
3Aanotito nanu ilarripok,
ina kata emanimanaa te nkanasa.
“Itoduaa intae ilo onyor oltau lai?”
4Ore aa enagirorie ninche,
natum ilo apa onyor oltau lai.
Naibung ninye, nemaisho ninye elo,
o metaba anaa nayau ninye enkaji e yeiyio,
o maitijing'a ninye ilo gilata apa le ina naatoiwuo nanu.
5Enosa olmumai intae natoyie e Yerusalem,
enosa olmumai too ntarakueti o naaten,
inchere mipututu enyorrata ang,
ometaba anaa nenyorru openy.
Osinkolio li okuni
Enkitok
6Ainyoo ina nailepu to lpurkel,
natiu anaa empuruo
naitorropiloki te manoo o te nkorropil,
te rropili pooki e nena sonkoyoni oo lbiasharani?
7Ng'ura, enapitae Solomon to lorika lenye le nkitoo,
nemanita ninye iltung'ana magil ntomoni ile
magil te Israel.
8Neenita pooki ilalema,
naa arriyiak to larrabal,
meeta hoo obo lenye lemeenita olalem,
nerripisho te nkewarie.
9Etanapaki olaiguanani Solomon to lorika le nkitoo,
ilo oitobirunyeki inkeek e Lebanon.
10Eitobirua ing'apeta enyena te nkosholai,
ore oriong enye naa ene sahabu,
ore olorika lenye naa morijoi;
neripuno atua te nkarriyiano,
intoyie e Yerusalem naatiriputua te nkarriyiano.
11Enchom intae na toyie e Sion,
pee ingoringoro Olaiguanani Solomon,
eeta emaupe e nkitoo apa naishopoko ng'otonye.
Teina olong apa enkiyama enye,
teina olong enchipai oltau lenye.