Eseremare te keper
1Ore pee eidipayu ena, naing'orisho, ng'ura, etii atua keper kutukaji nabolo! Ore oladuoo toilo latang'asa aning aairorie te dukuya, etiu anaa ole ntarumpeta. Nejo, “Ilepu, tinyiku ene, pee aaitodol ina nemeeta nchere meaku asuju ena.” 2 Ore nabo kata naaigany Enkiyang'et, naa ng'ura, euno olorika le nkitoo te keper, netii obo otonita te ilo orika. 3Ore ilo otonita te ine neikununo anaa osoit oji Yaspa, o ltoto oonyori ooji karnelian nemanita olokirrai ilo orika oikununo anaa ltoto ooji emerald. 4Nemanita ilo orika ilorikan tikitam oong'uan le nkitoo. Netonita te lelo orikan le nkitoo ilpayiani tikitam o oong'uan ooishopito nkilani naaibor, neeta too lukuny enye nkopiyiani e nkitoo e sahabu. 5 Nepukunye ilo orika le nkitoo inkiwuang'at naaimerlel o ndarat o enkikurrukur. Ore te dukuya ilo orika le nkitoo neyupuyup ilkilang'ilang'eta oopishana le nkima, naa ninche inkiyang'eta naapishana e Enkai. 6 Ore dukuya, ilo orika le nkitoo netii entoki natiu anaa enaiposha e kiok nayia anaa oltotoi oibor, nemanita ilo orika le nkitoo too nkaloli pooki ing'uesi ong'uan naaishu, naabore nkonyek dukuya o siadi. 7Ore ina ng'ues e dukuya naishu neikununo anaa olng'atuny, ore ina ng'ues e are naishu neikununo ana olkiteng, ore ina ng'ues e uni naishu neeta enkomom o ltung'ani, ore ina ng'ues e ong'uan naishu neikununo anaa olkurragos olo ti ai. 8 Ore nena ng'uesi ong'uan naaishu neeta ake nabo inaipuko ile, nebore ninche nkonyek pooki wueji, oriong o atua. Ore dama o kewarie nemegira ae kata meranyisho ejo,
“Osinyati, Osinyati, Osinyati, Osinyati, Olaitoriani Enkai, Olaidimani le pooki,
otii apa netii taata, naa ninye olotu.” 9Naa ore ake pee eisho nena ng'uesi naaishu enkisisa, o enkitoo o enkanyit enashe ilo otonita to lorika le nkitoo, oishu ntarasi o ntarasi. 10Nebatata lelo payiani tikitam o oong'uan te dukuya ilo otonita to lorika le nkitoo, neserem ilo oishu ntarasi o intarasi, neirragie nkopiyiani enye e nkitoo te dukuya ilo orika le nkitoo, neranyisho aajo,
11“Kinchiaakino iyie, Olaitoriani lang o Enkai ang,
pee ing'amu enkisisa o enkanyit o engolon,
amu iyie oitobirua intokitin pooki,
naa te yieuna ino eetae ninche eitobiruaki ninche.”