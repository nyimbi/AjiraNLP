Etorrinyote Isiraeli aapuo enkop enye
1“Ore kenya teina kata, Olaitoriani ojo, naa kaaku nanu Enkai oo lmareita pooki le Israel, neaku ninche ilaainei.” 2Nji ejo Olaitoriani: “Ore lelo tung'ana apa ootelekutua to lalem nenoto empiris ti ong'ota; ina kata apa eing'oru Israel enkiyeng'yeng. 3Eipang'aka Olaitoriani ninye tenelakua ajoki. Aatonyorra nanu iyie te nyorrata oo ntarasi. Neaku atobiko nanu aisiligayu te intae, 4ore ake sii kaashet iyie, naa eishetayu, na selenkei e Israel! Ore ake sii einkod iyie kewan too ntarumpetani naa e ilo dukuya to sinkolio le lelo ooshipa. 5Ore ake sii naa eiun inkurman oo sabibu too nchumat oo ldoinyo le Samaria neunisho ilaunok neitumurru ilng'anayio. 6Amu kelotu kenya enkolong naipotisho ilarripok tiatua ina kop oo ldoinyo o Efraim. Tudumunye maape Sion enetii Olaitoriani Enkai ang.”
7Amu nji ejo Olaitoriani:
“Entarany entabuaku te ng'ida tenkaraki Yakobo,
niliepiepie mbuakunot too laiguanak loo loshon;
embalie, ninchosho enkisisa, nijojo,
‘Eitajeuo Olaitoriani iltung'ana lenyena,
ilo pisiai le Israel!’
8Ng'ura kayau nanu ninche aitung'uaa enkop e moikuape.
Naiturrur ninche aitung'uaa ilubot enkop naalakua,
ore tiatua ninche netii olmodooni o lmaima,
o enkitok nairoshiwuo
o enasaisai, tenebo;
olturrur kitok, keshukunye ninche ene.
9Te nkishirata epuonu ninche
naa tenkitigirata ariku nanu ninche ashuku,
naisho nanu ninche meshomo too nchorroi oo nkariak,
tiatua enkoitoi naitoriori nemerrorrore ninche.
amu ara nanu papaai te Israel,
naa olkikau lai Efraim.
10“Entoning ororei lo Laitoriani intae
iloreren nimbalunyenye ninye too loomanaa le naiposha oo lakua;
entejo, ‘Ore ilo oidapasha Israel naa keiturrur ninye,
naa keing'or ninye anaa enaing'or olairritani eluaata enye oo nkerra.’
11Amu etalakua Olaitoriani Yakobo,
nelaku ninye aitung'uaa nkaik naagol oleng te ninye.
12Kepuonu ninche aabuaku aaranyisho te nchumata oldoinyo le Sion,
naa keaku keng'ida ninche teina supatisho
o Laitoriani te nkurma, te naisho oo sabibu
te ilata, o to lkuo le luaata oo ntare o lashe loo nkishu;
ketiu enkishui enye anaa enkurma natipikaki enkare,
nemeitoki ae kata aatum osina.
13Neranyisho taa ntoyie te ng'ida.
Ore ilbarnot loo ltung'ana kituaak neshipayu
kaibelekeny nanu enkishirata enye metaa eng'ida,
kaitagol nanu ninche, naisho ninche eng'ida to sina.
14Kaisho osirua iltauja loo lapolosak tenkiputakinoto,
neidipakino iltung'ana laainei te supatisho ai, Olaitoriani ojo.”
Olng'ur lo Laitoriani te Israel
15 Nji ejo Olaitoriani:
“Etoning'oki oltoilo tiatua Rama,
olkiyioi, o enkishirata e mion.
Eishirita Rahel tenkaraki nkera enyena,
etanya ninye eitagoli too nkera enyena, amu meekure eetae.”
16Nji ejo Olaitoriani:
“Torripo oltoilo lino pee minchir,
o nkonyek inono too lkiyioi;
amu kelaki esiaai ino, Olaitoriani ojo,
naa keshukunye ninche aaing'uaa ina kop olmang'atinta.
17Etii osiligi too nkolong'i inono e dukuya,
Olaitoriani ojo,
naa keshukunye nkera inono aapuonu
enkop enye maate.
18Atoning'o nanu Israel eishiraki kewan,
‘Kintamio apa nanu, nameyu nanu,
anaa olashe lemeyiolo eenata;
torrinyuoki nanu pee aatumi aaitopuaa,
amu ira iyie Olaitoriani Enkai ai.
19Amu ore aidipa aibelekenyayu atapaashai nairridu
ore aaidipaki aataarriyiana
naosh enkupes ai,
atukurrua nanu naanya sura
enkaraki nanapita esulare e kitisho ai.’
20Kolayioni lai kirotet Efraim?
kenkerai ai ninye nanyor?
Amu ore anaake te nairo aarare ninye
naa kadamu ake ninye.
Neaku keng'uar oltau lai ninye;
meeta nchere pee maing'urrie ninye, Olaitoriani ojo.
21“Tipikaki kewan enkoitoi ilmonek,
ntobiraki kewan ilmonek likiutaa
tadamu oleng ina oitoi kitok,
ina oitoi apa naa ninye iima.
Tushukunye, na selenkei e Israel
tushukunye wou kuna anas inono.
22Ing'aeng'ae akenya o anu
iyie na selenkei nemeisiligayu?
Amu eitayio Olaitoriani entoki ng'ejuk te nkop;
enkitok namitu olee.”
Dupoto nayooki alotu oo ltung'ana le Nkai
23Nji ejo Olaitoriani loo lororani, Enkai e Israel: “Keigil ake ninche aasishore kulo rorei tiatua enkop e Yuda o tiatua nkanas enyena tenarriny nanu ninche enkop enye.
‘Mikitamayiana iyie Olaitoriani,
iyie namanyisho e supatisho,
iyie to ldoinyo sinyati!’
24Nebik Yuda o nkanas enyena teine tenebo, o laramatak o lelo oopuopuo tenebo nkerrai enye. 25Amu kaitaraposh nanu ilo tau oshal ore pooki tau otashala naitagol.” 26Naitoki nanu aputunye, naing'orisho naa eisidain njo aainei te nanu. 27“Ng'ura, kepuonu nkolong'i Olaitoriani ojo, pee aun nanu enkaji e Israel o enkaji e Yuda tenebo olantererai le tung'ani o lantererai le ng'ues aitubul. 28Naa kelotu enkata, ore anaa enaing'ura nanu ninche, pee adotu nanang'aa, nainyal nayau entorroni, neijia sii aiko aing'oru ninche pee ashet naun, Olaitoriani ojo. 29 Ore akenya te nena olong'i nemeigil ae kata ninche aajo: ‘Einosa iloomenye ilng'anayio ooisuisho, nesirayu ilala loo nkera too mbat. 30Kake keye pooki ng'ae te ng'oki enye makewan; ore pooki lee onya isabibu ooisuijo nesirayu ilala lenyena too mbat. 31 “Ng'ura, kepounu nkolong'i, Olaitoriani ojo, pee aitobir nanu olning'o ng'ejuk tenebo enkaji e Israel o enkaji e Yuda, 32nemeikununo anaa ilo apa ning'o lo sotua apa laitobira tenebo iloomenye ina kata apa pee aibung ninche enkaina aitayu ninche aitung'uaa enkop e Misiri, ilo ning'o lo sotua lai apa otigila hoo nara apa nanu olmoruo lenye, Olaitoriani ojo. 33 Kake ore ele sotua laitobiru nanu tenebo enkaji e Israel te siadi nena olong'i, Olaitoriani ojo, kapik nanu e nkitanapata ai atua ninche nasir nanu too ltauja lenye; naa kaaku nanu Enkai enye neaku sii ninche iltung'ana laainei. 34 Nemeigil ae kata oltung'ani aiteng'en olelatia enye o pooki ng'ae olalashe lenye, ejo, ‘Tayiolo Olaitoriani’; amu kaayiolou ninche pooki nanu, ebaiki oloti lenye ometabaiki olkitok, Olaitoriani ojo: amu kapalaki nanu entorroni enye, nemaitoki aekata nanu adamu eng'oki enye.”
35Nji ejo Olaitoriani,
ilo oishoru enkolong dama meitawang'isho
o nkatitin olapa naaishiaakino o lakir
ooitawang'isho te nkewarie, laa ninye
oing'oling'ol enaiposha neaku keikurrukur ilopir lenyena
Olaitoriani loo lororani ninye enkarna enye.
36“Teneiwuang'a ena kitobirata apa naitoriokoki alo te dukuya nanu,
Olaitoriani ojo,
netum taa iishoritin e Israel aaishunye,
meitoki aaku olosho te dukuya nanu ntarasi.”
37Nji ejo Olaitoriani:
“Tenaa keidimi napaji aatetem shumata keper,
neyiolouni ilkitamanyunot le nkop tiabori,
natum taa aiturrai iishoritin pooki e Israel
te nena pooki naataasa,
Olaitoriani ojo.”
38“Ng'ura kepuonu nkolong'i, Olaitoriani ojo, pee eshetakini Olaitoriani enkanasa aaigil ebaiki oltalet le Hananel o metabaiki kishomi olpijata. 39Ore olkereri otemieki neipang alo auluo oleng, neitoriori abaya oldoinyo le Gareb, neitoki taa arrinyo alo Goa. 40Ore oyarata pooki loo lmeneng'a o nkuruon, o nkong'at pooki naalakua aabaya ereyiet e Kidron, ometabaiki olpijata le nkishomi oo mbartan te nkalo enkilepunoto enkolong naa keiteng'elakini Olaitoriani. Meigili ae kata aadotu aashu eibelekenyi aanang'aa ntarasi.”