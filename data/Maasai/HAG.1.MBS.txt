Eitanapishe Olaitoriani pee esheti enkaji e Nkai
1 Ore to lari li are le Darias ilo aiguanani, to lapa le ile, te nkolong e dukuya o lapa, eewuo ororei lo Laitoriani aimu Hagai ilo oiboni le Nkai, alotu enetii Serubabel olayioni le Shealtiel, olbalusui le Yuda, o Yoshua olayioni le Yehosadak, ilo apolosani kitok. 2“Nji ejo Olaitoriani loo lororani: Ejo kulo tung'ana inchere eton eitu ebau enkata pee eigili aashet enkaji o Laitoriani.” 3Neitoki ororei lo Laitoriani alotu eimu Hagai ilo oiboni le Nkai, ejo, 4“Kenkata naishiaakino nitonini intae ti atua nena ajijik inyi naaikodo too mbaoi, eton etii ena aji enkidaaroto. 5Ore naa nji ejo Olaitoriani loo lororani; Entadamu eninkunariri intae. 6Ituunishote oleng, nisampumpu nkuti; idaa intae, kake miraposhosho; niokishosho, kake miishushu ae kata enkure; ninchopishopo ate, kake meetae oloirouaju; naa ore ilo ong'amu olmushaara, neng'amu olmushaara nepik embene naudo.
7“Nji ejo Olaitoriani loo lororani: Entadamu eninkunariri intae. 8Elepa enchom ildoinyo niyauu ilkeek lishetietie ena aji, pee atum atishipakinoyu natum sii ataliooyu te nkitoo ai, Olaitoriani ojo. 9Isiligutua intae nkumok, naa ng'ura, etaa kuti; ore pee iyauu intae ang, nakutaa nanu. Aainyo? Olaitoriani loo lororani ojo. Te nkaraki ena aji ai nairragita te nkidaaroto amijoonu, intanyamaluoluo maate oltung'ani ake te nkaji enye makewan. 10Ore enkaraki ina, eibooyie keper natii shumata intae enkoiliolio, ore enkop neibooyo ilng'anayio lenyena. 11Naipotuo nanu olameyu meeu shumata enkop o ldoinyo, meeu shumata nkurman, o sabibu, o eilata, te nena pooki naabulu te nkop, too ltung'ana o nkishu, o too siaaitin enye pooki.”
Eiruko iltung'ana enkitanapata o Laitoriani
12Neiruk Serubabel olayioni le Shealtiel, o Yoshua olayioni le Yehosadak, ilo apolosani kitok, te nebo nena lekunot oo ltung'ana ilo pisiai pooki loo ltung'ana ororei lo Laitoriani Enkai enye, o rorei le Hagai ilo oiboni le Nkai anaa enairriwayie Olaitoriani Enkai enye ninye; neureishoyu iltung'ana te dukuya Olaitoriani. 13Neitoki Hagai, ilo kilikuai lo Laitoriani, airorie iltung'ana to lkilikuai lo Laitoriani, ejo, “Atii nanu te nebo intae, ejo Olaitoriani.” 14Neputu Olaitoriani enkiyang'et e Serubabel le Shealtiel, ilo balusui le Yuda, o enkiyang'et e Yoshua olayioni le Yehosadak, ilo apolosani kitok, o enkiyang'et e lelo lekunot pooki loo ltung'ana; nepuonu ninche aas esiaai e ina aji o Laitoriani loo lororani Enkai enye, 15te nkolong e tikitam o ong'uan o lapa, to lapa le ile.