Ilpolosien le ina kop
1Nejoki Olaitoriani Musa, 2“Ntanapa iltung'ana le Israel tiaaki ninche, Ti nipuopuo aajing enkop e Kanaan, (ena kop nalo aaku enjungore inyi, ina kop e Kanaan ebaiki e enebaiki), 3ore enkalo inyi e kopikop naa keaku ebaiki ongata e Sin amanaa tolkirine le Edom, naa ore olpolosie linyi te nkalo e kopikop naa ebaiki enkiting'oto Enaiposha e Munyan te nkalo o loosaen; 4nelo olpolosie linyi neirrugo aing'or kopikop e nkilepunoto tenkalo e Akrabim, nedung alo Sin, ore enkiting'oto enye naa keaku kopikop e Kadesh-Bar nea; neitoki adoyio alo o metabai Hasar-adari, negiroo alo Asmon; 5neitoki olpolosie aibelekenya te Asmon o meshomo Ereyiet e Misiri, ore enkitingoto enye naa te naiposha.
6“Ore to lpolosie lo loontoluo nchoo eaku Enaiposha Kitok o lo manaa lenye; ele ninye eaku olpolosie lino lo loontoluo.
7“Ele olo aaku olpolosie lino le moikuape: ore ebaiki Enaiposha Kitok, entipik olpolosie linyi o metabaiki oldoinyo le Hor; 8ore ebaiki oldoinyo le Hor entipik olpolosie o metabaiki enkutuk e Hamat, ore enkiting'oto e ilo polosie nelo aaku Sedad’ 9neitoki ilo polosie alo abaya Sifron, ore enkiting'oto enye nelo aaku Hasar-enan ele ninye; olo aaku olpolosie linyi le moikuape.
10“Entobira ilpolosien linyi lo loo saen ebaiki Hasar-enan o metabaiki Shefam; 11nedoyio ilo polosie alo ebaiki te Shefam o metabaiki Ribla te nkalo o loo saen le Aim; nedoyio ilo polosie alo o metabaiki olmanie le naiposha e Kineret te nkalo oloosaen; 12nedoyio ilo polosie alo olkeju le Yordan, ore enkiting'oto enye nelo aaku Enaiposha e Munyan. Ena ninye nalo aaku enkop inyi emanita ilpolosien pooki.”
13 Neitanap Musa iltung'ana le Israel ejo, “Ena kop intae ipuopuo aajung te oshoto e nkukuo, naa ninye eitanapishe Olaitoriani pee eisho iloshon ooudo o lpisiai lo losho; 14amu ore olosho loo layiok le Ruben too nkajijik oo loo menye, o losho loo le Gad too nkajijik oo loo menye, netang'amutua enjung'ore enye, o lpisiai sii lo losho le Manase; 15ore lelo oshon pokira oare o ilo pisiai lo losho netang'amutua enjung'ore enye te lido kekun lo lkeju le Yordan, etalita Yeriko, te nkalo o loosaen, te neilepunye enkolong.”
Ilarikok ooitasheiki endung'oto e nkop
16Nejoki Olaitoriani Musa, 17“Kuna ninche nkarn oo ltung'ana e lelo tung'ana oopuo aadung'oki intae enkop naaku enjung'ore inyi: Eliesa ilo apolosani o Yoshua olayioni le Nuni. 18Iwa ake olarikoni obo te pooki osho, pee epuo aaor enkop naaku enjung'ore. 19Kuna ninche nkarn e lelo tung'ana: ore olosho le Yuda, naa Kalebu olayioni le Yefune. 20Ore olo losho loo layiok le Simeon naa Shemuel olayioni le Amihud. 21Ore olo losho loo layiok le Benchamen naa Elida olayioni le Kislon. 22Ore olarikoni lo losho loo layiok le Dan naa Buki olayioni le Yogli. 23Ore oloo layiok le Yosef: lo losho lo layiok le Manase, ore olarikoni naa Haniel olayioni le Efod. 24Ore olarikoni lo losho loo layiok le Efraim, naa Kemuel olayioni le Shiftan. 25Ore olarikoni lo losho loo layiok le Sebulon, naa Elisafan olayioni le Parnak. 26Ore olarikoni lo losho loo layiok le Isaakar naa Paltiel olayioni le Asaan. 27Ore olarikoni lo losho loo layiok le Asheri naa Ahihud olayioni le Shelomi. 28Ore olarikoni lo losho loo layiok le Naftali naa Padehel olayioni le Amihud. 29Kulo ninche lelo lewa apa ooitanapa Olaitoriani metooriki ina jung'ore iltung'ana le Israel te nkop e Kanaan.”