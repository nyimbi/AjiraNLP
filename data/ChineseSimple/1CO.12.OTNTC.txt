1弟兄乎、論及屬神之恩賜、我不欲爾等不明、 2當知爾曹原為異邦人之時、曾向無言之偶像、如被牽而往、 3故我吿爾等、未有由上帝之神言者而言攻伊伊穌斯為阿那斐瑪、亦未有能稱伊伊穌斯為主者、無非由聖神、 4恩賜有殊、而神同一、 5職事有殊、而主同一、 6行為有殊、而上帝同一、即行一切於衆中者、〇
第一百五一節誦
7但聖神之顯、於各人為益、 8蓋於彼賜智慧言由神、於他知識言、因同一神、 9於他信德、因同一神、於他醫術之恩賜、因同一神、 10於他異能、於他預言、于他諸神之辨別、於他方言、於他解譯方言、 11此一切同為一神所行、隨己所欲而頒予各人、〇
第一百五二節誦
12蓋身乃一、而有多肢體、一身之肢體雖多、究為一身、合利斯托斯亦如是也、 13蓋我儕或伊屋叠亞人、或希臘人、或奴僕、或自主者、皆由一神領洗為一體、皆於一神而飲、 14夫身不衹一肢體、乃多者也、 15若足云我非手、故不屬於身、豈果因此不屬於身乎、 16若耳云我非目、故不屬於身、豈果因此不屬於身乎、 17若全身為目、而聽安在耶、若全為聽、其嗅安在耶、 18惟上帝置肢體于身、各安其位、隨己所欲、 19若皆為一肢體則身安在耶、 20今肢體雖多、而身惟一、 21目不能謂手云、我無要爾、首不可謂足云、我無要爾、 22反乎此、身之肢體、以為弱者更為切要、 23又我視為賤者、我儕保護之愈厚、 24且我儕之醜者、美飾愈多、我儕之美者、無所需也、但上帝調和身體、於劣者賜加尊、 25免身上有分爭、乃為肢體皆互相顧慮、 26若一肢體受苦、而全肢體同苦、若一肢體得榮、而全肢體同喜、〇
第一百五三節誦
27爾曹乃合利斯托斯之身、而各為其肢體、 28上帝于教會所立者、第一宗徒、第二先知、第三教師、其次異能、後醫術之恩賜、輔佐、治理、言方言、 29豈皆為宗徒乎、豈皆為先知乎、豈皆為教師乎、豈皆為行異能乎、 30豈皆有藝術之恩賜乎、豈皆言方言乎、豈皆解方言乎、 31爾曹當切望恩賜之大者、然我將示爾等以至上之道也、