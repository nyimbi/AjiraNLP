第五十節誦
1〇我為真葡萄樹、而我父乃園師、 2凡在我之枝而不結實、彼去之、而凡結實者、必修淨之、使其結實益繁、 3爾曹因我語爾等已被修淨、 4爾等當居我、我亦在爾等、如枝若不在葡萄樹、則自不能結實、爾曹若不居我、亦如是、 5我為葡萄樹、爾曹乃枝、居在我、而我在彼者、則結實繁矣、蓋爾曹無我、則絕不能為也、 6誰若不居我、如枝彼棄于外而槁、人收拾之、投火而焚之、 7爾曹若居我、我之言亦在爾等、則凡所願者可求、而必為爾等成之、 8若爾等結多實、則我父因此受榮光、則爾曹乃為我之門徒矣、
第五一節誦
9〇如父愛我、我亦愛爾等、爾等當居于我之愛、 10爾曹若守我之誡命、則居于我之愛、如我守我父之誡命、而居于彼之愛、 11我以此吿爾等、為我之喜居爾等、而爾等之喜將充足、 12爾當相愛、如我愛爾等、此乃我之誡命也、 13人若為其、朋友捨其生命、愛未有大于此者、 14爾等若遵行我所誡命爾等者、即為我之朋友、 15我既不稱爾等為僕、因僕不知其主所行、乃我已稱爾等為朋友、因凡我所聞于我父者、吿爾等矣、 16非爾等選我、乃我選爾等、且立爾等、使爾等往而結實、且爾等之實恒在、為爾曹凡因我名所求于父者、彼將賜爾等、
第五二節誦
17〇我以此我命爾等、使爾曹相愛、 18世若惡爾等、爾等當知、在爾等之先已惡我、 19爾曹若屬世、則世必愛屬己者、然爾曹不屬世、乃我由世選爾等、緣此世惡爾等、 20爾曹宜記憶我所吿爾等之言、即僕不大于其主、人若窘逐我、亦必窘逐爾等、若守我言、亦必守爾等之言、 21然以此一切因我名而行于爾等、緣不識遣我者故也、 22若我未來與之言、則彼等無罪、然今彼等于其罪無可辭、 23惡我者亦惡我父、 24若我在其中不行他人所未行之事、則彼等無罪、然今已見之、且惡我及我父、 25乃為應驗于其法律中所載之言、彼等無故而惡我云、 26迨來撫卹者、乃我由父將遣爾等者、即真理之神、由父而出者、其為我作証、 27爾曹亦作証、因爾等自元始偕我在也、