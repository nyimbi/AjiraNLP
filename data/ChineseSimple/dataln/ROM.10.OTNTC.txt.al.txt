1  〇弟兄乎、我心之所願、及我向上帝之祈禱、乃為伊斯拉伊泐人以得拯救、 

2  蓋我為彼等作証、彼等於上帝有熱心、然非循其知識也、 

3  蓋彼等不識上帝之義、而尋求以立一己之義、致不順服上帝之義、 

4  蓋法律之終在合利斯托斯、使凡信者以得稱義、 

5  蓋摩伊些乙指由法律之義而載云、人行之者、則由之而得生、 

6  然由信之義、如此云、在爾心勿言、孰能升天、即使合利斯托斯下降耶、 

7  或孰能下深淵使合利斯托斯由死者而上耶、 

8  聖經何言云、其言乃近爾、在爾之口、在爾之心、信之言即我儕所傳信教之言也、 

9  若以爾口承認伊伊穌斯為主、及以爾心信上帝使之由死中復活、則必得拯救、 

10  蓋人以心信致得稱義、以口承認致得拯救、 第一百零四節誦 

11  〇因聖經云、凡信之者必不致於羞恥、 

12  伊屋叠亞人、及希臘人、並無區別、蓋衆人之主惟一耳、其豐盛臨凡呼籲之者、 

13  蓋凡呼籲主名者必得拯救、 

14  然未曾信之、何能籲之、而未曾聞之何能信之、無傳者何能聞之、 

15  若未奉遣何能傳之、如所載者云、傳福音安和者之足、何其美哉、 

16  但此福音非皆聽受、蓋伊薩伊亞又云、主歟、我所傳聞而信者、為誰乎、 

17  如是信由于聞、聞由上帝之言、 

18  我則曰、彼等豈未聞乎、反乎此、其聲行于普地、其言直至地涯、 

19  我又曰、伊斯拉伊泐豈未知之乎、首初摩伊些乙曰、我將以異民激爾嫉恨、以無知之民激爾憤怒、 

20  然伊薩伊亞毅然而言曰、未求我者、我為其所遇、未問我者、我向其顯見、 

21  又指伊斯拉伊泐人曰、我終日伸手向不聽順且頑固之民焉、

