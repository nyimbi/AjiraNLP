1  弟兄乎、我嘗來就爾等傳道、為上帝作証、非用高言或智慧、 

2  蓋我定意在爾等中所知他無、惟知伊伊穌斯合利斯托斯釘十字架耳、 

3  〇我居于爾等中、輭弱恐懼、戰慄不勝、 

4  我所言、我所傳、非以人之智慧婉言、乃以神靈及能力顯示、 

5  使爾等之信、非由人之智慧、乃由上帝之能力、〇 第一百二六節誦 

6  然我儕於完全者中語智慧、但非斯世之智慧、亦非斯世過易之權位者、 

7  乃我儕語上帝秘奧之智慧、於世世以先、上帝所預定為榮光我者、 

8  夫斯世權位無一知之、蓋若知之、必不以榮光之主釘十字架矣、 

9  但如載者云、〇 第一百二七節誦 上帝為愛之者所備、乃人目未見、耳未聞、亦未入人心、 

10  〇上帝以其神顯示予我等矣、蓋神鑒察一切及上帝之深奧、 

11  蓋屬人者、除居其內之神靈外、而人孰能知之、如是屬上帝者、除上帝之神外、亦無能知之、 

12  我儕所受者、非斯世之神、乃由上帝之神、使我等能知上帝所賜予我等者、 

13  我儕語之、非以人智慧所教之言、乃以聖神所教者、屬神靈者、與屬神靈者相論之、 

14  屬魄氣之人、不受屬上帝之神、故以之為愚、不能識之、蓋當依屬神靈者議論之、 

15  然屬神靈之人議論一切、自不被人議論、 

16  蓋孰知主之心、而能解之乎、我儕有合利斯托斯之心矣、

