1  吾小子歟、我書此達爾等、使爾等不犯罪、誰若犯罪、我儕在父前則有保惠師、即義人伊伊穌斯合利斯托斯也、 

2  彼為我等之罪、為復和之祭、不但為我等之罪、亦為普世者也、 

3  我儕若守彼之誡命、由此知是我儕識之、 

4  有人言已識之、而不守其誡命、則為謊言、真實不在其中、 

5  誰守其言者、則在其中有上帝之愛實成全之、由是可知、我儕在彼也、 

6  有言在彼者、則當效彼曾如何而行、自亦如是而行、 第七十節誦 

7  〇所愛者歟、我書此達爾等非新誡、乃舊誡、即爾等自元始所有者、此舊誡、係爾等自元始所聞之言也、 

8  我復以新誡書達爾等、實係在彼與在爾者、蓋晦暗方過、而真光已照、 

9  人言自居于光明、而憎其兄弟、則此人尚在黑暗、 

10  愛其兄弟者即居于光明、在彼無誘、 

11  憎其兄弟者仍居于黑暗、行于黑暗者而不知何往、因黑暗使其目盲故也、 

12  孺子歟、我書達爾等、緣爾等之罪、因其名而得赦、 

13  諸父歟、我書達爾等、因爾等識無始而在者、少者歟、我書達爾等、因爾等已勝于凶惡者、小子歟、我書達爾等、因爾曹已識父、 

14  諸父歟、我曾書達爾等、因爾等識元始而在者、少者歟、我曾書達爾等、因爾等剛健、而上帝之言居在爾等中、且爾曹已勝于凶惡、 

15  勿愛世界及凡在世界者、人若愛世界、則父之愛不在其内、 

16  蓋凡在世界者、即肉身之私情、眼目之私慾、及一生之驕傲、此非由父、乃由世界也、 

17  世界及其慾皆逝、惟遵行上帝之旨者永存、 第七一節誦 

18  〇小子歟、今乃末期、爾曹曾聞昂提合利斯將至、今已有多昂提合利斯至矣、由是可知、今乃末期也、 

19  彼等出於我等中、原來非屬我等、蓋若屬我等、則彼等必恒偕我等居矣、彼等出、乃顯明非皆屬我等者、 

20  而爾曹由聖者受有傅膏、且知一切、 

21  我曾書達爾等、非為不知真實、乃為知之、亦知凡謊言者、非由真實也、 

22  謊言者誰乎、豈非承認伊伊穌斯合利斯托斯者耶、此即昂提合利斯特、不承認父與子者、 

23  凡不承認子者無有父、惟承認子者始有父、 

24  故爾等自元始所聞者、當恒存于爾等中、若爾等自元始所聞者、則恒存于爾等中、爾等亦恒居于子及父也、 

25  此乃彼親自許我等之約許、即永遠之生命也、 

26  我書此達爾等是指誘惑爾等者、 

27  爾等已由彼得受傅膏存于爾等衷、故爾等不需人以教訓爾等、但在凡事有此傅膏自教訓爾等、其乃真而無偽、因如其所教訓爾等、則爾等當居彼內、 

28  小子歟、爾曹當恒居彼、為我儕至彼顯現在其降臨之時、得毅然、且無可愧于其前、 

29  爾曹若知彼為義、則知凡行義者、乃由彼而生也、

