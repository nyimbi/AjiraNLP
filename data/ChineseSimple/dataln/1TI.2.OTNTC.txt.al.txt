1  故我勸爾等首要者、當籲吿、祈禱、懇求、感謝、為衆人、 

2  為諸君王、及掌權者、俾我儕度諸虔誠潔淨及平安穩靜之生命、 

3  蓋此為善、及見納在吾拯救者上帝前、 

4  彼願衆人得拯救、克至真理之知識、 

5  蓋上帝惟一、上帝與人間之中保亦惟一、乃人伊伊穌斯合利斯托斯也、 

6  彼捨己為衆人救贖、此証成在己期、 

7  我為之立為傳教者及宗徒、我在合利斯托斯言真實而無謊、我為列邦人之教師、於信德於真理、 

8  故我願男子在各處可祈禱、舉起聖潔手、毋怒毋疑、 

9  女子所衣亦當合儀、有廉恥、有貞節、勿以編髮、或金銀珍貴之衣為飾己、 

10  惟以善行、如專務虔誠之女子所宜、 

11  女子當習學靜默順從、 

12  我不許女子授教、挾制其夫、惟當靜默、 

13  蓋阿達木受造於先、後耶瓦 

14  且非阿達木見誘、乃女子見誘、陷而於罪、 

15  然其若恒居於信、於愛、於聖潔、於貞節、則必因產子而得拯救、

