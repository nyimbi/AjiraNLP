1  〇蓋我等知吾屬地之幕屋既壞、則我儕有上帝所造、非手所造之屋、乃永遠在天者、 

2  我等處此而嘆息願以吾在天之屋為衣、 

3  第為服衣之後、不復覺裸、 

4  我儕居此幕負重而嘆息、非欲脫之、乃願服之、為死者被生命吞滅、 

5  誠為此造成我等之上帝、其亦以神之聘質予我等、 

6  故我儕恒勇、且知已居於身、必離於主、 

7  我儕非憑目覩、惟憑信而行、 

8  是以我儕有勇、且寗願離身、而偕主居、 

9  是以勉力、或內居、或出離、以為彼悅納、 第一百七十九節誦 

10  〇蓋我儕皆必立於合利斯托斯臺前、使各人循居其身所為、或善或惡、而受報、 

11  我儕既知主可畏、則勸勉人、惟我等顯明於上帝前、又望顯明、於爾等之良心、 

12  我等非復自薦於爾等、乃施爾等以我等可誇之機、對彼以外貌、不憑內心而誇者有可答、 

13  我儕若狂、乃為上帝、若拘謹、則為爾等、 

14  蓋合利斯托斯之愛勉勵我等如此思想之時、若一人既代衆死、則衆皆死、 第一百八十節誦 

15  〇合利斯托斯代衆死、則生者既毋為己而生、乃為代彼等死而復活者生焉、 

16  故此自今後、我儕不依肉體識人、雖曾已狥肉體識合利斯托斯、而今不復如此識之、 

17  是故凡在合利斯托斯者則為新受造物、陳舊已逝、顧、一切成新也、 

18  一切皆由上帝、其藉伊伊穌斯合利斯托斯使我等於己復和、並以復和之職授我等矣、 

19  蓋上帝由合利斯托斯以世界與己復和、不以其罪歸之、並以復和之言託我等、 

20  故我儕因合利斯托斯奉使、如上帝藉我等而勸爾等、我儕因合利斯托斯求爾等、宜復和於上帝也 

21  蓋彼不知罪者因我等成為罪、使我等在彼而成為上帝之義、

