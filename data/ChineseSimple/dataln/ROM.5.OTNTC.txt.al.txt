1  〇是以我儕藉吾主伊伊穌斯合利斯托斯既由信稱為義、則我儕得與上帝安和、 

2  我儕又賴之以信得前進于此恩寵、乃我儕得立于其中者、且以上帝榮光之冀望而誇、 

3  不第此也、即於患難中而亦誇之、蓋知患難生忍耐、 

4  忍耐生練達、練達生冀望、 

5  冀望不致啓羞、蓋上帝之愛以所賜我等之聖神灌注吾心、 

6  〇蓋我儕尚在輭弱之時、屆期、合利斯托斯為罪人而死、 

7  夫為義人死者亦無幾、為恩人敢死者、容或有之、 

8  然上帝之愛顯施予我等、因在我儕尚為罪人之時、合利斯托斯為我等而死、 

9  故我儕今因其血既稱為義、况藉彼得救脫于其赫怒耶、 第八九節誦 

10  〇蓋我儕為讐敵之時、藉其子之死、得與上帝復和、况今復和之後、不更由其生命得拯救乎、 

11  〇不足於此、乃賴吾主伊伊穌斯合利斯托斯以上帝而誇、蓋我儕今由彼得復和矣、 

12  〇故緣一人之罪入世界、緣罪有死、則死亦如是入于全人、因在彼皆犯罪矣、 

13  蓋未立法律之先、罪已在世界、惟無法律、則罪亦不歸之、 

14  然自阿達木至摩伊些乙死在未犯阿達木之同罪者為王、阿達木即未來者之形式也、 

15  然恩寵之賜、罪愆不如、若緣一人之罪致衆皆死、况上帝之恩寵及賦畀、因伊伊穌斯合利斯托斯一人之恩寵於衆更餘裕也、 

16  緣一人之犯罪不如恩賜、蓋如由一人有審判致定罪、如由多罪有恩寵致稱義、 第九十節誦 

17  〇蓋若以一人之罪、而死緣一人為王、况受恩寵之餘裕、及稱義之賦畀者、緣伊伊穌斯合利斯托斯一人在生命而為王耶、 

18  蓋如緣一人之罪、致衆人皆入定罪、亦如是緣一人之義、致衆人皆入生命之義、 

19  又如緣一人之悖逆、致衆人為罪人亦如是緣一人之順從、致衆為義人、 

20  法律既來、致罪增顯、罪一增顯、則恩寵亦餘裕、 

21  罪如何為王以致死、恩寵亦如是因義為王、以致永遠之生命、惟藉吾主伊伊穌斯合利斯托斯也、

