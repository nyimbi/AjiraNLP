1  〇弟兄乎、我以上帝所賜予瑪楷多尼亞諸教會之恩寵、吿爾等知之、 

2  即彼等在患難大試探之間、盈溢喜樂、在極貧窮之間、益彰施濟之豐厚、 

3  吾証彼等量其力、逾其力、甘願施之、 

4  彼等慇懃求我等、收納其恩惠、及分受為聖徒之職事、 

5  不但如我儕所望、且先自委於主、及遵上帝之命、亦於我等、 

6  故我儕求提特在爾等中將此恩惠之事、如何而始、即如何而終、 第一百八十六節誦 

7  〇因爾曹既如何豐富於諸事、即如信德、言語、知識、一切慇懃、與爾等之愛我、亦當如此豐富於施捨也、 

8  我言此、非命爾等、乃因他人之熱心、欲試探爾等仁愛之實、 

9  蓋爾曹知吾主伊伊穌斯合利斯托斯之恩寵、彼原為富、為爾等成貧窮、使爾等因其貧窮而為富矣、 

10  我為此勸諭、為爾等有益、爾等不止於初行、亦猶去年所願之、 

11  今當成就所行者、如有樂意而行、則能依爾所有成就之、 

12  蓋若有樂意、則見悅納、依其所有、非依其所無、 

13  蓋非欲他人寬舒、而爾困苦、乃要均平而已、 

14  為現今以爾等之敷餘補彼等之不足、後彼等之敷餘補爾等之不足、 

15  如所載者云、多斂者無盈、少斂者無缺、 第一百八十七節誦 

16  〇感謝歸上帝、乃因賜提特心如此慇懃向爾等、 

17  蓋彼受我勸、且因其甚慇懃、自願就爾等、 

18  我儕遣一弟兄同往、其名譽因福音徧在諸教會、 

19  不第此也、又為諸教會選舉、與我等同行、携此恩惠、即我儕所盡之職、因吾主之榮光、且循爾等之熱心、 

20  愼之、因我等為恩惠之豐饒、免受人謗、 

21  盖我儕慮善、不但在主前、在人前亦如是、 

22  我儕又遣弟兄同往、乃熱心於諸事、屢次被試探者、今彼篤信爾等故、慇懃更切、 

23  若論提特乃我之同侶、為爾等同勞者、若論兄弟、乃諸教會之宗徒、而為合利斯托斯榮光、 

24  故在諸教會前、向彼等當表明爾等所愛、與我等為爾等所誇之証、

