1  無知者哉、戞剌提亞人乎、是誰誘惑爾等不徒眞理、盖伊伊穌斯合利斯托斯在爾等之目前如在爾等中已顯像被釘十字架者、 

2  我欲知爾等即此、爾等受神、是由行法律乎、抑由聽信教乎、 

3  爾曹竟如此無知乎、始以神、而今終以肉體、 

4  爾曹受如此之多苦、豈徒然、 

5  但賜聖神於爾等、且行異能於爾等中者、是由行法律乎、抑由聽信教乎、 

6  即如阿烏拉阿木信上帝而歸之為義、 

7  故爾曹當知、凡由信者、即屬阿烏拉阿木之子也、〇 第二百零五節誦 

8  然聖經預見上帝使列邦人、由信而稱為義、故預傳福音於阿烏拉阿木曰、萬民由爾而受福言、 

9  如是由信者與誠信之阿烏拉阿木同受福言矣、 

10  盖凡由行法律者、皆服詛咒、蓋載者云、凡不恒遵法律書所載而盡行之者、則服詛咒也、 

11  而在法律無人得稱為義於上帝前、明矣、盖曰、義人由信而得生、 

12  然法律非由信、乃曰、遵此等者則由之而得生、〇 第二百零六節誦 

13  合利斯托斯已救贖我等脫法律之詛咒、即為我等所成之詛咒、蓋載云、凡懸於木者全服詛咒矣、 

14  為阿烏拉阿木之福言由合利斯托斯伊伊穌斯臨及於異邦人、使我等由信而受所許之神、〇 第二百零七節誦 

15  弟兄乎、我循人而言、人之契約既定、則莫能廢之、增之、 

16  夫許約所賜予阿烏拉阿木、及其裔、不云其衆裔、如指多者、惟指其一、乃爾之裔、即合利斯托斯也、 

17  我言之、昔上帝為合利斯托斯所預定之許約、四百三十年後所現之法律、不能廢之、乃使所許者歸於虛、 

18  蓋嗣業若由法律、則非許約、然上帝以許約已賜予阿烏拉阿木、 

19  然則法律為何也、乃為無道之故而設立、待所屬許約之裔至焉、且此所授者乃藉天神託中保之手、 

20  中保非惟一、上帝乃一也、 

21  然則法律與上帝之許約竟反對乎、非也、蓋若法律所施能使生活、則誠然由法律而成為義矣、 

22  然聖經關閉萬人皆於罪下、為許約由信伊伊穌斯合利斯托斯而賜予諸信者、〇 第二百零八節誦 

23  信未來之先、我衆為法律所守、而被關閉、以俟信心而顯著、 

24  如是法律為我等啟蒙之師、引我就合利斯托斯、使我等由信而稱為義、 

25  信來之後、我儕已不在啟蒙師之下、 

26  蓋爾曹由信伊伊穌斯合利斯托斯皆為上帝之子、 

27  凡因合利斯托斯名領洗者、皆服於合利斯托斯、 

28  無分伊屋叠亞人、與希臘人、自主者、與為奴者、男流女流、蓋爾曹在合利斯托斯伊伊穌斯皆為一、 

29  爾曹若屬合利斯托斯、則為阿烏拉阿木之裔、且循許約而為嗣子也、

