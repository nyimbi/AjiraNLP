1  〇彼出殿之時、其門徒中之一向之曰、師歟、請觀斯石若何、造構之若何、 

2  伊伊穌斯答之曰、爾見此大造構乎、在此無一石遺于石上、皆無不傾壞、 

3  彼于橄欖山對殿而坐之時、撇特兒亞適烏伊鄂昂昂德列乙私問之曰、 

4  請吿我等何時將有此、且一切將成之時有何先兆、 

5  伊伊穌斯答之曰、慎勿為人所迷惑、 

6  蓋有多人冒我名而來者云、係我也、而迷惑多人、 

7  爾等聞有戰鬬及戰鬬風聲之事、勿懼、蓋此必有、乃尚非末期、 

8  蓋民將起攻民、而國攻國、處處將成有地震、及飢饉變亂、凡此乃苦難之始、 第五九節誦 

9  〇爾等宜自慎、蓋人將解交爾等于公會、鞭爾等于會堂、且為我之故、立爾等於侯王前、為之作証、 

10  惟福音必先傳於萬民、 

11  拽而解交爾等之時、勿先慮將如何言、亦勿預籌、乃當其時有所賜者、爾等言之蓋非爾言、乃聖神耳、 

12  兄弟將交兄弟、父將交子、以至于死、子攻父母而弑之、 

13  且爾等因我之名見憎憾於衆、惟至終忍者、彼將得救、 第六十節誦 

14  〇何時見經先知達尼伊泐所言者、荒廢可惡之物、立於所不當之地、讀者當悟之、其時在伊屋叠亞者、當逃避于山、 

15  在屋上者勿下入室、勿入而由室以取何物、 

16  在田者勿歸以取其衣、 

17  當其日、禍哉、孕婦及乳婦者、 

18  宜祈禱、免爾等之逋逃于冬天、 

19  蓋在其日、如此之患難、乃從上帝創世以來、至今所未有、而絕無有、 

20  若主不稍減其日、則凡肉身無得救者、乃因被選者、是其所選者、將減其日耳、 

21  其時若人吿爾等、顧、合唎斯托斯在此、或顧、在彼、勿信、 

22  蓋偽合唎斯托斯及偽先知將起、施行異兆及奇蹟、若能、亦以迷惑被選者、 

23  爾等當自慎、顧、我先悉吿于爾等者、 第六一節誦 

24  〇當是時在此患難之後、日將晦晤、月不發其光、 

25  星隕自天、天勢震動、 

26  其時見人子以大力及大榮乘雲而來、 

27  遣其天神等、以聚集諸被其所選者由四風、自地極至天涯、 

28  爾等以無花果樹為譬喻而學、何時枝柔葉萌、則知夏時近矣、 

29  如是以及爾等何時見此所成者、則知近及門矣、 

30  我誠吿爾等此代未逝、直至此皆得成、 第六二節誦 

31  〇天地將逝、我之諸言不逝、 

32  其日、其時、無有人知、衆天神及子亦不知、惟父知之、 

33  慎哉、警醒祈禱、蓋爾等不知何時其期來也、 

34  猶人離其家而他往、委權予其僕等、各有己事、而命守門者警醒、 

35  爾等宜如是警醒、蓋不知家主何時來至昏暮、或夜半、或雞鳴、或平旦、 

36  恐其猝來、適遇爾等寢睡、 

37  我所論爾等者、亦向衆云、警醒哉、

