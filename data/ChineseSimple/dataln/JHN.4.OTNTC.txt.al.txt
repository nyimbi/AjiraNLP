1  維時、伊伊穌斯知發利些乙人、已聞伊伊穌斯造作門徒、及授洗多于伊鄂昂、 

2  則伊伊穌斯實非親自施洗、乃其門徒耳、 

3  彼離伊屋叠亞、復往戞利列亞、 

4  當經行薩瑪利亞、 第十二節誦 

5  〇來至薩瑪利亞之城、名錫哈兒、於亞適烏賜其子伊鄂錫福之地相近、 

6  在彼有亞適烏之井、伊伊穌斯行路疲倦、坐于井旁、約第六時、 

7  有薩瑪利亞婦來為汲水、伊伊穌斯對之曰、請予我飲、 

8  因其門徒入城為市食、 

9  薩瑪利亞婦語之曰、爾係伊屋叠亞人、何向我薩瑪利亞婦求飲乎、蓋薩瑪利亞人與伊屋叠亞人素不相交、 

10  伊伊穌斯答之曰、倘爾知上帝之賦畀、及向爾言、請予我飲者為誰、則爾將反求之、彼必以活水予爾、 

11  婦對之曰、主歟、無汲器、井亦深、故由何有活水乎、 

12  爾豈大于祖亞適烏乎、其以此井遺賜我等、彼與其子及家畜、亦曾飲之、 

13  伊伊穌斯答之曰、凡飲此水者、將復渴、 

14  然飲由我所賜之水者、不渴于永世、乃我所予之水、於其中將成泉源、湧至永遠之生命、 

15  婦對之曰、主歟、請以此水賜我、使我不渴、亦無庸來此汲水矣、 

16  伊伊穌斯語之曰、爾往、呼爾夫至此、 

17  婦對之曰、我無夫、伊伊穌斯謂之曰、誠哉、爾言無夫、善也、 

18  蓋爾曾有五夫、今爾所有者、亦非為爾夫、此誠爾言、 

19  婦向之曰、主歟、我觀爾為先知、 

20  我列祖崇拜于此山、惟爾曹言在耶魯薩利木有處、乃在彼當崇拜、 

21  伊伊穌斯謂之曰、婦乎、信我哉、時將至、爾曹將崇拜父非于此山、亦非于耶魯薩利木、 

22  爾曹不知所崇拜者、我儕則知所崇拜者、蓋拯救乃由伊屋叠亞人耳、 

23  乃時將至、今已是矣、真崇拜者崇拜父以神以誠、蓋父尋求該崇拜之者、 

24  上帝乃神、崇拜之者亦當以神以誡崇拜之、 

25  婦謂曰、我知哶錫亞、即稱合利斯托斯者將至、彼來時、將一切傳吿我等、 

26  伊伊穌斯向之曰、是我、乃與爾言者、 

27  斯時、其門徒來、奇異彼與婦共言、然無人語爾何求、爾何與之言、 

28  婦遺其水瓶而往、入城、謂吿其人曰、 

29  來觀一人、乃將我所行者悉吿之、此豈非合利斯托斯乎、 

30  衆出于城來就之、 

31  此際、其門徒求之曰、拉韋請食、 

32  彼對之曰、我有糧可食、乃爾等所不知者、 

33  門徒故互相曰、豈有人供其食乎、 

34  伊伊穌斯對之曰、我之糧、乃以行遣我者之旨、及完全其事也、 

35  爾等豈不曰、尚有四月則収成至矣、顧、我吿爾等舉爾目而觀田、已白、即収成矣、 

36  而穫者得其償報、且積實於永遠之生命、使播者穫者同樂、 

37  蓋為此有實言、此播彼穫雲、 

38  我遣爾等刈穫爾等所未勞者、他人勞之、而爾等入于其勞、 

39  其城中有多薩瑪利亞人信之、因婦作証之言云、彼以我所行者悉吿之、 

40  故薩瑪利亞人來就之時、求之為偕伊等留居、遂在彼留居二日、 

41  緣其言而信者愈多矣、 

42  有向其婦人曰、我儕非因爾言語而信、蓋我儕親聽之、知此誠為合利斯托斯救世者也、 

43  越二日、彼去之、而往戞利列亞、 

44  蓋伊伊穌斯親作証、凡知在其故土、不見尊也、 

45  來至戞利列亞時、戞利列亞人接之、皆見彼在耶魯薩利木於節期所行者、蓋彼等亦赴節期、 

46  伊伊穌斯復來戞利列亞之喀那、即先從水作酒之處、 第十三節誦 〇在喀撇兒那屋木有一王之臣、其子病、 

47  此人聞伊伊穌斯自伊屋叠亞至戞利列亞、來就之、求彼為臨下而醫其子、蓋其將死矣、 

48  伊伊穌斯謂之曰、若不見奇徵及異蹟、爾曹決不信、 

49  王之臣向之曰、我子尚未死、主歟、先臨下、 

50  伊伊穌斯語之曰、往哉、爾子生矣、其人信伊伊穌斯所吿之言而往、 

51  其往時、其諸僕遇而傳報曰、爾子生矣、 

52  彼問其何時始愈、對曰、昨日第七時熱退、 

53  故其父知此時、乃伊伊穌斯吿之爾子生矣、其親自及其全家皆信之、 

54  此乃伊伊穌斯自伊屋叠亞來至戞利列亞所行第二之奇徵也、

