1  〇是以聖弟兄乎、爾曹共分同受天召者、則當深思吾所承認之欽使者、及司祭首、即是伊伊穌斯合利斯托斯也、 

2  彼盡忠於立之者前、如摩伊些乙在其全家然、 

3  蓋彼受榮光超於摩伊些乙、如建造家者尊於其家、 

4  盖凡家必有建造之者、惟建造萬有者、上帝也、 第三百零八節誦 

5  〇摩伊些乙在其全家、盡忠如僕役、為其所當宣吿者作証、 

6  然合利斯托斯在其家乃為子、而我儕乃其家、若我儕至終克堅守勇敢及可誇之望、 

7  故如聖神所云、如今爾曹若聽彼聲、 

8  則勿剛愎爾等之心、如昔在曠野於激怒之時、及試探之日、 

9  在彼爾等之列祖試我探我、而厯四十年、見我之所為、 

10  故我怒此代而曰、彼等心常迷惑、而不識我之道、 

11  乃我於怒而誓、彼等不可入我之安息、 第三百零九節誦 

12  〇弟兄乎、爾曹當謹愼、恐爾等中有人懷不信之惡心、以致違背生活之上帝、 

13  故爾曹适有如今之可稱、當日日相勸勉、免爾等中有人因迷惑而剛愎自用、 

14  蓋我儕皆為合利斯托斯之分受者、克將原始之本性堅守至終、 

15  論及所云、如今爾曹若聽彼聲、則勿剛愎爾等之心、如在激怒之時、 

16  蓋聞者中有人激怒、夫出耶吉撇特者非盡從摩伊些乙、 

17  然在四十年間、向誰發怒、非犯罪者而屍仆於曠野者乎、 

18  彼向誰發誓不可入其安息耶、非悖逆者乎、 

19  是以我儕觀之、彼等不得入、乃因不信之故也、

