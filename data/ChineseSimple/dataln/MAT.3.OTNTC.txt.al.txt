1  彼日授洗者伊鄂昂來、而於伊屋叠亞曠野宣傳、 

2  曰、改悔哉、因天國近矣、 

3  緣此即先知伊薩伊亞所曾言之者、在曠野有聲呼預備主道修直其徑哉、 

4  然伊鄂昂身穿駱駝毛之衣、腰繫皮帶、而其食乃蝗蟲野蜜也、 

5  當時耶魯薩利木、舉伊屋叠亞、及伊鄂兒當四境、叠出就之、 

6  承認已罪者、乃由彼在伊鄂兒當領洗、 

7  伊鄂昂見多發利些乙、及薩督楷乙、亦就之領洗、謂伊等曰、毒蛇之類乎、誰屬爾逃避將來之怒、 

8  結改悔之菓哉、 

9  意中切勿自謂我父係阿烏拉阿木也、因吾語爾、然上帝能從此石予阿烏拉阿木亦造出子、 

10  今斧已置在樹根矣、凡樹不結善菓者、斫之投于火、 

11  夫我授洗爾等于水為悔改、乃後我而來者勝于我、不堪為之携履、彼將以聖神及火授洗爾等、 

12  其杴在其手、彼將淨其禾塲、其麥斂倉而糠殼焚以不滅之火、 第六節誦 

13  〇時伊伊穌斯自戞利列阿至伊鄂兒當就伊鄂昂、欲由之領洗、 

14  然伊鄂昂止之、而曰、我當由爾領洗、爾反就我乎 

15  伊伊穌斯乃答之曰、今且姑置、因我儕當如是以盡諸義、於是乃許之、 

16  伊伊穌斯領洗、即出水、而天為之開、有見上帝之神如鴿、降臨其上、 

17  即自天有聲云、此乃我之愛子、我所喜悅者也、

