第三百二三節誦
1〇蓋法律為將來福之影、非本物之眞像、故以每年必恆獻同一之祭、不能成全來就之者、 2否則止獻矣、蓋以事奉一次所潔者、其良心不復覺有罪、新約祭祀之能力 3然此祭使人每年記憶其罪耳、 4蓋牛羊之血不能除滅罪、 5故合利斯托斯下界之時曰、祭祀與禮物爾所不悅之、然爾曾為我備肉體、 6全燔與罪祭爾所不悅之、 7其時我言、上帝歟、顧我往以遵行爾旨、如在書之首為我所載者、 8前言祭祀儀物及全燔與罪祭、即循法律所獻者、爾所不悅之、亦所不悅也、 9上帝歟、顧我往以遵行爾旨、彼除廢第一者、為立第二者、 10我儕由此旨、藉伊伊穌斯合利斯托斯肉體之一次獻而得成全、 11凡司祭日日立而事奉、屢獻同一之祭、乃永不能除滅諸罪、 12然彼為罪獻一祭後、則永遠坐於上帝之右、 13待將其仇敵置於其足凳下、 14蓋彼以一次之獻成全被成聖者於永遠、 15聖神亦為我等証之、蓋如先所言、 16主云、厥日後、我將以我之法律置於其衷且銘之於其心、 17又曰、我不復記憶彼等之罪惡及不法律、 18罪既赦免、則不復庸為罪獻祭、
第三百二四節誦
勸勉之言 19〇弟兄乎、我既藉伊伊穌斯合利斯托斯之血得敢勇以入於聖所、是由重新生活之途、 20乃彼為我等重開藉幔帳、即其肉體、 21且既有大司祭宰上帝之家、 22則我儕以誠心及全信心被撢灑去惡念、身被洗淨以淨水、而得進之、 23我儕當持守堅固之望、不移之承認、蓋許約者誠信也、 24我儕當彼此相顧、鼓勵為愛慕及善行、 25勿停止聚會、效人習俗、乃當互相勸勉、視其日伊邇、更當如是、 26盖我儕若得其理之知識後、縱意犯罪、則無復有贖罪之祭、 27惟恐懼以待審判與吞食敵仇之烈火、 28若有背摩伊些乙之法律者、憑二三人作証、處死無恤、 29况踐蹋上帝之子以約之血、藉之自得成聖者、而不之為聖、又侮慢恩寵之神、爾曹思之、其人當受之刑何其重哉、 30蓋我儕知其所言者、主曰、報仇在我、我必報之、又曰、主必審判其民、 31陷於生活上帝手係可畏、
第三百二五節誦
32〇爾曹當追憶爾等當初之日、在其間蒙光照之後、忍受患難之多戰、 33或自己受毀謗、落患難中、竟成為劇觀、或與處如此况者同分、 34蓋爾曹體恤我之縲絏、人奪爾等之產業、爾曹喜受之、因爾曹知在天為已有愈義恆存之產業、
第三百二六節誦
35〇故爾曹勿失勇敢、此有大賞賜也、 36爾曹必須忍耐、為爾曹遵行上帝之旨後、可受許約、 37蓋尚片時、無幾且無幾、而將來必來、絕不遲延、 38義人由信必得生、人若退後、則我心不悅之、 39然我儕非屬退後為沉淪者、乃屬信為靈魂得拯救者也、