1弟兄乎、我弗能語爾等如屬神靈者、乃屬肉體者、爾在合利斯托斯如孩提、 2我曾哺爾等以乳、非以糧、因爾曹尚無能、今仍未能也、爾曹尚屬肉體者、 3蓋爾等中若有媚嫉、爭闘、分離、豈非爾曹屬肉體、及狥人而行乎、 4時有言、我屬葩韋泐者、又他言、我屬阿坡羅斯者、豈非爾曹屬肉體乎、 5然葩韋泐為誰、阿坡羅斯為誰乎、彼等但為執事、隨主所賜各人者、爾等藉之而信、 6我種之、阿坡羅斯灌之、惟上帝長之、 7故種者、灌者、無何、惟長之者、上帝也、 8種者、灌者、一也、然各人依其勞、而得其值、〇
第一百二八節誦
9蓋我儕為上帝同勞者、而爾為上帝之莊稼、屬上帝之建造、 10我循上帝所賜之恩寵、如智慧之工師置基、而他人建造、惟各當愼如何建造、 11蓋除所置之基、即伊伊穌斯合利斯托斯外、無人能置他基、 12人若以金銀、寶石、草木、禾藁、建於此基上、 13各人之工將發現、夫有日必表彰之、蓋於火而明顯、但各人之工、受火試煉如何、 14若人所建之工存、則得值、 15若其工見焚、必受損、惟己得救、然如脫火焉、 16豈不知爾曹乃上帝之殿、而上帝之神居爾等中乎、 17若人毀上帝之殿、上帝亦必毀之、蓋上帝之殿乃聖、即是爾等也、〇
第一百二九節誦
18無論何人勿自欺、倘爾等中有人於斯世自以為智慧、其必為愚、以成為智慧、 19蓋斯世之智慧在上帝前為愚、如載者云、彼將拘智者中其詭計、 20又云、主知智者之意念皆虛、 21故無論何人、勿以人而誇、蓋一切皆屬爾、 22或葩韋泐、或阿坡羅斯、或乞發、或世界、或生命、或死亡、或今時、或來時、皆屬爾等、 23爾曹屬合利斯托斯、合利斯托斯屬上帝者也、