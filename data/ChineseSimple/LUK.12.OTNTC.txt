1時數萬民會集、致互相蹂踐、彼先與其門徒言起曰、爾等為己謹防發利些乙之酵、即偽善也、
第六三節誦
2〇蓋未有覆而不露者、隱而不知者、 3是以凡爾等言于暗中者、將聲于光中、附耳于密室者、將宣于屋上、 4然我告爾等、我友、勿懼殺爾身後別無所能為者、 5我示爾等懼誰、懼有權者、乃殺後投于碣恩那地獄、誠哉、我告爾等、此當懼也、 6五雀非二可售乎、然在上帝前其中之一亦不忘也、 7爾首之髮亦皆見數、故爾等勿懼、因較多雀尤貴耶、
第六四節誦
8〇我告爾等、凡承認我于人前、人子亦承認彼在上帝之衆天神面前、 9避諱我于人前者、彼亦將被避諱于上帝之衆天神面前、 10凡發言攻人子者可赦、惟毁謗攻聖神者不可赦、 11人扭拽爾等至會堂、及至執政秉權者前、勿慮或何以申訴、或何以言、 12蓋其時聖神教爾等以所當言、
第六五節誦
13〇民中一人謂之曰、師歟、示我兄與我分產業、 14彼語之曰、人乎、誰立我于爾曹中為判官或分析者、 15且向彼等曰、慎哉、爾等慎貪婪、因在豐裕者、人之生命不在其產業也、
第六六節誦
16〇彼向伊等以譬喻曰、有一富人其田畝豐善、 17于己計議曰、我何為、致我無處収藏我物實、 18又曰、我將如此、毀我倉而別建更大者、即將我之生產及我之美善、悉収藏于彼、 19將向我靈曰、靈歟、爾有多美善、為多年所置備者、安息、食飲、歡樂哉、 20然上帝向之曰、愚者乎、斯夜將索爾靈、而所備者、將歸誰耶、 21如是凡積財于己者、而不富于上帝也、 22彼向其門徒曰、緣此我告爾等、勿為爾生命思慮何以食、勿再為爾身體何以衣、 23生命大于食物、身體與衣亦然、 24試思烏鴉不稼、不穡、無庫、無倉、而上帝養之、爾等較禽鳥貴幾何乎、 25爾等中孰能以思慮延長身一肘耶、 26至微者、爾等尚不能、何慮為餘者乎、 27試觀百合花如何而長、不勞不紡、然我告爾等、莎羅孟于其極榮華時、其服式不及此之一、 28夫田間之草、今日乃尚存、明日投爐、上帝衣被之如此、何況爾等小信者乎、 29爾等勿尋求何以食、或何以飲、亦勿煩慮、 30蓋此皆世之異邦人所求、而爾等之父、知爾等需此、 31况爾等尋求上帝之國、並此一切將加于爾等、
第六七節誦
32〇小羣乎、勿懼哉、爾等之父、甘願以國賜予爾等、 33售賣爾等所有者以施濟、爾等為己做囊、乃不舊者、財寶在天為無匱乏者、在彼盜賊不近、蠹不損壞、 34蓋爾等之財所在、爾等之心亦在焉、 35願爾等之腰有以被束、而燈有以燃着、 36且願爾等如人俟其主自婚筵歸、彼來而叩門時、即為之啟、 37惟福哉其僕、其主來至、見彼等警醒者、我誠告爾等、彼自束使彼等席坐、而前來供事之、 38若彼于二更來、又三更來、而見如是、福哉、其諸僕也、 39爾等當曉此若家主知盜賊于何時至、則必警醒、不容穿窬其室、 40故願爾等預備、盖爾等不意何時人子來矣、 41撇特兒語之曰、主歟、言此譬喻是向我儕乎、抑向衆人乎、主曰、
第六八節誦
42〇誰是忠且智之家宰、其主立之于諸僕之上、為隨時以粮餉量予之、 43福哉、其僕、其主來至、見其所行者、如是、 44我誠告爾等、彼將立之于其所有者之上、 45若其僕心中云、我主來必遲、扑起諸僕諸婢、食飲且醉、 46乃在不待之日、不知之時、其僕之主來至、劈之、即處之與不信者同分、 47其僕知其主之旨、而不設備、且不順其旨而行、見扑必多、 48惟不知而行者、當責之、見扑必少、
第六九節誦
〇凡予之多者、由之尋索亦多、託付之多者、由之追求亦多、 49我來以火投地、我何願、為已燃着矣、 50我當以洗禮領洗、如何急迫、直至成就之、 51爾等以為我來賜安和于地乎、我告爾等、非也、乃分爭耳、 52蓋自今于一家中、將有五人分爭、三人攻二人、二人攻三人、 53父攻子、子亦攻父、母攻女、女亦攻母、姑攻其媳、媳亦攻其姑、 54彼向民曰、時見雲西起、爾等即言將雨、果有之、 55時見風南吹、爾等則言將暑、亦有之、 56偽善者歟、爾等別識天地之面、何不能別此時乎、 57且爾等何不依己判斷所宜者乎、 58爾偕訟爾者往就有司時、在途間當勉力求釋、恐拽爾就判官、判官將付爾于隷、隷下爾于牢獄、 59我告爾、毫釐未償、斷不得出于彼也、