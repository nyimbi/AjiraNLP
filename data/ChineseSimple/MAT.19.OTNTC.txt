啟七八節誦 1伊伊穌斯盡此等言之後、出戞利列亞來至伊屋叠亞之境、于伊鄂兒當河外、 2多民從之、而彼在此醫之、 3〇發利些乙等來就試探之曰、人無論何故休其妻、可乎、 4伊答曰、爾等豈未讀元始創造者造成伊等為男為女乎、 5且云、緣此人離父母、膠漆其妻、二人將成為一體、 6至於伊等已為不二、乃為一體矣、故上帝所耦者、人不可分之、 7彼等語之曰、然摩伊些乙命予休書休之、何也、 8語彼等曰、摩伊些乙因爾等之殘忍容爾等休爾等之妻、但自元始則不然、 9我語爾等、若非為邪淫之故、休其妻而他取者、乃行邪淫、且娶被休之妻者、亦行邪淫矣、 10其門徒謂之曰、若人之本分與其妻如是、甯可勿娶、 11伊吿之曰、非皆容此言、乃在誰承賦畀者、 12蓋有閹者自其母腹生而如是、又有閹者為人所閹、又有閹者為天國自閹、有能容者可容之、 13其時有攜童子來就之、為伊按手於其上而祈禱、門徒責之、 14伊伊穌斯語之曰、容童子來就我、勿阻之、蓋天國属如此者、 15而按手於其上、離之而去、
第七九節誦
16〇而顧、有一人來就之曰、善哉師乎、我當行何善以得永遠之生命、 17彼吿之曰、何為以善稱我、無有善者、惟一上帝耳、若願入生命守誡命哉、 18曰何耶、伊伊穌斯曰、勿殺人、勿行邪淫、勿偷盜、勿妄証、 19孝敬父母、又云、愛親鄰如己、 20年少者語之曰、我自我幼此皆守之、尚有何未盡乎、 21伊伊穌斯吿之曰、若願成就、往賣爾所有者、而施予貧者、則將有貨財於天、且來從我、 22年少者聞言、愀然而去、蓋有多家產也、 23伊伊穌斯語其門徒曰、我誠吿爾等、富者入天國難矣哉、 24我又吿爾等、駱駝穿鍼孔、較富者入上帝國尤易、 25其門徒聞之、甚駭異曰、然則誰能得救乎、 26伊伊穌斯目之曰、此在人所不能者、然在上帝皆所能者也、 27既而撇特兒答之曰、顧我儕舍一切以從爾、然我儕將何所得乎、 28伊伊穌斯語彼等曰、我誠吿爾等、爾曹從我者在復生之時、即人子坐于其榮光之寶座、爾曹亦坐於十二之寶座、審判伊斯拉伊泐十二支派、 29凡為我之名舍屋宇、或弟兄、或姊妹、或父或母、或妻或子、或田疇者、將受百倍、且嗣永遠之生命、 30然有多先者將為後、後者將為先也、