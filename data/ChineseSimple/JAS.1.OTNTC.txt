第五十節誦
1〇上帝及主伊伊穌斯合利斯托斯之僕亞适烏、問散處十二支派之人安、 2我弟兄乎、爾等陷于種種試誘之時、當以為歡樂、 3因知爾等信德之試誘、生出忍耐、 4惟忍耐當有完全之行為、為爾曹完備純全、毫無可缺、 5若爾等中有人智慧不足、但求上帝乃徑情不咎而賜眾者、則必賜之、 6惟當以信毫無疑而求之、蓋疑惑者譬如海浪、為風吹掀盪碎、 7若此之人勿想望有所得于主、 8貳心之人于其諸路無定、 9兄弟卑者以其高為榮、 10惟富者以其卑也、蓋彼如草上之花而逝、 11日出曝熱、而使草枯、其花落謝、其容貌之美亡矣、富者依其道途枯衰、亦如是、 12福哉、其人、乃忍受試探者、緣其經試探之後、將得生命之冠冤、即上帝所許於愛己者、 13受試探之時、無論何人勿言我為上帝所試探、蓋上帝不為惡所試探、自亦不試探人、 14凡被試探者、即為己慾所引餌、 15其慾既孕而生罪、罪成而生死、 16我所愛之弟兄乎、勿自欺、 17因凡善施及凡全備儀物、係自上由光明之父所降、在彼無變易、無遷移之影、 18彼志願以真理之言生我等、為我儕于其萬物中為一上品、
第五一節誦
19〇於是我所愛之弟兄乎、凡人當速于聽、遲于言、緩于怒、 20蓋人之怒不成上帝之義、 21緣此當屛祛諸汚穢及諸惡之餘、以溫柔而受栽培之言、乃能拯救爾等靈魂者、 22且爾等當為行言者、不第聞之者、係自欺也、 23蓋凡聽言而不行之者、乃譬如人照鏡觀其本來之面目、 24既觀而退、即忘其所以然、 25惟洞鑒自由全備之法律者、而常居守之、彼非聞而即忘者、乃有行事者、此人于其所行、則將為福矣、 26若爾等中有人自以為虔誠而不勒制其舌、乃自欺其心、則其虔誠徒然、 27蓋在上帝及父之前、純潔與無玷之虔誠、即顧瞻孤寡于其患難之際、且在世自守、不為世俗所汚、