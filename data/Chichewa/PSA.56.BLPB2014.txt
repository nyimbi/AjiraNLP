Davide apempha Mulungu amlanditse; ayamika atamlanditsa
Kwa Mkulu wa Nyimbo; pa Yonat-Elem-Rekokimu. Mikitamu wa Davide, muja Afilisti anamgwira m'Gati.
1 Mundichitire chifundo, Mulungu, pakuti anthu afuna kundimeza.
Andipsinja pondithira nkhondo tsiku lonse.
2 Adani anga afuna kundimeza tsiku lonse,
pakuti ambiri andithira nkhondo modzikuza.
3Tsiku lakuopa ine,
ndidzakhulupirira Inu.
4 Mwa Mulungu ndidzalemekeza mau ake,
ndakhulupirira Mulungu, sindidzaopa;
anthu adzandichitanji?
5Tsiku lonse atenderuza mau anga,
zolingirira zao zonse zili pa ine kundichitira choipa.
6 Amemezana, alalira,
atchereza mapazi anga,
popeza alindira moyo wanga.
7Kodi adzapulumuka ndi zopanda pake?
Gwetsani anthu mumkwiyo, Mulungu.
8 Muwerenga kuthawathawa kwanga,
sungani misozi yanga m'nsupa yanu;
kodi siikhala m'buku mwanu?
9 Pamenepo adani anga adzabwerera m'mbuyo tsiku lakuitana ine.
Ichi ndidziwa, kuti Mulungu avomerezana nane.
10Mwa Mulungu ndidzalemekeza mau ake,
mwa Yehova ndidzalemekeza mau ake.
11Pa Mulungu ndakhulupirira, sindidzaopa;
munthu adzandichitanji?
12Zowindira Inu Mulungu, zili pa ine,
ndidzakuchitirani zoyamika.
13 Pakuti mwalanditsa moyo wanga kuimfa,
simunatero nao mapazi anga kuti ndingagwe?
Kuti ndiyende pamaso pa Mulungu
m'kuunika kwa amoyo.