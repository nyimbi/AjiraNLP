Aisraele aononga Akanani
1Pamene Mkanani, mfumu ya Aradi, wokhala kumwera, anamva kuti Israele anadzera njira ya Atarimu, anathira nkhondo pa Israele, nagwira ena akhale ansinga. 2Ndipo Israele analonjeza chowinda kwa Yehova, nati, Mukadzaperekatu anthu awa m'dzanja langa, ndidzaononga midzi yao konse. 3Ndipo Yehova anamvera mau a Israele, napereka Akanani; ndipo anawaononga konse ndi midzi yao yomwe; natcha dzina lake la malowo Horoma.
Njoka yamkuwa
4Ndipo anayenda ulendo kuchokera kuphiri la Hori, nadzera njira ya Nyanja Yofiira, kupaza ku dziko la Edomu; ndi mtima wa anthu unada chifukwa cha njirayo. 5Ndipo anthu ananena motsutsana ndi Mulungu, ndi Mose, ndi kuti, Mwatikwezeranji kutichotsa ku Ejipito kuti tifere m'chipululu? Pakuti mkate ndi madzi palibe, ndi mtima wathu walema nao mkate wachabe uwu. 6Pamenepo Yehova anatumiza njoka zamoto pakati pa anthu, ndipo zinaluma anthu; nafapo anthu ambiri a Israele. 7Ndipo anthu anadza kwa Mose, nati, Tachimwa, popeza tinanena motsutsana ndi Yehova, ndi inu; pempherani kwa Yehova kuti atichotsere njokazi. Ndipo Mose anawapempherera anthu. 8Pamenepo Yehova anati kwa Mose, Upange njoka yamoto, nuiike pa mtengo wake; ndipo kudzali, kuti onse olumwa, akuipenya njokayo, adzakhala ndi moyo. 9Ndipo Mose anapanga njoka yamkuwa, naiika pamtengo; ndipo kunali, njoka itamluma munthu aliyense, nakapenyetsetsa iye pa njoka yamkuwa, nakhala ndi moyo.
Achoka kunka ulendo wao
10Pamenepo ana a Israele anayenda ulendo, namanga mahema m'Oboti. 11Ndipo anachoka ku Oboti, namanga mahema ku Iyeabarimu, m'chipululu chakuno cha Mowabu, kotulukira dzuwa. 12Pochokapo anayenda ulendo, namanga mahema m'chigwa cha Zeredi. 13Atachokako anayenda ulendo, namanga mahema tsidya lina la Arinoni, wokhala m'chipululu, wogwera ku malire a Aamori; popeza Arinoni ndiwo malire a Mowabu, pakati pa Mowabu ndi Aamori. 14Chifukwa chake, ananena m'buku la Nkhondo za Yehova,
Waheba m'Sufa,
ndi miyendo ya Arinoni;
15ndi zigwa za miyendoyo
zakutsikira kwao kwa Ari,
ndi kuyandikizana ndi malire a Mowabu.
16Ndipo atachokapo anamuka ku Beere, ndicho chitsime chimene Yehova anachinena kwa Mose, Sonkhanitsa anthu, ndipo ndidzawapatsa madzi. 17Pamenepo Israele anaimba nyimbo iyi,
Tumphuka chitsime iwe;
muchithirire mang'ombe;
18chitsime adakumba mafumu,
adachikonza omveka a anthu;
atanena mlamuli, ndi ndodo zao.
Ndipo atachoka kuchipululu anamuka ku Matana; 19atachoka ku Matana ku Nahaliyele; atachoka ku Nahaliyele ku Bamoti; 20atachoka ku Bamoti ku chigwa chili m'dziko la Mowabu, ku mutu wa Pisiga, popenyana ndi chipululu.
Aisraele alanda dziko la Aamori
21Ndipo Israele anatuma amithenga kwa Sihoni mfumu ya Aamori, ndi kuti, 22Ndipitire pakati pa dziko lako; sitidzapatuka kulowa m'munda, kapena m'munda wampesa, sitidzamwako madzi a m'zitsime; tidzatsata mseu wachifumu, kufikira tapitirira malire ako. 23Ndipo Sihoni sanalole Israele apitire m'malire ake; koma Sihoni anamemeza anthu ake onse, nadzakomana naye Israele m'chipululu, nafika ku Yahazi, nathira nkhondo pa Israele. 24Ndipo Israele anamkantha ndi lupanga lakuthwa, nalanda dziko lake likhale laolao, kuyambira Arinoni kufikira Yaboki, kufikira ana a Amoni; popeza malire a ana a Amoni ndiwo olimba. 25Ndipo Israele analanda midzi iyi yonse; nakhala Israele m'midzi yonse ya Aamori; m'Hesiboni ndi milaga yake yonse. 26Popeza Hesiboni ndiwo mudzi wa Sihoni mfumu ya Aamori, imene idathira nkhondo pa mfumu idafayo ya Mowabu, nilanda dziko lake m'dzanja lake kufikira Arinoni. 27Chifukwa chake iwo akunena mophiphiritsa akuti,
Idzani ku Hesiboni,
mudzi wa Sihoni umangike, nukhazikike.
28Popeza moto unatuluka m'Hesiboni,
chirangali cha moto m'mudzi wa Sihoni;
chatha Ari wa Mowabu,
eni misanje ya Arinoni.
29Tsoka kwa iwe, Mowabu!
Mwaonongeka, anthu a Kemosi inu,
anapereka ana ake amuna opulumuka,
ndi ana ake akazi akhale ansinga,
kwa Sihoni mfumu ya Aamori.
30Tinawagwetsa; Hesiboni waonongeka kufikira ku Diboni,
ndipo tinawapululutsa kufikira ku Nofa.
Ndiwo wakufikira ku Medeba.
31Chomwecho Israele anakhala m'dziko la Aamori. 32Ndipo Mose anatumiza anthu akazonde Yazere, nalanda milaga yake, napirikitsa Aamori a komweko.
Aisraele alanda dziko la Basani
33Ndipo anatembenuka nakwera kudzera njira ya ku Basani; ndipo Ogi mfumu ya ku Basani anatuluka kukumana nao, iye ndi anthu ake onse, kudzachita nao nkhondo ku Ederei. 34Ndipo Yehova anati kwa Mose, Usamuopa; popeza ndampereka m'manja mwako, iye ndi anthu ake onse, ndi dziko lake; umchitire monga umo unachitira Sihoni mfumu ya Aamori anakhalayo ku Hesiboni. 35Ndipo anamkantha iye, ndi ana ake amuna ndi anthu ake onse, kufikira sanatsale ndi mmodzi yense; nalanda dziko lake likhale laolao.