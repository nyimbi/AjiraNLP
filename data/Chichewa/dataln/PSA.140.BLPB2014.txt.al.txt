1  Ndilanditseni, Yehova, kwa munthu woipa; ndisungeni kwa munthu wachiwawa; 

2  amene adzipanga zoipa mumtima mwao; masiku onse amemeza nkhondo. 

3   Anola lilime lao ngati njoka; pansi pa milomo yao pali ululu wa mphiri. 

4   Ndilindireni Yehova, ndisalowe m'manja mwa woipa; ndisungeni kwa munthu wachiwawa; kwa iwo akuti akankhe mapazi anga. 

5   Odzikuza ananditchera msampha, nandibisira zingwe; anatcha ukonde m'mphepete mwa njira; ananditchera makwekwe. 

6  Ndinati kwa Yehova, Inu ndinu Mulungu wanga; munditcherere khutu mau a kupemba kwanga, Yehova. 

7  Yehova Ambuye, ndinu mphamvu ya chipulumutso changa, munandiphimba mutu wanga tsiku lakulimbana nkhondo. 

8  Yehova, musampatse woipa zokhumba iye; musamthandize zodzipanga zake; angadzikuze. 

9   Kunena za mutu wao wa iwo akundizinga, choipa cha milomo yao chiwaphimbe. 

10  Makala amoto awagwere; aponyedwe kumoto; m'maenje ozama, kuti asaukenso. 

11  Munthu wamlomo sadzakhazikika pa dziko lapansi; choipa chidzamsaka munthu wachiwawa kuti chimgwetse. 

12   Ndidziwa kuti Yehova adzanenera wozunzika mlandu, ndi kuweruzira aumphawi. 

13   Indedi, olungama adzayamika dzina lanu; oongoka mtima adzakhala pamaso panu.

