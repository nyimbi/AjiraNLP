1  Muimiranji patali, Yehova? Mubisaliranji m'nyengo za nsautso? 

2   Podzikuza woipa apsereza waumphawi; agwe m'chiwembu anapanganacho. 

3   Pakuti woipa adzitamira chifuniro cha moyo wake, adalitsa wosirira, koma anyoza Yehova. 

4   Woipa, monga mwa kudzikuza kwa nkhope yake, akuti, Sadzafunsira. Malingaliro ake onse akuti, Palibe Mulungu. 

5  Mayendedwe ake alimbika nthawi zonse; maweruzo anu ali pamwamba posaona iye; adani ake onse awanyodola. 

6  Ati mumtima mwake, Sindidzagwedezeka ine; ku mibadwomibadwo osagwa m'tsoka ine. 

7   M'kamwa mwake mwadzala kutemberera ndi manyengo ndi kuchenjerera; pansi pa lilime lake pali chivutitso chopanda pake. 

8   Akhala m'molalira midzi; mobisalamo akupha munthu wosachimwa. Ambisira waumphawi nkhope yake. 

9  Alalira monga mkango m'ngaka mwake; alalira kugwira wozunzika, agwira wozunzika, pakumkola m'ukonde mwake. 

10  Aunthama, nawerama, ndipo aumphawi agwa m'zala zake. 

11  Anena m'mtima mwake, Mulungu waiwala; wabisa nkhope yake; sapenya nthawi zonse. 

12  Ukani, Yehova; samulani dzanja lanu, Mulungu; musaiwale ozunzika. 

13  Woipa anyozeranji Mulungu, anena m'mtima mwake, Simudzafunsira? 

14   Mwapenya; pakuti mumayang'anira chivutitso ndi chisoni kuti achipereke m'manja mwanu; waumphawi adzipereka kwa Inu; wamasiye mumakhala mthandizi wake. 

15   Thyolani mkono wa woipa; ndipo wochimwa, mutsate choipa chake kufikira simuchipezanso china. 

16   Yehova ndiye Mfumu kunthawi yamuyaya; aonongeka amitundu m'dziko lake. 

17  Yehova, mwamva chikhumbo cha ozunzika, mudzakhazikitsa mtima wao, mudzatchereza khutu lanu; 

18   kuti muweruze mlandu wa amasiye ndi wokhalira mphanthi, kuti munthu wa pa dziko lapansi angaonjeze kuopsa.

