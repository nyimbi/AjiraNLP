18  ) 

1   Ndipo Davide analankhula kwa Yehova mau a nyimbo iyi tsikuli Yehova anampulumutsa m'dzanja la adani ake onse, ndi m'dzanja la Saulo. 

2  Ndipo anati, Yehova ndiye thanthwe langa, ndi ngaka yanga, ndi Mpulumutsi wanga, wangadi. 

3   Mulungu wa thanthwe langa, Iye ndidzamkhulupirira; chikopa changa, ndi nyanga ya chipulumutso changa, nsanja yanga yaitali, ndi populumukirapo panga; Mpulumutsi wanga, mundipulumutsa kuchiwawa. 

4  Ndidzaitana kwa Yehova amene ayenera timtamande; chomwecho ndidzapulumutsidwa kwa adani anga. 

5   Pakuti mafunde a imfa anandizinga, mitsinje ya zopanda pake inandiopsa ine. 

6  Zingwe za kumanda zinandizingira; misampha ya imfa inandifikira ine. 

7   M'kusauka kwanga ndinaitana kwa Yehova, inde ndinakuwira kwa Mulungu wanga; ndipo Iye anamva mau anga ali m'Kachisi wake, ndi kulira kwanga kunafika ku makutu ake. 

8  Pomwepo dziko linagwedezeka ndi kunthunthumira. Maziko a dziko la kumwamba anasunthika. Nagwedezeka, chifukwa Iye anakwiya. 

9  M'mphuno mwake munatuluka utsi, ndi moto wotuluka m'kamwa mwake unaononga; makala anayaka nao. 

10  Anaweramitsa miyambanso, natsika; ndipo mdima wandiweyani unali pansi pa mapazi ake. 

11  Ndipo Iye anaberekeka pa kerubi nauluka; inde anaoneka pa mapiko a mphepo. 

12  Ndipo anayesa mdimawo ngati mahema omzungulira Iye, kusonkhana kwa madzi ndi mitambo yochindikira ya mlengalenga. 

13  Cheza cha pamaso pake makala a moto anayaka. 

14   Yehova anagunda kumwamba; ndipo Wam'mwambamwamba ananena mau ake. 

15  Ndipo Iye anatumiza mivi, nawawaza; mphezi, nawaopsa. 

16  Pamenepo m'munsi mwa nyanja munaoneka, maziko a dziko anaonekera poyera, ndi mtonzo wa Yehova, ndi mpumo wa mpweya wa m'mphuno mwake. 

17  Iye anatumiza kuchokera kumwamba nanditenga; Iye ananditulutsa m'madzi aakulu. 

18  Iye anandipulumutsa kwa mdani wanga wamphamvu, kwa iwo akudana ndi ine; pakuti anandiposa mphamvu. 

19  Anandifikira ine tsiku la tsoka langa; koma Yehova anali mchirikizo wanga. 

20   Iye ananditulutsanso ku malo akulu; Iye anandipulumutsa, chifukwa akondwera ndi ine. 

21   Yehova anandibwezera monga mwa cholungama changa; monga mwa kuyera kwa manja anga anandipatsa mphotho. 

22   Pakuti ndinasunga njira za Yehova, osapatukira ku zoipa kusiya Mulungu wanga. 

23  Pakuti maweruzo ake onse anali pamaso panga; ndipo za malemba ake, sindinawapatukira. 

24   Ndinakhalanso wangwiro kwa Iye, ndipo ndinadzisunga kusachita kuipa kwanga. 

25   Chifukwa chake Yehova anandibwezera monga mwa cholungama changa; monga mwa kuyera kwanga pamaso pake. 

26   Ndi chifundo Inu mudzadzionetsa wachifundo, ndi munthu wangwiro mudzadzionetsa wangwiro. 

27   Ndi oyera mtima mudzadzionetsa woyera mtima; ndi otsutsatsutsa mudzadzionetsa wopotoza. 

28   Ndipo mudzapulumutsa anthu osautsidwa; koma maso anu ali pa odzikuza kuti muwachepetse. 

29  Pakuti Inu ndinu nyali yanga, Yehova; ndipo Yehova adzaunika mumdima mwanga. 

30  Pakuti ndi Inu ndithamangira gulu; ndi Mulungu wanga ndilumphira linga. 

31   Kunena za Mulungu, njira yake ili yangwiro; mau a Yehova anayesedwa; Iye ndiye chikopa kwa onse akukhulupirira Iye. 

32  Pakuti Mulungu ndani, koma Yehova? Ndipo thanthwe ndani, koma Mulungu wathu? 

33   Mulungu ndiye linga langa lamphamvu; ndipo Iye ayendetsa angwiro mu njira yake. 

34  Iye asandutsa mapazi ake akunga mapazi a mbawala; nandiika pa misanje yanga. 

35  Iye aphunzitsa manja anga nkhondo; kotero kuti manja anga alifula uta wamkuwa. 

36  Ndiponso munandipatsa chikopa cha chipulumutso chanu; ndi kufatsa kwanu kunandikulitsa. 

37  Munakulitsa kulunza kwanga pansi panga, ndi mapazi anga sanaterereke. 

38  Ndinapirikitsa adani anga, ndi kuwaononga; ndiponso sindinabwerera mpaka nditawatha. 

39  Ndinawatha ndi kuwapyoza, kuti sakhoza kuuka, inde anagwa pansi pa mapazi anga. 

40  Pakuti Inu munandimanga m'chuuno ndi mphamvu ya kunkhondo; munandigonjetsera akundiukira. 

41  Munatembenuzitsanso adani anga andipatse mbuyo, kuti ndiwalikhe akudana ndi ine. 

42  Anayang'ana iwo, koma panalibe wopulumutsa; ngakhale kwa Yehova, koma Iye sanawayankhe. 

43  Pomwepo ndinawasansantha asalale ngati fumbi la padziko, ndinawapondereza ngati dothi la m'makwalala. 

44   Inunso munandipulumutsa ine pa kulimbana kwa anthu anga; munandisunga ndikhale mutu wa amitundu; Anthu amene sindinawadziwa adzanditumikira ine. 

45  Alendo adzandigonjera ine, pakumva za ine, adzandimvera pomwepo. 

46  Alendo adzafota, nadzabwera ndi kunthunthumira otuluka mokwiririka mwao. 

47   Yehova ali ndi moyo; ndipo lidalitsike thanthwe langa; ndipo akulitsidwe Mulungu wa thanthwe la chipulumutso changa; 

48  inde Mulungu wakundibwezera chilango ine, ndi kundigonjetsera anthu a mitundu. 

49  Amene anditulutsa kwa adani anga; inde mundikweza ine pamwamba pa iwo akundiukira; mundipulumutsa kwa munthu wachiwawa. 

50   Chifukwa chake ndidzakuongani Yehova, pakati pa amitundu, ndipo ndidzaimba zolemekeza dzina lanu. 

51   Iye apatsa mfumu yake chipulumutso chachikulu; naonetsera chifundo wodzozedwa wake, kwa Davide ndi mbeu yake ku nthawi zonse.

