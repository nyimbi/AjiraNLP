1   Yehova achita ufumu; dziko lapansi likondwere; zisumbu zambiri zikondwerere. 

2   Pomzinga pali mitambo ndi mdima; chilungamo ndi chiweruzo ndizo zolimbitsa mpando wachifumu wake. 

3   Moto umtsogolera, nupsereza otsutsana naye pozungulirapo. 

4  Mphezi zake zinaunikira dziko lokhalamo anthu; dziko lapansi linaona nilinagwedezeka. 

5   Mapiri anasungunuka ngati sera pamaso pa Yehova, pamaso pa Ambuye wa dziko lonse lapansi. 

6   Kumwamba kulalikira chilungamo chake, ndipo mitundu yonse ya anthu ipenya ulemerero wake. 

7   Onse akutumikira fano losema, akudzitamandira nao mafano, achite manyazi: Mgwadireni Iye, milungu yonse inu. 

8   Ziyoni anamva nakondwera, nasekerera ana akazi a Yuda; chifukwa cha maweruzo anu, Yehova. 

9   Pakuti Inu, Yehova, ndinu Wam'mwambamwamba pa dziko lonse lapansi, ndinu wokwezeka kwakukulu pamwamba pa milungu yonse ina. 

10   Inu okonda Yehova, danani nacho choipa: Iye asunga moyo wa okondedwa ake; awalanditsa m'manja mwa oipa. 

11   Kuunika kufesekera wolungama, ndi chikondwerero oongoka mtima. 

12   Kondwerani mwa Yehova, olungama inu; ndipo yamikani pokumbukira chiyero chake.

