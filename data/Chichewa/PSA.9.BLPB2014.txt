Ayamikira chipulumutso chachikulu
Kwa Mkulu wa Nyimbo; pa Muti-Labeni. Salimo la Davide.
1Ndidzayamika Yehova ndi mtima wanga wonse;
ndidzawerengera zodabwitsa zanu zonse.
2 Ndidzakondwerera ndi kusekera mwa Inu;
ndidzaimbira dzina lanu, Wam'mwambamwamba Inu.
3Pobwerera m'mbuyo adani anga,
akhumudwa naonongeka pankhope panu.
4Pakuti mwandiweruzira mlandu wanga;
mwakhala pa mpando wachifumu, woweruza wolungama.
5 Mwadzudzula amitundu, mwaononga woipayo,
mwafafaniza dzina lao kunthawi yonka muyaya.
6Adaniwo atha psiti, apululuka nthawi zonse;
ndipo midziyo mwaipasula,
chikumbukiro chao pamodzi chatha.
7 Koma Yehova akhala chikhalire,
anakonzeratu mpando wachifumu wake kuti aweruze.
8 Ndipo Iyeyu adzaweruza dziko lapansi m'chilungamo,
nadzaweruza anthu molunjika.
9 Ndipo Yehova adzakhala msanje kwa iye wokhalira mphanthi.
Msanje m'nyengo za nsautso;
10 ndipo iwo akudziwa dzina lanu adzakhulupirira Inu;
pakuti, Inu Yehova, simunawasiya iwo akufuna Inu.
11 Imbirani zoyamika Yehova, wokhala ku Ziyoni;
lalikirani mwa anthu ntchito zake.
12 Pakuti Iye wofuna chamwazi awakumbukira;
saiwala kulira kwa ozunzika.
13Ndichitireni chifundo, Yehova;
penyani kuzunzika kwanga kumene andichitira ondidawo,
inu wondinyamula kundichotsa kuzipata za imfa.
14 Kuti ndibukitse lemekezo lanu lonse;
pa bwalo la mwana wamkazi wa Ziyoni,
ndidzakondwera nacho chipulumutso chanu.
15 Amitundu anagwa m'mbuna imene anaikumba,
lakodwa phazi lao muukonde anautcha.
16 Anadziwika Yehova, anachita kuweruza,
woipayo anakodwa ndi ntchito ya manja ake.
17Oipawo adzabwerera kumanda,
inde amitundu onse akuiwala Mulungu.
18 Pakuti sadzaiwalika nthawi zonse waumphawi,
kapena chiyembekezo cha ozunzika sichidzaonongeka kosatha.
19Ukani, Yehova, asalimbike munthu;
amitundu aweruzidwe pankhope panu.
20Muwachititse mantha, Yehova;
adziwe amitundu kuti ali anthu.