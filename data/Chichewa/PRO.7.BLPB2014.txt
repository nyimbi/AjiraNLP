Achenjere naye mkazi woipa
1Mwananga, sunga mau anga,
ukundike malangizo anga,
2 Sunga malangizo anga, nukhale ndi moyo;
ndi malamulo anga ngati mwana wa diso lako.
3 Uwamange pa zala zako,
uwalembe pamtima pako.
4Nena kwa nzeru, Ndiwe mlongo wanga;
nutche luntha mbale wako.
5Kuti zikutchinjirizire kwa mkazi wachiwerewere,
kwa mlendo wamkazi wosyasyalika ndi mau ake.
6Pakuti pa zenera la nyumba yanga
ndinapenyera pamwamba pake;
ndinaona pakati pa achibwana,
7ndinazindikira pakati pa ang'ono
mnyamata wopanda nzeru,
8alikupita pakhwalala pafupi ndi mphambano ya pa mkaziyo,
ndi kuyenda pa njira ya kunyumba yake;
9pa madzulo kuli sisiro,
pakati pa usiku pali mdima.
10Ndipo taona, mkaziyo anamchingamira,
atavala zadama wochenjera mtima,
11 ali wolongolola ndi wosaweruzika,
mapazi ake samakhala m'nyumba mwake.
12Mwina ali kumakwalala, mwina ali kumabwalo,
nabisalira pa mphambano zonse.
13Ndipo anagwira mnyamatayo, nampsompsona;
nati kwa iye ndi nkhope yachipongwe,
14nsembe zamtendere zili nane;
lero ndachita zowinda zanga.
15Chifukwa chake ndatuluka kudzakuchingamira,
kudzafunitsa nkhope yako, ndipo ndakupeza.
16Ndayala zofunda pakama panga,
nsalu zamawangamawanga za thonje la ku Ejipito,
17ndakapiza pamphasa panga mankhwala onunkhira a mure
ndi chisiyo ndi sinamoni.
18Tiye tikondwere ndi chikondano mpaka mamawa;
tidzisangalatse ndi chiyanjano.
19Pakuti mwamuna kulibe kwathu,
wapita ulendo wa kutali;
20watenga thumba la ndalama m'dzanja lake,
tsiku lowala mwezi adzabwera kwathu.
21Amkakamiza ndi kukoka kwa mau ake,
ampatutsa ndi kusyasyalika kwa milomo yake.
22Mnyamatayo amtsata posachedwa,
monga ng'ombe ipita kukaphedwa;
ndi monga unyolo umadza kulanga chitsiru;
23 mpaka muvi ukapyoza mphafa yake;
amtsata monga mbalame yothamangira msampha;
osadziwa kuti adzaononga moyo wake.
24Ndipo tsopano, ananga, mundimvere ine,
labadirani mau a m'kamwa mwanga.
25Mtima wako usapatukire kunjira ya mkaziyo,
usasochere m'mayendedwe ake.
26 Pakuti amagwetsa ambiri, atawalasa;
ndipo ophedwa ndi iye achulukadi.
27Nyumba yake ndiyo njira ya kumanda,
yotsikira kuzipinda za imfa.