Alemekeza Mulungu pa ntchito zao zazikulu zokoma
1 Aleluya.
Ndidzayamika Yehova ndi mtima wonse,
mu upo wa oongoka mtima, ndi mumsonkhano.
2 Ntchito za Yehova nzazikulu,
zofunika ndi onse akukondwera nazo.
3Chochita Iye ncha ulemu, ndi ukulu:
Ndi chilungamo chake chikhalitsa kosatha.
4 Anachita chokumbukitsa zodabwitsa zake;
Yehova ndiye wachisomo ndi nsoni zokoma.
5 Anapatsa akumuopa Iye chakudya;
adzakumbukira chipangano chake kosatha.
6Anaonetsera anthu ake mphamvu ya ntchito zake,
pakuwapatsa cholowa cha amitundu.
7 Ntchito za manja ake ndizo choonadi ndi chiweruzo;
malangizo ake onse ndiwo okhulupirika.
8 Achirikizika kunthawi za nthawi,
achitika m'choonadi ndi chilunjiko.
9 Anatumizira anthu ake chipulumutso;
analamulira chipangano chake kosatha;
dzina lake ndilo loyera ndi loopedwa.
10 Kumuopa Yehova ndiko chiyambi cha nzeru;
onse akuchita chotero ali nacho chidziwitso chokoma;
chilemekezo chake chikhalitsa kosatha.