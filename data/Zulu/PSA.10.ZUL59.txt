Ukuchithwa kwababi
1 Jehova, umeleni kude na?
Uzifihlelani ubuso ezikhathini zokuhlupheka na?
2 Ngokuqhosha komubi ompofu uyahlupheka;
mababanjwe ngamacebo abawacebileyo.
3Ngokuba omubi uyazigabisa ngokufisa komphefumulo wakhe,
nohulazayo uyamvalelisa,
amdelele uJehova.
4 Omubi ngokuzikhukhumeza kobuso bakhe uthi:
“Akanaki lutho;
akakho uNkulunkulu,”
injalo imicabango yakhe yonke.
5 Izindlela zakhe zithembekile izikhathi zonke;
izahlulelo zakho ziphakeme kakhulu kunokubona kwakhe;
zonke izitha zakhe uyazidelela.
6Uthi enhliziyweni yakhe: “Angiyikuzanyazanyiswa;
izizukulwane nezizukulwane angisoze ngehlelwa ngozi.”
7 Umlomo wakhe ugcwele isiqalekiso nenkohliso nobudlova;
ngaphansi kolimi lwakhe kukhona ukwelelesa nokonakala.
8Uhlezi ezindaweni zokuqamekela zemizi;
ezindaweni ezisithekileyo uyambulala ongenacala;
amehlo akhe ayamhlwaya othithibeleyo.
9 Endaweni esithekileyo uqamekela njengengonyama emphandwini wayo;
uhlomele ukumbamba ohluphekileyo;
uyambamba ohluphekileyo ngokumngenisa esihibeni sakhe.
10Uyanyonyoba, uyakhothama,
abathithibeleyo bawe ngamazipho akhe.
11 Uthi enhliziyweni yakhe:
“UNkulunkulu ukhohliwe,
ubusithezile ubuso bakhe;
akasoze wakubona nanini.”
12Vuka, Jehova!
Nkulunkulu, phakamisa isandla sakho,
ungakhohlwa abahluphekileyo.
13 Kungani ukuba omubi adelele uNkulunkulu,
athi enhliziyweni yakhe: “Awuyikukunaka,” na?
14 Ubonile wena;
ngokuba ukukhathazeka nokuhlupheka uyakubona wena
ukuze ukubeke esandleni sakho;
othithibeleyo uyazinikela kuwe;
wena ungumsizi wentandane.
15 Yaphula ingalo yomubi;
buphenyisise ububi besoni,
ukuze ungabe usabufumana.
16 UJehova uyinkosi kuze kube phakade naphakade;
abezizwe bayachithwa emhlabeni wakhe.
17Jehova, uyakuzwa ukulangazela kwabamnene;
uyaqinisa inhliziyo yabo,
indlebe yakho uyibeka kubo
18 ukuba wahlulele intandane nocindezelweyo,
ukuze umuntu wasemhlabeni angabe esabanga uvalo.