UNkulunkulu ulusizo olulodwa luka-Israyeli
1Lapho u-Efrayimi ekhuluma,
kwavela ukuthuthumela;
wayephakeme kwa-Israyeli,
kepha wazitholela icala ngoBali, wafa.
2 Manje benezela ekoneni,
bazenzele imifanekiso ebunjiweyo ngesiliva labo
nezithombe ngokuqonda kwabo,
zonke ziyimisebenzi yezinyanga;
bakhuluma ngabo, bathi:
“Bahlaba abantu,
kepha banga amathole.”
3 Ngalokho bayakuba njengamafu okusa,
nanjengamazolo amuka ekuseni,
nanjengamakhoba aphephethwa esibuyeni
nomusi ophuma ngefasitele.
4 “Nokho nginguJehova uNkulunkulu wakho
kwasezweni laseGibithe;
ngaphandle kwami awazi Nkulunkulu,
nomsindisi akakho ngaphandle kwami.
5 Mina ngakwazi ehlane ezweni lokoma.
6 Basutha njengamadlelo abo;
basutha, nenhliziyo yabo yaphakama;
ngalokho bangikhohliwe.
7 Ngase ngiba njengengonyama kubo,
ngiqamekela endleleni njengengwe.
8 Ngitheleka phezu kwabo njengebhere*
elaphuciwe amawundlu alo,
ngidwengula ubhedu lwenhliziyo,
ngibadle njengengonyamakazi,
isilwane sasendle sibaqaqe.
9“Ngukuchithwa kwakho, Israyeli,
ngokuba uphambene nami,
usizo lwakho.
10 Iphi inkosi yakho manje
ukuba ikusindise emizini yakho yonke;
nabahluleli bakho, wena owathi:
‘Ngiphe inkosi nezikhulu’?
11 Ngikunike inkosi ngentukuthelo yami,
ngayisusa ngolaka lwami.
12 Ububi buka-Efrayimi buboshiwe,
isono sakhe sibekelelwe.
13 Imihelo yobelethayo iyakumehlela;
uyindodana engahlakaniphile,
ngokuba kuyisikhathi sokuba angemi lapho kuqhamuka abantwana.
14“Ngiyakubahlenga esandleni sendawo yabafileyo,
ngibahlawulele ekufeni;
ziphi izifo zakho, kufa,
kuphi ukuchitha kwakho,
ndawo yabafileyo, na?
Ukuguquka kufihlekile emehlweni ami.
15 “Noma enezithelo phakathi kwabafowabo,
kuyakufika umoya wasempumalanga,
umoya kaJehova ovela ehlane;
besewujabha umthombo,
isiphethu sishe;
uyakuphanga ingcebo yakhe,
zonke izinto ezinxanelekayo.
16ISamariya liyakuthwala icala lalo,
ngokuba lihlubukile uNkulunkulu walo;
bayakuwa ngenkemba,
izingane zabo zichotshozwe,
abakhulelweyo babo baqaqwe.”