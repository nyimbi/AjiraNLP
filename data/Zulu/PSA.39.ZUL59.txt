Ukukhala kohluphekile kanzima
Kumholi wokuhlabelela; kuJeduthuni.* Ihubo likaDavide.
1 Ngithe: “Ngizakulinda izindlela zami
ukuba ngingoni ngolimi lwami;
ngizakugcina umlomo wami ngesifonyo,
omubi esekhona phambi kwamehlo ami.”
2 Ngabindela impela, ngathula nakukho okuhle;
kwavuswa ubuhlungu bami.
3 Inhliziyo yami yavutha phakathi kwami;
kwaphembeka umlilo ngisazindla;
ngakhuluma ngolimi lwami.
4 “Jehova, ngazise ukuphela kwami,
nesilinganiso sezinsuku zami ukuba siyini;
mangazi ukuthi ngingodlulayo.
5 Bheka, izinsuku zami wazenza zaba ngangobubanzi besandla;
imihla yokuphila kwami ayilutho kuwe;
impela yilowo nalowo muntu ungumoya nje,
noma eqine kangakanani.
Sela*
6 “Impela umuntu uhamba njengesithunzi nje;
impela uzikhathaza ngokuyize nje;
unqwabela imfuyo,
kepha akazi ukuthi ngubani ozakuyibutha.
7“Kalokhu-ke, Nkosi,
ngilindele ntoni na?
Ithemba lami likuwe.
8Ngisindise kuzo iziphambeko zami,
ungangenzi isithuko sesiwula.
9 Ngiyathula, angivuli umlomo wami;
ngokuba nguwe okwenzileyo.
10Susa kimi ukushaya kwakho,
ngokuba ngiyaqedwa ngukushaywa yisandla sakho.
11 Nxa ulaya umuntu ngesijeziso ngenxa yeziphambeko,
ubuhle bakhe ubenza buphele njengenundu;
yilowo nalowo muntu ungumoya nje.
Sela*
12 “Yizwa umkhuleko wami, Jehova,
ulalele ukumemeza kwami;
ungathuli ngezinyembezi zami,
ngokuba ngingumfokazi kuwe;
ngiyisihambi njengokhokho bami bonke.
13 Yeka ukungibuka, ngize ngincibilike,
ngingakamuki lapha,
ngingabe ngisabakho.”