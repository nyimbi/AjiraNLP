Ukukhululwa kuyasondela
1“Ngilaleleni nina enilandela ukulunga,
nina enimfunayo uJehova;
bhekani kulo idwala eniqhezulwe kulo,
nakuyo imibhobo yomgodi enakhishwa kuyo.
2 Bhekani ku-Abrahama uyihlo,
nakuSara owanizalayo,
ngokuba eseyedwa ngambiza,
ngambusisa, ngamandisa.
3 Ngokuba uJehova uyakuliduduza iSiyoni,
aziduduze zonke izindawo zalo ezichithekileyo,
enze ihlane lalo libe njenge-Edene,
noqwathule lwalo lube njengensimu kaJehova;
injabulo nentokozo kuyakufunyanwa khona,
ukubonga nezwi lokuhlabelela.
4 “Ngizweni, bantu bami,
ningibekele indlebe nina sizwe sami,
ngokuba kuyakuphuma kimi umthetho,
ngibeke ukwahlulela kwami kube ngukukhanya kwabantu.
5 Ukulunga kwami kuseduze,
insindiso yami iphumile,
izingalo zami ziyakubahlulela abantu;
iziqhingi ziyangihlalela,
zilindela umkhono wami.
6 Phakamiselani amehlo enu ezulwini,
niwubheke umhlaba phansi,
ngokuba izulu liyakunyamalala njengomusi,
umhlaba uguge njengengubo,
nabakhileyo kuwo bafe njengezinsensane,
kepha insindiso yami iyakuma
kuze kube phakade,
nokulunga kwami akuyikuphela.
7 “Ngilaleleni nina enazi ukulunga,
abantu abamthetho wami usezinhliziyweni zabo;
ningesabi ukusolwa ngabantu,
ningapheli amandla ngezithuko zabo.
8 Ngokuba inundu iyakubadla njengengubo,
nebhu libadle njengoboya bezimvu,
kodwa ukulunga kwami kuyakuma kuze kube phakade,
nensindiso yami ezizukulwaneni ngezizukulwane.”
9 Vuka, vuka,
wembathe amandla wena mkhono kaJehova,
vuka njengasezinsukwini zasendulo,
ezizukulwaneni zamandulo.
Akusuwe owamnquma kabili uRahabi,
wamgwaza udrako,* na?
10 Akusuwe owomisa ulwandle,
amanzi asotweni olujulileyo,
owenza izinzulu zolwandle zaba yindlela
yokuba kuwele abahlengiweyo, na?
11 Abahlawulelweyo bakaJehova bayakubuya,
bafike eSiyoni bejabula;
intokozo engapheliyo iyakuba semakhanda abo,
bathole injabulo nentokozo,
usizi nokububula kubaleke.
12 “Yimina, yimi enginguye oniduduzayo;
ungubani wena ukuba wesabe umuntu ofayo,
nendodana yomuntu eyakwenziwa ibe njengotshani, na?
13 Ukhohliwe uJehova uMenzi wakho
owaleneka izulu nowasibeka isisekelo somhlaba;
uthuthumele njalo izinsuku zonke
ngokufutheka komcindezeli
njengokungathi ozilungiselela ukuchitha;
kuphi ukufutheka komcindezeli na?
14Othotshisiweyo uyakushesha ukukhululwa;
kayikufa, kayikwehlela egodini,
kayikuswela isinkwa sakhe.
15 NginguJehova uNkulunkulu wakho
ovusa ulwandle, ukuze amaza alo ahlokome;
nguJehova Sebawoti igama lakhe.
16 Ngiwabekile amazwi ami emlonyeni wakho,
ngikusibekele emthunzini wesandla sami,
ukuze ngiwatshale amazulu,
ngisibeke isisekelo somhlaba,
ngithi kulo iSiyoni:
‘Wena uyisizwe sami.’ ”
17 Vuka, vuka,
usukume wena Jerusalema
ophuzile esandleni sikaJehova
indebe yokufutheka kwakhe;
uphuzile isitsha sendebe yokutengezela,
wasiminya.
18Akakho ongalihola phakathi kwawo
onke amadodana eliwazalileyo.
Akakho ongalibamba ngesandla
kuwo onke amadodana eliwakhulisileyo.
19 Lokhu kokubili kukwehlele;
ngubani okukhalelayo na?
Lapho kukhona incithakalo nokubhujiswa,
ukulamba nenkemba,
ngubani ongakududuza na?
20 Amadodana akho adangele,
alala ezihlokweni zezitaladi zonke,
njengewula esihibeni;
agcwele ukufutheka kukaJehova
nokukhuza kukaNkulunkulu wakho.
21Ngalokho ake uzwe lokhu wena ohluphekayo
nodakiweyo, kungengewayini kodwa;
22isho kanje iNkosi yakho
uJehova noNkulunkulu wakho
emela indaba yabantu, ithi:
“Bheka, ngiyithathile esandleni sakho
indebe yokutengezela;
yebo, isitsha sendebe yokufutheka kwami
awusayikusiphuza.
23 Ngiyakusibeka esandleni sabakuhluphayo,
abashoyo emphefumulweni wakho ukuthi:
‘Khothama, sidlule phezu kwakho;’
wawusuwubeka umhlane wakho
waba njengomhlabathi nesitaladi kwabadlulayo.”