1   Ngakho ngiyanincenga, bazalwane, ngobubele bukaNkulunkulu ukuba ninikele imizimba yenu ibe ngumnikelo ophilileyo, ongcwele, othandeka kuNkulunkulu, kube ngukukhonza kwenu kokuqonda; 

2  ningalingisi leli zwe, kodwa niguqulwe isimo ngokwenziwa ibe ntsha ingqondo yenu, ukuze nibe nokuhlolisisa okuyintando kaNkulunkulu, okuhle, nokuthandekayo, nokupheleleyo. Ukuthobeka 

3   Ngokuba ngomusa engiwuphiweyo ngisho kulowo nalowo phakathi kwenu ukuthi angacabangi athi mkhulu kunalokho afanele ukukucabanga, kodwa acabange kube ngokuqonda, njengalokho uNkulunkulu abele lowo nalowo isilinganiso sokukholwa. 

4  Ngokuba njengalokhu sinezitho eziningi emzimbeni munye, kepha izitho zonke azinamsebenzi munye, 

5  kanjalo thina esibaningi simzimba munye kuKristu, kepha ngabanye siyizitho, omunye esomunye. 

6  Sinezipho zomusa ezahlukileyo ngokomusa esiwuphiweyo; uma singesokuprofetha, asiprofethe ngesilinganiso sokukholwa; 

7  uma singesokukhonza, kube senkonzweni; ofundisayo, kube sekufundiseni, 

8  oyalayo, ekuyaleni; owabayo, enze ngobuqotho; oholayo, ngenkuthalo; ohawukelayo, ngentokozo. Uthando nokuphathana kahle 

9   Uthando malungabi nakuzenzisa; nenyanye okubi, nibambelele kokuhle; 

10  thandanani ngenhliziyo ngothando lobuzalwane; ekwazisaneni nandulelane; 

11  ekukhuthaleni ningenqeni, nivuthe emoyeni, nikhonze iNkosi; 

12  ethembeni nithokoze; osizini nibekezele; ekukhulekeni niqinisele njalo; 

13  hlanganyelani nabangcwele ekusweleni kwabo, nikhuthalele ukungenisa izihambi. 

14   Babusiseni abanizingelayo; busisani, ningaqalekisi. 

15  Thokozani nabathokozayo, nikhale nabakhalayo. 

16  Manibe nhliziyonye; ningazindli okuphakemeyo, kodwa yaneliswani ngokuphansi. Ningazishayi abahlakaniphileyo. 

17   Ningaphindiseli muntu okubi ngokubi; nakani okuhle phambi kwabantu bonke; 

18  uma kungenzeka, ngokwenu hlalisanani ngokuthula nabantu bonke; 

19  ningaziphindiseli nina bathandwa, kodwa dedelani ulaka, ngokuba kulotshiwe ukuthi: “Ngokwami ukuphindisela, ngiyakubuyisela mina,” isho iNkosi. 

20  Kepha: “Uma isitha sakho silambile, siphe sidle; uma somile, siphuzise, ngokuba ngokwenza lokho uyakube ufumbela amalahle avuthayo ekhanda laso.” 

21   Unganqotshwa ngokubi, kodwa nqoba okubi ngokuhle.

