1   Hlabelelani kuJehova ihubo elisha, nihlabelele kuJehova, mhlaba wonke. 

2   Hlabelelani kuJehova, nibonge igama lakhe, nimemeze insindiso yakhe imihla ngemihla. 

3  Landani inkazimulo yakhe phakathi kwabezizwe, izimangaliso zakhe phakathi kwabantu bonke. 

4   Ngokuba mkhulu uJehova, udumisekile kakhulu; uyesabeka phezu kwabo bonke onkulunkulu. 

5   Ngokuba bonke onkulunkulu babezizwe bayizithombe, kepha uJehova walenza izulu. 

6  Udumo nobukhosi kusebusweni bakhe; amandla nenkazimulo kusendlini yakhe engcwele. 

7   Mnikeni uJehova nina mindeni yabantu, mnikeni uJehova inkazimulo namandla. 

8   Mnikeni uJehova inkazimulo yegama lakhe, nilethe umnikelo, ningene emagcekeni akhe. 

9   Khulekani kuJehova, nihlobe ubungcwele; thuthumela ebusweni bakhe, mhlaba wonke. 

10   Thanini phakathi kwabezizwe: “UJehova uyinkosi,” izwe lihlala liqinile, lingenakushukunyiswa; uthetha amacala ezizwe ngobuqotho. 

11   Malijabule izulu, umhlaba uthokoze; maluhlokome ulwandle nokugcwala kwalo. 

12  Mawename amasimu nakho konke okukuwo, ijabule imithi yonke yehlathi 

13   ebusweni bukaJehova, ngokuba uyeza, yebo, uyeza ukwahlulela umhlaba; uyakwahlulela izwe ngokulunga, nezizwe ngokuthembeka kwakhe.

