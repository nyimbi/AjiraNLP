1   Haleluya! Dumisani igama likaJehova; mdumiseni nina zinceku zikaJehova 

2  enimi endlini kaJehova emagcekeni endlu kaNkulunkulu wethu. 

3   Dumisani uJehova, ngokuba uJehova muhle; hubelani igama lakhe, ngokuba limnandi. 

4   Ngokuba uJehova uzikhethele uJakobe, no-Israyeli ukuba abe yimfuyo yakhe. 

5   Impela ngiyazi ukuthi uJehova mkhulu nokuthi iNkosi yethu iphezu kwabo bonke onkulunkulu. 

6   Konke uJehova akuthandayo uyakwenza ezulwini nasemhlabeni, emanzini nasezinzulwini zonke. 

7   Ukhuphula izinkungu emikhawulweni yomhlaba, wenza imibani kube yimvula; ukhipha umoya ezingotsheni zakhe. 

8   Washaya amazibulo aseGibithe, awabantu kanye nawezilwane. 

9   Wathuma izibonakaliso nezimangaliso phakathi kwakho, Gibithe, phezu kukaFaro nezinceku zakhe zonke. 

10   Washaya izizwe ezinkulu, wabulala amakhosi anamandla: 

11   uSihoni inkosi yama-Amori, no-Ogi inkosi yaseBashani, nemibuso yonke yaseKhanani. 

12   Wanika izwe labo laba yifa, laba yifa lika-Israyeli, isizwe sakhe. 

13   Jehova, igama lakho limi phakade; isikhumbuzo sakho, Jehova, sisezizukulwaneni ngezizukulwane. 

14   Ngokuba uJehova uyakwahlulela abantu bakhe, ahawukele izinceku zakhe. 

15   Izithombe zabezizwe ziyisiliva negolide, umsebenzi wezandla zomuntu. 

16  Umlomo zinawo, kepha azikhulumi; amehlo zinawo, kodwa aziboni. 

17  Izindlebe zinazo, kepha azizwa, nomoya awukho emlonyeni wazo. 

18  Abazenzayo bayafana nazo, bonke abazethembayo. 

19   Wena ndlu ka-Israyeli, mbonge uJehova; wena ndlu ka-Aroni, mbonge uJehova. 

20  Wena ndlu kaLevi, mbonge uJehova; nina enimesabayo uJehova, mbongeni uJehova. 

21  UJehova makabongwe eSiyoni, yena owakhe eJerusalema. Haleluya!

