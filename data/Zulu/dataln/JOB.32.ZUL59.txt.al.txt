1  Lawo madoda amathathu ayeseyeka ukumphendula uJobe, ngokuba wayelungile emehlweni akhe. 

2  Lwase luvutha ulaka luka-Elihu, indodana kaBarakeli, umBuzi womndeni kaRamu; ulaka lwakhe lwavuthela uJobe, ngokuba wazithetha yena kunoNkulunkulu. 

3  Ulaka lwakhe lwavuthela nabangane bakhe abathathu, ngokuba noma bengafumananga impendulo, bamlahla nokho uJobe. 

4  U-Elihu wayelindele ukukhuluma kuJobe, ngokuba bona babebadala kunaye. 

5  Lapho u-Elihu esebona ukuthi ayikho impendulo emilonyeni yalawo madoda amathathu, lwavutha ulaka lwakhe. 

6  U-Elihu, indodana kaBarakeli, umBuzi, wayesethatha-ke, wathi: “Mina ngisemusha ngeminyaka, nina nibadala; ngalokho nganginamahloni, ngesaba ukunitshela umqondo wami. 

7   Ngathi: ‘Makukhulume izinsuku, ubuningi beminyaka bazise ukuhlakanipha.’ 

8  Nokho kukhona umoya kumuntu; ukuphefumula kukaSomandla kuyabaqondisa. 

9  Abakhulu abahlakaniphile, nabadala abaqondi ukwahlulela. 

10  “Ngalokho ngithi: Ngizweni; nami ngiyakusho umqondo wami. 

11  Bhekani, ngilindele amazwi enu, ngabeka indlebe emiqondweni yenu, nisaphenya eniyakukusho. 

12  Nganilalela nina; bhekani, kwakungekho noyedwa owamahlula uJobe nowaphendula amazwi akhe phakathi kwenu. 

13  Maningasho ukuthi: ‘Sifumene ukuhlakanipha; uNkulunkulu angamphengulula, hhayi umuntu.’ 

14  Akahlelelanga mina amazwi akhe; angiyikumphendula ngezinkulumo zenu. 

15  “Bayakhungatheka, abasaphenduli; baphelelwa ngamazwi. 

16  Ngibalindele yini, uma bengakhulumi, na? Ngokuba bemi bengasaphenduli. 

17  Nami ngiyakuphendula okwami, ngitshengise nami umqondo wami. 

18  Ngokuba ngigcwele amazwi; umoya phakathi kwami uyangiqhubezela. 

19  Bhekani, okuphakathi kwami kunjengewayini elingenambobo; kucishe ukuqhuma njengezimvaba ezintsha. 

20  Ngiyakukhuluma ukuba ngikhululeke; ngiyakuvula izindebe zami ukuba ngiphendule. 

21  Mangingakhethi ubuso bamuntu, ngingathophi nobani. 

22  Ngokuba angikwazi ukuthopha; uma kunjalo, uMenzi wami angangisusa masinyane.

