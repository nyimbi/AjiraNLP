1   Haleluya! Ngokuba kuhle ukuhlabelela kuNkulunkulu wethu, yebo, kumnandi; ukudumisa kufanele. 

2   UJehova uyalakha iJerusalema; abaxoshiweyo bakwa-Israyeli uyababutha. 

3   Uyaphilisa abenhliziyo echobozekileyo; izilonda zabo uyazibopha. 

4   Uyabala inani lezinkanyezi, azibize zonke ngamagama. 

5   INkosi yethu inkulu, makhulu amandla ayo; ukuqonda kwakhe akunakulinganiswa. 

6   UJehova uyaphakamisa abathobekileyo; ababi uyabawisa phansi emhlabathini. 

7  Hubelani uJehova ngokubonga, nimdumise uNkulunkulu wethu ngehabhu,* 

8   osibekela izulu ngamafu, olungisela umhlaba imvula, ohlumisa utshani ezintabeni. 

9   Unika izinkomo ukudla kwazo, namazinyane egwababa akhalayo. 

10   Akathokozi ngamandla ehhashi, akajabuleli imilenze yomuntu. 

11  UJehova uyathokoza ngabamesabayo, abathemba umusa wakhe. 

12  Jerusalema, mbabaze uJehova; Siyoni, mdumise uNkulunkulu wakho. 

13  Ngokuba uqinisile imigoqo yamasango; ubusisile abantwana bakho phakathi kwakho. 

14  Uyenza ukuthula emikhawulweni yakho; uyakusuthisa ngokolweni omuhle. 

15  Uyathumela umyalo wakhe emhlabeni; izwi lakhe ligijima ngejubane elikhulu. 

16   Uyanika iqhwa njengoboya; uhlakaza isithwathwa njengomlotha. 

17  Uyaphonsa isichotho sakhe njengezinhlamvu; ngubani ongema phambi kwamakhaza akhe na? 

18  Uyathuma izwi lakhe, likuncibilikise; uyavusa umoya wakhe, amanzi agobhoze. 

19   Uyatshengisa izwi lakhe kuJakobe, izimiso zakhe nezahlulelo zakhe ku-Israyeli. 

20   Akenzanga njalo kwesinye isizwe nesisodwa: izahlulelo zakhe asizazi. Haleluya!

