Ukuphenduka nomusa
1Buyela kuJehova uNkulunkulu wakho, Israyeli,
ngokuba ukhubekile ngobubi bakho.
2 Thabathani amazwi,
nibuyele kuJehova,
nithi kuye:
“Susa konke okubi,
wamukele okuhle,
sinikele ngemilomo yethu njengangezinkunzi.
3 I-Asiriya aliyikusisindisa,
asisayikukhwela amahhashi,
singasasho kuyo imisebenzi yezandla zethu ukuthi ngonkulunkulu bethu,
ngokuba intandane iphiwa umusa kuwe.”
4“Ngiyakuphulukisa ukuhlehla kwabo,
ngibathande ngesihle,
ngokuba intukuthelo yami ibuyile kubo.
5Ngiyakuba njengamazolo ku-Israyeli;
uyakukhahlela njengomnduze,
enabise izimpande zakhe njengeLebanoni.
6Imixhantela yakhe iyakuxhantela,
ubuhle bakhe bube njengomnqumo,
iphunga lakhe libe njengeLebanoni.
7 Bayakubuya, bahlale emthunzini wakhe,
babuye baphile njengamabele,
bakhahlele njengomvini,
igama lakhe lodumo libe njengomvini waseLebanoni.
8 Efrayimi, ngisenendabani nezithombe na?
Mina ngiyakumphendula, ngimbheke;
nginjengomsayipuresi* oluhlaza,
kimina izithelo zakho ziyafunyanwa.”
9 Ngubani ohlakaniphile, aqonde lezi zinto;
ngubani onomqondo, azazi, na?
Ngokuba izindlela zikaJehova zilungile;
abalungileyo bayakuhamba ngazo,
kepha abaphambukayo bayakukhubeka ngazo.