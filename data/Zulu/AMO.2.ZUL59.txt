1 Usho kanje uJehova, uthi:
“Ngenxa yeziphambeko ezintathu zakwaMowabi,
yebo, ngenxa yezine, angiyikuguquka,
ngokuba washisa amathambo enkosi yakwa-Edomi
aba ngumcako.
2 Kepha ngiyakuthuma umlilo kwaMowabi,
uqede izindlu zamakhosi zaseKeriyote,
uMowabi afe ngokuxokozela,
nangokumemeza,
nangokukhala kwecilongo.
3Ngiyakunquma umahluleli phakathi kwakhe,
ngibulale zonke izikhulu zakhe kanye naye,” usho uJehova.
4 Usho kanje uJehova, uthi:
“Ngenxa yeziphambeko ezintathu zakwaJuda,
yebo, ngenxa yezine, angiyikuguquka,
ngokuba bawulahlile umthetho kaJehova,
abagcinanga izimiso zakhe,
namanga abo abadukisile,
abawalandelayo nawoyise.
5Kepha ngiyakuthuma umlilo kwaJuda,
uqede izindlu zamakhosi zaseJerusalema.”
6 Usho kanje uJehova, uthi:
“Ngenxa yeziphambeko ezintathu zakwa-Israyeli,
yebo, ngenxa yezine, angiyikuguquka,
ngokuba bathengisile olungileyo ngesiliva,
nompofu ngamabhangqa ezicathulo.
7 Bazondelela amakhanda abampofu ukuba abe sothulini lomhlabathi,
bachezukisa indlela yabathobileyo;
indoda noyise baya entombininye,
ukuze balihlambalaze igama lami elingcwele,
8 bacambalale ezingutsheni ezithathwe zaba yisibambiso
eceleni kwawo onke ama-altare,
baphuze iwayini labahlawulisiweyo endlini kaNkulunkulu wabo.
9 “Nokho mina ngachitha ama-Amori ebusweni babo,
akuphakama kwawo kwakunjengokuphakama kwemisedari,*
ayenamandla njengama-oki;*
kepha ngachitha nokho izithelo zawo phezulu
nezimpande zawo phansi.
10 “Futhi mina nganikhuphula ezweni laseGibithe,
nganihambisa iminyaka engamashumi amane ehlane
ukuba nidle ifa lezwe lama-Amori.
11Ngavusa kumadodana enu abaprofethi
nasezinsizweni zenu amaNaziri.*
Akunjalo, nina bantwana bakwa-Israyeli, na?” usho uJehova.
12 “Kepha naphuzisa amaNaziri iwayini,
ngokuthi: ‘Ningaprofethi.’
13“Bhekani, ngiyakunicindezela endaweni yenu
njengengqukumbane icindezela,
igcwele izithungu.
14 Onejubane uyakuswela ukubaleka;
onamandla akayikuqinisa amandla akhe,
neqhawe aliyikuzikhulula.
15Obambe umnsalo akayikuma;
onejubane ngezinyawo zakhe kayikuzikhulula,
nokhwele ihhashi akayikuzikhulula;
16onesibindi phakathi kwamaqhawe
uyakubaleka ze ngalolo suku,” usho uJehova.