Ukubonga izipho zikaNkulunkulu
Kumholi wokuhlabelela. Ihubo likaDavide. Igama.
1 Udumiso luhlalela wena Nkulunkulu eSiyoni,
nesithembiso siyakugcwaliswa kuwe.
2Wena ozwayo imikhuleko,
beza kuwe bonke abantu.
3 Izenzo ezimbi zangahlula;
iziphambeko zethu uyaziyekela.
4 Ubusisiwe omkhethayo wena, omsondezayo
ukuba ahlale emagcekeni akho;
siyakusutha ngokuhle kwendlu yakho,
ithempeli lakho elingcwele.
5 Uyakusiphendula ngezenzo ezesabekayo ekulungeni,
Nkulunkulu wensindiso yethu,
wena oyithemba lemikhawulo yonke yomhlaba
nelolwandle olukude;
6yena omisa izintaba ngamandla akhe,
obhince amandla;
7 othulisa ukuduma kwezilwandle,
inhlokomo yamaza azo nomsindo wabantu.
8Abakhile emikhawulweni yomhlaba
bayesaba ngezibonakaliso zakho;
uyethabisa impumalanga nentshonalanga.
9 Uhambela umhlaba, unisa imvula,
uwuvundisa kakhulu;
umfula kaNkulunkulu ugcwele amanzi;
ubalungisela abantu ukudla,
ngokuba uwulungisa kanjalo umhlaba.
10 Umatisa imisele yawo,
ulalisa amasoyi awo;
uwuthambisa ngezihlambi,
ubusise okumila kuwo.
11Umnyaka uyawuhlobisa ngobumnene bakho,
nemikhondo yakho iconsa amafutha.
12 Amadlelo asehlane ayaconsa;
amagquma abhinca injabulo.
13Amadlelo embethe izimvu,
nezigodi zisibekelwe ngamabele;
konke kuyajabula, kuhlabelele.