Ukuzila okuyikho
1 “Memeza ngezwi elikhulu, ungazibambi,
uliphakamise izwi njengecilongo,
utshele abantu bami iziphambeko zabo,
indlu kaJakobe izono zayo.
2Nokho bangifuna izinsuku zonke,
bathanda ukwazi izindlela zami;
njengesizwe esenza ukulunga,
singashiyi ukwahlulela kukaNkulunkulu waso,
babuza kimi izahlulelo zokulunga,
bathanda ukusondela kuNkulunkulu.
3 Bathi: ‘Sizileleni ukudla,
ungaboni, na?’
‘Sizihlupheleni izinhliziyo zethu,
ungakwazi, na?’
“Bhekani, ngosuku lokuzila kwenu
niyaqhuba umsebenzi,
nicindezele zonke izisebenzi zenu.
4Bhekani, nizilela ukulwa nokuphikisana
nokushaya ngenqindi yobubi.
Anisazili namuhla
ukuze nilizwakalise izwi lenu phezulu.
5 Yikhona lokhu kuzila engikukhethileyo yini
nosuku lokuba umuntu awuhluphe umphefumulo wakhe;
ukuthi umuntu ugoba ikhanda lakhe njengomhlanga,
endlale indwangu yamasaka nomlotha phansi kwakhe, na?
Lokhu kambe ungakubiza ngokuthi ukuzila
nosuku olwamukelekayo kuJehova na?
6“Akusikho lokhu kuzila engikukhethileyo yini:
ukuthukulula izibopho zobubi
nokuxegisa imichilo yejoka;
ukukhulula abacindezelwayo
nokwaphula onke amajoka na?
7 Akusikho ukwabela abalambileyo isinkwa sakho,
nokuyisa abampofu nemihambima ekhaya lakho,
nokwembesa ohamba ze,
lapho umbonayo,
nokungazisithezi kwaba yinyama yakho, na?
8 Khona ukukhanya kwakho kuyakuqhamuka njengokusa,
nokuphuluka kwakho kuyakuvela masinyane,
ukulunga kwakho kuhambe phambi kwakho,
inkazimulo kaJehova ibe semva kwakho.
9Khona wena uyakubiza,
kusabele uJehova;
uyakukhala, abesethi:
Bheka, ngilapha.
“Uma ususa phakathi kwakho ijoka,
nokukhomba ngomunwe, nokukhuluma okubi,
10 umnike olambileyo isinkwa sakho,
usuthise othotshisiweyo,
khona ukukhanya kwakho kuyakuphuma ebumnyameni,
ukuhlwa kwakho kube njengemini.
11UJehova uyakukuhola njalo,
asuthise umphefumulo wakho ezindaweni ezomileyo,
aqinise amathambo akho;
uyakuba njengensimu eniselweyo
nanjengomthombo wamanzi,
omanzi awo angaphuthi.
12 Abavela kuwe bayakwakha izincithakalo ezindala,
ubuye wakhe izisekelo zezizukulwane ezidlulileyo,
ubizwe ngokuthi uMvalisikhala
noMlungisi wemikhondo ukuba kuhlalwe khona.
13 “Uma ulubuyisa unyawo lwakho kulo isabatha,
ukuze ungenzi umsebenzi wakho ngosuku lwami olungcwele,
ulibize isabatha ngokuthi intokozo,
nolungcwele lukaJehova ngokuthi lunodumo,
uludumise, ungahambi ngezindlela zakho,
ungawuqhubi umsebenzi wakho, ukhulume ize,
14 khona uyakuzijabulisa kuJehova,
ngikukhweze ezindaweni eziphakemeyo zomhlaba,
ngikuphe ukuba ulidle ifa likaJakobe uyihlo,”
ngokuba umlomo kaJehova ukukhulumile.