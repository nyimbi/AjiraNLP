Ukwethemba insindiso evela kuJehova
Kumholi wokuhlabelela. ElikaDavide. Ihubo.
1 Bengilindela uJehova;
wayesezikhothamisela kimi,
wezwa ukukhala kwami.
2 Wangikhipha emgodini wokubhujiswa odakeni lobishi,
wamisa izinyawo zami edwaleni,
waqinisa izinyathelo zami.
3Wabeka igama elisha emlonyeni wami,
igama lokubonga uNkulunkulu wethu;
abaningi bayakukubona, besabe,
bamethembe uJehova.
4Ubusisiwe umuntu obeka ithemba lakhe kuJehova,
ongaphendukeli kwabazidlayo nakwabaphambukela emangeni.
5 Jehova Nkulunkulu wami,
ziningi izimangaliso zakho ozenzileyo,
nezizindlo zakho ngathi;
akukho okungafaniswa nawe;
uma ngiyilanda, ngiyisho,
miningi kunokuba ibalwe.
6 Umhlatshelo nomnikelo wokudla awuwuthandi;
izindlebe zami uzibhobozile;
umnikelo wokushiswa nomnikelo wesono awuwubizi.
7 Ngase ngithi: “Bheka, ngiyeza;
encwadini esongwayo kulotshiwe ngami ukuthi:
8 Ngiyathanda ukwenza intando yakho,
Nkulunkulu wami,
nomthetho wakho usenhliziyweni yami.”
9 Ngishumayelile ukulunga ebandleni elikhulu;
bheka, angizivalanga izindebe zami;
Jehova, wena uyakwazi.
10Ukulunga kwakho angikuthukusanga enhliziyweni yami;
ngashumayela ukukholeka kwakho nensindiso yakho;
umusa wakho neqiniso lakho angikufihlelanga ibandla elikhulu.
11 Wena Jehova ungangigodleli ububele bakho;
umusa wakho neqiniso lakho makungilonde njalo.
12 Ngokuba izinhlupheko ezingenakubalwa zingihaqile,
iziphambeko zami zingificile,
angaze ngaba nakubona;
ziningi kunezinwele zekhanda lami;
inhliziyo yami ingishiyile.
13Makuthandeke kuwe Jehova ukuba ungikhulule;
Jehova, mawuphuthume ungisize.
14 Mabajabhe, babe namahloni bonke
abafuna umphefumulo wami ukuba bawuhlwithe;
abafisa ukulimala kwami
mababuyiselwe emuva, bajabhiswe.
15Mabashaqeke ngenxa yehlazo labo abathi kimi:
“Ashila, ashila!”
16 Mabethabe, bajabule kuwe bonke abakufunayo;
abathanda insindiso yakho mabasho
njalo, bathi:
“Makadunyiswe uJehova.”
17Noma ngihlupheka, ngimpofu,
iNkosi iyanginaka;
wena ungumsizi wami noMsindisi wami;
Nkulunkulu wami, mawungalibali.