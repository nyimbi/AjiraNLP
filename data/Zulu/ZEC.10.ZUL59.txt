UJehova ungumsizi oqinisileyo
1 Celani kuJehova imvula ngesikhathi semvula yamuva,
uJehova owenza imibani,
abesebanika izihlambi zemvula,
yilowo nalowo aphiwe utshani ezweni lakhe.
2 Ngokuba amatherafi* akhulumile okuyize,
nababhuli babone okungamanga;
bakhuluma amaphupho angelutho,
baduduza ngeze;
ngalokho bayasuka njengezimvu,
bathotshisiwe,
ngokuba kungekho umalusi.
3 “Intukuthelo yami ivuthele abelusi;
ngiyakujezisa izimpongo,
ngokuba uJehova Sebawoti uyakuhambela umhlambi wakhe,
indlu yakwaJuda,
abenze babe njengehhashi elinobukhosi ekulweni.
4 Kuyena kuyakuphuma itshe legumbi,
kuyena isikhonkwane,
kuyena umnsalo wempi,
kuyena bonke ababusi kanyekanye.
5 Bayakuba njengamaqhawe
anyathela udaka ezitaladini ekulweni;
bayakulwa, ngokuba uJehova unabo,
nezinkweli zamahhashi ziyakujabha.
6 “Ngiyakuqinisa indlu yakwaJuda,
ngisindise indlu yakwaJosefa,
ngibabuyise, ngokuba nginomusa kubo,
babe kungathi angizange ngibalahle,
ngokuba nginguJehova uNkulunkulu wabo;
ngiyakubezwa.
7U-Efrayimi uyakuba njengeqhawe;
inhliziyo yabo iyakuthokoza njengangewayini;
abantwana babo bayakukubona, bathokoze;
inhliziyo yabo iyakujabula kuJehova.
8Ngiyakubahlabela ikhwelo,
ngibabuthe,
ngokuba ngibahlengile;
bayakwanda njengalokho kade banda.
9 Nalapho ngibahlwanyela phakathi kwabantu,
bayakungikhumbula ezindaweni ezikude,
baphile kanye nabantwana babo,
babuye.
10 Ngiyakubabuyisa ezweni laseGibithe,
ngibabuthe e-Asiriya,
ngibangenise ezweni lakwaGileyadi naseLebanoni,
abayikutholelwa indawo.
11 Bayakudabula elwandle lokuhlupheka,
kushaywe amaza olwandle,
nezintwa zonke zeNayile ziyakoma,
kwehliswe ukuziphakamisa kwe-Asiriya,
isuke intonga yaseGibithe.
12 Ngiyakubaqinisa kuJehova,
bahambe egameni lakhe,” usho uJehova.