Bëëtërö ararëënta amang'ana goKanisa yaYerusareemu
1Abatomoa hamui na abakumia baande böönsoe babuYahuti, bakaiigua iga abaHamate nabö böönsoe baitabirria eng'ana yeNöökoe. 2Hanö Bëëtërö aageeye Yerusareemu, abaande banö baare koboora iga kuhika abaHamate basaaroe mbaamuchorri baragaamba iga, 3“Uwë waageeye guikara hamui na koraagera hamui na abaHamate banö batasaarre!” 4Kohayo Bëëtërö naabahaaye urueegö ruamang'ana gayo göönsoe kurua gonsemoka:
5“Hanö wanyöörre ndasasaama kumugi goYööba, nkamaaha irimaahö. Nkamaaha egeento kerasekera kurua igoro kuriooba, kenö keenga isuuka enënë erasikiribua egöötërrëëyoe kubikubobe biayo binai, kegaacha iigö gekaimerra mbareka yaanë. 6Ngasiöömërra kuya moonse, nkamaaha ichitiinyi chiaka, ichitiinyi chaibara chinö chikuing'uura haanse, hamui na ibinyunyi. 7Sooki nkaiigua engaamba eraanteebia iga, ‘Bëëtërö taimoka, ogöögë ore!’ 8Siböönö nkagaamba iga, ‘Aa-a Monënë! Obohëënë tenaakareeye geento kebikui gose geento kebeebe roonde hai.’ 9Wiiki ere ngaamba eera ekagaamba kurua kuriooba iga, ‘Uriihë kogaamba egeento kere giöönsoe iga nkebikui kenö eNöökoe agaambere iga nikiiya.’ 10Amang'ana gayo ngaabaaye hare gatato, eregosookerria kere geento keera gekariingibua kuya igoro kuriooba. 11Höhayo iigö, abaanto batato bakahika kunyuumba eera naareenge, banö wanyöörre batomeroe guucha hareuni kurua Gaisaaria. 12UMuiika oMohoreeru gogaanteebia iga niyi nabö, naangë gusiigasiiga. Bamura bamoiito basaansaba kurua Yööba ntöögëënaine nabö Gaisaaria, baiito böönsoe ntöögeeye oKörönerio. 13Agatoteebia mona wanyöörre arooche omomaraika aimereeye nyuumba mööë, akamoteebia iga, ‘Toma omoonto kuya Yööba, koberekera omoonto woonde hö, onö akoberekeroa iga Simooni Bëëtërö. 14Nawë naragoteebi amang'ana ganö garagutuuri hamui na waaö yöönsoe.’ 15Na hanö naataangere gusumaacha, uMuiika oMohoreeru ngööbasekerreeye këhaara bëënë göötosekerreeye erëmbërë. 16Sooki nkaheetoka monabore wanyöörre oMonënë aagaamba iga, ‘Yöhana naabaatiisere komaanche, siböönö baiinyu morabaatiisoe kuMuiika oMohoreeru.’ 17Nobohëënë kimui iga Nöökoe naahaaye abaHamate ekehaanö gëkeera bëënë aatohaaye hanö töökumiri oMonënë Yeeso Kresto; böönö nuuni ng'ui, nsaache koreberra eNöökoe!”
18Hanö baaiguure iigö, mbaahaateeye ichinkaani bakagoonga eNöökoe, baragaamba iga, “Iguambë neNöökoe ahaaye abaHamate nabö umueeya iga batobore amaraga korri iga banyööre obohoru!”
Abakumia bumugi goAntiokia
19Abakumia abamui banö baanyërëgaine gukugira yukuiriiribua konö kööbaaye Yerusareemu, enkaaga enö Sitebano aiiteroe, abamui baabö bakaya, Boinisia na Kiburo na Antiokia, barateebeerria eng'ana yeNöökoe kobaYahuti abiëënë. 20Siböönö abakumia baande, kurua Kiburo na Kërëënë, mbaageeye Antiokia bagateebeerria kobaHamate nabö böönsoe, aMang'ana Amaiiya igoro yoMonënë Yeeso. 21Ichiinguru chieNöökoe nchiaareenge hamui nabö, na abaanto abaaru mbaakumiri na bakaihoonchorra oMonënë.
22Amang'ana gayo ngaahekereeye abakumia baYerusareemu, kohayo mbaatomere Baranaba kuya Antiokia. 23Nkaaga aahikere akomaaha mona eNöökoe aitabiria abaanto, naabaaye na omogöökö akabagëya iga babë abahëënë mbërë yeNöökoe na imiööyö gëëbö giöönsoe. 24Baranaba naareenge omoonto umuuya, wanyöörre naichooye uMuiika oMohoreeru na ubukumia, na abaanto abaaru mbaarëënteroe koMonënë.
25Haakurua Baranaba akaya Tarisiisi kurigia Sauro. 26Hanö aamunyöörre, mbaagëënaine Antiokia. Mbaasookiri omööka umugima baahamui hayo na abakumia, baraiigia abaanto abaaru. Antiokia hayo nehö abeega baataangere koberekeroa iga AbaKresto.
27Gonkaaga eyo bëënë, abanaabi abamui mbaaruure Yerusareemu kuya Antiokia. 28Umui waabö, onö aare koberekeroa iga Agabo, newë aimereeye, guchiinguru chuMuiika oMohoreeru akarea enaabi iga inchara enënë enö eragöötë ekebara giöönsoe eraacha (Nayo ngonkaaga Krautio aareenge omobaahi.) 29Abeega böönsoe bakagaamba iga barue ibiinto gokerëëngërë kere kera umui anakiö, gutuurria abakumia baande banö baareenge buYahuti. 30Nabö mbaakörre këhayo, bagatoma Baranaba na Sauro kubihira kobagaaka bieKanisa.