Abagaikoro banö baagëënaine na Yeeso
1Wiiki hanö haakurua, Yeeso akagëëndagëënda kumigi na guchiimbëri, arateebeerria abaanto aMang'ana Amaiiya goBogaambi bueNöökoe. Mbaagëënaine na abeega baaë ikumi na babere baara, 2hamui na abagaikoro baande, banö wanyöörre baahueenibua kurua kubirooyi hagarehagare, na banö wanyöörre baarusiibui ibihui, nabö mbaabo: Mariaamu (onö aare koberekeroa iga Magatariina), onö wanyöörre aaruusibua ibihui muhuungate; 3Yöana moga Kuusa onö aareenge umuimirirri winyuumba yibiina yaHeerooti; na Susaana hamui na abagaikoro baande abaaru, banö baare gutuurria Yeeso na abeega baaë na ibiinto biaabö binö baareenge nabiö.
Ekereengio kiumubusuri
(Mt 13:1-9; Mk 4:1-9)
4Abaanto mbaagëëndërrëëyi guucha hare Yeeso kurua kumigi hagarehagare; na hanö abaanto abaaru baasaangere bakuhika, Yeeso akabateebia ekereengio iga: 5“Aareenge hö omoonto woonde onö aageeye kubusura imbusiro. Hanö aare kubusura imbusiro eera mogoondo, ichimui chikagoa gonchera, hare chaatacheroe, na ibinyunyi bigaacha bigachibööcha. 6Ichiinde chikagoa korotare chikamëra sooki chikaihoma, kugira chikaanga kunyööra ikinyigita. 7Na ichiinde chikagoa hare amahoa gakomëra, chikamëra hamui na amahoa, gagaching'ëënta. 8Na ichiinde chikagoa kobokörë ubuuya; chikamëra chigakiina chikahurukia ibigara, ikimui kegatoonga ichihëkë igana.” Haakurua akagaamba iga, “Onö ana amatui gakuiigua, tiga aiigue.”
Ikibune kibireengio
(Mt 13:10-17; Mk 4:10-12)
9Abeega baaë mbaamubuurri iga abateebi esesoro yekereengio keyo, 10akabateebia iga, “Baiinyu möhonyorroa, nkomanyamore ibibisere biyo bioBogaambi bueNöökoe, siböönö abaande, nendabasumaachere kubireengio, korri iga bataacherre, siböönö baangë komaaha, ukuiigua baiigue si baangë koongora.
Yeeso arakönöra ekereengio kiumubusuri
(Mt 13:18-23; Mk 4:13-20)
11“Esesoro yekereengio kenö, yöenö: Imbusiro eera neng'ana yeNöökoe. 12Chiira chaagooye gonchera, mbanö bakuiigua; harua iRisaambo riicha riimukia eng'ana eera kurua kumiööyö gëëbö okorri iga batagaacha gukumia bakunyööra ubuituuria. 13Na chiira chiaagooye korotare, mbö baara bakuiigua eng'ana bagegööta komogöökö. Siböönö tikuhira miri moonse yaabö hai; bagëëndërria kugikumia gonkaaga nke iigö, hanö basaachoa na iRisaambo, bahaatera. 14Na chiira chaagooye hare amahoa gakomëra, mbanö bakuiigua; siböönö amaitëgëërrö na oboome na ichigöörio chiekebara, bing'ëënta eng'ana eyo, yaanga kööma. 15Na chiira chaagooye kobokörë ubuuya mbaara bakuiigua eng'ana, bagegööta bokong'u kumiööyö imiiya, na obohëënë, na barëmërria baama ichiihagoe.
Etara enö ikundikiiyi egetöönga
(Mk 4:21-25)
16“Taahö onö akogöötia etara sooki agikuundikiria egetöönga gose agiikaria iruungu hai. Getatiga nkugiikariaare kogetaangora, korri iga baara bagosöha bamaahë oborabu. 17Kugira tegeento keehö kenö gikundikiiyi kenö getarehonyoroa hai, gose ninyööra nkenö kibisere kenö getaretooroa harabu hai.
18“Muiraarerre, mona mukuiigua; kugira ore anakiö newë ariëngëribua, na ore urinyööra ataana geento nariruusibua ninyööra nagakë kaara agokanya anakö.”
Nyako waabö Yeeso na bamura bamööbö
(Mt 12:46-50; Mk 3:31-35)
19Nyako waabö Yeeso na bamura bamööbö Yeeso, bagaacha harewë, siböönö bagakeroa komohekeera haara aareenge, gukugira yabaanto abaaru. 20Omoonto woonde agateebia Yeeso iga, “Nyako weiinyu na bamura bamoiinyu nkebarabare baratuna gokomaaha.” 21Yeeso akabateebia böönsoe iga, “Baaba na bamura bamoiito, mbanö bakuiigua eng'ana yeNöökoe na kogegööta.”
Yeeso aratiindia amagëëngio ginyaancha
(Mt 8:23-27; Mk 4:35-41)
22Urusiko roonde Yeeso agasöha koböötö hamui na abeega baaë akababoorra iga, “Tiga tömboke kuya ihuumbu koora.” Kohayo bagatanora bakaya. 23Na hanö baare kömboka, ichiterö chikagööta Yeeso akaraara. Höhayo iigö omokama gokahusa omorro bokong'u, na amaanche gagataanga guichora koböötö, bakaba kohobe. 24Abeega bakaya hare Yeeso bakamutura baragaamba iga, “Muiigia! Muiigia! Torakua!” Akabooka akang'öönëra omokama goora gogateenda na amagëëngio göönsoe; gagateenda gakahörëëra. 25Haakurua akababuuria iga, “Ubukumia boiinyu hai bore?” Siböönö bö nkanyööra bööböhere bokong'u bararogoora iga, “Kana onö ning'ui? Ninyööra nomokama na inyaancha nkumuigueera bire!”
Yeeso arahueenia omoonto onö wanyöörre ainaaroa na ibihui
(Mt 8:28-34; Mk 5:1-20)
26Bakaamboka kuya ihuumbu goonse yaBagerasi enö ereenge ihuumbu yinyaancha kurua Gariraaya. 27Hanö Yeeso aasekeeye kurua koböötö iga to, agasikana omoonto woonde onö wanyöörre aruure kumugi nkanyööra ainaaroa na ibihui; na ichinsiko ichincharu nkeng'aabi aakagëëndere, taamenyere ka hai, nguchimbeehera aakamënyere. 28Hanö aarooche Yeeso, agaköra igituri bokong'u arachana, akairëkëra haanse mbërë yaaë aragaamba iga, “Nke uguuntuna Yeeso, ore Mööna weNöökoe uMukumahë! Ngaakogëya, waangë guucha gunsikia!” 29Naagaambere iigö, kohaara Yeeso wanyöörre ang'öönëëye ikihui keera iga kirichökë, kurua harewë. Kugira ichinsiko ichincharu wanyöörre këmuiriiria, naakareenderoe aböheroe na ibiraang'ani komabökö na komagoro, siböönö hayo höönsoe abotorabotora na ikihui keera kimuhira kebara kuibara. 30Yeeso akamubuuria iga, “Iriina rëëö, nuuwë ng'ui?” Omoonto oora akamuhuunchukiria iga, “Iriina rëënë nuuni ‘Regioni’ ” - kugira ibihui nkanyööra mbiaaru binö biaare harewë. 31Na ibihui biira bikamosasaama iga angë kubirugia kuya kohase hanö ibihui bigoseekerroa.
32Na kunguku mbareka nkanyööra irihichö irinënë richingurube reehö, rerariisia. Na ibihui biira bikamogëya iga atigë bigëëndë guchingurube chiira, nawë akabiha umueeya iga biyi mö. 33Ibihui biira bikarichöka kurua komoonto oora bigasöha guchingurube chiira. Na irihichö reera riöönsoe rekababoka regakenya gukihiriingitio rekairëkëra kunyaancha rekang'ëëntoa na amaanche.
34Hanö abairigania bichingurube baarooche amang'ana ganö gaabaaye, bakang'ösa kuhira amang'ana kumugi, na kubiremerö. 35Abaanto bagaacha komaaha amang'ana gare wanyöörre gaabaaye. Bagaacha hare Yeeso, bakanyööra omoonto oora wanyöörre arusiibui ibihui aikaaye haang'i na Yeeso, omohoru aibisiri engebo, böönsoe bakööböha. 36Banö baarooche na amaiisö gaabö, mbaateebiri abaanto këëbore omoonto oora wibihui ahueeniibui. 37Abaanto böönsoe abaGeraasi bagateebia Yeeso iga aruë waabö hayo, kugira böönsoe wanyöörre bööböhere bokong'u. Kohayo Yeeso agasöha koböötö akaya. 38Omoonto oora aareenge na ibihui akagëya Yeeso iga, “Tiga togëënanë.” Siböönö Yeeso akaanga akamoteebia iga, 39“Gëënda ka obateebi kenö Nöökoe agokörëëye.” Akaya bööë arateebeerria kumugi göönsoe, kenö Yeeso wanyöörre amokörëëye.
Umuiseke oYairo na omogaikoro onö aaturubaiini isumaati yaYeeso
(Mt 9:18-26; Mk 5:21-43)
40Hanö Yeeso aasookiri kuriinga ihuumbu, abaanto mbaamuirigaini, kugira böönsoe wanyöörre nkomoganyabare. 41Umui wabataangati biSinagoogi, onö aareenge koberekeroa iga Yairo agaacha. Akairëkëra haanse mbërë yaYeeso komagoro gaaë, aramogëya iga ayi waaë, 42gikugira yumuiseke waaë, umui bëënë iigö, wemëëka ikumi na ebere, nkanyööra aröörre atiitere.
Hanö Yeeso aareenge kuya, abaanto abaaru mbaagëënaine nawë bamotoorre gatai. 43Aareenge hö omogaikoro woonde, onö wanyöörre airiira bokong'u, ararua amaanyiinga komëëka ikumi na ebere; nkanyööra aasookiria ibiinto biaaë biöönsoe kobarëri, siböönö taahö onö aatorre kumuhueenia hai. 44Akarueera Yeeso nyuma agaturubania igikobobe gisumaati yaaë, höhayo iigö gare maanyiinga gakabotoka. 45Yeeso akabuuria iga, “Ning'ui anturubaini?” Böönsoe bagakaana, Bëëtërö akamoboorra iga, “Muiigia abaanto banö böönsoe batunaini hanö tebö bakugutunia!” 46Siböönö Yeeso akaboora iga, “Aa-a, omoonto anturubaini, kugira niguure ichiinguru chiruure hareuni.” 47Omogaikoro oora hanö aarooche iga amanyeroe, agaacha aragaankana, akairëkëra mbërë yaYeeso. Kobaanto böönsoe aragaamba kenö kigirre amuturubaiini, na wiiki iga hanö amuturubaiini iga to, naahueenere. 48Yeeso akamoteebia iga, “Muiseke, ubukumia bööö bukuhueeniri. Kayi morëëmbë.”
49Hanö wanyöörre Yeeso akeere arasumaacha, omoonto woonde akarua kumugi gomotaangati oora wiSinagoogi, woonde iga Yairo, akaboorra Yairo iga, “Umuiseke waaö asirre karai; tiga kuiriiria uMuiigia.” 50Siböönö hanö Yeeso aaiguure iigö agateebia Yairo iga, “Waangë kööböha, kaba na ubukumia ubuëënë, nawë narahueene.” 51Na hanö ahikere kumugi goyo, taatunere iga woonde asöhë nawë nyuumba hai, etare iga mBëëtërö bëënë, baana Yöhana na Yaköbö, hamui na isa waabö na nyako waabö omööna oora. 52Abaanto böönsoe mbaare gukuura ekerrö gikugira yomööna oyo. Yeeso akababoorra iga, “Mööngë gukuura; kugira takuure hai - naraaye!” 53Böönsoe bakamosëkëërra, kugira wanyöörre mbamanyere iga aakuure karai. 54Siböönömbë Yeeso akamogööta okobökö aragaamba iga, “Ore mööna taimoka.” 55Höhayo iigö, akariooka na kobooka, Yeeso akabateebia iga bamohë egeento arë. 56Abaiburi baaë bakahana, siböönö Yeeso akabakaania bokong'u iga batagaacha goteebia moonto kenö kebaaye.