1Uni Bauro, omoköri wemeremö waKresto Yeeso, onö naaberekeeyoe koba omotomoa na kööhoroa nduundi aMang'ana Amaiiya gieNöökoe.
2AMang'ana Amaiiya gayo ngö gaaragaiinoe karai eyo na eNöökoe gokohëtëra kobanaabi baaë, koMaandekö aMahoreeru. 3Gayo ngaare gusumaachera oMööna waaë, onö aaibooyoe kiomoonto, na naareenge wurutuundurra roTauti; 4na kuguituungana na uMuiika gobohoreeru, naahërëkiibui na ichiinguru iga noMööna weNöökoe gukuriuukibua kurua kobaku, Yeeso Kresto oMonënë weiito. 5Gokohëtëra harewë ntööhaayoe amaabe na obotomoa, okorri iga toröngööche abaanto bibiikö biöönsoe biekebara babë na ubuiguiiri bonö bukurua kubukumia gikugira yiriina rëëë. 6Na baiinyu böönsoe ngotooroamore mö, banö mööberekeroa iga mobë abaanto baYeeso Kresto. 7Na kohayo ndabaandekera baiinyu böönsoe abahaanchoa bieNöökoe banö moreenge Ruumi banö mööberekeroa iga mobë abaanto baaë: Tiga eNöökoe Taata weiito na oMonënë Yeeso Kresto abahë amaabe na omorëëmbë.
Amasabi gakuruusia egoongö
8Mbërë yagöönsoe, ndaruusia egoongö koNöökoe waanë, gokohëtëra hare Yeeso Kresto, kugira yabaiinyu böönsoe; gikugira ubukumia boiinyu nkuruundibuabore gokebara giöönsoe. 9ENöökoe ore ngokörra komööyö göönë göönsoe gukuruundia aMang'ana Amaiiya agoMööna waaë, newë umutuburi waanë, iga nkobaheetokande 10ruisö röönsoe komasabi gaanë. Ngosabande eNöökoe, iga kobohaanchi bööë, ankörre umueeya nebë na orogëëndö uruuya guucha hare baiinyu. 11Kugira nkuigöömbande bokong'u iga mbamaahë okorri iga tosaangë hamui amaitabirio gakibumuiika, gokobaköra mokong'e. 12Gare nkogaamba niiga baiinyu böönsoe hamui na uni ntoratuurribue gonkaaga imui, baiinyu kubukumia böönë na uni kubukumia boiinyu.
13Tingutuna iga niiga mööngë komanya abaanto bamoiito hai: guchinkaaga ichincharu naaseemia iga niichë kobamaaha, siböönö egeento nyaborëbë ruisö röönsoe nkondeberrakere goköra iigö kuhika böönö. Nehaanchere iga mbë na irigësa gatai yeiinyu, këëbore naanyööra gatai yabaHamate baande. 14Kugira nehegeroe kobaanto böönsoe, banö baagëëndërria na banö bataragëëndërria, kobang'aiini na kobanö batare abang'aiini. 15Kohayombë naigöömba kuruundia aMang'ana Amaiiya hare baiinyu böönsoe banö moreenge Ruumi.
Ichiinguru chiaMang'ana Amaiiya
16Tenkomaaha nsöni koMang'ana Amaiiya hai, kugira nichiinguru chieNöökoe chinö chigutuuria böönsoe banö bagukumia, abaYahuti mbërë na wiiki banö batareenge abaYahuti. 17Kugira koMang'ana Amaiiya oboroonge bueNöökoe nkohonyoroabore; gokohëtëra kubukumia, gukurua ogotaanga kuhika ogosookerria. Këëbore amaandekö gakogaamba iga, “OMoroonge naraabë hö kubukumia.”
Irisaria riomoonto
18Oborro bueNöökoe böhonyooyoe kurua kuriooba igoro yiriraga na ubunyaanku böönsoe buabaanto banö baaköönga guchinchera chiaabö ichinyaanku iga obohëënë bööngë komanyekana. 19Gikugira gare abaanto bagaatora komanya igoro yeNöökoe mborabu gare harebö. ENöökoe umuëënë agatoora borabu harebö. 20Amaruambë eNöökoe aatëëmere ekebara, etëëmö yaaë enö etakomaahoa: ichiinguru chaaë chakuyeeyo na obonöökoe bööë, biamanyekana borabu. Etëëmö yaaë eyo, nkomanyekanaere gokohëtëra kubiinto binö biatëëmeroe. Kohayo tebaana enchera ere yöönsoe yaguikoorra! 21Ninyööra baamanyere eNöökoe, siböönö tebaamohaaye ubuhiku iga newë eNöökoe hai, gose tebaamogoongere hai. Kuibaga reyo, amaitëgëërrö gaabö gaaba amakaangi kimui na imiööyö gëëbö genö getakoongora ng'ana geichuribua na igisuunte. 22Baragaamba iga mbö abang'aiini, siböönö bö nabakaangi bare; 23baahoonchora ubuhiku bueNöökoe onö ahö kuyeeyo, bööba gichituubö chinö chiina egesosa kiomoonto onö agukua gose kibinyunyi gose gichitiinyi gose chiamahere.
24Kohayo, eNöökoe aabatiga baköre amang'ana amanyaanku ganö imiööyö gëëbö gikuigöömba, na ngokörabare amang'ana gichinsöni komebere gëëbö abiëënë kubiëënë. 25Bö baahoonchora obohëënë igoro yeNöökoe bööba oborööngö; baasëëngëra na gokörra egetëëmoa kenö eNöökoe aatëëmere kuibaga reGetëëmi wë umuëënë, onö aisaiine iga agoongoe kuyeeyo! Amina.
26Gikugira koyo, eNöökoe aabatiga bagöötë ichigöörio chiaabö chichinsöni. Ninyööra na abagaikoro baabö baahoonchora eseera yomosaacha koraara na omokari, baasöha koraarrana gonchera enö etaragere ebë. 27Na abasaacha nabö böönsoe baatiga eseera yomosaacha koraara na omokari, baagöötoa na ichigöörio ichinënë abiëënë kubiëënë. Abasaacha ngokörranabare amang'ana gichinsöni, na bairëëntëra abiëënë inyaanyi enö isaiine na amaköra gaabö amanyaanku.
28Gikugira konö baanga guitabirria komanya eNöökoe, eNöökoe aabatiga komaitëgëërrö gaabö amanyaanku, okorri iga baköre amang'ana gaara etaragere iga baköre. 29Baichora ubunyaanku buichitëëmö chöönsoe, obobeebe, obööyöku na ichinyaanyi; baichora irihari, ubuiiti, amahi, oborööngö na iritunö iribeebe. Nkogaambabare abaande, 30nkorööngöherabare abaande; bö mbarëgere eNöökoe, abahoongo monyametoe mekong'u, na banö bakuihëëma; banö bagoseemia goköra amanyaanku, banö batakuigueera abaiburi baabö; 31banö batakoongora ng'ana, banö bataakuhikia ichindago chiaabö, banö bataana obohaanchi gose amaabe kobaande. 32Mbamanyere iga aMaragö gieNöökoe nkogaambagare iga abaanto banö bagoköra amang'ana ganö gaanga gayo nkeragere iga bakue. Tiiga iga bö nkogëëndërriabare goköra amang'ana gayo agiëënë hai, getare iiga nguitaberraniabare na baara bakogaköra.