Omoraaya omonënë
1Wiiki umui wabamaraika baara baareenge na ichihaamba muhuungate agaacha, aganteebia iga, “Taacha, na uni nendakooroki iritëmö renö aahaaboa omoraaya omonënë oora, aikaaye igoro komaanche amaaru. 2Ababaahi bekebara baaköra oboraaya nawë, na banö bamënyere gokebara baagöötoa na itibaai yoboraaya bööë.”
3Nkarua nkahiroa guikoongo na uMuiika oMohoreeru na guikoongo hayo nkamaaha omogaikoro aikaaye igoro yitiinyi emberretu. Itiinyi eyo wanyöörre yaandekeroe amariina amaaru agaguchoria nayo yaareenge na emetoe muhuungate na ichintera ikumi. 4Wanyöörre omogaikoro oyo nasöhiri engebo emberretu enö ekomënënëkia, aichaarri buuya na esahaabu, amagena gubueera na ibiinto biriguri irinënë. Gokobökö kööë wanyöörre nagöötërëëye egeköömbë gesahaabu kenö wanyöörre gichooye ibiriirrio na ubunyaanku boboraaya bööë. 5Kubusio bööë wanyöörre naandekeroe iriina rikibisere, “BAABERI OMONËNË, NYAKO WAABÖ ABARAAYA NA IBIRIIRRIO BIEKEBARA.” 6Nkamaaha këëbore wanyöörre omogaikoro oyo arëëheroe na amaanyiinga gabaanto bieNöökoe na amaanyiinga gabatuburi baYeeso.
Hanö naamorooche, naarogoorre bokong'u, 7Siböönö omomaraika aganteebia iga, “Kana igaanke okorogoora? Nendagoteebi esesoro yomogaikoro onö na itiinyi enö imuimukiri, enö ena emetoe muhuungate na ichintera ikumi. 8Itiinyi eyo nehoru yaareenge ekeembërë hayo, siböönö ikuure. Nyööre mböönö haang'i ere irichökë kurua kohase hanö ibihui bigoseekeerroa na iyi haara erasikibui. Banö bamënyere gokebara, siböönö amariina gaabö tegaandekeroe kogetabo kiobohoru kurua ensemoka yekebara, bayo mbararogoore komaaha itiinyi eyo kugira yaareenge ehoru ekeembërë, egakua, na böönö erarichökëra wiiki.
9“Hanö nehö hagutuna okoongora na eseemia! Emetoe geyo muhuungate na nibikërëgë muhuungate binö omogaikoro oyo aikaaye igoro yabiö. Nabiö wiiki nababaahi muhuungate. 10Gatai yababaahi muhuungate bayo, bataano baisa kogoa, umui nkobaahakere, na owoonde oora taraacha hai, hanö araachë narabaahë kuibaga ikë iigö. 11Itiinyi eyo wanyöörre ereenge ehoru ekeembërë ekarua egakua na niyakanaanai, nayo hamuiere na ababaahi muhuungate, siböönö nkuyaere gosaribua.
12“Ichintera chiira ikumi waarooche nababaahi banö batarahaaboa obogaambi. Mbarahaaboe ogotora kobaaha hamui na itiinyi eyo gonkaaga imui inyënë. 13Banö mbaana oborëëngërria bumui, na mbaraahë itiinyi eera ichiinguru na ogotora kööbö. 14Mbaraiitane na eKemaano kiRing'oondi, siböönö eKemaano kiRing'oondi narabakere gikugira wë noMonënë wabanënë oMobaahi wababaahi. Wë narabakere hamui na baara aaberekeeye na kobaahora, na baara bareenge abakumia.”
15Omomaraika agaanteebia wiiki iga, “Amaanche gaara waarooche haara wanyöörre aikaaye omoraaya oora, na abaanto bibibara, amakömö, na egesosa, na ibigaambo hagarehagare. 16Ichintera ikumi chiira waarooche hamui na itiinyi, mbirarëgë omoraaya oyo, mbarakome ibiinto biaaë biöönsoe na kumutiga akeng'aabi. Wiiki mbaraarë inyama yaaë na komosaamba na omörrö. 17Kugira eNöökoe aatoora kumiööyö gëëbö ugutuna gokuhikiirria oborëëngërria bööë, gokoba na oborëëngërria bumui na gokoha itiinyi eera ichiinguru chiaabö chakobaaha kuhika eng'ana yeNöökoe ihikibui.
18“Na omogaikoro oora waarooche numugi omonënë goora gokobaaha ababaahi böönsoe bekebara.”