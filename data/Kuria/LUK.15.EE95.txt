Ekereengio kiring'oondi renö wanyöörre rëësira
(Mt 18:12-24)
1Urusiko roonde abaiiria abaaru biriguuti na abanyamaraga baande bagaacha gotëgëërra Yeeso, 2abaBarisaayo na abaiigia baMaragö bagataanga korooroota baragaamba iga; “Omoonto onö nkuiriganiaare abanyamaraga na wiiki ngosaangaare nabö!” 3Kohayo Yeeso akabateebia ekereengio kenö aragaamba iga, 4“Hanö ndanyöörre umui weiinyu ana amang'oondi igana, sooki irimui rëëgö risirë, niyeke araaköre? Naratigë merëëngö këënda na këënda kiriisirio ayi gutuna reera risirre, kuhika amaahë iga arinyöörre. 5Na hanö ararinyööre, naragöökë kimui, na kuriimukia aretoore komarekö gaaë, 6na kurihira ka, sooki aberekere basaani baaë hamui na abarobëri. Abateebi iga, ‘Motacheenga hamui nauni kugira nyöörre iring'oondi rëënë, renö nyöörre risirre!’ 7Këhayo bëënë ndabateebia iga, omogöökö omonënë, ngoreba kuriooba kumunyamaraga umui onö atigere amaraga gokera abaanto merööngö këënda na këënda, banö bakuimaaha iga nabahëënë na tebagutuna gutiga amaraga gaabö hai.
Ekereengio gisiriingi enö wanyöörre yaasira
8“Gose toboore iga omogaikoro hanö oraanyööre ana ichisiriingi ikumi, sooki atabutë imui niyeke araaköre? Naragööti etara, ëëyë inyuumba yaaë na kurigia bokong'u hare höönsoe, kuhika amaahë iga aginyöörre? 9Hanö araginyööre naraberekerë basaani baaë na abarobëri böönsoe abateebi iga, ‘Motacheenga hamui nauni, kugira nyöörre isiriingi enö nyöörre ntabutere!’ 10Këhayo bëënë ndabateebia iga, abamaraika bieNöökoe ngucheengabare kumunyairaga umui onö atigere amaraga.”
Ekereengio kiomööna onö wanyöörre aasira
11Yeeso akagëëndërria gusumaacha araboora iga, “Aareenge hö omoonto woonde, onö aareenge na abamura babere. 12Omokë oora agateebia isa waabö iga, ‘Taata, taang'a ibiinto binö binyituungere.’ Kohayo isa waabö akabatuëënania ibiinto biaaë. 13Guchinsiko nkë iigö, umumura omokë oora akaguria ibiinto biira na kong'aanya kurua ka akaya gukiaaro këëharai, agasaria ichiimbiria chaaë chiira kubutuubutuubu. 14Agatakuna kere giöönsoe aareenge nakiö agatigara mabökö moomo, haakurua inchara enënë egaacha gokebara keera. 15Kohayo, akaya goköra emeremö komoonto woonde, onö aamotomere kuya komogoondo gööë kuriisia ichingurube na omoonto oyo naareenge umuiborroa wekebara keyo. 16Na umumura oora akaigöömba amachobo gichiheende gaara ichingurube chaare korea, siböönö, temoonto aagamomëëniri hai. 17Nyuma yahö agaitëgëërra buuya akaboora iga, ‘Abaköri bemeremö bataata böönsoe mbaana ibiaakorea ibiaaru, nkoreabare bitama na hanö ndaitoa na umuëëkö! 18Nendaimokë ngëëndë hare taata moteebi iga, Taata, naaköra iriraga mbërë yeNöökoe na mbërë yaaö. 19Tinisaiine koberekeroa omööna waaö hai; nköra kiumui wabaköri bemeremö baaö.’ 20Kohayo akaimoka agataanga kuriinga kuya waisa waabö. Hanö wanyöörre akeereenge harai ataraahika ka, isa waabö akamomaaha, agakenya akamuturuung'ana: omööyö gööë guichooye amaachiichi, akamuibaara na komoomuuna.
21“Umumura oora akagaamba iga, ‘Taata, naaköra iriraga mbërë yeNöökoe na mbërë yaaö. Tinisaiine koberekeroa omööna waaö hai.’ 22Siböönö, isa waabö akaberekera abaköri baaë bemeremö akagaamba iga, ‘Tanguhia hanö isumaati inchiiya eera mumubisi. Momotoorrë ebëtë gokëëra na ibiraato komagoro. 23Sooki muyi morëëntë ekegaini ikibucheechu keera, tomokörrë inyaangi! 24Kugira omööna waanë onö wanyöörre keenga aakua, siböönö, ngoogonö omohoru; wanyöörre aasira, siböönö atookere.’ Na kohayo mbaataangere goköra inyaangi.
25“Na umumura omonënë, enkaaga eyo nkanyööra mogoondoare. Hanö wanyöörre ainokere araacha, ahikere haang'i ka, naaiguure amareentio na abaanto baratëënga. 26Akaberekera umui wabaköri bemeremö, akamubuuria iga, ‘Kana nke kebaaye?’ 27Akamuhuunchukiria iga, ‘Mura omoiinyu achere ka, isa weiinyu amogögëëye ekegaini ikibucheechu keera gikugira iga, ariingere ka omohoru.’ 28Umumura omonënë oora, akareerra akahonyeka, akaanga gosöha ka, kohayo isa waabö akarichöka kuya komogëya iga asöhë ka. 29Akaboorra isa waabö iga, ‘Maaha mona naagokörra emeremö komëëka genö giöönsoe, na teroohö ninyööra ndusiko rumui, ronö naakaangere gukuigueera hai! Naambë tewakang'aaye ninyööra nimburi imui nkörre inyaangi na basaani baanë hai! 30Siböönö, hanö itiing'ana yaaö enö yö egeeye guucha; onö aasaria ibiinto biaaë biöönsoe koboraaya, wimokere komogöögëra ekegaini ikibucheechu keera!’ 31Isa waabö, akamuhuunchukiria iga, ‘Mööna waanë, uwë nka hanö ore ruisö röönsoe, na kere giöönsoe neenakiö nekëëö. 32Kohayo kuhika tööre koba na inyaangi yirisaansera, gikugira mura omoiinyu keenga wanyöörre aakua böönö mohoru, wanyöörre aasira si atookere.’ ”