Ekereengio kiumuitaahi omokana
1Yeeso akaboorra abeega baaë iga, “Aareenge hö, omoonto woonde, omoome onö aareenge na omoonto wakumuitaahera ibiinto biaaë. Omoome oyo agateebibua iga umuitaahi oora nkomosarriaare ibiinto. 2Omoome oora akaberekera umuitaahi oora akamubuuria iga, ‘Kana gayo mang'ana ke gayo nkuiigua iga oraköra hayo? Rëënta ibitabo tomaahë mona waaya oranyitaahera, kugira böönö toraatore kogëëndërria kunyitaahera ibiinto hai.’ 3Umuitaahi oora agaitëgëërra agaiteebia iga, ‘Umuëënë emeremö böönö araya kundugia kurua komeremö. Niyeke ndaaköre? Naunimbë, teneena nguru chakorema hai, na nkomaahande ichinsöni guikara gosabasaba. 4Aarria, böönö nongooye kenö ndaaköre! Hanö ndahaaterë emeremö gëënë, okorri iga niyi ndairiganibua hanö naaya obaande.’ 5Sooki, akaberekera abaanto böönsoe banö baareenge na ichisiire chomoonto oora umuëënë emeremö. Sooki akabuuria kuumui umui iga, ‘Uwë ibiinto mbireenga onabiö ibiomogaaka onö?’ 6Owambërë akamuhuunchukiria iga, ‘Amatëbë igana agamaguta.’ Umuitaahi oora akamoboorra iga, ‘Imukia igichëëti këëö kenö wikare haanse, waandekë iga merööngö etaano.’ 7Akaboorra na owoonde oora iga, ‘Nauwë mbireenga onabiö?’ Akamuhuunchukiria iga, ‘Amagönëëra igana agiengano.’ Umuitaahi oora akamoboorra iga, ‘Imukia ekëëö ngeekenö, waandekë iga namagana anaanai.’
8“Omoome oora akagoonga umuitaahi oora ataare umuiguiiri, komeremö genö wanyöörre akörre kobong'aiini obonënë; kugira abaanto biekebara kenö nabang'aiini komeremö gëëbö, gokera abaanto banö bareenge koborabu.”
9Yeeso akarööbirria kobateebia iga, “Motaiigua ndabateebiambë: ikörra amasaani koboome buekebara kenö, okorri iga, hanö nauwë biregoserra uchë gusiriinibua kumigi gekuyeeyo na eyo. 10Ore wöönsoe onö areenge omohëënë kubiinto ibikë bokong'u, naraabë omohëënë ninyööra nkubiaaru onö atareenge omohëënë komang'ana amakë ninyööra nkomang'ana amanënë taraabë omohëënë hai. 11Hanö ndanyööre motare bahëënë kubiinto biekebara kenö, oboome bobohëënë bö ning'ui araabahë? 12Gose hanö ndanyööre motare abahëënë kubiinto biabaanto baande, ning'ui araabahë binö biraabë ibieiinyu?
13“Temoonto ahö onö agaatora koba omoköri wemeremö wabanënë babere hai; kugira nararëgë umui ahaanche owoonde; gose asooke owoonde, na asërë owoonde oora. Temoratore gokörra eNöökoe emeremö na ichiimbiria hai.”
Amang'ana gaYeeso agamui
(Mt 11:12-13; 5:31-32; Mk 10:11-12)
14Hanö abaBarisaayo baaiguure iigö, mbaamosëkërrëëye, kugira nabahaanchi bichiimbiria baareenge. 15Yeeso akababoorra iga, “Mbaiinyu mohaanchere kuiyörökania mbërë yabaanto iga nabahëënë more, siböönö Nöökoe nabamanyere kumiööyö geiinyu; kugira egeento kenö gekomaahoa na abaanto iga nkeena ubueera, koNöökoe, tegeento hai.
16“AMaragö gaMosa na amaandekö gabanaabi, gayo ngaarundiibui kuhika enkaaga yaYöhana omoBaatiisi; marua hayo böönö aMang'ana Amaiiya goBogaambi bueNöökoe nkuruundibuagare, na omoonto ore wöönsoe nkobosöhaare guchiinguru. 17Siböönö ngetobu kuriooba na ekebara gusira, gokera agatönë gakë iigö akiRiragö gusira.
18“Omoonto ore wöönsoe onö akurugia mokaaë aratëta owoonde oyo noboraaya nkunyööra akörre; na omoonto ore wöönsoe araatëtë omogaikoro onö atigeroe na mosaacha waaë, oyo noboraaya nkunyööra akörre.
Omoome na Raasaaro
19“Omoonto woonde, aareenge hö omoome, onö aagaisöhiiyi ichingebo ichinchiiya ichiriguri irinënë, onö aakareeye ibiaakorea ibiiya ruisö röönsoe. 20Na kuihita rëëë nkanyööra omoonto woonde ahö onö aakarëënteroe hö omohabe, araberekeroa iga Raasaaro, onö aareenge na ibiseese omobere göönsoe. 21Onö aakaigöömbere korea ibiaakorea binö biaakagooye haanse kurua komëësa yomoome oora. Ninyööra nichiseese nchiaare komomëënamëëna ibiseese biaaë biyo.
22“Omohabe oora agakua, akahiroa na abamaraika haang'i na Abrahamu; na omoome oora nawë agakua agatokeroa. 23Akaya kobaku hare aakanyöörëëye inyaanyi enënë bokong'u, akagörrökia amaiisö gaaë, akamaaha Abrahamu harai, na Raasaaro ambareka yaaë. 24Sooki akaberekera iga, ‘Taata Abrahamu! Taamaahera amaabe, tateebia Raasaaro achabi ekëëra komaanche antööchë, kororeme ankiindi, kugira nkunyahaarekande komörrö monö!’
25“Siböönö Abrahamu akamoboorra iga, ‘Taheetoka mööna waanë, enkaaga enö waareenge gokebara waahaayoe ibiinto biöönsoe ibiiya, enkaaga eyo Raasaaro nawë namabe aakanyöörre. Siböönö böönö nkomegöököare hanö, nauwë böönö nkunyaanyiore. 26Na kogayo göönsoe, gatai yaaö na baiito, irirooma ndegatai hayo iritaambe renö rereenge orobebe, okorri iga moonto atagaacha kurua ihuumbu eyo aguucha ihuumbu enö, gose akurua ihuumbu enö aguucha ihuumbu eyo hai.’ 27Na omoonto omoome oora akaboorra Abrahamu iga, ‘Mbuuyambë taata, ngaakogëya, otomë Raasaaro kuya otaata, 28hare bamura bamoiito bataano; okorri abataki, nabö batagaacha guucha ahase hanö hinyaanyi.’
29“Abrahamu akamoboorra iga: ‘Bamura bamoiinyu mbaana amaRagö gaMosa na amaandekö gabanaabi; tiga bagaigueerë.’ 30Nawë akamoboorra iga, ‘Aa-a, Taata Abrahamu! Siböönö hanö bakaanyööra onö ariookere kurua kobaku, nehö bagaatiga amaraga gaabö.’ 31Abrahamu akamoboorra iga, ‘Hanö ndanyööre bataiigue amaRagö gaMosa na agabanaabi, tebaroongore ninyööra moonto ariookë kurua kobaku hai.’ ”