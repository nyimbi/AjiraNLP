Irigata rerahueenibua
1Urusiko roonde ichinkaaga këënda chomobaso, Bëëtërö na Yöhana, nkanyööra baraya koHekaaru, enkaaga yamasabi. 2Kuihita Iriiya, rieHekaaru niigö rëkaberekeeyoe, nkanyööra omoonto woonde aikaaye hö, onö aareenge irigata amarua ukuiboroa kööë. Ruisö röönsoe naare kuimukibua ahiroa kuihita hayo, gosabasaba ichiimbiria kobaanto baara baakageeye koHekaaru moora. 3Hanö aarooche Bëëtërö na Yöhana barasöha koHekaaru, akabagëya iga bamohë ichiimbiria. 4Bakamotaacherra bamomögörëëye, sooki Bëëtërö akagaamba iga, “Tatotaacherra!” 5Nawë, akabataacherra araitëng'ëra kunyööra egeento kurua harebö. 6Bëëtërö akamoteebia iga, “Teneena mbiria iga hai, siböönö kenö neenakio nkiö ndaakohë: kuriina reYeeso Kresto owaNasareeti, taimoka na ogëëndë!” 7Sooki akamogööta okobökö kööë koboreo akamutuurria kuimoka. Höhayo iigö amagoro gaaë gakanyööra ichiinguru. 8Agatuuma, akaimeerra, agataanga kogëëndagëënda. Agasöha koHekaaru hamui nabö, aragëënda aratuumatuuma aragoonga eNöökoe. 9Abaanto böönsoe banö baareenge hö mbaamorooche aragëënda aragoonga eNöökoe, 10na hanö boongooye iga newë oora aagasabasabere aikaaye Kuihita Iriiya haara, böönsoe bakarogoora bokong'u, bataamiibui kenö wanyöörre kebaaye komoonto oora.
Bëëtërö arasumaacha koHekaaru
11Nkaaga wanyöörre omoonto oora akeegöötaine na baabo Bëëtërö na Yöhana, abaanto böönsoe mbaagenere barakenya kuya harebö, gokegoora geSoromooni këëbore gëëkaberekeeyoe. 12Hanö Bëëtërö aarooche abaanto baara, akabateebia iga, “Bamorai baiito, bare baIsraeri, kugira ke morogoreeye eng'ana enö iigö, na nkugira ke motorogoreeye? Mokanyere iga nguchiinguru cheiito gose oboroonge boiito omoonto onö agëëndere? 13Nöökoe waAbrahamu, Isaka na Yaköbö. Nöökoe wabaaguuka baiito, newë aahaaye Yeeso omoköri waaë ubuhiku. Siböönö baiinyu möömohaanere iga aiitoe, na wiiki mokamöönga mbërë yaBiraato, ninyööra ngonkaaga enö Biraato aare gutuna iga amohaaterë. 14Nomohoreeru aareenge wiiki nomoroonge aareenge, simbë mokamöönga, kuibaga reyo mogateebia Biraato iga abatachorre omoonto onö aareenge umuiiti wabaanto. 15Mogaiita onö aareenge ensemoka yobohoru. Siböönö Nöökoe akamuriuukia kurua kobaku na baiito nabatuburi tore abamang'ana gayo. 16Kuriina reYeeso na koba na ubukumia kuriina rëëë nkö kohaaye irigata renö mokomaaha na rere momanyere ichiinguru. Ubukumia hare Yeeso, mbö bomokörre abaaye buuya këëbore mokomaaha böönsoe.
17“Na böönö bamura bamoiito, nemanyere iga ganö möököreeye Yeeso moona abataangati baiinyu, nkobotamanya möökörre. 18Siböönö Nöökoe wanyöörre aaruundia gukurua karai gokohëtëra kobanaabi böönsoe iga Masiihi nariiriira; na gonchera eyo akaagehekeerania. 19Motatobora muihoonchorre eNöökoe, okorri abaabere amaraga gaiinyu. 20Okorri munyööre ukumuunya kumiööyö geiinyu, kurua hare oMonënë, nawë naraatomë Masiihi onö areenge Yeeso onö aiisa kobaahorra. 21Naraabë kuriooba taanga, kuhika enkaaga enö amang'ana göönsoe gareköroa gabë amahea, këëbore eNöökoe aagaambere gokohëtëra kobanaabi baaë abaroonge banö baamënyere karai eyo. 22Kugira Mosa naagaambere iga, ‘Nöökoe oMonënë weiinyu narabarëëntërë omonaabi këuni, gukurua hare baiinyu abiëënë. Kuhika muigueere amang'ana gare göönsoe araabateebi iga moköre. 23Ore wöönsoe araangë kuigueera omonaabi oyo, naraahoroe kurua kobaanto bieNöökoe sooki aiitoe!’ 24Abanaabi böönsoe gukurua hare Samueeri hamui na baara baarichökëëye nyuma yaaë, mbaaruundiri amang'ana ganö gaageeye garaba nsiko chinö. 25Ichindago chinö Nöökoe aaruusiri gokohëtëra kobanaabi nichieiinyu, na ngosaangamore kondagano ere Nöökoe aakörre na baaguuka baiinyu. Këëbore aateebiri Abrahamu iga, ‘kurua kuruiboro rööö, nendaitabiri ekebara giöönsoe.’ 26Hanö eNöökoe aasookiri kuriuukia Yeeso naamotomere hare baiinyu taanga iga abaitabiri gokobaköra baiinyu böönsoe muihoonchore kurua kubunyaanku boiinyu.”