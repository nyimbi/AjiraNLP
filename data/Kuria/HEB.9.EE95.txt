Obosëëngëri buekebara na obokuriooba
1Endagano yambërë yaareenge na ichiseera chiobosëëngëri na ahase ahahoreeru hanö wanyöörre haaköroa na abaanto 2kugira iriheema ndëkörroe, kugisuumua këmbërë kenö këëre koberekeroa iga aHase aHahoreeru, mbiareenge mö egetagacha keguikaria etara, emëësa, na omogaatë gonö göörusiibui koNöökoe. 3Kugisuumua gekabere, nyuma yehaanga enö wanyöörre itimbiibui, haare koberekeroa iga aHase aHahoreeru bokong'u gokera höönsoe. 4Nkëëreenge na ahase hakuruusiria ikimuëënsö, hanö haakörroe na esahaabu kugira yakohootera ekoroso, irisaandekö riendagano renö wanyöörre rëhakoa esahaabu ichintahana chöönsoe, na moonse yariö ikinyoongo giesahaabu kenö këëreenge na mana, inyiimbö yaHaruuni enö wanyöörre yaaseboka amato, na ichimbaao ibere chiendagano. 5Igoro yiRisaandekö reyo, hö baareenge aMakerubi banö baana ubuhiku, bakundikiiyi igoro yahase haara amaraga gakööberoa. Siböönö tetoratore kogaamba amang'ana göönsoe kobotaambe hai.
6Hanö ibiinto biasookiri goseemibua këhayo bëënë, abanchaama mbaabaaye na eseera kogosöha ruisö röönsoe kuiheema reera kugisuumua gekebara gukuruusia obokörri bööbö, 7Siböönö uMunchaama uMuhikere bëënë newë agosöha kuya kugisuumua keera gëkabere moonse; nawë ngoköraare këhayo hare rimui iigö komööka. Hanö aasöha moonse nkunyööraare aimukiri amaanyiinga ganö arairuusiri kuibaga rëëë umuëënë na ganö araruusi kugira yamaraga ganö nkunyööra abaanto baakörre bö abiëënë batamanyere. 8Kohayo uMuiika oMohoreeru nkuiigiagore borabu iga nkaaga igisuumua keera gekebara gekeehö, enchera yagosöha aHase aHahoreeru teraigoroa hai. 9Eng'ana enö nekemanyiirrio gichinkaaga chaböönö. Nkö okogaamba iga ibituhö na ibimuëënsö binö bikuruusibua koNöökoe, tibiratore goköra ichintariki chabaara bagosëëngëra chibë ichihekeeranu hai. 10Gayo göönsoe ngaituungaini na ibiaakorea, ibiinto biakunyua, na ichiseera hagare chichinyaangi chaguisaabuura. Göönsoe ganö namaragirrio ganö gagosaabuura omobere kebara na ngaana ichiinguru kuhika enkaaga enö amang'ana gareköroa bohea.
11Siböönö Kresto aisa guucha kiuMunchaama uMuhikere wamang'ana amaiiya gaara gaisa guucha. Ireheema renö agokörra nirinënë na renö rreenge irihekeeranu bokong'u; renö retaakörroe na moonto, hayo niiga, tiiga niriekebara kenö gëëtëëmeroe hai. 12Hanö Kresto aahetere kuiheema naasöhere hare rimui iigö kuya koHase aHahoreeru bokong'u gokera höönsoe kugira yaböönsoe taimukiri amaanyiinga gichiimburi gose giching'öömbë kuya kuruusia gikimuëënsö hai, etare iga naimukiri amaanyiinga gaaë umuëënë sooki agatunyöörra ubuituuria bokuyeeyo. 13Amaanyiinga gaara gichiimburi na iching'öömbë na iriibu reera ribimööri binö biaare kumusua kuya kobaanto banö bataare abarabu kibutiini, mbiatorre kobasaabuura gokobaruusia obokööru bööbö komobere. 14Niyekembë amaanyiinga gaKresto, onö airuusiri umuëënë gokohëtëra kuMuiika gokuyeeyo, akaba ikimuëënsö ekehekeeranu koNöökoe, tegaratore gotosaabuura bokong'u ichintariki cheiito kurua komaköra ganö gakorëënta uruku, okorri iga totore gokörra eNöökoe onö aahö?
15Kohayo nomogöötania wendagano ehea, korri iga baara baberekeroa batore kunyööra omoondo gokuyeeyo gonö gööragainoe, kugira uruku rotokeeye ronö rogotachora abaanto kurua komasaria ganö baakörre kondagano yambërë. 16Kugira endagano igoro yomoondo nkobaere hanö uruku romoonto oora aaguruusiri rohërëkibua. 17Omoondo tegoraköre ng'ana hanö ndanyööre uruku rotarichökëëye hai, kugira omoondo tegoraköre omoremö hanö ndanyööre oora aguruusiri nomohoru akere. 18Eyo niyo yaagirre ninyööra nendagano eera yambërë ekaherekibua kuguitikia amaanyiinga. 19Mbërë Mosa naaruundiri kobaanto amaragirrio göönsoe këëbore gareenge koMaragö. Sooki akaimukia amaanyiinga giching'öömbë na ichiimburi hamui na amaanche, kobaamba emberretu agatoora kumuëërë na akagamusa kogetabo kiaMaragö na kobaanto böönsoe. 20Aragaamba iga, “Ganö namaanyiinga ganö gakohërëkia endagano eera mööteebiibui na eNöökoe iga mugigueere.” 21Wiiki Mosa naamusere amaanyiinga gaara kuiheema na igoro yibiinto biira biöönsoe bigotomeroa kogosëëngëra. 22Mahëënë, kuguituungana na aMaragö, haang'i kera geento ngosaabuuroa kere na amaanyiinga, na amaraga nagö nkööberoagare hanö bëënë nyööra amaanyiinga gaitikiibui.
Ikimuëënsö geKresto nkuruusiakere amaraga
23Ibiinto binö bireenge ituubö yamang'ana ganö gareenge kuriooba, nkeragere iga bisaabuuroe këhayo bëënë. Siböönö ibiinto biakuriooba ngutunabire ikimuëënsö ikiiya bokong'u. 24Kugira Kresto taasöhere aHase ahahoreeru hanö haakörroe na omoonto hai, hanö haareenge ituubö yagaara gareenge amahëënë. Wë naasöhere kuriooba bëënë, hare böönö aimereeye mbërë yubuhika bueNöökoe kuibaga reiito. 25Wiiki tiiga iga naasöhere kuriooba okorri iga airuusi umuëënë hare kaaru, këhaara uMunchaama uMuhikere agosöha aHase aHahoreeru kera omööka aimukiri amaanyiinga ganö gatare gaaë hai. 26Kugira hanö gekaabaaye këhayo, ngekaaragere iga Kresto, airiiribue hare kaaru gotaanga ekebara gëëtëëmeroe. Siböönö aatokera hare rimui bëënë guchinkaaga chinö chiomoherio gukuruusia amaraga gukuihaana ikimuëënsö umuëënë. 27Abaanto baatoorroa ugukua hare rimui bëënë, na haakurua bakëëngëroe ikiina. 28Këhayo bëënë Kresto nawë wöönsoe naairuusiri ikimuëënsö hare rimui gikugira yukuruusia amaraga gabaaru. Naretookera erekabere, tiiga iga nguchaare guiitana na iriraga hai, siböönö nariicha gutuuria baara baakomoganya.