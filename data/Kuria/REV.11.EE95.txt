Abatuburi babere
1Sooki nkahaaboa egete kenö keenga ekegoteemera, sooki ngateebibua iga, “Gëënda utiimë eHekaaru yeNöökoe hamui na ahase hakumuëënsëra, na obare baara bagosëëngëra koHekaaru. 2Siböönö otagatiima irigöri, kugira rëhaaboa abaHamate mbö baratachë umugi omoroonge kumieeri merööngö enai na ebere. 3Nauni nendaahë abatuburi baanë babere banö baisöhiiyi amagönëëra ogotora gokuruusia obonaabi guchinsiko egekoe kimui amagana abere na merööngö esaansaba.”
4Abatuburi babere bayo mbareenge emete ebere emeseituuni na ichitara ibere chinö chimereeye mbërë yoMonënë wekebara. 5Hanö omoonto aratunë kobanyahaara, omörrö nkuruagore kuminyua gëëbö gosaamba ababisa baabö; kohayo ore wöönsoe aratunë kobanyahaara naraiitoe. 6Bayo mbaana ogotora kogusiika kuriooba koyo imbura yaangë gotoa guchinsiko chinö oranyööre bararuusia obonaabi. Wiiki mbaana ogotora gokohoonchora amaanche gabë amaanyiinga; wiiki mbaraayi bararëënta inyaanyi gokebara nkaaga ere yöönsoe barahaanche. 7Hanö baraise kuruusia ubutuburi bööbö, itiinyi eera eraarue kohase hanö ibihui bigoseekeerroa nerabaitani na kobaiita. 8Ibihuundugu biaabö mbiretama kuirööngate riumugi oMonënë, hare omonënë waabö aabaambeeyoe. Esesoro yiriina riumugi goyo nSötöma, na Miisiri. 9Abaanto kurua ibibara biöönsoe, kurua kubisaku biöönsoe, kubigaambo biöönsoe na egesosa giöönsoe mbaretaacherra ibihuundugu biyo guchinsiko isato na iritene na tebarehaancha iga bihiroe bui hai. 10Abaanto banö bamënyere gokebara mbaregööka bokong'u na gocheenga gikugira yabaanto bayo. Mbarehaanerana ibihaanö, kugira abanaabi babere bayo mbaare kuiriiria bokong'u abaanto bekebara. 11Siböönö nyuma yichinsiko isato na iritene chiira, umuiika gobohoru kurua koNöökoe gokabasöhëra nabö bakaimeerra boroonge; na böönsoe banö baabarooche mbaagööteroe na obööba bokong'u. 12Sooki abanaabi bayo bakaigua engaamba enënë kurua kuriooba erabateebia iga, “Taacha igoro hanö” Nabö bagasöha guisaaro bakaya igoro kuriooba na ababisa baabö babatachereeye. 13Gonkaaga eyo bëënë ikirigiti ekenënë kegasiingisia, entahana imui iyaikumi yumugi egasaribua, na abaanto ibikoe muhuungate bagakua. Abaande banö baatamere bakööböha bokong'u, bakagoonga eNöökoe wakuriooba. 14Ehobe yakabere ehëtere, siböönö maaha orore iyagatato nguuchaere.
Irirööngoe regatato
15Haakurua omomaraika wamuhuungate akagaambia irirööngoe rëëë, ichingaamba ichinënë chikaigubua igoro kuriooba chiraboora iga, “Böönö obogaambi gokebara nigoro yoMonënë weiito hamui na Masiihi waaë (Masiihi niiga Kresto) Nawë naragaambë kuyeeyo na eyo!” 16Haakurua abagaaka merööngö ebere na banai baara baikaaye kubituumbe biaabö biobogaambi mbërë yeNöökoe, bakagueera amasio, bagasëëngëra eNöökoe, 17Baraboora iga, “OMonënë eNöökoe uMukumahë,
Onö ohö na ore waareenge hö!
Torakogoonga gikugira kogotora kööö okonënë
wataangere kogaamba!
18IchiHamate nchiaaba na oborro bokong'u,
siböönö oborro bööö buhikere,
na enkaaga yabaku gokëëngëroa ikiina yahikere.
Enkaaga ihikere yagutuha abaköri baaö bemeremö
abanaabi na abaanto bieNöökoe, na böönsoe banö
bagosëëngëra iriina rëëö,
abakë hamui na abanënë.
Na enkaaga ihikere yagosaria baara bagosaria ekebara!”
19EHekaaru yeNöökoe kuriooba ekaigoroa, na koHekaaru moyo, irisaandekö riendagano rekamaahoa mö. Haakurua ibimënio, engaamba, umurumö, ikirigiti hamui na imbura enënë yamagena.