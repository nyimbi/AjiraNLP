Ogokoga igoro yobohaanchirri
1Baanto bamoiito, banö mukumiri oMonënë weiito Yeeso Kresto, oMonënë wubuhiku, mööngë koba na obohaanchirri kobaanto. 2Kugira hanö oranyööre omoonto omoome onö aisöhiiyi ekegëra giesahaabu na ichingebo ichinchiiya achere kumuiranio goiinyu, na hö hayo iigö omoonto omotobu onö aisöhiiyi amanyaara nawë wöönsoe achë, 3na morooroki esookö enënë ko oora aisöhiiyi buuya na momoboorre iga, “Taikara ahase ahaiiya hanö,” siböönö moboorre omoonto omotöbu oora, “Taimeerra haara, gose iga taikara haanse hanö komagoro gaanë,” 4hayo, tikunyööramore mokörre obööhuri gatai yeiinyu abiëënë na koba abakëëngi bibiina kuguituungana na amaitëgëërrö amanyaanku hai?
5Motaiigua baanto bamoiito, abahaanchoa! ENöökoe nataahooye abaanto abatöbu biekebara kenö iga babë abaame kubukumia na banyöörë obogaambi bonö aaragaiine baara bamohaanchere? 6Siböönö baiinyu ngosëramore abatöbu! Gose abaame tebö bëënë bakobabandirria na kobahira kobakëëngi bibiina? 7Nabö tebö bëënë baguchuaaria iriina iriiya reera renö mööhaayoe? 8Hanö oranyööre motora kuigueera amaragö gaara goBogaambi, ganö gareenge komaandekö, “Ohaanche umunyarobëri waaö këëbore wihaanchere umuëënë,” hayo mbuuya mogoköra. 9Siböönö hanö oranyööre moroorokia obohaanchirri kobaanto, ngoköramore iriraga, na aMaragö ngarabakëëngërë ikiina kiabasaria bamaragö. 10Ore wöönsoe aragöötë amaragö göönsoe sooki asari ninyööra iriragö rimui oyo nasarri göönsoe. 11Kugira oora bëënë aagaambere iga, “Waangë goköra oboraaya,” newë bëënë aagaambere iga, “Waangë guiita.” Ninyööra otagoköra oboraaya, siböönö wiitë omoonto, nomosaria wamaragö ore. 12Muyi morasumaacha na goköra kiabaanto banö barekëëngëroa ikiina na amaragö gaara gaatoköra tööba abatachore. 13Kugira ogokëënga ikiina tekoona amaabe komoonto onö ataana amaabe; siböönö amaabe ngokeragare ogokëënga ikiina.
Ubukumia na amaköra
14Baanto bamoiito, mbueera ke boohö komoonto onö akogaamba iga ana ubukumia hanö oranyööre tebokoorokia amaköra hai? Gose ubukumia boyo bogaatora kumutuuria? 15Ndanyööre mura omoiinyu na musubaati omoiinyu tebaana engebo gose ibiaakorea hai, 16na umui weiinyu ababoorre iga, “Muyi komorëëmbë, möötë omörrö na muigotë!” - Siböönö mööngë kobaha amatunö gomobere, mbueera ke boraabë hö? 17Niigö kere igoro yubukumia: hanö oranyööre nubuëënë iigö teboona amaköra hai boyo böökua.
18Siböönö omoonto woonde aratora koboora iga, “Uwë noona ubukumia, na uni neena amaköra.” Nyorokiambë ubukumia bööö otakörre amaköra nauni nendakooroki ubukumia böönë gonchera yamaköra gaanë. 19Uwë orakumia iga eNöökoe nuumui bëënë ahö? Mbuuya ogoköra! Ibihui nabiö biöönsoe ngukumiabire - na biragaankana. 20Ore mokaangi! Gose ngutunaore woorokibue iga ubukumia bonö botaana amaköra teboona bueera hai? 21Niyeke ogokanya guuka weiito Abrahamu aakörre agaitabirribua mbërë yeNöökoe? Ngokohëtëra komaköra gaaë, hanö aaruusiri omööna waaë Isaka abë ikimuëënsö igoro yahase hakumuëënsëra. 22Maahambë ubukumia bööë na amaköra gaaë ngaakörre emeremö hamui; ubukumia bööë mbööhekeraini komaköra gaaë. 23Na amaandekö ngaabaaye amahëënë gaara gakogaamba iga, “Abrahamu naakumiri eNöökoe, na gikugira yubukumia bööë eNöökoe naamuitabirriiyi kiomoroonge.” Na kohayo Abrahamu naaberekeeyoe omosaani weNöökoe. 24Kohayo moroochembë iga omoonto nkobarroaare oboroonge komaköra gaaë na tiiga iga nkubukumia bööë ubuëënë hai. 25Wiiki tiigö bëënë këëbaaye kumuhuruunkani oora Rahaabu iga, naabarroe koba omoroonge gikugira yamaköra gaaë, gukuirigania abaYahuti baara baageeye erööti na kobatuurria kuya waabö gokohëtëra enchera yeende. 26Kohayombë këëbore bëënë omobere gokobora umuiika gukua nkëëbö bëënë ubukumia hanö bööbora amaköra ngukuabore.