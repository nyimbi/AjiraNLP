Yeeso arachööngëra aBaiigia baMaragö na abaBarisaayo.
(Mk 12:38-39; Rk 11:43,46; 20:45-46)
1Haakurua Yeeso agasumaacha na umuiranio hamui na abeega baaë na kobateebia iga: 2“Abaiigia baMaragö hamui na Babarisaayo mbö bamanyere gokönörra abaanto aMaragö gaMosa. 3Kohayo nkeragere iga mosooke na mogöötë gare göönsoe barabateebi iga moköre, siböönö motagaacha kogööta amaköra gaabö, kugira bö tebagoköra këhaara bagoteebeerria hai. 4Ngutueekabare abaanto baande emesaire imiritö, siböönö bö abiëënë tebakagiturubania ninyööra nekëëra iga bakabaangora hai. 5Amang'ana ganö göönsoe bagoköra niiga bamaahoe na abaanto, kugira nkoböhabare ichinkini chinö ukunyööra chiina amang'ana gaMaragö kubusio na komabökö na nkogarihiabare ibikobobe bichisumaati chaabö! 6Wiiki mbahaanchere kuya guikara ahase ahaiiya guchinyaangi, na kubituumbe biambërë guchiSinagoogi; 7mbahaanchere gokeeribua gosookö kometeera, na koberekeroa na abaanto iga ‘Muiigia.’ 8Na baiinyu mööngë kuya moraberekeroa iga ‘Muiigia’, kugira böönsoe mbamura baandaimui more, na uMuiigia weiinyu nuumui bëënë. 9Motagaacha koberekera moonto woonde ore wöönsoe gokebara hanö iga ‘Taata’ hai, kugira Isa weiinyu nuumui bëënë onö areenge kuriooba. 10Gose motagaacha koberekeroa iga ‘Abataangati’ hai, kugira moona omotaangati umui bëënë nawë, Masiihi. 11Onö areenge omonënë hare baiinyu kuhika abë omoköri wemeremö weiinyu. 12Ore wöönsoe onö akuiyimukirria, narisusëëna, na ore wöönsoe aguisusëënia, narimukirribua.”
Ehobe yubuiteerri bööbö
(Mk 12:40; Rk 11:39-42,44,52; 20:47)
13“Ehobe yeiinyu, bare baiigia baMaragö hamui na abaBarisaayo! Baiinyu bare baiteerri! Baiinyu nkoreberramore abaanto gosöha koBogaambi bueNöökoe, na baiinyu abiëënë temogosöha hai, na ninyööra mbanömbë bagutuna gosöha timugutiga basöhë hai!
[ 14“Ehobe yeiinyu, bare baiigia baMaragö hamui na abaBarisaayo! Baiinyu bare baiteerri! Banö mogosöha guchinyuumba chiabasino morabaruusia ibiinto guchinyuumba chaabö na moraiköra abaanto abaiiya kogosasaama amasabi amataambe! Gukugira koyo murinyööra inyaanyi enënë bokong'u!]
15“Ehobe yeiinyu, bare baiigia baMaragö hamui na abaBarisaayo! Baiinyu bare baiteerri! Banö mokogëënda-gëënda guchinyaancha na gokebara, okorri munyööre omoonto umui momoköre umukumia; hanö mömunyööra harua wiiki mumunyaankia hare kabere gokera baiinyu abiëënë kuhiroa kuibëri riomörrö!
16“Ehobe yeiinyu, bare bataangati abahukuru! Banö mukuiigia iga, ‘Hanö oranyööre omoonto ore wöönsoe aiyihimirriiyi koHekaaru, iga tebobeebe hai, siböönö iga hanö aiyihimirria gosahaabu yeHekaaru iga oyo nyööra aisookiri.’ 17Baiinyu bare bahukuru, abakaangi! Nkeehai kereenge kana ekenënë, nesahaabu gose kana neHekaaru enö egosaabuura esahaabu? 18Wiiki muiigia iga, ‘Hanö omoonto aranyööre aiyihimirriiyi kohase hanö bakuruusiria ibiruusio, hayo tebobe hai, siböönö iga hanö oranyööre aiyihimirriiyi gukiruusio kohase haara bakuruusiria ibiruusio iga hayo nyööra aiböhere umuëënë.’ 19Mbahukuru batëëmö ke more? Nkeehai kereenge ikiubueera, nikiruusio gose kana naahase hakuruusiria ibiruusio hagoköra ikiruusio keba ekeroonge? 20Kohayombë hanö omoonto aiyihimirria kohase hakuruusiria ikiruusio, oyo nkunyööraare aiyihimirriiyi kohase hayo, hamui na binö nkunyööra biikö; 21na hanö omoonto aiyihimirria koHekaaru, oyo kuiyihimirriaare kohase hayo na koNöökoe onö amënyere hö; 22na hanö omoonto aiyihimirria kuriooba, oyo nyööra naiyihimirriiyi kugituumbe kiobogaambi bueNöökoe, na harewë onö aikaaye kö.
23“Ehobe yeiinyu, bare baiigia baMaragö na abaBarisaayo, bare baiteerri! Nkohamore eNöökoe egeento geikumi ninyööra nkomato gietania ganö gakurumbaasa buuya, ibinchaari na umunyunyuunti, siböönö möötiga gosooka amang'ana gubueera agaMaragö; obohëënë, amaabe na ubukumia; gayo kuhika mogagöötë göönsoe siböönö möönga gutiga agaande gaara. 24Bare bataangati abahukuru! Nkubiooramore ingi kurua kogeento kenö mukunyua, siböönö moramëra engameera!
25“Ehobe yeiinyu, bare baiigia baMaragö na abaBarisaayo, bare baiteerri, bare moköögia egeköömbë na orohaamba kebara, siböönö moonse nyööra mbiichooye ibiinto binö nkunyööra mobinyööra kobosakuri na endaambe. 26Bare baBarisaayo abahukuru! Motöögia taanga egeköömbë moonse, korri kebara nahö nkeraabë ekerabu!
27“Ehobe yeiinyu, bare baiigia baMaragö na abaBarisaayo! Bare baiteerri! Banö möönga ichimbeehera chinö chiahömöa ekeboose kebara chaaraba iga chai, siböönö moonse nubuguundö ubuëënë hamui na ibiröömbaini biabaku bichooye mö. 28Nkëhayo bëënë more, kebara nkomaahekanamore kobaanto böönsoe iga nabaanto abaiiya more, siböönö moonse yeiinyu muichooye ubuiteerri na amaraga.
Yeeso araraga inyaanyi yaabö
(Rk 11:47-51)
29“Ehobe yeiinyu, bare baiigia baMaragö na abaBarisaayo! bare baiteerri! Morahagaacha buuya ichimbeehera chiabanaabi na morasiriinia ichimbeehera chiabaara bareenge abaiiya; 30murua mogaamba iga, ‘Nyööre tööreenge hö gonkaaga eera yabaaguuka, nyööre tetöökörre gaara baakörre na guiita abanaabi hai.’ 31Kohayo nguitabirriamore iga baiinyu nuruiboro ruabaiiti babanaabi more! 32Motagëëndërria, muhiki ganö baaguuka baiinyu baataangere! 33Baiinyu banö möönga ichinchöka na uruiboro ruamahere! Ngokanyamore iga mogaatora kuibëchia kurua kogokëëngëroa ikiina kuya kuibëri? 34Na kohayo ndabateebia iga nendetoma hare baiinyu abanaabi na abaanto abang'aiini, na abaiigia, na baiinyu morebaiita abamui baabo, abaande mobabaambë, na abaande mobatëmë na ichingösë guchiSinagoogi na muyi morabarugia kurua kumugi gonö na ogoonde. 35Kohayo göönsoe, ngarebareengera, amaanyiinga gabaanto abaiiya ganö mööre kohoma haanse, kurua kuguiitoa koHabeeri kuhika uguiitoa goSakaria umumura oBaraakia, onö möiteeye gatai yeHekaaru na ahase hakuruusiria ikiruusio. 36Amahëënë ndabateebia: inyaanyi neranyööre irikora renö kugira yamang'ana gayo!
Yeeso arakoorra umugi goYerusareemu
(Rk 13:34-35)
37“Eee Yerusareemu, Yerusareemu! Nguiitaore abanaabi na korasa abarëënti bamang'ana na amagena banö nkunyööra Nöökoe agotomeeye! Hare kareenga nkunyööra ndatuna iga nkomë abaanto baaö böönsoe këhanö engökö egokoma ibichuuchu biayo ibikuundikiria guchimbaba, siböönö uwë waanga! 38Na kohayo inyuumba yaaö neratamë inchua. 39Kurua böönö, ndabateebia, tooremaaha wiiki hai kuhika ronö oregaamba iga, ‘ENöökoe aitabiri onö aguucha kuriina rioMonënë.’ ”