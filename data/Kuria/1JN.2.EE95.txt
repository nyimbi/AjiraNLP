Kresto newë Ubutuurria boiito
1Baana baanë nkobaandekerande ganö korri iga motagaacha goköra iraga; siböönö hanö omoonto araterroke aköre iriraga, ntoona ore akogëya kuibaga reiito hare Taata, newë Yeeso Kresto omoroonge. 2Kresto umuëënë newë areenge egesonsooro kiamaraga gaiito, tiiga namaraga gaiito abiëënë hai, getare iga nareenge egesonsooro kiamaraga gekebara giöönsoe.
3Hanö oranyööre toragööta amaragö gaaë, hayo nehö toraabë na obohëënë iga ntomomanyere. 4Omoonto onö akogaamba iga “Nemomanyere,” si atakuigueera amaragö gaaë, nomorööngö na obohëënë teboreenge moonse yaaë hai. 5Siböönö ore wöönsoe akogööta eng'ana yeNöökoe, oyo naana obohaanchi bobohëënë bueNöökoe moonse yaaë. Na hayo nehö tokomanya iga ntoreenge moonse yaaë. 6Ore wöönsoe akoboora iga naana obogöötaine nawë, kuhika agëëndë këhaara Yeeso aagëëndere.
Iriragö Iriihea
7Abahaanchoa iriragö renö nkobaandekera tiiga niriihea hai; ndeera bëënë mögeeye moraba nariö gukurua karai. 8Ninyööra niigö iriragö renö nkobaandekera niriihea na obohëënë bööriö nkomaahekanabore hare Kresto na hare baiinyu kugira igisuunte nkong'ösakere na oborabu bobohëënë nkorabiabore.
9Omoonto onö akogaamba iga nkoborabuare siböönö narëgere owoonde, oyo nkugisuunte akere ninyööra mböönö. 10Ore wöönsoe ahaanchere owoonde oyo nagomere koborabu na taana kere giöönsoe moonse yaaë kegaituuriatuuria owoonde hai. 11Siböönö onö arëgere owoonde nkugisuunteare; kugisuunte akogëënda na tamanyere hare akuya hai, kugira igisuunte këmuhukuria.
12Nkobaandekerande baiinyu banö moreenge abaana kugira mööberoa amaraga gaiinyu kuriina rëëë. 13Nkobaandekerande baiinyu baataata, kugira möömanya onö aareenge hö kurua karai. Nkobaandekerande baiinyu abamura kugira möökera umunyaanku oora.
14Nkobaandekerande baiinyu abaana kugira momanyere Taata. Nkobaandekerande baiinyu baataata kugira momanyere onö aareenge hö kurua karai. Nkobaandekerande baiinyu abamura, kugira moona ichiinguru, na eng'ana yeNöökoe negomere moonse yeiinyu na möökera umunyaanku oora.
15Mööngë kohaancha ekebara gose biöönsoe binö bireenge gokebara. Ndanyööre omoonto ore wöönsoe ahaanchere ekebara, oyo taana obohaanchi hare Taata moonse yaaë hai. 16Kugira göönsoe ganö gareenge gokebara: ichigöörio chiomobere, ubuigöömbi buamaiisö na uguiköria gokere omoonto anakiö kere aköra, tegaakurua hare Taata hai ngokebara gaakurua. 17Ekebara hamui na ichigöörio chakiö mbiraasire; siböönö omoonto ore agoköra gare eNöökoe agutuna naramënyë kuyeeyo.
Umubisa waKresto
18Baana baanë, enö nenkaaga yomoherio! Na këëbore möiigua iga umubisa waKresto nguchaare; ninyööra mböönö ababisa abaaru baisa guucha. Kohayo ntomanyere iga enö niyo enkaaga yomoherio. 19Abaanto bayo hare baiito baaruure siböönö tebaareenge abobosaangi boiito hai. Hanö nkanyöörre nabaiito baareenge, nyööre mbaagëëndërrëëyi koba hamui na baiito. Ukuya kööbö nköhërëkiri iga tebaareenge abobosaangi boiito hai.
20Siböönö baiinyu möisa kohakoa amaguta na uMuiika oMohoreeru kohayo baiinyu böönsoe momanyere. 21Nkobaandekerande tigikugira iga temomanyere obohëënë hai, siböönö ngikugira konö momanyere obohëënë boyo, na teborööngö bukurua kobohëënë hai.
22Omorööngö ning'ui? Noore aköönga iga Yeeso tewë Masiihi hai. Oyo newë areenge umubisa waKresto, kugira nKööngaare Taata na oMööna. 23Kugira ore wöönsoe aköönga oMööna hayo naangere ninyööra nTaata; na ore agotobora oMööna hayo ngotoboraare ninyööra nTaata.
24Gare möiiguure gukurua karai gagomë moonse yeiinyu. Hanö oranyööre gaara möiiguure kurua karai gagomere moonse yeiinyu moragome moonse yoMööna na moonse yaTaata. 25Na kenö nkiö aatoragana - obohoru bokuyeeyo.
26Nkobaandekerande ganö igoro yabaara bagutuna kobatabuta. 27Okohakoa amaguta koora mööhakeroe kurua harewë nkogomere moonse yeiinyu timugutuna iga woonde abaiigi hai. Kugira okohakoa koora möhakeroe nuMuiika nkobaiigiakore igoro yamang'ana göönsoe, gayo namahëënë temarööngö hai. Na Këëbore möigiibui mogomë moonse yaKresto. 28Böönömbë baana mogomë moonse yaaë okorri iga ronö arehonyoroa tuuchë koba abakare banö totaana ichinsöni mbërë yaaë. 29Momanyere iga wë nomoroonge; kohayo ore wöönsoe agoköra gare garagere oyo naaibooyoe nawë.