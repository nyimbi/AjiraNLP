Ogoköra obosaani na ekebara
1Amahi na iribeeha gatai yeiinyu nehai gaakurua? Tikuruagare guchigöörio cheiinyu ichimbeebe chinö chiguiitana moonse yemebere geiinyu. 2Nkuigöömbamore, siböönö timukunyööra hai, kohayo muiita omoonto. Nkomaahamore irihari, siböönö timukunyööra geento hai, kohayo mobeehana na guiitana. Timukunyööra kere mugutuna gikugira temogosaba eNöökoe hai. 3Na hanö möösaba, timukunyööra hai, kugira mbobeebe mogosaba; okorri iga motore kuhikia ichigöörio cheiinyu. 4Baiinyu nabaanto banö motareenge abahëënë, moonga abaraaya. Temomanyere iga okoba obosaani na ekebara nyööra nobaaye umubisa weNöökoe? Ore wöönsoe akoba omosaani wekebara numuëënë aguiköra umubisa weNöökoe. 5Gose nguitëgëërramore iga tebohëënë boohö komaandekö gaara gaakogaamba iga, “UMuiika oora areenge moonse yeiito naaichuriibui irihari irinënë?” 6Siböönö amaabe gaara eNöökoe agotoha namaaru, këëbore amaandekö gakogaamba iga, “ENöökoe nköngaare möönya kiihëëmö, siböönö araha abasusëënu amaabe.” 7Kohayombë muigueere eNöökoe. Mööngë iRisaambo, nariö nderang'ösë kurua hare baiinyu. 8Muhikë haang'i eNöökoe, nawë naraachë haang'i na baiinyu. Muisaabuure amabökö gaiinyu, baiinyu mönyamaraga! Muisaabuure imiööyö geiinyu, baiinyu bare baiteerri! 9Mobë na imiitumatö, mukuurë na mukuurë ekerrö; mohoonchore ogosëka koiinyu kobë ugukuura, omogöökö goiinyu gobë amaachiichi 10Muisusëëni baiinyu abiëënë mbërë yoMonënë, nawë narabaimukirri igoro.
Ogokaania gokëëngëra omoKresto ikiina
11Mööngë guchörania abiëënë kubiëënë, baanto bamoiito. Ore wöönsoe onö aguchöria mura omööbö omoKresto na komokëëngëra ikiina, oyo nguchöriaare na gokëëngëra aMaragö ikiina. Hanö oranyööre orakëëngëra aMaragö ikiina, hayo togoköra gaara aMaragö gagutuna hai siböönö obaaye omokëëngi wikiina. 12Onö akuruusia amaragö na gokëënga ikiina nuumui bëënë; newë umuëënë agotora gutuuria na gusikia. Kohayo uwë ning'ui oreenge, onö ogokëëngëra omoonto woonde ikiina?
Ogokaania ukuihëëma
13Böönö montëgëërrë, baiinyu banö mokogaamba iga, “Rëërö gose ichö nturiya kumugi nyaborëbë, hare torebëëra komööka umugima toraköra ubusuruusia na kunyööra ichiimbiria ichincharu.” 14Baiinyu ninyööra motamanyere irimënya reiinyu niyeke rereba ichö! Baiinyu moonga induumbe, enö egotookera gonkaaga na sooki isira. 15Kuibaga reyo nkeragere mogaambë iga, “Hanö oranyööre oMonënë ahaanchere, ntoraabë hö na ntoraköre ganö na gaara.” 16Siböönö baiinyu nkuimaahamore na kuihëëma; ukuihëëma göönsoe koonga koyo nokobeebe. 17Kohayombë, omoonto onö atagoköra amaiiya ganö keragere iga aköre oyo ngoköraare iriraga.