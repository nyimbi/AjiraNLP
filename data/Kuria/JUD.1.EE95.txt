1Uni Yuuta, omoköri wemeremö waYeeso Kresto, na onö ndeenge mura omööbö Yaköbö kobaara baaberekeroa, banö mööhaanchoa na eNöökoe Taata, na banö mokoreendoa na Yeeso Kresto.
2Amaabe, omorëëmbë na obohaanchi biëngëribue kobööru hare baiinyu.
Abaiigia boborööngö
3Abahaanchoa ninyööra naasaacha bokong'u kobaandekera igoro yubuituuria boiito bore togosaanga kubumui naarooche iga nkeragere iga mbaandekere na kobagëya iga muitanere ubukumia boora bööhaaneroe kobakumia rimui iigö. 4Kugira baahö abaanto banö baisöhania hare baiinyu nkiri iigö. Bayo, gukurua karai, yaandekeroe iga mbarinyööra iriihiimö renö. Bö tebaana ubusuuki hare eNöökoe, na nkohoonchorabare amaabe gieNöökoe okorri iga baköre amanyaanku, na baraanga Yeeso Kresto onö bëënë areenge oMonënë weiito. 5Ninyööra momanyere amang'ana ganö tiga wiiki mbahiituki iga oMonënë naatuurri abaanto baaë kurua Miisiri, siböönö haakurua agasikia baara bataakumiri. 6Na abamaraika bare bataatorre kogoma kogotora kööbö, siböönö mbaatigere amaikaro gaabö, bayo aababöha na ibiraang'ani biakuyeeyo kugisuunte baachë gokëëngëroa ikiina kurusiko oronënë roora. 7Niigö bëënë Sötöma na Göömöra hamui na imigi genö giginaarre geisöhiri kubunyaanku boboraaya, na guitoora kubuigöömbi. Abaanto bimigi geyo mbaareenge igituubanio kegokëëngëroa ikiina kuya komörrö gokuyeeyo. 8Nkëhayo bëënë kobarööti banö ngosariabare emebere gëëbö, ngosërabare ogotora na gotoka ibitëëmoa ibihiku biaigoro. 9Siböönö nkaaga omonënë wabamaraika Mikaeri, hanö ahaamanere na iRisaambo igoro yomobere goMusa taakarehere kuihiima iRisaambo gose korekëëngëra ikiina hai, etare iga naagaambere iga, “OMonënë akong'öönërë!” 10Siböönö banö ngotokabare eng'ana ere yöönsoe batakoongora na gare bamanyere ninyööra bataagateebiibui na moonto, këhaara ichitiinyi ichinkaangi chire, ngö bëënë gakobasaria. 11Ehobe yaabö! Kugira baagööta enchera yaKaini. Gukugira yekehaano, bairëkëra abiëënë guisaria reBaraamu. Bahötöka këhaara Kööra aahötökere kohayo baasikibua këëwë. 12Abaanto bayo baanga amatönë nkaaga mosaanga kobohaanchi korea ibiaakorea guchinyaangi. Nkuiraagiriabare abiëënë, wiiki baanga amasaaro ganö gakuhiroa na omokama si gatakorëënta imbura ere yöönsoe. Wiiki baanga emete genö getakööma hagoe nokanyööra enkaaga yachiö ebaaye, genö geisa kuiihoa na imiri giöönsoe, nagiö gëëkua kimui. 13Abaanto bayo baanga amagëëngio amanënë aginyaancha na amaköra gaabö ganö gataana sookö nkomaahekanagare borabu kiamahurö. Baanga ichinyunyuunyi chinö chikogëëndagëënda, chinö chiabeekeroa ahase haachiö kuyeeyo, hare haana igisuunte ekenënë. 14Hëënöko onö aareenge guuka wamuhuungate gotaangera hare Atamu, naaruusiri obonaabi igoro yabaanto bayo iga, “Maaha, oMonënë nariicha hamui na abaroonge baaë ibikui ikumi 15gokëëngëra abaanto böönsoe ikiina na kong'öönëra abanyaanku böönsoe gikugira yamaköra gaabö göönsoe amanyaanku, hamui na amang'ana göönsoe amanyaanku gare abanyamaraga abanyaanku baagaambere igoro yaaë.” 16Abaanto banö nabarööti, banö bakuruusia abaande amasörö, banö bakogëënda guchigöörio chiaabö ichinyaanku. Iminyua gëëbö ngusumaachagere amang'ana gubuihechi, na egoongö inchua kobaanto besookö korri iga banyööre kere bagutuna.
Amaragirrio
17Siböönö abasaacha kuhika moheetoke ganö gaandekeroe karai na abatomoa boMonënë weiito Yeeso Kresto. 18Mbaabateebiri iga, “Guchinsiko chomoherio, abaanto mbareba hö banö bariya barachuaaria, banö bariya baragëënda guchigöörio chaabö abiëënë.” 19Abaanto betëëmö eyo mbö bakorëënta okohötökana, kugira bö nabaanto bekebara na wiiki tebaana Muiika hai. 20Siböönö baiinyu, abahaanchoa, muihagaache kubukumia boiinyu obohoreeru, na mosabë kuMuiika oMohoreeru. 21Muireende abiëënë kobohaanchi bueNöökoe këëbore mokoganya amaabe goMonënë weiito Yeeso Kresto, kuhika mohekeere obohoru bokuyeeyo. 22Mobë na amaabe kobaanto banö baana isi. 23Abaande mobatuuri gokobasakora kurua komörrö; abaande nabö mobooroki amaabe ganö gaichöögaine obööba, siböönö mosërë ichingebo chiaabö chinö chiina amatönë gichigöörio chiaabö ichiamaraga.
Amasabi gegoongö
24Ko ore ana ogotora gokobareenda motakaagoa, na kobahira mbërë yubuhiku bööë motaana isaria rere riöönsoe, 25harewë bëënë onö areenge eNöökoe umutuuria weiito gokohëtëra hare Yeeso Kresto oMonënë weiito, kobë ubuhiku, obonënë, ichiinguru na ogotora, kurua nsemoka, na böönö na kuyeeyo na eyo! Amina.