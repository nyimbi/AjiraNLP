Yeeso araiigia igoro yaguiita obotëti
(Mk 10:1-12)
1Hanö Yeeso asookiri kogaamba amang'ana gayo, naaruure Gariraaya akaya korong'ööngö robuYahuti ihuumbu yomöörö goYörötaani. 2Umuiranio omonënë ngömosööraiine, nawë akahueenia abarooyi hö.
3AbaBarisaayo abamui bagaacha harewë kumuiigua gukubuuria iga, “Gose ngisaiine omoonto gukurugia mokaaë gukibunë kere giöönsoe?” 4Yeeso akahuunchukia iga, “Kana kura temöögasömere amaandekö ganö gakogaamba iga, amarua ogotaanga Getëëmi naakörre abaanto omosaacha na omokari hai? 5Wiiki Nöökoe akagaamba iga, ‘Gukugira koyo omosaacha naratige isa waabö na nyako waabö na agöötane na mokaaë, na ababere bayo mbaraabë omobere gumui.’ 6Kohayo bayo tiiga mbabere hai, siböönö nomobere gumui. Bare Nöökoe agöötaini hamui, omoonto atagaacha kobaata.” 7AbaBarisaayo baara wiiki bakamubuuria iga, “Kugira kembë Mosa aaruusiri amaragö komosaacha iga ahë mokaaë inyaruba yaguiita obotëti na kumurugia?” 8Yeeso akabahuunchukiria iga, “Mosa naabaitabirriiyi iigö gukugira koemetoe geiinyu emekong'u. Siböönö tiiga niigö yaareenge amarua ensemoka hai. 9Böönö ndabateebia iga, omoonto ore wöönsoe onö araarugi mokaaë, getare iga ngukugira yamang'ana amanyaanku goboraaya, hanö aratëtë owoonde noranyööre noboraaya akörre. Na onö aratëtë oyo atigeroe noboraaya akörre.”
10Abeega baaë bakamoteebia iga, “Hanö oranyööre niigö kerembë gatai yomosaacha na mokaaë, ubuuya oköönga gotëta.” 11Yeeso akabahuunchukiria iga, “Tebaanto böönsoe bagaatora koongora eng'ana enö hai, getare iga mbaara bëënë nkunyööra bang'örëëyoe iigö na Nöökoe. 12Kugira abaanto mbaahö banö bareenge ichinture kurua kuiboroa kööbö, na abaande mbaaköroa iigö na abaanto, na abaande baanga tebagotëta hai gukugira yoBogaambi bueNöökoe. Tiga onö akuiigua iga agaatora kogööta iriigio renö umuëënë aköre këhayo.”
Yeeso araitabiria abaana abakë
(Mk 10:13-16; Rk 18:15-17)
13Abaanto baande bakarëëntëra Yeeso abaana abakë iga abatoorre amabökö gaaë na kobasabera, siböönö abeega baara bakang'öönëra abaanto baara. 14Na Yeeso akababoorra iga, “Tatiga abaana abakë baachë hareuni, mööngë kobareberra, kugira banö baanga banö, oBogaambi bueNöökoe nobööbö.” 15Akabatoorra amabökö, sooki agatanora kurua hö, akaya.
Oboome na obogaambi bueNöökoe
(Mk 10:17-31; Rk 18:18-30)
16Urusiko roonde omoonto woonde agaacha hare Yeeso, akamubuuria iga, “Muiigia, ngeentoke ikiiya keragere iga nköre nyööre obohoru bokuyeeyo?” 17Yeeso akamuhuunchukiria iga, “Kugira ke ukumbuuria igoro yakere kereenge ikiiya? Nuumui bëënë ahö umuuya. Ogöötë amaragirrio hanö oraanyööre oratuna gosöha kobohoru.” 18Nawë akabuuria Yeeso iga, “Maragirrio ke?” Yeeso akamuhuunchukiria iga, “Waangë guiita, waangë goköra obohooyiri, waangë kuiiba, waangë kuruusiria omoonto ore wöönsoe ubutuburi boborööngö, 19osooke isa weiinyu na nyako weiinyu, wigueere borro omorobëri waaö këhanö ukuiyigueera borro.” 20Umumura oora akahuunchukia iga, “Amaragirrio gayo göönsoe naagagööta karai. Nke ekeende keehö ngaaköra?” 21Yeeso akamoteebia iga, “Hanö oraanyööre oratuna iga obë omoroonge, kaya wimuki ibiinto biaaö biöönsoe, uguri, sooki utueenere abataka ichiimbiria chiyo, nauwë nurinyööra oboome kuriooba; haakurua uchë böönö undue nyuma.” 22Hanö umumura oora aaiguure iigö, naatanooye kurua hö aitumatere kugira nomoome bokong'u aareenge.
23Haakurua Yeeso agateebia abeega baaë iga, “Mahëënë nkobateebia, nkereba egeköng'u kobaanto abaame gosöha koBogaambi bueNöökoe. 24Wiiki ndabateebia: negetobu bokong'u engameera kohëta kuibaanga reseendano gokera omoonto omoome gosöha koBogaambi bueNöökoe.” 25Hanö abeega baara baaiguure iigö, mbaarogoorre bokong'u, bakabuuria iga, “Ning'uimbë aretora kohöna?” 26Yeeso akabataacherra iigö, akahuunchukia iga, “Gayo namakong'u komoonto, siböönö koNöökoe amang'ana göönsoe namatobu.”
27Haakurua Bëëtërö agasumaacha gukuhuunchukia iga, “Baiito tötiga göönsoe, tögosöörana; kana nke baiito turinyööra?” 28Yeeso akabateebia iga, “Ndabateebia obohëënë, ronö oMööna woMoonto ariikarra igituumbe këëë kiubukumahë na ikiobogaambi goKebara Ekehea, haakurua nehö na baiinyu banö mööngööta moreenge ikumi na babere, murikarra ibituumbe biobogaambi ikumi na bibere, gokëëngëra ikiina ibiaaro ikumi na bibere ibiaIsraeri. 29Na ore wöönsoe onö aatigere waaë gose bamura bamööbö, gose basubaati bamööbö, gose isa waabö, gose nyako waabö, gose abaana baaë, gose emegoondo gëëë gukugira yaanë, narinyööra hare igana, haruë wiiki arë omoondo gobohoru bokuyeeyo. 30Siböönö abaaru banö böönö bareenge abaambërë mbareba abaanyuma, na abaaru banö böönö bareenge abaanyuma mbareba abaambërë.