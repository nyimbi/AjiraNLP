Motosaberë
1Kogosookerria baanto bamoiito motosaberë, okorri iga eng'ana yoMonënë iyi nkuma na wiiki iriganibue gosookö, këhaara yaabaaye hare baiinyu. 2Wiiki mosabë eNöökoe atutuuri kurua kobaanto ababeebe na abanyaanku; gukugira teböönsoe baakumia amang'ana ganö hai. 3Siböönö oMonënë nomohëënë, naraabahë ichiinguru na kobariiha kurua kumunyaanku oora. 4Ntoona iriitëng'ërö koNöökoe gikugira yeiinyu, na ntoona obohëënë iga ngoköra more na moragëëndërri goköra gare tokobateebia.
5Tiga oMonënë ataangatere imiööyö geiinyu gebë na obohaanchi bueNöökoe na gebë na ubugumiirria boora tukunyööra hare Kresto.
Abakumia böönsoe niiga baköre emeremö
6Baanto bamoiito torabateebia kuriina rioMonënë weiito Yeeso Kresto iga mohaaterane na umukumia ore wöönsoe onö areenge omorösu na onö atakogööta amaiigio ganö möönyöörre kurua hare baiito. 7Baiinyu abiëënë momanyere iga kuhika mobë këhaara tööreenge. Kugira tetööre abarösu nkaaga tööreenge hamui na baiinyu hai. 8Tetööreeye ibiaakorea biomoonto buchua iigö totahakaine hai. Ntöökörre emeremö kugituunyö ubutiko na omobaso, korri iga totagaacha koba omosaiire komoonto ore wöönsoe hare baiinyu. 9Tetöökörre iigö gikugira iga tetöisaiine kunyööra ubutuurria hai; ntöökörre iigö korri iga kebë igituubanio hare baiinyu, moköre këëhö bëënë. 10Nkaaga tööreenge hamui na baiinyu, ntööbateebiri iga, “Hanö ndanyööre omoonto ore wöönsoe tagutuna goköra emeremö hai tiga angë koraagera.” 11Kugira töiguure iga abamui baiinyu nabarösu tebagutuna goköra geento hai, etare iga namang'ana gabaanto baande bëënë bamanyere guisöhania mö. 12Kuriina rioMonënë Yeeso Kresto, toratakia abaanto bayo na kobatoora omööyö iga, bamënyë irimënya iriiya na baköre emeremö gëëbö kubuuya okorri banyööre ibiinto biaabö abiëënë.
13Baanto bamoiito motagaacha gutiita goköra amaiiya. 14Omoonto ore wöönsoe onö araangë kuigueera amang'ana ganö tööndekere kunyaruba enö, oyo momaaherre bokong'u mööngë gosaanga nawë korri amaahë ichinsöni. 15Siböönö motakamomaaha kiumubisa; momotaki kiumukumia umui weiinyu.
Amang'ana gagosookerria
16Tiga oMonënë onö areenge ensemoka yomorëëmbë, wë umuëënë abahë omorëëmbë ichinkaaga chöönsoe na guchinchera chöönsoe. OMonënë abë na baiinyu böönsoe. 17Gokobökö köönë umuëënë uni Bauro ndaandeka amakeerio ganö. Niigö nkööndeka iriina rëënë kogosookia inyaruba ere yöönsoe. 18Amaabe goMonënë weiito Yeeso Kresto gabë na baiinyu böönsoe.