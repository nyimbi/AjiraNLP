Amang'ana kuya goKanisa yaEbëësö
1“Komomaraika weKanisa enö ereenge Ebëësö andeka iga: Ganö namang'ana kurua ko ore agöötërëëye ichinyunyuunyi muhuungate gokobökö kööë okoboreo, ore akogëënda gatai yibitaangora muhuungate biira biesahaabu. 2Nemanyere amaköra gaaö na igituunyö këëö hamui na ubugumiirria bööö. Nemanyere mona otaguitaberrania na abaanto abanyaanku na wiiki wasaacha baara bakuiberekera iga nabatomoa na haara tiigö bare hai, na wabanyööra iga nabarööngö. 3Noona ubugumiirria na wiiki warëmërria imiiriirö gikugira yiriina rëënë na tewaakua omööyö hai. 4Siböönö neena eng'ana enö hareuwë: Waatiga obohaanchi bööö bonö waare nabö mbërë. 5Kohayo heetoka nehai waagooye kurua! Utigë amaraga gaaö oköre gaara waagakörre mbërë. Hanö oranyööre otatigere amaraga gaaö nendaachë hareuwë hëëni egetaangora këëö kurua ahase haakiö. 6Eng'ana inchiiya enö onayo niiga: norëgere amaköra gabaNikorai këhaara bëënë ngarëgere.
7“Ore ana amatui, tiga aiigue gare uMuiika agoteebia ichiKanisa!
“Ore araakere nendamuitabirri are ichiihagoe chiomote gobohoru gonö goreenge gukibuumburio kieNöökoe.
Amang'ana kuya goKanisa yaSimirina
8“Komomaraika weKanisa enö ereenge Simirina andeka iga:
“Ganö namang'ana kurua hare onö areenge ogotaanga na omoherio ore aakuure siböönö aaba omohoru wiiki. 9Nemanyere inyaanyi yaaö; na obotaka bööö - simbë nomoome ore! Nemanyere ichörio hareuwë kurua kobaara bakuiberekera iga nabaYahuti siböönö tabaYahuti hai; mbareenge isinagoogi yiRisaambo! 10Waangë kööböha eng'ana ere yöönsoe eraayi kugusiaanya. Maaha, iRisaambo haang'i rere korëkëra abamui baiinyu guchëëra okorri iga mosaachoe, na baiinyu morairiiribue guchinsiko ikumi. Obë omohëënë ninyööra kohekeera uruku nauni nendabahë ekoondo yobohoru.
11“Ore aana amatui, tiga aiigue gare uMuiika agoteebia ichiKanisa! Ore araakere tarinyahaaroa na uruku rokabere hai.
Amang'ana kuya goKanisa yaBerigamo
12“Komomaraika weKanisa enö ereenge Berigamo andeka iga:
“Ganö namang'ana kurua ko ore ana umuhio omooge. 13Nemanyere hare omënyere, hare igituumbe kiobogaambi kiRisaambo kereenge. Nogöötërrëëye iriina rëënë, na wiiki tewaakaanere ubukumia bööö hareuni hai ninyööra ngonkaaga enö Antiba umutuburi waanë omohëënë aaiteroe gatai yeiinyu hare iRisaambo remënyere. 14Siböönö neena amang'ana makë hareuwë: noona abamui banö baagööta amaiigio gaBaaramu, onö aaigiri Baaraki gotoora abaana baIsraeri kuiraga gokobateebia iga barë ibiaakorea binö biaakörëëyoe ichituubö chagosëëngëra hamui na goköra oboraaya. 15Wiiki këhayo bëënë noona abaande banö baagööta amaiigio gabaNikorai. 16Kohayo niiga utigë amaraga gaaö! Getare iigö nendaachë hareuwë boongo niitani abaanto bayo na umuhio gonö gukurua kumunyua göönë.
17“Ore ana amatui tiga aiigue gare uMuiika agoteebia ichikanisa! Ore araakere nendamohë Mana ere ibiseroe. Wiiki nendamohë irigena irirabu na iriina iriihea rëndekeroe kö renö moonto woonde atamanyere getatiga noora bëënë arehaayoe.
Amang'ana kuya goKanisa yaTiatira
18“Komomaraika weKanisa enö ereenge Tiatira andeka iga:
“Ganö namang'ana goMööna weNöökoe, onö ana amaiisö ganö gaanga omörrö gonö gogööka, na amagoro gaaë gaanga esaba enö yöögibua yaaraba. 19Nemanyere amaköra gaaö göönsoe, obohaanchi bööö, ubukumia bööö, emeremö gëëö na ubugumirria bööö. Nemanyere böönö iga amaköra gaaö gaböönö gaakera gaara gaambërë. 20Siböönö neena eng'ana enö hareuwë: uwë nkugumiirriaore omogaikoro Yesebeeri, ore akuiberekera iga nomonaabi. Nkuiigiaare na kong'aiinirria abaköri baanë bemeremö baköre oboraaya na gokorea ibiaakorea binö bikörëëyoe ichituubö chibisëëngërö. 21Naamoha enkaaga iga atigë amaraga gaaë, siböönö tagutuna gutiga oboraaya bööë. 22Maaha orörë nendamorëkërë koborre, na baara bagoköra oboraaya nawë, nendabatoore kunyaanyi enënë, hanö oranyööre batatigere amaköra gare agoköra. 23Nendaiitë abaana baaë, sooki ichikanisa chöönsoe chimanyë iga nuuni nguisuuncha amaitëgëërrö na imiööyö giabaanto böönsoe. Nendahakanë ore wöönsoe gokorëng'aana na amaköra gaaë.
24“Siböönö ndateebia abaande banö moreenge Tiatira banö motaagööta iriigio iribeebe renö na wiiki banö moteega amang'ana gaara gakoberekeroa na abamui iga, ‘Ibibisere biamoonse biRisaambo.’ Ndabateebia iga tendabatoorre omosaire goonde hai. 25Göötërra bokong'u kere onakiö kuhika ronö ndiicha. 26Ore araakere na goköra gare ngutuna kuhika omoherio, nendemoha ogotora igoro yibiaaro. 27Nawë narebaaha na inyiimbö yikiooma; nawë narebanyërëgania gichinyoongo hanö chiaateka, këhaara nauni nanyöörre ogotora kurua hare Taata. 28Na wiiki nendemoha inyunyuunyi yinkio. 29Ore ana amatui, tiga aiigue amang'ana ganö uMuiika agoteebia ichiKanisa.