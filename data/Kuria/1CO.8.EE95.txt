Iribuurio igoro yibiaakorea bikimuëënsö gichituubo
1Böönö amang'ana ganö gaituungaine igoro yibiaakorea bikimuëënsö guchituubö: Ntomanyere iga “baiito böönsoe ntoona obong'aiini,” Obong'aiini nkorëëntabore ubuihechi; siböönö obohaanchi nkohagaachabore. 2Omoonto onö agokanya iga namanyere amang'ana obohëënë tukunyööra amanyere këëbore keragere iga amanyë hai. 3Siböönö omoonto onö ahaanchere eNöökoe, namanyekaine harewë. 4Kohayombë, okorea ibiaakorea binö birusiibui guchituubö: ntomanyere iga ituubö yomokoro mahëënë negeento kenö getaahö na wiiki ntomanyere iga eNöökoe nuumui bëënë ahö. 5Nenkanyööra chiihö chinö chikoberekeroa iga “ichinöökoe,” kuriooba gose gokebara kenö, na niigö kere nchiihö ichinöökoe, na mbaahö “abanënë,” 6Siböönö hare baiito eNöökoe nuumui, Taata, onö areenge Getëëmi wibiinto biöönsoe, na gukugira kööë toohö; na oMonënë umui, Yeeso Kresto onö ibiinto biöönsoe biihö gokohëtëra harewë na baiito böönsoe toohö gokohëtëra harewë.
7Siböönö teböönsoe bakoongora iigö hai. Kugira abaanto abamui mbaahö banö baisa konara ichituubö, abaanto banö ninyööra mböönö hanö baraarë ibiaakorea biyo nguitëgëërra bare iga nibiaakorea binö birusiibui ikimuëënsö guchituubö; entariki yaabö nendösu, hanö baraarë ibiaakorea biyo nkomaahabare iga batoorroe ubunyaanku. 8Nenkanyööra nibiaakorea, tibigutuhikia haang'i na eNöökoe hai; tetoratuenekeroe geento kere giöönsoe hai hanö toraangë korea ibiaakorea biyo, gose tetoriëngëribue geento kere giöönsoe, hanö ndanyööre tubireeye hai.
9Siböönö muiraarerre, ogotora koiinyu kogoköra amang'ana gotakaagira baara bareenge abarösu kubukumia baköre iriraga. 10Kugira hanö omoonto onö oranyööre ana entariki endösu, arakomaahë, uwë onö ona obong'aiini, oraraagerra kobosa buituubö, eyo teraagire arë ibiaakorea binö birusiibui guchituubö hai? 11Kohayombë omoonto onö areenge omorösu kubukumia, omoonto omoiinyu onö Kresto aakuereeye, narasire gukugira yobong'aiini bööö! 12Na kong'ana eyo noranyööre okörre iriraga hare Kresto kogoköra iriraga hare baanto bamoiinyu na kobanyahaara ichintariki chaabö ichindösu. 13Kohayombë hanö oranyööre ibiaakorea bigaaköra omoonto omoiito agoe kuiraga, tenkaarea wiiki inyama roonde hai, ntagaacha goköra omoonto omoiito agoe kuiriraga.