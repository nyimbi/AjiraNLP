Yeeso arahakoa amaguta kumugi goBëëtania
(Mt 26:6-13; Mk 14:3-9)
1Hanö chaatamere ichinsiko isaansaba inyaangi yeBaasaka ihikë, Yeeso akaya Bëëtania, hare Raasaaro amënyere, omoonto ore wanyöörre Yeeso aariuukia kurua kuruku. 2Hayo nehö wanyöörre bamokörëëye ibiaakorea, Mariita newë aare komoheenchera, nkaaga Raasaaro na abaande wanyöörre mbaikaaye komëësa hamui na Yeeso. 3Haakurua Mariaamu akaimukia amaguta ganö gaareenge kurumbaasa buuya kiubusuraancha agiriguri irinënë bokong'u, akahomeerra Yeeso komagoro, akamuëëya na ituukia yaaë. Ikiruumba kiamaguta gayo gekamunchaania inyuumba yöönsoe. 4Umui wabeega baYeeso, woonde iga Yuuta keriooti (onö aare kuya goköböösania Yeeso) akagaamba iga, 5“Kugira ke amaguta ganö gataguriibui ichitinaari amagana atato chihaaboe abatobu?” 6Nawë hanö aagaambere gayo, tiiga iga wanyöörre atuniibui na abatobu hai, kugira numuiibi aareenge. Newë aakaimukiri iriguchi richiimbiria renö aakaibere kurua mö 7Siböönö Yeeso akagaamba iga, “Mutigë aköre mona agutuna! Tiga abeekë kenö anakiö kuhika roora urinyööra ndahiroa bui. 8Ruisö röönsoe moraayi moraba na abatobu, siböönö uni tendaabë na baiinyu ruisö röönsoe hai.”
Iniko yaguiita Raasaaro
9AbaYahuti abaaru mbaaiguure iga Yeeso mBëëtania are, bakaya hö, tiiga Yeeso umuëënë baagereeye hö hai getatiga hamui na kuya komaaha Raasaaro, oora wanyöörre yeeso aariuukia kurua kobaku. 10Kohayo abataangati babanchaama bieNöökoe bagaseemia iga baiitë na Raasaaro, 11gukugira kööë abaYahuti abaaru mbaareenge gutiga abataangati baabö, barakumia Yeeso.
Ogosöha Yerusareemu kugichiirate
(Mt 21:1-11; Mk 11:1-11; Rk 19:28-40)
12Inkio yahö irikömö riabaanto banö wanyöörre baachere kunyaangi yeBaasaka mbaaiguure iga Yeeso wanyöörre nguchaare Yerusareemu. 13Kohayo mbaaimukiri amakeendö bakarichöka bakaya kumuturuung'ana, barachiira baragaamba iga, “ENöökoe agoongoe! Tiga aitabiribue onö aguucha kuriina rioMonënë! Nöökoe aitabiri oMogaambi wabaIsraeri!” 14Yeeso akanyööra irikoohe rietekere akarikarra, këëboora bëënë amaandekö gakogaamba iga,
15“Uriihë kööböha, gore mugi goSayuuni!
OMogaambi waaö nguchaare,
aikareeye irikoohe rietekere.”
16Abeega baaë mbërë teboongooye gayo hai, siböönö hanö Yeeso aahaayoe ubuhiku, nehö baaheetokere iga amaandekö newë gaare kong'ööria na wiiki iga amang'ana ganö newë baakörëëye.
17Irikömö renö rëreenge hamui na Yeeso nkaaga aaberekeeye Raasaaro kurua kuundua na kumuriuukia kurua kuruku, ndëëragaankere amang'ana gayo. 18Gayo ngö gaagirre irikömö reyo regaacha harewë gikugira nkanyööra baiigua iga Yeeso aaköra ekemanyiirrio keyo. 19AbaBarisaayo bagateebania iga, “Moroochembë iga tetogoköra geento iga hai! Maaha, ekebara giöönsoe gëtekeeye harewë!”
AbaGiriki baande baratuna komaaha Yeeso
20AbaGiriki abamui mbaareenge mö kobaara baageeye Yerusareemu gosëëngëra gonkaaga yinyaangi. 21Bayo mbö baachere hare Biribo, (onö wanyöörre aruure Betisaita korong'ööngö roGariraaya) baragaamba iga, “Mogaaka, toratuna iga tomaahë Yeeso.” 22Biribo nawë akaya agateebia Andërëa, bakaya baababere goteebia Yeeso. 23Yeeso akabahuunchukiria iga, “Enkaaga ihikere enö oMööna woMoonto arahaaboë ubuhiku.” 24Obohëënë ndabateebia iga: “Ehëkë yengano ngotamaere ehëkë bëënë getare iga taanga nyööre yaagoa komaröba yaakua. Hanö yaakua, nköömaere ichihëkë ichincharu bokong'u. 25Ore wöönsoe ahaanchere obohoru bööë oyo nkobotabutaare; na ore wöönsoe onö aguisasa kobohoru bööë gokebara kenö, oyo newë arinyööra obohoru bokuyeeyo. 26Ore wöönsoe onö agutuna gonkörra kuhika andue nyuma, okorri iga harende, omoonkörri oyo abë hö. Na Taata narasookë onö agonkörra.”
Yeeso araraga uruku rööë
27“Böönö omööyö göönë guritöhere - na niyeke ndagaambë? Niiga mboore iga, ‘Taata, tantuuria ganö gatakambëëra?’ Siböönö gayo ngö naacheeye, iga niriire gonkaaga enö. 28Taata, toorokia ubuhiku buiriina rëëö!” Haakurua engaamba ekarua kuriooba eragaamba iga, “Noorokia ubuhiku böörio karai na wiiki nendagëëndërri koorokia.”
29Irikömö riabaanto banö wanyöörre baimereeye hö mbaaiguure engaamba eyo bakagaamba iga, “Nekebagatio këëre!” Abaande bakagaamba iga, “Nomomaraika asumaachere nawë!” 30Siböönö Yeeso akabateebia iga, “Tigukugira köönë engaamba eyo egaambere hai, getare iga ngukugira koiinyu. 31Enö niyo enkaaga yekebara gokëëngëroa ikiina; böönö omobaahi wekebara kenö naratabutue. 32Hanö ndaimukirribue igoro gokebara kenö, nendarëëntë abaanto böönsoe hareuni.” 33(Hanö aagaambere iigö hayo naasumaacheeye uruku rööë mona aare kuya kuiriira.) 34Irikömö reera rekamuhuunchukiria iga, “AMaragö gaiito ngototeebiagare iga Masiihi naraabë hö kuyeeyo. Niyeke wiiki okörre oragaamba iga oMööna woMoonto kuhika aimukirribue igoro? Kana oMööna onö woMoonto ning'ui?” 35Yeeso akabahuunchukiria iga, “Oborabu mbokereenge hare baiinyu. Motataara engaki eyo hakereenge harabu, okorri igisuunte getakabakorra; gikugira onö areenge kugisuunte takomanya hare akuya hai. 36Engaki enö mokeena oborabu, motabukumia, okorri iga mobë abaanto boborabu.”
Abaanto tebaakumiri hai
Haakurua hanö Yeeso aagaambere gayo naarichökere kurua harebö akabaibisa. 37Ninyööra wanyöörre aaköra ibimanyiirrio ibiaaru komaiisö gaabö, tebaabaaye na ubukumia harewë roonde hai, 38okorri iga ganö omonaabi Isaaya wanyöörre aagaamba gahekeeranë ganö aagaambere iga:
“OMonënë, ning'ui aakumiri eng'ana enö töögaambere?
Na ning'ui oMonënë oorokiri ichiinguru chaaë?”
39Gikugira eyo tebaatorre gukumia hai, kohayo Isaaya naagaambere wiiki iga,
40“Nöökoe aabamuaamia amaiisö gaabö
Na wiiki aaribia emetoe gëëbö,
korri iga amaiisö gaabö gatagaacha
komaaha, emetoe gëëbö getagaacha
koongora, batagaacha kunyihoonchorra,
iga mbahueeni.”
41Isaaya naagaambere gayo gukugira konö wanyöörre aamaaha ubuhiku boYeeso, agasumaacha amang'ana gaaë.
42Ninyööra niigö, abataangati babaYahuti abaaru mbaabaaye na ubukumia harewë, siböönö gikugira yabaBarisaayo tebaare kogaamba amang'ana gayo harabu hai, korri iga batagaacha kurugibua kurua guSinagoogi. 43Mbaahaanchere kogoongoa na abaanto gokera hanö Nöökoe araabagoongë.
Eng'ana yaYeeso niyo inyënë ikiina
44Yeeso akagaamba bokong'u iga, “Ore wöönsoe onö ana ubukumia hareuni, oyo nkunyööraare nabaaye na ubukumia ninyööra nkumuuntumi. 45Onö andooche nyööra narooche umuuntumi. 46Uni naacha gokebara kenö koba oborabu, okorri iga ore wöönsoe onö araabë na ubukumia hareuni atagaatama kugisuunte. 47Na ore wöönsoe onö akuiigua amang'ana gaanë na kogakumia, tendamokëëngërë kiina hai. Kugira tenaachere gokëëngëra ekebara ikiina hai, getare iga naachere iga ntuuri ekebara. 48Na ore wöönsoe onö akuunyaanga, araanga kogööta amang'ana gaanë, naahö onö aremokëëngëra ikiina. Eng'ana enö ngaambere niyo eremokëëngëra ikiina kurusiko roora rumuhikö! 49Kugira tingusumaacha kogotora köönë umuëënë hai, getatiga nTaata onö aantomere newë agonteebia kenö keragere iga nsumaache na kogaamba. 50Na nemanyere iga amaragö gaaë nkorëëntagare obohoru bokuyeeyo. Gayo nkogaamba ngare Taata aanteebia iga ngaambë.”