Kuriooba ahahea na ekebara ekehea
1Haakurua nkamaaha igoro kuriooba ahahea na ekebara ekehea. Kuriooba eera yambërë na ekebara keera kembërë nkanyööra biisere kohëta, tibiihö wiiki hai, inyaancha nayo yöönsoe nkanyööra teehö wiiki hai. 2Nkamaaha umugi omohoreeru, Yerusareemu omohea, goraika kurua igoro kuriooba koNöökoe, goseemiibui buuya kiomorëëkari onö aseemiibui gusikana na mosaacha waaë. 3Nkaiigua engaamba enënë kurua kugituumbe kiobogaambi eragaamba iga, “Tamaaha! Ubuikaro bueNöökoe mboreenge gatai yaabaanto, na naraikare gatai yaabö, nabö mbaraabë abaanto baaë nawë naraabë eNöökoe waabö. 4Wë umuëënë nariëëyë amaiisöri gaabö göönsoe. Kugira tiruku roraabë hö wiiki hai, gose uguitumata, gose ekerrö hai gose oborro; biöönsoe biyo tibireba hö wiiki hai kugira amang'ana amakoro göönsoe gaisere kohëta!”
5Akarua oora wanyöörre aikaaye kugituumbe kiobogaambi akagaamba iga, “Maahambë, ndaköra göönsoe koba amahea.” Akareengera wiiki kogaamba iga, “Taandeka eng'ana enö gikugira amang'ana ganö ngaisaiine iga gakumibue na nagobohëënë!” 6Wiiki aganteebia iga, “Gakörekaini! Nuuni Aruba na Omega, Ogotaanga na Omoherio. Onö ana inyöönta, nendamohë egekunyua buchua kurua kubichichiba biamaanche gobohoru. 7Ore wöönsoe onö araakere naranyööre omoondo gonö, nauni nendaabë eNöökoe waaë nawë abë omööna waanë. 8Siböönö abaanto abööba, banö batagukumia, abanyaanku, abaiiti, abaraaya, abarögi, abasëëngëri bichituubö hamui na abarööngö böönsoe, ahase haabö hareba kunyaancha eera yomörrö gonö gotakurima roonde, royombë ndö uruku rokabere.”
Yerusareemu ehea
9Haakurua agaacha umui wabamaraika muhuungate baara wanyöörre baana ichihaamba muhuungate chinö chiichooye amatëmö muhuungate gaara gagosookerria nawë aganteebia iga, “Taacha, nkooroki Omorëëkari, omokari weKemaano kiRing'oondi.” 10Naareenge kuMuiika nkahiroa koorokibua kunguku enënë entaambe na hayo nkoorokibua umugi omohoreeru, Yerusareemu, goraika kurua igoro kuriooba koNöökoe, 11goona ubuhiku bueNöökoe, goramënënëkia buuya kimui kirigena riubueera obonënë wiiki keYasbi. 12Ngööreenge na indigi enënë entaambe, na ibisaku ikumi na bibere na kubisaku biyo baimereeye abamaraika ikumi na babere. Amariina ikumi na abere agamagiha gaara ikumi na abere agabaana baIsraeri gaandekeroe kö, 13ichintahana chöönsoe inyai mbiareenge hö ibisaku bitato, rogoro bitato, buriba bitato, mooche bitato na nyaancha bitato. 14Na indigi yumugi goyo yaareenge ehagaachere igoro yamarosa ikumi na abere, igoro yagö gaandekere amariina ikumi na abere agabatomoa ikumi na babere baara bieKemaano kiRing'oondi.
15Nawë oyo aareenge gusumaacha na uni naareenge na ekerëëngö gesahaabu okorri iga arëëngërë umugi goyo, ibisaku biagö na ichindigi chiagö. 16Umugi wanyöörre nguikaaye boroonge, gorëng'aine obotaambe na obogare, akarëënga umugi na ekerëëngö këëë, gokaba ichikiiromiita ibikoe bibere na amagana anai, obotaambe böögö kuya igoro na kuya mbërë hamui na obogare böögö mbirëng'aine. 17Akarëënga na indigi yagö, nagö gokaba ichimiita merööngö esaansaba gokerëëngö kiomoonto kenö omomaraika oora aarëngëëye. 18Indigi wanyöörre nehagaacheeye “Yasibi” siböönö umugi gö ngohagaacheeyoe esahaabu inchiiya, enö yaanga ikiööhö. 19Amarosa gindigi yumugi ngatërriibui komagena gubueera obonënë bokera tëëmö. Oborosa bombërë mbötërribui na “Yasibim,” obokabere na “Yaguti samawi,” obogatato “Kargetoni” obokanai, “Samaraati,” 20obogataano “Sartooniki,” obogasaansaba “Agiki,” obomuhuungate “Krisorito,” obokanaanai “Beriiri,” obokëënda “Toobasi,” oboikumi “Krisobraso,” oboikumi na kamui “Yasiinto” na oboikumi na kabere “Ametiisto.” 21Na ibihita ikumi na bibere mbiaare ibibiinto ikumi na ibere, biriguri irinënë kera gesaku gekörëëyoe egeento kimui kiriguri irinënë. Irirööngate riumugi ndëreenge esahaabu inyeke, reramaaha ichintahana chiöönsoe gikiööhö.
22Tenaarooche eHekaaru kumugi goyo hai oMonënë eNöökoe uMukumahë newë aareenge eHekaaru yagö hamui na eKemaano kiRing'oondi. 23Umugi goyo tegööre gutuna umueeri gose iriooba gokogomorekera hai, gikugira ubukumahë bueNöökoe mbö oborabu böögö, na ekemore këëgö neKemaano kiRing'oondi. 24Koborabu böögö, ibiaaro biöönsoe mbiragëëndë na ababaahi bikiaaro mbararëëntë ubuhiku bööbö moonse yagö. 25Ibihita biagö tibirasiikoe omobaso roonde hai, gikugira tibutiko boreba hayo roonde hai. 26Ubuhiku na esookö yibiaaro nererëëntoa mö. 27Siböönö tikinyaanku kere giöönsoe keresöha mö gose omoonto ore wöönsoe onö agoköra amanyaanku gose omorööngö hai, etare iga mbaara bëënë baandekeroe kogetabo kiobohoru igieKemaano kiRing'oondi.