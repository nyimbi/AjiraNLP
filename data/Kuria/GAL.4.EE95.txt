1Ndagaamba iga umuri womoondo nkaaga akereenge omööna natuubaiine na omogore, ninyööra ibiinto biöönsoe nibiaaë. 2Nkaaga akereenge mokë naana abaanto banö bakomoreenda na kumutuurria, kuhika enkaaga ere yaatooroa na isa waabö. 3Na baiito böönsoe nkaaga tööreenge abaana ntööreenge ababöhë bibihui binö bikobaaha gokebara. 4Siböönö hanö enkaaga yaahikere, eNöökoe naatomere omööna waaë omomoomui, akaiboroa na omogaikoro haanse yamaRagö, 5korri atuuri baara baareenge haanse yamaRagö, korri baiito tobë kiabaana baaë banö aibooye. 6Gokoorokia iga nabaana baaë more, eNöökoe agatoma uMuiika goMööna waaë kumiööyö geiito, uMuiika onö akoberekera aragaamba iga, “Aba! Taata.” 7Kohayo böönö toreenge omogorë, wiiki hai, nomööna ore. Na kohanö oreenge omööna, eNöökoe agoköra obë umuri womoondo.
Isi yaBauro igoro yabaGaratia
8Karai hayo tewanyöörre momanyere eNöökoe, kohayo mööre gokörra ibinöököë bioborööngö kiababöhë. 9Simbë böönö hanö momanyere eNöökoe - gose mbë momanyeroe na eNöökoe, kugira ke wiiki mugutuna kuriinga kubihui binö bitaana bueera iga mubikörre? 10Nguisuuncha mokere ichinsiko na imieeri na ichinkaaga na emëëka. 11Mbaaye na obööba na baiinyu iga emeremö genö naaköra gikugira yeiinyu mbuchua gëëhëta! 12Baanto bamoiito ndabagëya mobë këuni, këhaara këuni ndeenge këbaiinyu. Temorankörra ng'ana ere yöönsoe mbeebe hai. 13Momanyere iga oborooyi böönë mbö böögirre nkabateeberria aMang'ana Amaiiya erembërë. 14Ninyööra niigö temöönsërre gikugira yoborösu böönë bomobere hai ninyööra rëëbaaye irisaacho hare baiinyu; mönyirigaini këhaara mokairigania omomaraika weNöökoe; wiiki kehaara mokairigania Yeeso Kresto. 15Mööreenge na emegöökö! Kana nke kebaaye böönö? Ndagaamba obohëënë iga enkaaga eyo hanö nkanyöörre mogatorre, mokaaruusiri amaiisö gaiinyu moong'ë. 16Böönö hayo nembaaye umubisa weiinyu iga ndabateebia obohëënë? 17Abaanto baande bayo mbaiinyu bakuireerra siböönö tikubuuya hai. Nokoba bagutuna babahötökani nauni korri mogöötanë nabö. 18Mbuuya omoonto atoondorroe komang'ana ganö gaana ibibunë ibiiya - na tiiga ngonkaaga enö bëënë ndeenge na baiinyu hai. 19Baana baanë, këhaara omogaikoro onö anda akuiriira nkaaga wanyööra aratuna guituurania, nkëëhö nkuiigua kuhika ronö urinyööra eseera yaKresto ebaaye moonse yeiinyu. 20Nkuigöömbande iga hanö nkanyöörre hamuinde na baiinyu, korri mbë na etëëmö yeende hare baiinyu. Neena obööba na baiinyu!
Igituubanio keHaagari na Saara
21Motanteebia baiinyu banö mugutuna koba haanse yaMaragö: gose motare kuiigua këëbore aMaragö gakoboora? 22Niiga yaandekere iga Abrahamu naareenge na abaana babere begesaacha, umui owomogaikoro omoköri wemeremö wanyuumba na owoonde owomogaikoro omotachore. 23Omööna womogaikoro omoköri oora wemeremö wanyuumba naaibooyoe kiabaande, siböönö owomogaikoro omotachore oora naaibooyoe gokorëëng'aana na këëbore yaaragaiinoe. 24Amang'ana ganö gabaaye igituubanio: abagaikoro babere baara nichindagano ibere. Umui oora abaana baaë baiboreeyoe gokeböhë, newë areenge kuibaga riendagano eera yakörëëyoe kunguku yaSinai newë Haagari. 25Haagari onö aimerreeye inguku yaSinai, gokebara KeAraabia, nigituubanio kiumugi goYerusareemu göböönö, gonö goreenge koboköri buekeböhë hamui na abaana baagö. 26Siböönö Yerusareemu yaKuriooba mbotachorë ere na niyö baaba. 27Amaandekö nkogaambagare iga,
“Gööka onö otaibooye mööna!
Taköra igituri na gukuura komegöökö, uwë onö otaiguure borro bööbisa!
Kugira abaana baore aatigoa nabaaru gokera abomogaikoro ore
ana mosaacha waaë.”
28Böönömbë baiinyu baanto bamoiito nabaana biendago moreenge, këhaara bëënë Isaka aareenge. 29Kehaara guchinsiko chiira oora aaibooyoe kiabaana baande aairiirri oora aaibooyoe kogotora kuMuiika gueNöökoe; nkëhayo bëënë kereenge ninyööra mböönö. 30Siböönö amaandekö nke gakogaamba? Niiga gakogaamba iga, “Tarugia omogaikoro omoköri wemeremö wanyuumba oyo hamui na omööna waaë; gikugira omööna oyo taraarë omoondo hamui na omööna womogaikoro omotachore oora hai.” 31Kohayo baanto bamoiito tetoreenge abaana bomogaikoro omoköri wemeremö wanyuumba oora hai baiito nabaana bomogaikoro omotachore oora tore.