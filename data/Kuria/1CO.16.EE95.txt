Ikiruusio kegutuurria abakumia
1Böönö igoro yikiruusio gichiimbiria chagutuurria abaanto bieNöökoe (babuYahuti:) ndasaba moköre këhaara naateebiri ichiKanisa chinö chireenge Garatia iga chiköre. 2Kurusiko rombërë orokera umukuubio niiga kera umui weiinyu abë na ichiimbiria ichimui hagare, gokorëng'aana na këëbore amanyöörö gaaë gare, na chibeekoe buuya, korri iga ronö ndiicha motagaacha kuiiria mbiria. 3Hanö ndiicha nendeha abaanto ichinyaruba banö urinyööra musuutere iga nabaiiya, mbatome bahire igituhö keiinyu Yerusareemu. 4Hanö naho wiiki urinyööra nkeragere iga niyi, nindiya nabö.
Ichiseemi chaBauro
5Nendaachë hare baiinyu hanö ndaisë kohëtëra Maketonia, kugira Maketonia ndeechera. 6Haande kaanyööra nendeba na baiinyu guchinsiko nyaborëbë, haande kura enkaaga yöönsoe yikinyigita, sooki muuchë guntuurria, ngëëndërri na orogëëndö röönë kuya hare höönsoe ndituna kuya. 7Kugira tingutuna kobamaaha ndaheeta iigö na kogëëndërria na orogëëndö hai, nguitëng'ërande koba na baiinyu gonkaaga entaambe, hanö oMonënë arahaanche.
8Siböönö nendaabë Ebëësö kuhika kurusiko roBëntëkosti. 9Obohëënë niiga, neena iribaga irinënë hanö kogoköra emeremö gëënë giubueera, ninyööra ababisa abaaru mbaahanö.
10Hanö Timoteo araachë hare baiinyu hayo, momanyë mona moramuirigani okorri iga atakööböha guikara na baiinyu, kugira noMonënë agokörra emeremö, këhanö nkomokörra. 11Omoonto ore wöönsoe atagaacha komosëra hai, siböönö kuhika mumutuurri agëëndërri na orogëëndö rööë komorëëmbë, korri iga ariingë guucha hareuni; kugira nkomoganyande hamui na abakumia baande.
12Igoro yamura omoiito Abooro niiga: naamogëyere iga abataarre hamui na abakumia baande, siböönö takuiigua iga araaba haang'i guucha kobataarra hai. Enkaaga ere yöönsoe araabë na iribaga, naraachë.
Amang'ana gagosookerria
13Muiraarerre, muimeerre kubukumia moteremeke, mobë na ichiinguru. 14Moköre amang'ana gaiinyu göönsoe kobohaanchi.
15Momanyere Sitebanosi na waaë, mbö abakumia abaambërë abaAkaaya banö bairuusia bö abiëënë komeremö giabaanto bieNöökoe. Ndabagëya baanto bamoiito, 16muigueere abaanto banö baanga bayo, na ore wöönsoe onö agoköra emeremö na onö akunyaanka hamui nabö. 17Mbaaye na omogöökö bokong'u kuguucha goSitebanosi, na Botunatuusi na Akaiko; kugira baribere umueeya gonö gööreenge hö gokoong'a kere wanyöörre keborre hare baiinyu. 18Na mbaantirimikiri omööyö këhanö bëënë bakobatirimikia. Abaanto banö baanga bayo nkeragere iga mobamanye.
19IchiKanisa chinö chireenge korong'ööngö roAsia chibakeerri; Akuira na Birisika na eKanisa enö ikuiranera mööbö babakeerri bokong'u hare oMonënë. 20Abakumia böönsoe banö baahanö babakeerri. Mokeerani böönsoe moraamuunana kobohaanchi.
21Uni Bauro naandekere amakeerio ganö na okobökö köönë umuëënë. 22Ore wöönsoe onö atahaanchere oMonënë tiga aihiimoe! Maranata - oMonënë weiito otaacha! 23Amaabe goMonënë Yeeso gabë hamui na baiinyu. 24Obohaanchi böönë bobë hamui na baiinyu böönsoe hare Kresto Yeeso.