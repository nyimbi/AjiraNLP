Uruku roRaasaaro
1Omoonto woonde iga Raasaaro, onö wanyöörre amënyere Bëëtania, nkanyööra aroora. Bëëtania numugi gonö Mariaamu na Mariita musubaati omööbö baamënyere. 2(Mariaamu noora aahakere Yeeso amaguta komagoro ganö gaareenge kurumbaasa kiubusuraancha na akamueeya na ituukia yaaë, newë aareenge musubaati omööbö Raasaaro onö aareenge omorooyi). 3Basubaati bamööbö bayo bakahërra Yeeso umunyua iga: “Monënë, omogöönchë waaö nomorooyi.”
4Hanö Yeeso aaiguure iigö, naagaambere iga, “Oborooyi bonö botare iga mbööruku; gayo ngabaaye gookoha eNöökoe ubuhiku, na koborooyi bonö mbö oMööna weNöökoe arahëëroe ubuhiku.”
5Yeeso naahaanchere Mariita na musubaati omööbö hamui na Raasaaro. 6Hanö aanyöörre umunyua iga Raasaaro nomorooyi, naabërëëye hö ichinsiko chiinde ibere. 7Haakurua agateebia abeega baaë iga, “Turiingë kuya buYahuti.” 8Abeega baaë bakamoteebia iga, “Muiigia, mboongo hanö iigö abaYahuti baatuna gokorasa na amagena; wiiki oraya hö?”
9Yeeso akabahuunchukiria iga, “Aai urusiko ndotaana ichinkaaga ikumi na ibere, gose kana hai? Hanö omoonto agotaara omobaso takaihönya hai, gikugira nyööra nkomaahaare oborabu buekebara kenö. 10Siböönö hanö agotaara ubutiko nkuihönyaare, kugira nyööra taana oborabu hai.” 11Hanö aagaambere gayo agosookia akarööbirria iga, “Omosaani weiito Raasaaro, araaye, siböönö nendaayi kumutura.” 12Abeega baaë bakahuunchukia iga, “Monënë, hanö oranyööre naraaye naraabë buuya.” 13Siböönö Yeeso niiga aagaambere iga Raasaaro akuure, nabö bagakanya iga nichitero aare gusumaachera. 14Haakurua Yeeso akabakönörra iga, “Raasaaro nakuure, 15siböönö gukugira koiinyu, ngöökere iga tenaareenge hö hai, okorri iga mobë na ubukumia. Tiga tuyi harewë.” 16Tomaasi onö aakaberekeeyoe iga iRisarai agateebia abeega baande iga, “Na baiito böönsoe tiga togëënanë na uMuiigia, tukuë hamui nawë.”
Yeeso newë ukuriooka wiiki newë obohoru
17Kohayo hanö Yeeso aahikere hö, naanyöörre iga Raasaaro aasookia ichinsiko inyai kuundua. 18Bëëtania yaareenge haang'i ichikiiromiita isato gukurua Yerusareemu. 19Na abaYahuti abaaru wanyöörre baachere waabö Mariita na Mariaamu, kobahönia kugira yuruku romura omööbö.
20Hanö Mariita aaiguure iga Yeeso ngooncheraare araacha, naageeye kumuturuung'ana, siböönö Mariaamu wë naatamere ka. 21Mariita naateebiri Yeeso iga, “Monënë, nyööre waare hanö, mura omoiito nyööre takuure hai! 22Siböönö ninyööra mböönö nemanyere iga kere giöönsoe orabuuri koNöökoe narakohë.” 23Yeeso akamoteebia iga, “Mura omoiinyu narariookë.” 24Mariita akamuhuunchukiria iga, “Nemanyere iga narriooka kurusiko ruamaserra.” 25Yeeso akamuhuunchukiria iga, “Uni nuuni ukuriooka koyo na wiiki nuuni ensemoka yobohoru. Ore wöönsoe onö araabë na ubukumia hareuni, ninyööra akuë naraabë omohoru. 26Na ore wöönsoe amohoru si ana ubukumia hareuni tarikua roonde hai. Böönö orakumia gayo?” 27Mariita akamuhuunchukiria iga, “Eee, Monënë. Mbaaye na ubukumia iga nuuwë Masiihi, oMööna weNöökoe, onö aare guucha gokebara.”
Yeeso araharrukia amaiisöri
28Hanö Mariita aagaambere gayo agosookia, naageeye koberekera Mariaamu musubaati omööbö bakaya gusumaacha mbisi. Akamoteebia iga, “UMuiigia achere hanö, nkugutunaare.” 29Hanö Mariaamu aaiguure iigö, naaimokere iga kubu akaya harewë. 30(Yeeso tewanyöörre araahika korobëri royo hai, siböönö wanyöörre akeereenge haara bëënë Mariita amuturung'aneeye). 31AbaYahuti banö wanyöörre banyuumba, barahönia Mariaamu, hanö baarooche aimokere boongoboongo na kurichöka mbaamosööraine. Mbaakanyere iga nageeye gukuura kuundua haara.
32Hanö Mariaamu aahikere haara Yeeso aareenge, akomomaaha, naagooye komagoro gaaë, akagaamba iga, “Monënë, nyööre waareenge hanö nyööre mura omoiito taakua hai!” 33Hanö Yeeso aarooche Mariaamu hamui na abaYahuti banö wanyöörre baachenaine böönsoe barakuura; akagöötoa na amaachiichi amanënë bokong'u, 34akababuuria iga, “Nehai momobeekere?” Bakamoteebia iga, “Monënë, taacha omaahë.” 35Yeeso akaharrukia amaiisöri. 36AbaYahuti bakagaamba iga, “Maaha mona wanyööra aamohaancha!” 37Siböönö abamui baabö bakagaamba iga, “Hanö oranyööre aahueeniri umuhukuru akamaaha, natakaareberreeye Raasaaro angë gukua?”
Yeeso arariuukia Raasaaro
38Yeeso akagöötoa na amaachiichi amanënë wiiki, agatanora kuya kombeehera haara, enö yaareenge irisana. Na irigena wanyöörre ndisiikere kogesaku. 39Yeeso akabateebia iga, “Taruusia hö irigena reyo!” Mariita, musubaati omööbö umusiri oyo akagaamba iga, “Monënë, ubuguundö mbutuiita. Kugira asookiri ichinsiko inyai kombeehera!”
40Yeeso akamuhuunchukiria iga, “Kana nentaagoteebiri iga hanö oraabë na ubukumia noramaahë ubuhiku bueNöökoe?” 41Bakaruusia hö irigena. Yeeso akagaramera igoro akagaamba iga, “Taata, ndakogoonga iga waanyigua. 42Nemanyere iga hare kaaru nkunyiguaore, siböönö nkogaambande gayo gikugira yabaanto banö, okorri babë na ubukumia iga nuuwë waantomere.” 43Hanö aaisere kogaamba gayo, akaberekera bokong'u aragaamba iga, “Raasaaro, tarichöka!” 44Ore muku oora akarichöka, amabökö na amagoro gaaë wanyöörre ngaböhërrëëyoe na ichingebo chakoböhëërra umuku, na egetaambara keende nkanyööra nkigubere ubusio bööë. Yeeso akabateebia iga, “Motachore, na momohaatere agëëndë.”
Iniko yaguiita Yeeso
(Mt 26:1-5; Mk 14:1-2; Rk 22:1-2)
45AbaYahuti abaaru banö wanyöörre baachere kohonia Mariaamu hanö baarooche ganö Yeeso aakörre, mbaabaaye na ubukumia harewë. 46Siböönö abamui baabö bakariinga kuya goteebia abaBarisaayo ganö Yeeso aakörre. 47Haakurua abaBarisaayo hamui na abataangati babanchaama bieNöökoe bagaikara inchaama bakagaamba iga, “Niyeke kana toraköre, kugira omoonto onö ngoköraare ibimanyiirrio ibiaaru? 48Hanö toramutigë ayi araköra, abaanto böönsoe mbaraabë na ubukumia harewë, na abaRuumi mbaraachë gosaria eHekaaru, hamui na abaanto baiito böönsoe!” 49Umui waabö onö aareenge koberekeroa iga Kayaaba, uMunchaama uMuhikere weNöökoe komööka goyo, akabateebia iga, “Mbakaangi batëëmö ke more! 50Kana temomanyere iga nkihuënëëye iga omoonto umui akuë kuibaga riabaanto böönsoe gokera hanö ikiaaro giöönsoe keraasike hai?” 51Gayo tewanyöörre namang'ana gaaë umuëënë aare kongaamba hai; siböönö gikugira naare uMunchaama uMuhikere weNöökoe omööka goyo, gayo na amang'ana gaYeeso aare koraga, iga naraiitoe akueerë abaYahuti, 52tiiga nkobaYahuti abiëënë hai, getare iga niiga akomë abaanto bieNöökoe babë egeento kimui banö wanyöörre baanyërëgana. 53Amarua royo abataangati babaYahuti bagakëënga ikiina keguiita Yeeso. 54Kohayo Yeeso naare gotaara araibisabisa abaYahuti, haakurua, naageeye ahase haang'i na kuibara, kumugi goEbraimu, hayo nehö aaikaaye na abeega baaë.
55INyaangi yeBaasaka nkanyööra ihikere haang'i abaanto abaaru bakaya Yerusareemu, guisaabuura mbërë inyaangi eyo yeBaasaka etaraaba. 56Enkaaga eyo mbaare komagamaga baratuna Yeeso, hanö wanyöörre bareenge koHekaaru bakaya barabuurania iga, “Niyeke mogokanya? Obohëënë gose nataachë kunyaangi?” 57Abataangati babanchaama bieNöökoe hamui na abaBarisaayo nkanyööra baarabaatia iga ore wöönsoe onö aremaaha Yeeso, achë kobahërra amang'ana agöötoe.