Yeeso na Sakaayo
1Yeeso agasöha Yeeriko na akahëta gonchera yumugi goyo. 2Nkanyööra omotaangati wabaiiria biriguuti ahö iga Sakaayo, nawë nomoome aareenge. 3Naare gutuna komaaha Yeeso ning'ui, siböönö gikugira yirikömö riabaanto naakerroe komomaaha kohaara aareenge omoonto umueeng'e. 4Kohayo Sakaayo agakenya kuya mbërë akaya akariina komoko, hare aare kuya kohëtëra, okorri iga maahë Yeeso. 5Hanö Yeeso aahikere hö, akagaramera komote goyo akaboorra Sakaayo iga, “Sakaayo, taiika haanse boongoboongo! Kugira rëërö waaö ndahööyë.” 6Sakaayo, agasekera boongoboongo iigö akamuirigania kumuiguaano omonënë. 7Abaanto böönsoe hanö baarooche iigö mbaarorootere baragaamba iga, “Omoonto onö ageeye koba omogëni kumugi gumunyairaga!” 8Sakaayo akaimeerra akaboorra Yeeso iga, “Taiigua Monënë! Nendaahë abatobu iring'eenga rioboome böönë, na hanö ndanyööre naaruusia omoonto ore wöönsoe egeento këëë, nendamohakanë hare kanai.” 9Yeeso akamoboorra iga, “Ubuituuria buuchere kumugi gonö rëërö, kugira omoonto onö nawë wöönsoe, numuhiri Abrahamu. 10Kugira oMööna woMoonto naachere gutuna na gutuuria kenö gëësirre.”
Ekereengio gichiimbiria
(Mt 25:14-30)
11Engaki eyo baare gotëgëërra amang'ana gayo, Yeeso akabateebia ekereengio. Nkanyööra arang'ata kuhika Yerusareemu, nabö mbaakanyere iga oBogaambi bueNöökoe haang'i boreenge buhikë. 12Kohayo akagaamba iga, “Aareenge hö omoonto woonde umukumahë, onö aageeye gukiaaro këëharai gutuna kohaaboa obogaambi, sooki ariingë achë ka. 13Hanö wanyöörre ataraatanora, akaberekera abaköri baaë bemeremö ikumi akabaha kuumui umui ichiimbiria ekerëëngërë akababoorra iga, ‘Körra ubusuruusia ichiimbiria chiyo kuhika ronö ndiriinga.’ 14Siböönö abaanto bikiaaro këëbö bakamorëga, kohayo bagatoma abahiri bamang'ana kogaamba iga, ‘Titugutuna omoonto onö abë omogaambi weiito hai.’
15“Omoonto oora akahaaboa obogaambi akariinga guucha ka. Niigö aahikere iigö akaberekera abaköri baaë bemeremö iga baachë, okorri amaahë ichiimbiria chire chaang'ana baanyööra, kurua kubusuruusia bööbö. 16Owambërë agaacha akamoteebia iga, ‘Mogaaka guchiimbiria chiira wang'aaye naanyööra ichiinde hare ikumi.’ 17Akamoboorra iga, ‘Waköra buuya, nomoköri wemeremö umuuya ore! Gikugira waareenge omohëënë komang'ana amakë, böönö nkohaaye imigi ikumi ogebaahë.’ 18Owakabere agaacha akagaamba iga, ‘Mogaaka, guchiimbiria chiira wang'aaye naanyööra ichiinde hare gataano.’ 19Akamoboorra iga, ‘Nauwë nkohaaye imigi etaano ogebaahë.’ 20Omoköri wemeremö owoonde agaacha akagaamba iga, ‘Mogaaka guchiimbiria chiira wang'aaye nchiochinö; naachibisere kogetaambara. 21Kugira Naakööböhere gikugira nomobeore. Nkuimukiaore kenö getare ekëëö na nkogësaore kere otaabusuuye.’ 22Akamoboorra iga, ‘Ore moköri wemeremö omobeebe! Nkomang'ana gaaö gaara bëënë ogaambere ngö ndagokëëngërë ikiina! Nomanyere iga nomobende, nkuimukiande kenö getare ekëënë na nkogësande kere ntaabusuuye. 23Nkugira kembë waangere guchibeeka kobeengi? Nyööre naachere nchinyööre hamui na egetooroa kö?’
24“Sooki akaboorra baara wanyöörre baimereeye hö iga, ‘Tamuruusia ichiimbiria chiyo anachö mohë omoköri wemeremö oora anyöörre hare ikumi.’ 25Bakamoboorra iga, ‘Mogaaka, ndaiigua kana naana ekerëëngërë keyo hare ikumi!’ 26Akabahuunchukiria iga, ‘Ndabateebia, ore wöönsoe ana egeento, nariëëngëribua bokong'u; siböönö onö ataana geento, ninyööra negekë keera anakiö nariruusibua. 27Böönö, kobabisa baanë baara bataare gutuna iga mbë omogaambi waabö, barëëntë hanö nabö na mobaiiterë hanö komaiisö gaanë!’ ”
Ogosöha Yerusareemu kugichiirate
(Mt 21:1-11; Mk 11:1-11; Yöh 12:12-19)
28Hanö Yeeso aagaambere amang'ana gayo agosookia, akaba mbërë yaabö agataangata kuya Yerusareemu. 29Hanö aahikere haang'i Betibaage na Bëëtania, kunguku yeMeseituuni, agatoma abeega baaë babere iga bataangatë 30arabaragirria iga, “Gëënda korobëri ronö robaisioorre; hanö moraasöhë korobëri royo, moranyööre irikoohe rietekere reböhere, renö retaraikarroa. Moretachorë morerëëntë hanö. 31Hanö omoonto ore wöönsoe arababuuri iga nkugira ke mokoretachora, moteebia iga noMonënë akurituna.” 32Bakaya bakanyööra këhaara bëënë Yeeso abateebiri. 33Hanö wanyöörre baratachora, abiëënë riö bakababoorra iga, “Kugira ke mokoretachora?” 34Nabö bakabahuunchukiria iga, “NoMonënë akurituna.” 35Bakarehërra Yeeso. Sooki bakaretoorra ichingebo chiaabö, nabö bagasukiirria Yeeso kuriina hare riö igoro. 36Hanö aasookiri kuriina akurikarra abaanto mbaarri ichingebo chiaabö gonchera. 37Hanö aahikere haang'i Yerusareemu, gokeng'aaraario kinguku yeMeseituuni, irikömö riöönsoe riabeega baaë, bagataanga kogoonga eNöökoe barachiira, kugira yibirogoorö ibinënë binö wanyööre baarooche; 38bakaya baragaamba iga, “Aitabiribue oMogaambi onö aguucha kuriina rioMonënë! Omorëëmbë kuriooba na ubuhiku koNöökoe!”
39Sooki abaBarisaayo abamui kurua guikömö moora bakamoboorra iga, “Muiigia, tateebia abeega baaö bakire!” 40Yeeso akabahuunchukiria iga, “Ndabateebia iga hanö baraakire amagena agiëënë ngarataangë gucheerra.”
Yeeso arakoorra Yerusareemu
41Hanö Yeeso aahikere haang'i kumugi, hanö akogomaaha akagokoorra, 42aragaamba iga, “Hanö nkanyöörre rëërö omanyere ganö gagutunua kugira yomorëëmbë! Siböönömbë gaabisoa tokogamaaha hai! 43Kugira ichinsiko chiraacha chinö ababisa barekuinaarria irigöri, bakonaari, bagotoore gatai. 44Amahëënë mbaregusikia hamui na abaana baaö; tiigena rritigara rikaaye koreende hai, kugira waanga komanya engaki enö Nöökoe aachere kugutuuria!”
Yeeso araya koHekaaru
(Mt 21:12-17; Mk 11:15-19; Yöh 2:13-22)
45Sooki Yeeso akaya agasöha koHekaaru agataanga kurugia abasuruusia kuya kebara, 46arababoorra iga, “Nkëëndekere komaandekö iga Nöökoe naagaambere iga, ‘Inyuumba yaanë neraberekeroe iga inyuumba yamasabi.’ Siböönö baiinyu möögekörre irisana riabaiibi!”
47Yeeso naakaiigiri ruisö röönsoe koHekaaru moora. Abataangati babanchaama bieNöökoe na abaiigia baMaragö, hamui na abataangati babaanto mbaatunere kumuiita, 48siböönö tebaamanyere këëbore bagaakörre, kugira abaanto böönsoe wanyöörre nkomotëgëërrabare, tebaare gutuna iga baheteeroe ninyööra neng'ana imui yiiki hai.