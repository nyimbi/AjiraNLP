Töökera ekebara
1Ore wöönsoe agukumia iga Yeeso newë Masiihi, oyo nomööna weNöökoe; na ore wöönsoe ahaanchere umuiburi nkohaanchaare ninyööra nomööna waaë. 2Na gonchera enö nkomanyatore iga ntohaanchere abaana bieNöökoe: hanö töhaancha eNöökoe na kuigueera amaragö gaaë. 3Na bonö mbö obohaanchi boiito koNöökoe: iga togöötë amaragö gaaë. Amaragö gaaë temaritö hai. 4Kugira ore wöönsoe aibooyoe na eNöökoe ngokeraare ekebara, na ngokeratore ekebara kubukumia boiito. 5Ning'ui agotora gokera ekebara? Noore agukumia iga Yeeso noMööna weNöökoe.
6Yeeso Kresto newë aachere komaanche gebaatiiso yaaë na komaanyiinga guruku rööë. Taachere komaanche agiëënë hai siböönö naachere komaanche na komaanyiinga. UMuiika ngö gokohërëkia iga nobohëënë, kugira uMuiika nobohëënë. 7Kugira baahö batato: banö bakuruusia ubutuburi: 8uMuiika, amaanche, na amaanyiinga; böönsoe batato nkuruusiabare ubutuburi bumui. 9Nguitabirriatore ubutuburi bomoonto; siböönö ubutuburi bueNöökoe nobonënë bokong'u kugira aaruusia ubutuburi bööë igoro yoMööna waaë. 10Ore wöönsoe agukumia oMööna womoonto naana ubutuburi moonse yaaë. Si ore wöönsoe atagukumia eNöökoe, amoköra omorööngö, kugira taakumia ubutuburi boora eNöökoe aaruusia igoro yoMööna waaë hai. 11Ubutuburi mboobonö iga: eNöökoe aatoha obohoru bokuyeeyo na obohoru boyo mboreenge moonse yoMööna waaë. 12Ore wöönsoe ana oMööna weNöökoe naana obohoru boyo; ore ataana oMööna weNöökoe taana bohoru hai.
Obohoru bokuyeeyo
13Nkobaandekerande amang'ana ganö korri momanyë iga moona obohoru bokuyeeyo baiinyu banö möökumia kuriina rioMööna weNöökoe. 14Na bonö mbö ubutirimiku bonö toonabö mbërë yeNöökoe kugira hanö torasabë kere giöönsoe kuguituungana na gare agutuna ngutuiiguaare. 15Na hanö tomanyere iga ngutuiiguaare hanö töösaba kere giöönsoe, ntoona obohëënë iga ntoranyööre biöönsoe binö ukunyööra tosabere kurua harewë.
16Hanö oramaahë omoonto araköra iriraga renö rekorëënta uruku niiga omosabere, na eNöökoe naramohë obohoru. Ngusumaacherande baara nyairaga renö retakorëënta uruku kugira ndeehö iriraga renö retaakorëënta uruku. Iriraga ndeehö renö retakorëënta uruku, tiiga iga omoonto niiga asabere reyo hai. 17Ogosaria göönsoe nukunyairaga siböönö iriraga ndeehö renö retakorëënta uruku.
18Ntomanyere iga ore wöönsoe onö aibooyoe na eNöökoe tagoköra iraga hai, kugira oMööna weNöökoe nkomoreendaare. Kohayo umunyaanku oora takomoköra bobeebe. 19Ntomanyere iga nabeNöökoe tore, na wiiki iga ekebara giöönsoe nkereenge haanse yobobaahi bumunyaanku oora. 20Ntomanyere iga oMööna weNöökoe aacha, na wiiki aatoha okoongora, korri tomanyë eNöökoe oora areenge omohëënë. Na baiito ntoreenge moonse yaoora areenge omohëënë, kobogöötaiine boMööna waaë Yeeso Kresto. Onö newë areenge eNöökoe omohëënë na obohoru bokuyeeyo. 21Bare baana muireende kurua guchituubö.