1Baiito toreenge abaköri bemeremö hamui na eNöökoe, torabagëya baiinyu banö mönyööra amaabe gieNöökoe iga, motagaacha kogatiga gasire buchua hai. 2Kugira aragaamba iga:
“Hanö enkaaga enö eragere yaahikere naakuiiguure;
hanö enkaaga yubuituuria yaahikere, naagutuurri.”
Tamaahambë! Enö niyo engaki yagutuurribua; na rëërö ndö urusiko rokunyööra ubuituuria! 3Tetogotoora ekerebeerro gonchera yomoonto ore wöönsoe okorri iga oboköri boiito botagaacha kunyööroa na isörö. 4Kuibaga reyo kere giöönsoe togoköra nkoorokiakere iga baiito nabaköri bemeremö bieNöökoe tore, kubugumiirria obonënë, kumiiriirö, kobokong'u na komang'ana amaritö. 5Baiito ngotëmöatore, torahiroa gokeböhë, na ngokoomoroatore; ngoköribuatore emeremö emëëru, na tetokoraara gose kohaaboa ibiaakorea hai. 6Siböönö toroorokia baiito abiëënë iga nabaköri bemeremö bieNöökoe tore, komööyö omorabu, kobong'aiini, kubugumiirria na kubuuya; kuMuiika oMohoreeru, kobohaanchi boiito obohëënë, 7kong'ana yeiito yobohëënë, na guchiinguru chieNöökoe. Oboroonge bëënë mbö ikiooge geiito ekëboreo kuguitanera na ekëbomösi kuguikeengera. 8Baiito ngosookoatore na ngusuukirribuatore; ngotokoatore na nkogoongoatore. Baiito ngoköroatore kiabarööngö na hanö nobohëënë tugusumaacha, 9këbanö totamanyekaine, siböönö ntomanyekaine buuya; këbanö wanyöörre töökua, siböönö këëbore mokomaaha nabahoru tore. Ninyööra torakörroa inyaanyi, tituguiitoa hai, 10ninyööra toraitumatibua, ruisö röönsoe ntoona omogöökö, toonga abatobu, siböönö ngoköratore abaanto abaaru koba abaame; toonga mona ntotaana geento, si obohëënë ntoona ibiinto biöönsoe. 11Abasaani abahaanchoa baKöriinto! Ntusumaachere borabu na imiööyö geiito ngiigooyoe kimui hare baiinyu. 12Baiito tetööreberreeye imiööyö geiito hare baiinyu goköönga kohaancha hai, mbaiinyu muribere imiööyö geiinyu hare baiito. 13Böönö ngusumaachande këonö agusumaacha na abaana - muiigore imiööyö geiinyu këhaara na baiito tööbaköreeye!
Ogokaania igoro yamang'ana gabaanto banö batare abakumia
14Mööngë koba na obogöötaine na abaanto banö bataraakumia. Kugira mbogöötaine ke boohö gatai yoboroonge na ubunyaanku? Gose niyeke oborabu boratora komënya hamui na igisuunte? 15Gose mbumui ke Kresto anabö na iRisaambo? Umukumia mbogöötaine ke anabö na onö atarakumia? 16Kana eHekaaru yeNöökoe mbuigueerrani ke enabö hamui na ichituubö? Kugira baiito ntoreenge eHekaaru yeNöökoe onö ahö kuyeeyo! Këëbore eNöökoe umuëënë aagaambere iga,
“Nendaköre amaikarö gaanë hamui na abaanto baanë na mënyë gatai yaabö;
nendaabë eNöökoe waabö, nabö mbaraabë abaanto baanë.”
17Na kohayo oMonënë aragaamba iga,
“Motarua harebö, mööhokanë nabö.
Motagaacha guturubania egeento kenö getasaabuurroe, hayo nehö ndabairigani.
18Nendaabë Isa weiinyu,
na baiinyu moraabë abaana baanë abegesaacha na begekari,
araboora oMonënë onö areenge uMukumahë.”