Omoonto onö aareenge na okobökö konö göökua
(Mt 12:9-14; Rk 6:6-11)
1Yeeso agasöha wiiki guSinagoogi, na nkanyööra omoonto amö onö wanyöörre okobökö göökua. 2Abaanto abamui mbaareenge hö baramotaacherra bamaahë haanga narahueeni omoonto kurusiko rueSabaato, okorri bamuchööngërë iga asarri. 3Yeeso agateebia omoonto oora iga, “Taacha mbërë hanö.” 4Sooki akabuuria abaanto iga, “Aai mbuuya gose kogoköra amaiiya urusiko rueSabaato gose nkogoköra amabeebe; na ugutuuria obohoru gose kana nuguiita?” Siböönö tebaagaambere ng'ana hai. 5Yeeso akabamaaha akareerra na guitumata gokomaaha mona baareenge na emetoe emekong'u. Agateebia omoonto oora iga, “Raambirria okobökö kööö.” Agakoraambirria nakö gokaba buuya wiiki. 6Kohayo abaBarisaayo bakarichöka kurua guSinagoogi bagaikara na abamui benkömö yaHeerooti bagaköra eseemi yaguiita Yeeso.
Irikömö riabaanto kunyaancha mbareka
7Yeeso naatanooye hamui na abeega baaë bakaya kunyaancha yaGariraaya, abaanto abaaru banö wanyöörre baruure Gariraaya na abaande buYahuti bakamosöörana; 8abaande kurua Yerusareemu, Itumea, na ihuumbu yomöörö goYörötaani, Tiiro na Siitoni. Abaanto bayo böönsoe mbaagereeye Yeeso kohanö wanyöörre baiiguure ganö aareenge goköra. 9Abaanto mbaaruhere bokong'u ekagira Yeeso agateebia abeega baaë iga bamoseemiri oböötö, okorri iga abaanto batakaahunania kuya harewë. 10Nkanyööra ahueeniri abaanto abaaru, na baara böönsoe baareenge abarooyi mbaare kuhunania kuya harewë okorri iga bamuturubani. 11Na hanö banö böönsoe baareenge na ibihui baare komomaaha, mbaareenge kogoa haanse mbërë yaaë na kogaamba kongaamba enënë iga, “NoMööna weNöökoe ore!” 12Siböönö Yeeso naabakaaniri bokong'u iga baangë komotobora kobaanto.
Yeeso araahora abatomoa ikumi na babere
(Mt 10:1-4; Rk 6:12-16)
13Yeeso agatiira kuya kunguku sooki akaberekera abaanto banö aare gutuna umuëënë; nabö bakaya harewë. 14Akaahora ikumi na babere bare aaberekeeye iga abatomoa. Akabateebia iga, “Mbaahooye iga mobë hamui nauni, na wiiki nendabatome muyi goteebeerria. 15Na wiiki moraabë na ogotora gokurugia ibihui.” 16Banö mbö ikumi na babere baara aahooye: Simooni (ore aahaaye iriina reende iga Bëëtërö;) 17Yaköbö hamui na mura omööbö woonde iga Yöhana, abaana baSebetaayo (banö baababere, Yeeso naabahaaye iriina iga Boanerigë, nesesoro yariö niiga “Abaana beenkoba”); 18Andërëa, Biribo, Batoromaayo, Mataayo, Tomaasi, Yaköbö umumura oAribaayo, Tataayo, Simooni onö aruure gokebara geKanaani, 19na Yuuta Keriooti nawë newë bëënë aköböösaiini Yeeso.
Yeeso na Beriseebuuri
(Mt 12:22-32; Rk 11:14-23; 12:10)
20Haakurua Yeeso akaya ka. Irikömö riabaanto regasaanga kuunya Yeeso na abeega baaë bakaanga kunyööra mueeya gokorea geento. 21Hanö eka yaabö yaaiguure amang'ana gayo, mbaatanooye kuya komosööra gukugira abaanto mbaare kogaamba iga achuurre. 22Abaiigia baMaragö abamui banö wanyöörre baruure Yerusareemu mbaare kogaamba iga, “Omoonto onö naana Beriseebuuri! Wiiki omotaangati wibihui newë akomoha ogotora gokurugia ibihui.” 23Yeeso akababerekera agasumaacha nabö kubireengio araboora iga: “Niyeke iRisaambo reraaköre rirugi iRisaambo? 24Hanö obogaambi boraabë na amakömö ganö gatakuigueerrana, obogaambi boyo tebokaagoma hai. 25Hanö eka eraangë kuigueerrana, eka eyo neranyërëganë. 26Kohayo hanö obogaambi buiRisaambo borahötökanë, tebokaagoma hai etare iga mboranyërëganë busire kimui.
27“Taahö onö agaatora gosöha kunyuumba yomoonto nyanguru na kumuruusia ibiinto biaaë etare iga taang'ana nyööre aböhere omoonto nyanguru oyo; haakurua böönö amanyë komoseensa.
28“Obohëënë ndabateebia iga, abaanto mbaraatore kööberoa amaraga gaabö göönsoe hamui na ubuchuaaria bööbö, 29siböönö ore wöönsoe aguchuaaria uMuiika oMohoreeru tarëëberoa roonde hai, gikugira aaköra iriraga rekuyeeyo.” 30Yeeso naagaambere amang'ana gayo kugira nkanyööra baragaamba iga, “Naana ikihui.”
Nyako waabö na bamura bamööbö Yeeso
(Mt 12:46-50; Rk 8:19-21)
31Nyako waabö Yeeso na bamura bamööbö bagaacha bakahika. Bakaimeerra isiko na bakahira umunyua iga baramutuna. 32Abaanto wanyöörre mbaikaaye bamotoorre gatai, nabö bakamoteebia iga, “Taiigua nyako weiinyu na bamura bamoiinyu nkebara bare, nuuwë bagutuna.” 33Yeeso akabahuunchukiria iga, “Baaba na bamura bamoiito mbaabo ng'ui?” 34Agataacherra abaanto baara wanyöörre baikaaye bamotoorre gatai akagaamba iga, “Baaba na bamura bamoiito mbanö baahanö! 35Ore wöönsoe onö agoköra gare eNöökoe agatuna oyo newë mura omoiito na musubaati omoiito na baaba.”