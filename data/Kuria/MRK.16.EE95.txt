Ukuriooka koYeeso
(Mt 28:1-8; Rk 24:1-12; Yöh 20:1-10)
1Hanö eSabaato yaasirre, Mariaamu Magatariina, Mariaamu nyako waabö Yaköbö na Sarome bakagora amaguta ganö gaare kurumbaasa, buuya kiubusuraancha, okorri iga bayi kohaka ikihuundugu keYeeso. 2Inkio chuni, urusiko rombërë rumukuubio, iriooba reratora, bakaya kombeehera. 3Bakaya barabuurania abiëënë iga, “Ning'ui aratohengerre irigena reera kurua kogesaku kiembeehera haara?” 4Hanö baageeye komaaha, mbaanyöörre irigena reera rihingiiyoe kurua hö karai, (Nariö ndëreenge, irigena irinënë bokong'u.) 5Na kogosöha kombeehera moora, bakamaaha umumura onö wanyöörre aibisiri engebo endabu, aikaaye boreo, nabö mbaarogoorre bokong'u.
6Umumura oora akabateebia iga, “Mööngë korogoora! Yeeso omoNasareeti onö aabaamberoe mugutuna. Ariookere, taahanö hai; tamaaha hare wanyöörre bamotoorre. 7Tanora mogëëndë kobeega baaë, mobateebi hamui na Bëëtërö, mobateebi iga: ‘Ataangatere kuya Gariraaya; nehö moramomaahë këëbore aabateebiri.’ ” 8Bakarichöka kebara, bagakenya kurua kombeehera, kugira mbaahahere bakööböha. Tebaatarre ng'ana komoonto ore wöönsoe hai, kugira nkanyööra bööböhere.
Mariaamu Magatariina aratookera Yeeso
(Mt 28:9-10; Yöh 20:11-18)
[ 9Hanö Yeeso aariookere inkio chuni urusiko rombërë rumukuubio, Mariaamu Magatariina aasikaine owambërë, newë bëënë wanyöörre Yeeso aarugia ibihui muhuungate kurua harewë. 10Mariaamu akaya agateebia baara baagataaraini na Yeeso, nabö nkanyööra ngukuurabare ekerrö. 11Hanö aabateebiri iga Yeeso nomohoru, na wiiki iga wë umuëënë amorooche, tebaitabirriiyi iga mbohëënë hai.
Abeega baande babere baratookera Yeeso
(Rk 24:13-35)
12Nyuma yagayo, Yeeso naamaahekaine kogesosa keende kobabere baabö banö wanyöörre baraya kubiremerö. 13Bakariinga kuya goteebia abaande baara, ninyööra niigö tebaitabirriiyi hai.
Abeega ikumi na umui baara baratookera Yeeso
(Mt 28:16-20; Rk 24:36-49; 20:19-23; Amak 1:6-8)
14Nyuma yagöönsoe, Yeeso agatora kobeega ikumi na umui baara nkaaga wanyöörre bararaagera. Akabang'öönëra, gikugira yaköönga koba na ubukumia na kobokong'u buemetoe gëëbö, kugira tebaitabirriiyi, baara wanyöörre baamorooche ariookere hai. 15Haakurua, akabateebia iga, “Richöka mogëëndë gokebara giöönsoe, muruundi aMang'ana Amaiiya kobaanto böönsoe. 16Ore wöönsoe araakumi sooki abaatiisoe, narahönë; siböönö ore wöönsoe onö ataakumi, narekëëngëroa ikiina. 17Na amakönö ganö ngaraabë kobaara baakumia: mbaraarugi ibihui kuriina rëënë; mbarasumaache guchindeme chiinde; 18mbakagööta itiinyi rehaanse gose banyue geento kebeebe, tekerabanyahaare hai, mbaratoorre abarooyi amabökö, nabö mbarahueene.”
Yeeso arahiroa kuriooba
(Rk 24:50-53; Amak 1:9-11)
19Hanö oMonënë Yeeso aasookiri gusumaacha nabö, akaimukibua kuya igoro kuriooba, agaikara gokobökö koboreo okoeNöökoe. 20Abeega bagatanora, bakaya bakaruundia kubibure biöönsoe, oMonënë akaba hamui nabö, arahekeerania eng'ana yaaë komakönö gare gaakörekaiine guchiinguru chayo.]