Iriraga
(Mt 18:6-7, 21-22; Mk 9:42)
1Yeeso akaboorra abeega baaë iga, “Ibituurötuurö binö bikugira abaanto baköra iriraga kuhika biichë; siböönö, ehobe nko oora akubirëënta! 2Oyo ngisaiine iga hanö akaboheeyoe orogena ururitö kuigöti arëkëröë kuya kunyaancha, gokera hanö eraabë iga newë agirre umui wabakë banö aköre iriraga. 3Muiraarerre baiinyu abiëënë kubiëënë!
“Hanö omoonto woonde aragosarri, omokogë, na hanö araasabe amaabe iga aatigere, mööbërë. 4Hanö omoonto woonde araagosarri hare muhuungate kurusiko, na nkaaga yöönsoe agosariiyi ayi araacha aragaamba iga, ‘Taanyabera ntigere,’ niiga uyi oramööbera.”
Ubukumia
5Abatomoa bakaboorra oMonënë iga, “Tatuëëngëria ubukumia.” 6Yeeso akabateebia iga, “Hanö mokaaba na ubukumia bonö boong'ana entëtërë yiritagara, moraatorë goteebia omoko gonö iga, ‘Taiyiha kurua hanö uyi komëra kunyaancha!’ Nagö ngorabaigueere.
Emeremö giomoköri wemeremö
7“Hanö nkanyööra umui weiinyu ana omoköri wemeremö onö akomoremera, gose onö akumuiriganiria amang'oondi, hanö aariinga ka, akamoboorra iga, ‘Taangoha boongoboongo wikarë oraagerë?’ 8Aa-a! Iribaga rekomoteebia iigö, naramoboorre iga, ‘Taiböha eköng'ë oheencherre, hanö ngosookia koraagera na kunyua, nauwë böönö omanyë koraagera na kunyua.’ 9Omoköri wemeremö akaahaaboa umukumö, gikugira iga akörre këëbore ateebiibui? 10Ninyööra mbaiinyu böönsoe; hanö möököra gare moteebiibue goköra, mogaamba iga, ‘Baiito nabaköri bemeremö tore banö totaisaiine; ntokörre gare garagere iga toköre.’ ”
Yeeso arahueenia abamagëëngë ikumi
11Hanö Yeeso aareenge korogëëndö araya Yerusareemu, naahëtëëye komobaga goSamaria na Gariraaya. 12Hanö wanyöörre aratuna gosöha korobëri roonde, agasikana abamagëëngë ikumi. Bakaimeerra harai haara. 13Bakarëgëchëra baragaamba iga, “Monënë Yeeso! Tatomaahera amaabe!” 14Hanö Yeeso aabarooche akababoorra iga, “Gëënda mooroki abaanchaama babamaahë.” Nabö bagasaabuurua baareenge gonchera baraya. 15Hanö, umui waabö aarooche iga, ahueenere, akariinga aragoonga eNöökoe gokerëgëchërö. 16Agaacha akairëkëra haanse komagoro gaYeeso, aramogoonga. Nawë nomoSamaria aareenge. 17Yeeso akabuuria iga, “Abaanto nikumi baare na böönsoe mbahueeniibui kana abaande këënda hai bare? 18Tewoonde atookere onö ariingere guucha kogoonga Nöökoe getatiga numuitööngö onö bëënë?” 19Yeeso akamoboorra iga, “Taimoka ogëëndë ka; ubukumia bööö bukuhueeniri.”
Uguucha koBogaambi bueNöökoe
(Mt 24:23-28; 37-41)
20AbaBarisaayo abamui mbaabuurri Yeeso ronö oBogaambi bueNöökoe buriicha. Nawë naabahuunchukiiyi iga, “OBogaambi bueNöökoe tibuguucha gonchera enö bokamaahoa hai. 21Taahö onö akaaboora iga, ‘Tamaaha mboobonö!’ gose, ‘Mboboora!’ kugira oBogaambi bueNöökoe mbaiinyu moonabö.”
22Sooki akaboorra abeega baaë iga, “Enkaaga iriicha, enö muriigöömba iga momaahë urusiko ninyööra ndumui roMööna woMoonto, siböönö temoreromaaha hai. 23Na abaanto mbarebaboorra iga, ‘Tamaaha ngoogonö hanö!’ gose iga, ‘Tamaaha ngogoora haara!’ Siböönö motagaacha kuya hö gose kobasöörana hai. 24Këhaara bëënë ekemënio gekomënia getebeta mooche na rogoro nkëëhö bëënë oMööna woMoonto areba kurusiko rööë. 25Si taanga narairiire bokong'u na kööngöa na abaanto birikora renö. 26Këhaara bëënë këëbaaye gonkaaga yaNuhu, nkëëhö bëënë kereba gonkaaga yoMööna woMoonto. 27Abaanto mbaare korea, baranyua, baratëta na gotëtoa, kuhika urusiko ronö Nuhu aasöhere koböötö, na ehooro egaacha ekabaiita böönsoe. 28Wiiki ndoreba gienkaaga yaRuutu. Böönsoe mbaare korea na kunyua, mbaare kogora na kohöönia, barabusura na kohagaacha barahagaacha. 29Urusiko ronö Ruutu aarichökere kurua Sötöma, omörrö ngötorekere kurua igoro goratoa kimbura, gokabaiita böönsoe. 30Nkëëhö bëënë kereba kurusiko ronö oMööna woMoonto ariihonyora umuëënë.
31“Royo onö ndinyööra areenge komosöönsö igoro, atagaacha guiika iga araya gutuna biinto biaaë nyuumba hai; na onö ndinyööra amogoondo atagaacha komagia nyuma. 32Moheetoke, moka Ruutu! 33Ore wöönsoe, onö araatunë iga atuuri obohoru bööë, oyo narabotabutë si ore wöönsoe onö arabotabutë oyo narabutuuri. 34Kubutiko boyo, ndabateebia iga, ndinyööra abaanto babere baraaye borre bumui: umui aimukibue, na owoonde atamë. 35Abagaikoro babere ndiinyööra barasea hamui: umui ariimukibua na owoonde atamë. [ 36Abaanto babere ndiinyööra baamogoondo, umui ariimukibua na owoonde atamë.”] 37Abeega baaë bakamubuuria iga, “Hayo kana, nehai ndinyööra baareenge, Monënë?” Yeeso akabahuunchukiria iga, “Hare ekerombaine kere, nehö amatöönyi gare.”