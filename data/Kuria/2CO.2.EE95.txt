1Kohayo naakëëngere ikiina iga tendaaköre obogëni guucha hare baiinyu hai okorri iga naangë kobarëëntëra amaitumato. 2Kugira hanö ndabakörre amaitumato ning'ui araatigare kongöökia, gose tebaara bëënë nköreeye amaitumato hai? 3Ikibune kenö këëgirre nkabaandekera niiga ronö ndeköra obogeni guucha hare baiinyu, ntagaacha guitumatibua na baara bëënë keragere iga kuhika mbagööki. Kugira neena obohëënë na baiinyu böönsoe iga omogöökö göönë ngoragire na baiinyu böönsoe mobë na omogöökö. 4Naabandekeeye neena imiiriirö emenënë na omööyö umuritö hamui na amaiisöri garaharroka; tiiga mbakörre amaitumato hai, siböönö mbaköre moongore hare haang'ana obohaanchi obonënë bonö neenabö hare baiinyu.
Amaabe kugira yumunyamaraga
5Böönö, hanö oranyööre omoonto arëëntere amaitumato, tuuni bëënë aitumatiri hai getare iga na baiinyu böönsoe gose gokerëëngërë abamui baiinyu. (Nkogaambande ganö gikugira tingutuna koba omoonto omorro bokong'u hai.) 6Inyaanyi enö omoonto oyo aanyööra kurua kobaaru baiinyu nimuisere. 7Kohayo egeento kenö gitigaaye niiga momööberë, na mumutirimiki, okorri iga atagaacha guitumata bokong'u na gukua enkörö kimui. 8Na kohayo ndabagëya mohërëki obohaanchi boiinyu harewë. 9Ikibune kenö këëgirre nkabaandekera niiga mbasaache na komanya haanga nkuigueera more amang'ana göönsoe. 10Hanö mööbera omoonto kogare akörre, nauni wöönsoe nkomööberande. Kugira hanö naabera, ndanyööre, obohëënë, ndatuna kööbera kere giöönsoe, nkooberaande gikugira yeiinyu na Kresto numutuburi waanë, 11okorri iga iRisaambo rëëngë kunyööra iribaga regotong'aiinirria; kugira ntomanyere ichiseemi chariö buuya.
Isi yaBauro kumugi goTirööa
12Hanö naahikere kumugi goTirööa gukuruundia aMang'ana Amaiiya igoro yaKresto, nanyöörre iga oMonënë aisa kuigora egesaku nköre hö emeremö. 13Siböönö naababayeeye bokong'u, gikugira tenaanyöörre mura omoiito Tito hö hai. Kohayo ngateebia abaanto baahö iga batamë na omorëëmbë na ngatanora kuya Maketonia.
Ogokera goiito gokohëtëra hare Kresto
14Siböönö eNöökoe agoongoe, gikugira ruisö röönsoe, ngotoröngööchaare korogëëndö rogokera na gokohëtëra hare baiito uburumbaasu bokomomanya bönyërëgana ahase höönsoe. 15Kugira toonga ekoroso enö ikurumbaasa buuya, enö Kresto akuruusiria eNöökoe, enö ikumunchaana gatai yabaara banyööra ubuituuria na baara böönsoe baagusira. 16Kugira yabaara wanyöörre baasira, ukurumbaasa koyo nuruku; siböönö kobaara baanyööra ubuituuria, ukurumbaasa koyo nkorëëntakore obohoru. Ning'uimbë aisere goköra omoremö gonö goonga goyo? 17Baiito tetoonga abaande abaaru banö bakuimukia eng'ana yeNöökoe kiegeento egetobu bagekörra ubusuruusia hai, siböönö hare Kresto ngusumaachatore kobohëënë mbërë yeNöökoe kiabaanto banö batomeroe na eNöökoe.