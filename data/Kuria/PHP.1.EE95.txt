1Uni Bauro hamui na Timoteo, abaköri bemeremö baKresto Yeeso, torabaandekera abaanto böönsoe bieNöökoe hare Kresto Yeeso banö moreenge Biribi hamui na abataangati abamaahirri na abatuurria böönsoe. 2Nöökoe Taata weiito na oMonënë Yeeso Kresto babahe amaabë na omorëëmbë.
Irisabi reBauro koBabiribi
3Nkogoongande eNöökoe waanë enkaaga ere yöönsoe nkobaheetoka, 4na ruisö röönsoe komasabi gaanë hare baiinyu, ngosabande komogöökö, 5nkogoongande gikugira yobogöötaiine boiinyu nauni komeremö gekuruundia aMang'ana Amaiiya, kurua kurusiko rombërë kuhika böönö. 6Na neena obohëënë iga, oora aataangere emeremö imiiya moonse yeiinyu naragihiki na kogesookerria gokohekera kuRusiko roora roYeeso Kresto. 7Ngisaiine iga nitëgëërrë iigö igoro yeiinyu böönsoe, kohaara möichora iga chabi komööyö göönë na kohaara mogasaanga amaabe gieNöökoe hamui nauni gokoböhöa köönë. Na tiigö bëënë hai, siböönö wiiki kuguitanera aMang'ana Amaiiya na kogaherekia iga namahëënë. 8ENöökoe umuëënë newë amanyere eng'ana eyo nkogaamba, këëbore nkobakoorra kobohaanchi bonö bukurua komööyö goKresto Yeeso umuëënë. 9Nirisabi rëënë hare Taata iga obohaanchi boiinyu buiyëëngëri bokong'u, hamui na okoongora okohekeeranu na obong'aiini böönsoe; 10okorri iga momanyë renö rereenge iriiya na wiiki mobë abarabu, banö motaana isörö, kurusiko roKresto; 11muichuribui amaköra amaroonge ganö mukunyööra gokohëtëra hare Yeeso Kresto, kubuhiku na ubukumahë bueNöökoe.
Okobahö ngukugira YaKresto
12Nenkahaanchere moongore, baanto bamoiito, iga ganö gaanyööra, ngaantuurria goköra aMang'ana Amaiiya gagëëndërri bokong'u. 13Abaaru baiigua, na wiiki ninyööra nabariindi binyuumba yobogaambi mbamanyere iga okoböhoa köönë ngukugira yaYeeso. 14Ekeböhë këënë kenö keegira abaaru kobakumia kuimeerra na koba abakare koMonënë na nkogaambabare eNg'ana yeNöökoe bataana bööba.
15Nenkanyööra niigö, abamui ngonteeberriabare igoro yaKresto kuihari na komeko, na abaande komööyö omorabu. 16Bayo bagoteebeerria komööyö omorabu ngokörabare iigö kobohaanchi gokomanya iga nemonö gukugira yaguiitanera aMang'ana Amaiiya. 17Siböönö abaande baara ngoteeberriabare igoro yaKresto komeko, tiiga iga nkomööyö omorabu hai, kuguitëgëërra iga mbaratore kuëëngëria inyaanyi gokeböhë këënë.
18Niyekembë böönö? Eng'ana enënë hayo niiga gonchera ere yöönsoe Yeeso Kresto ngoteeberribuaare nenkanyööra nkuruaambai gose kobohëënë; na gikugira yaeyo nkogöökande. 19Kohayo nendagëëndërri kogööka manyere iga komasabi gaiinyu na guchiinguru na ubutuurria buMuiika goYeeso Kresto nendatachoroe kurua monö. 20Neena egöörio enënë na iriitëng'ërö iga tendasuukirribue hai na wiiki neena ubutirimiku obonënë iga böönö, na keruisö röönsoe Kresto narasookoe komobere göönë, ninyööra nkobohoru gose kuruku. 21Kugira hareuni, okoba hö ngikugira yaKresto, na ugukua neng'ana yubueera obonënë bokong'u. 22Hanö ndanyööre okogëëndërria koba hö omohoru, nkoraagire nköre emeremö imiiya bokong'u, hayo böönö temanyere kere ndaahore hai. 23Nintuniibui na amang'ana abere gayo. Uni umuëënë nenkahaanchere iga ntanore na koba hamui na Kresto gukugira eyo niyo eng'ana inchiiya na iyubueera bokong'u. 24Siböönö nkeragere iga nebë hö omohoru gukugira yeiinyu. 25Neena obohëënë na eng'ana enö iga nendagëëndërri koba hamui na baiinyu okorri iga mbatogeke mogëëndërri na mogööke kubukumia; 26okorri iga hanö ndaache wiiki hare baiinyu motore kuiraha bokong'u gikugira yaanë hare Kresto Yeeso.
27Ekenënë niiga, eseera yirimënya reiinyu ebë këëbore aMang'ana Amaiiya gakogaamba gaKresto. Kohayo ninyööra niichë gose naangë koba hö, niigue amang'ana gaiinyu iga muimereeye boroonge kobogöötaine bumui, na komaitëgëërrö moraitanera böönsoe hamui ubukumia bonö bokorëëntoa na aMang'ana Amaiiya. 28Motagaacha kööböhibua na ababisa baiinyu, na obokare boiinyu mborooroki iga mbarasikibue. Siböönö baiinyu moranyööre ubuituuria nabö nkoNöökoe boraarue. 29Kugira möhaaboa hare Kresto, tiiga iga nukumukumia bëënë hai, etare iga niiga munyööre imiiriirö nagiö gukugira yaaë; 30motaitana iriihi rëënë reyo na baiinyu, reyo morooche ndaitana, na böönö nkuiigua mokere iga nenkeenario.