Timoteo baraya na Bauro na Siira
1Bauro akaya Terebe na Risiitira, hare umukumia woonde iga Timoteo wanyöörre amënyere. Nyako waabö, naareenge umuYahuti onö aareenge umukumia, siböönö isa waabö Timoteo numuGiriki aareenge. 2Abakumia böönsoe abaRisiitira na Ikonio mbaakamogaambere buuya. 3Bauro naatunere iga bagëënanë na Timoteo, kohayo akamosaara. Bauro naakörre iigö, kugira abaYahuti böönsoe banö baamënyere hayo, mbaamanyere iga isa waabö Timoteo numuGiriki aareenge. 4Hanö baare kuya barahëta kumigi mbaare kuya baraha abakumia amang'ana gare gaahëtiibui na abatomoa hamui na abagaaka kurua Yerusareemu, barabateebia iga bagaigueerë. 5Kohayo ichikanisa nchiaabaaye na ichiinguru kubukumia na ruisö röönsoe abaanto mbaare kuya baraiyëëngëria kobakumia.
Bauro aramaaha irimaahö areenge Tirööa
6Bakahëtëra guching'ööngö chaBirigia na Garatia, kugira uMuiika oMohoreeru tegoitabirriiyi iga bateebeerri goonse yaAsia hai. 7Hanö baahikere komobaga goMisia, bagatuna kuya korong'ööngö roBitinia, siböönö uMuiika goYeeso tegöhaanchere iga bayi hö hai. 8Kohayo mbaahëtëëye Misia bakaya Tirööa. 9Bauro nkanyööra ubutiko boyo arooche irimaahö iga omoonto waMaketonia aimereeye aramogëya iga, “Aai otaamboka uchë Maketonia hanö ututuurri!” 10Hanö Bauro aarooche irimaahö reyo agosookia, togaseemia boongoboongo kuya Maketonia, kugira ntörooche iga eNöökoe wanyöörre atoberekeeye iga toteebeerri abaanto baMaketonia aMang'ana Amaiiya.
Riitia araihoonchorra Kresto
11Togatanora kurua Tirööa, togaikara oböötö tokaya tokahika Samotirakë, urusiko rokabere tokahika Neobori. 12Tokarua hayo tokaya tokahika Biribi, umugi gonö gööreenge korong'ööngö rombërë roMaketonia. Umugi goyo ngööreenge haanse yobogaambi buabaRuumi. Tokabëëra hö ichinsiko nkë iigö. 13Kurusiko rueSabaato tokarua kumugi tokaya gesaka mbareka, hare töitëgërrëëye iga nahase habaYahuti haare ahagosasaamera. Togaikara haanse togasumaacha na abagaikoro banö wanyöörre bairaiine hö. 14Umui waabö onö aatotëgërëëye niiga Riitia, onö wanyöörre aruure kumugi goTiatira, onö aareenge kuguria ichingebo chaanga mberretu chiriguri irinënë. Na omogaikoro oyo naagasëngëëye eNöökoe, na oMonënë akaigora omööyö gööë agatëgëërra gare Bauro aareenge gusumaacha. 15Omogaikoro oyo hamui na mööë mbabaatiisiroe, sooki agatoraareka, akaboora iga, “Motaacha muikare möönë hanö oranyööre iga numukumia omohëënë ndeenge koMonënë.” Agatogëya iga tuyi.
Bauro na Siira baraseekeroa gokeböhë Biribi
16Urusiko roonde nkanyööra toraya ahase hamasabi, togasikana umuiseke woonde omoköri wemeremö nkanyööra ana ikihui ikinyaanku, kenö gëëkamokörre ateebia abaanto amang'ana ganö gaaguucha. Abanënë baaë mbaare kunyööra ichiimbiria ichincharu koboraguri bööë. 17Agatosöörana toona Bauro araköra igituri aragaamba iga, “Abaanto banö nabaköri bemeremö bieNöökoe uMukumahë! Banö bakobaruundiria enchera yubuituuria!” 18Akaya araköra këhayo ichinsiko ichincharu, kuhika ronö Bauro aarereeye akaihoonchora agateebia ikihui keera iga, “Kuriina reYeeso Kresto ndagoteebia iga urichökë kurua harewë!” Ikihui keera gekarichöka enkaaga eyo bëënë.
19Hanö abiëënë wë baamanyere iga iriitëng'ërö rëëbö erekunyööra ichiimbiria risirre, mbaagöötere Bauro na Siira bakabahira kobataangati mbërë yabaaru. 20Bakabahira mbërë yabataangati babaRuumi bakagaamba iga, “Abaanto banö nabaYahuti, na nkorëëntabare inyaankö kumugi goiito. 21Nkuiigiabare ichiseera chinö chitagotaiini na amaragö gaiito; baiito na aBaruumi tore tetoratore kogööta ichiseera chiaabö hai.” 22Abaanto böönsoe bakagöötana guiitania Bauro na Siira.
Sooki abataangati bagataandorra Bauro na Siira ichingebo, sooki bakaboora iga niiga batëmoe na ichinyiimbo. 23Hanö baasookiri gotëmoa borro bagatooroa gokeböhë, umusirikare wichëëra agateebibua iga abaseekere bokong'u. 24Hanö umusirikare oyo wichëëra aaiguure iigö, akaya akabaseekera kugisuumua kemoonse bokong'u, sooki akababöha guitama amagoro.
25Ubutiko gatai, Bauro na Siira mbaareenge gosaba barabina amabina gakogoonga eNöökoe. Na ababöhë baande baara nabö mbaareenge kobatëgëërra. 26Ikirigiti kegaacha ekenënë kegasiingisia inyuumba eera kurua koborosa bööyö. Höhayo iigö ibisaku bigaiseengora, na ibiraang'ani bigakönöka kurua kobaböhë böönsoe. 27Umusirikare wichëëra akabooka, hanö aageeye komaaha nkanyööra ibisaku biseengooye agakanya iga, ababöhë böönsoe mbang'ösere baageeye. Kohayo akamiuuria umuhio gööë kurua kugichoogö agatuna iga aiyitë. 28Siböönö Bauro agaköra igituri bokong'u akagaamba iga, “Otatiga waangë guisookia. Böönsoe hanö tore!”
29Umusirikare oora agasaba ekemore gekomorekera, agasöha moonse, akairëkëra haanse komagoro gaBauro na Siira aragaankana. 30Sooki akabarichökia isiko akababuuria iga, “Niyeke ngaaköra bagaaka hönë?”
31Nabö bakahuunchukia iga, “Takumia oMonënë Yeeso nauwë norahönë hamui na umugi gööö göönsoe.” 32Sooki bakamoteebeerria eng'ana yoMonënë hamui na umugi gööë göönsoe. 33Sookia umusirikare oyo wichëëra akaimoka enkaaga eyo bëënë akabaisaabia ichinkëbëtë chaabö haakurua hayo na hayo akabaatiisoa hamui na waaë yöönsoe. 34Akaimukia Bauro na Siira, akabahira kunyuumba yaaë akabaha ibiaakorea. Wë hamui na waaë, mbaabaaye na emegöökö emenënë, kugira nkanyööra baakumiri eNöökoe abasekerreeye.
35Hanö böökeeye abataangati bikiRuumi bagatoma abanënë babasirikare kuya kumusirikare oora wichëëra iga ahaatere abaanto bayo bayi. 36Kohayo umusirikare oora wichëëra agateebia Bauro iga, “Abataangati baruusiri umunyua iga uwë na Siira mohaateroe muyi. Moratora kuya, muyi morëëmbë.” 37Siböönö Bauro agateebia abasirikare iga, “Tebaatuhirre gukiina hai, si bagatotëma bosëri mbërë yumuiiro ahekeeraini na baiito na abaRuumi tore! Sooki bagatorëkëra guchëëra. Na böönö baratohaatera mbisi. Aa-a iga hai! Abataangati bayo bikiRuumi mbö abiëënë baraachë hanö batohaatere togëëndë.”
38Abanënë baara babasirikare bakahira amang'ana gayo kobataangati baara bikiRuumi na hanö baaiguure iga Bauro na Siira na baRuumi, mbööböhere. 39Mbaageeye bakabasaba amaabe, bakabaruusia guchëëra, bakabateebia iga barue kumugi. 40Bauro na Siira bakarua guchëëra bakaya mö Riitia. Bakaya bakanyööra hö abakumia, bakabatoora omööyö sooki bagatanora bakaya.