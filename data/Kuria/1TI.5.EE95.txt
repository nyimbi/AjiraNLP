Këëbore keragere abakumia bakörroe
1Waangë kohörönyökëra omoonto mokoro, si omogëyë këhaara ogaakörra isa weiinyu. Okörre abamura këhaara ogaakörra bamura bamoiinyu, 2abakuungu obakörre kebanyako weiinyu, na abagaikoro abaana bakë kebasubaati ba moiinyu otaana bunyaanku bore böönsoe.
3Osooke abasino baara bareenge abasino kimuikimui. 4Siböönö hanö oranyööre umusino ana abaana gose abaachokoro, niiga taanga beegë gokörra abaanto bieeka yaabö amang'ana gubusuuki buitiini na gonchera eyo bahakanë abaiburi na baaguuka baabö, gikugira eyo niyo egotegeria eNöökoe. 5Omogaikoro umusino onö ataana moonto okumutuurria, iriitëng'ërö rëëë riöönsoe nkoNöökoe rere na nkogëëndërriaare goköra amasabi gakogëya na amasabi gagutuna ubutuurria ubutiko na omobaso. 6Siböönö umusino onö aguitoora kuimënya richigöörio aisa gukua ninyööra areenge omohoru. 7Niiga obahë amaragirrio ganö, korri batagaacha kuruusibua amasörö. 8Siböönö hanö oraanyööre omoonto atakuirigania abaanto bawaabö, kimuikimui abieeka yaaë, omoonto oyo aakaana ubukumia karai na wiiki nomobeebe, nakerre onö atarakumia.
9Otagaacha kobarrania umusino ore wöönsoe kobasino baande hanö oranyööre ataraahikia emëëka merööngö esaansaba. Na wiiki abë onö aareenge omokari umui bëënë komosaacha umui, 10onö akogaamboa buuya gukugira yamaköra gaaë amaiiya, onö aakiinia abaana baaë buuya, hamui na kuirigania abaanto mööë, onö aguisaabia abaanto bieNöökoe amagoro, onö agutuurria banö bareenge kumiiriirö, onö airuusia goköra kera ng'ana inchiiya. 11Waangë kobarrania abasino banö bareenge abaana bake, gikugira hanö baakeroa na ichigöörio chaabö nkuruabare hare Kresto, na batuna iga batetoe wiiki, 12na kohayo ngokëëngëroa bare ikiina kohaara baatiga endago eera baakörre mbërë. 13Hamui na eyo beega kuya baraanga goköra moremö, barasiööma ichinyuumba, na teeyo yaköönga goköra emeremö bëënë hai, siböönö wiiki nabasëënkënyi na baraitoora komang'ana gabaande na ngusumaachabare ganö gataragere. 14Kohayo nenkahaanchere iga abasino banö bareenge abaana bakë batëtoe, babë na abaana, na bareende ichika chiaabö korri batakaaha umubisa umueeya gögotogaamba bobeebe. 15Gukugira abasino abamui baihoonchorra iRisaambo. 16Siböönö hanö oranyööre omogaikoro nyaborëbë umukumia ana abasino kobaanto baabö, niiga abairigani umuëënë, eKanisa yaangë gotegeroa omosaire goyo, korri ekanisa irigani abasino baara bataana omoonto okobatuurria.
17Abagaaka baara bagoköra emeremö gëëbö buuya nkeragere iga kura bahakanoe hare kabere, kimuikimui baara bagoköra igituunyö gukuruundia na gukuiigia. 18Gikugira amaandekö nkogaambagare iga “Otakaaböha eng'öömbë omorömö nkaaga oranyööre oraagera ibiaakorea” na “Omoköri wemeremö nkeragere iga ahakanoe irihaki rëëë.” 19Otagaacha guitabirria uguchööngëroa kuabagaaka kore göönsoe hareuwë etare iga nkubusuuti buabaanto babere gose batato. 20Kobaara bagoköra amaraga, niiga obang'öönërë borabu mbërë yabaanto korri abaande bamaahere kö bööböhë.
21Mbërë yeNöökoe na mbërë yaYeeso Kresto na mbërë yabamaraika abaahoroa, ndagokoromerra bokong'u iga oköre amang'ana ganö otakëëngërë ikiina boongo gose goköra eng'ana ere yöönsoe kobohaanchirri. 22Waangë könguhirria gotoorra abaanto amabökö gokobatoora komeremö gieNöökoe. Otagaasöha komaraga gabaanto baande, wireende obë omorabu buuya. 23Otakaaya oranyua amaanche gaiiki hai, uyi oranyua itibaai enkë iigö igutuurri koonda yaaö na komarooyi gaaö ganö gagukunyaankia kera nkaaga.
24Amaraga gabaanto abamui nkomaahekanagare harabu iigö, nagö nkobataangatagare kuya gokëëngëroa ikiina, siböönö amaraga gabaanto baande nguuchagare ng'öra gamaahekana. 25Boyo bëënë nkëëhö kere ninyööra nkomaköra amaiiya, nkomaahekanagare borabu, ninyööra ngare gatakomaahekana borabu tegaraatore kubisoa hai.