Yeeso araiigia igoro yaguiita obotëti
(Mt 19:1-12; Rk 16:18)
1Yeeso akarua ahase hayo, akaya korong'ööngö robuYahuti, ihuumbu yaYörotaani. Wiiki amakömö gabaanto gagaacha gagasaanga harewë, akabaiigia këëbore yaareenge eseera yaaë.
2AbaBarisaayo abamui bakamoochera bakamubuuria gukumuiigua, iga, “Gose koMaragö gaiito mbuuya omoonto kurugia mokaaë?”
3Nawë akabahuunchukiria na iribuurio iga, “NiRagö ke Mosa aabahaaye?” 4Bakagaamba iga, “Mosa, naaitabirriiyi iga omosaacha oyo naraandeke inyaruba yakomohaatera sooki amurugi.”
5Yeeso akabahuunchukiria iga, “Mosa naabahaaye iriragö reyo gikugira yimiööyö geiinyu emekong'u. 6Siböönö amarua ekebara geekörroe, Nöökoe naakörre omosaacha na omokari. 7Na gukugira koyo, omosaacha naratige isa waabö na nyako waabö na agöötane na mokaaë, na ababere bayo mbaraabë omobere gumui, 8kohayo bayo tiiga mbabere hai, siböönö nomobere gumui. 9Kohayo kere eNöökoe agöötaini, omoonto atagakëëhokania.”
10Hanö wanyöörre bareenge nyuumba wiiki, abeega mbaabuurri Yeeso igoro yeng'ana eyo. 11Akabateebia iga, “Omoonto ore wöönsoe araarugi mokaaë, atëtë owoonde, boyo noboraaya agoköra harewë. 12Na hanö omogaikoro araatigë mosaacha waaë na gotëtoa na owoonde, reyo noboraaya agoköra hare mosaacha waaë.”
Yeeso araitabiria abaana
(Mt 19:13-15; Rk 18:15-17)
13Abaanto baande bakarëëntëra Yeeso abaana okorri iga abatoorre amabökö, siböönö abeega baaë bakang'öönëra abaanto baara. 14Hanö Yeeso aarooche iigö, akareerra, agateebia abeega baaë iga, “Tatiga abaana abakë baachë hareuni, mööngë kobareberra, kugira banö baanga banö, oBogaambi bueNöökoe nobööbö. 15Obohëënë ndabateebia iga, ore wöönsoe onö ataguitabirria oBogaambi bueNöökoe kiomööna, tarebosöha hai.” 16Haakurua akaimukia bare baana komabökö gaaë, akabatoorra amabökö kuumui umui, akabaitabiria.
Omoonto woonde omoome
(Mt 19:16-30; Rk 18:18-30)
17Hanö wanyöörre Yeeso aratanora wiiki, omoonto woonde akamokenyera, agatëma ibiru mbërë yaaë, akamubuuria iga, “UMuiigia Umuuya, niyeke ndaköre nyööre obohoru bokuyeeyo?” 18Yeeso akamubuuria iga, “Kugira ke, okomberekera iga umuuya? Taahö umuuya hai, etare iga neNöökoe bëënë. 19Nomanyere amaragö ganö gakogaamba iga: otagaiita, otagaaköra oboraaya, otakaiiba, otagaacha kööhera Omoonto oborööngö, waangë korööngöha, sooka isa weiinyu na nyako weiinyu.” 20Omoonto oora akahuunchukia iga, “Muiigia, gayo göönsoe naagagöötere kurua kubumura böönë.” 21Yeeso akamomaaherra na akamohaancha, akamoteebia iga, “Wasooheroa na egeento kimui, kayi uguri kere giöönsoe onakiö ohë abatobu ichiimbiria chiyo, na noraabë na emööngö kuriooba; sooki uchë, undue nyuma.” 22Hanö omoonto oyo aaiguure iigö, naaitumatere, akaya abaabayeeye, kugira nomoome aareenge.
23Yeeso akamagia kuya kobeega baaë akabateebia iga, “Nahakong'u abaame kogosöha koBogaambi bueNöökoe!” 24Abeega baaë bagataraaha komang'ana gayo, siböönö Yeeso akabateebia iga, “Baana baanë, nahakong'u bokong'u kogosöha koBogaambi bueNöökoe! 25Nahatobu bokong'u engameera gosöha kuibaanga reseendano gokera omoonto omoome gosöha koBogaambi bueNöökoe.”
26Nabö bakarogoora bokong'u barabuurania iga, “Ning'uimbë onö arehöna?”
27Yeeso akabataacherra iigö, akagaamba iga, “Kobaanto tekeraatore koba hai, siböönö koNöökoe tiigö hai, kugira göönsoe matobu koNöökoe.”
28Bëëtërö akamuhuunchukiria iga, “Tamaaha, baiito tötiga göönsoe, tökogööta.”
29Yeeso akamoteebia iga, “Mahëënë, ndabateebia iga, ore wöönsoe onö aatiga inyuumba yaaë gose bamura bamööbö, basubaati bamööbö, nyako waabö, isa waabö, gose abaana baaë, gose emegoondo gëëë gikugira yaanë na gukugira ya aMang'ana Amaiiya, 30naranyööre gonkaaga enö yaböönö biöönsoe hare igana. Naranyööre ichinyuumba, bamura bamööbö, basubaati bamööbö, nyako waabö, abaana na emegoondo, hamui na imiiriirö; na gonkaaga enö iguucha narinyööra obohoru bokuyeeyo. 31Siböönö abaaru banö böönö bareenge abaambërë mbareba abaanyuma, na abaaru banö böönö bareenge abaanyuma mbareba abaambërë.”
Yeeso araraga uruku rööë eregatato
(Mt 20:17-19; Rk 18:31-34)
32Yeeso hamui na abeega baaë wanyöörre baagöötere enchera baraya Yerusareemu. Yeeso nkanyööra newë ataangatere abeega, si nkanyööra bööböhere; abaanto baara wanyöörre basööraine Yeeso böönsoe nkanyööra bööböhere. Wiiki akaimukia ikumi na babere baara, akabaahukiria kuya mbareka, akabateebia amang'ana ganö gaare kuya kumunyööra, 33Akabateebia iga, “Maaha, toratiira kuya Yerusareemu, nehö oMööna woMoonto araahaanoe kobataangati babanchaama bieNöökoe na abaiigia baMaragö, nabö mbaraamokëëngëre ikiina iga aiitoe, haruë bamohaanë guchiHamate, 34nabö mbaramosëkëërrë, bamutueere amatai na komotëma na orogösë, haakurua bamuiitë; nawë nyuma yichinsiko isato narariookë.”
Yaköbö na Yöhana baratuna obotaangati
(Mt 20:20-28)
35Abamura baSebetaayo, Yaköbö na Yöhana, bagaacha hare Yeeso bakamoteebia iga, “Muiigia, toona eng'ana enö tugutuna iga otokörre.” 36Yeeso akababuuria iga, “Neng'ana ke eyo?” 37Bakamuhuunchukiria iga, “Toratuna iga, umui weiito achë guikara boreo bööö na owoonde bomösi bööö nkaaga urinyööra wimiriibui ubuhika.” 38Yeeso akabateebia iga, “Temomanyere kenö mukubuuria hai. Mogaatora kogosera kogeköömbë kimiiriirö kere ndagosere? Gose mogaatora kobaatiisoa kobaatiiso enö ndabaatiisoe?”
39Bakamuhuunchukiria iga, “Ntoraatore.” Yeeso akabateebia iga, “Kogeköömbë kere ndagosere, moraagosere mö, na morabaatiisoe kobaatiiso enö ndabaatiisoe, 40siböönö, uguikara boreo böönë gose bomösi böönë, tiigoro yaanë kobaha hai, etare iga eNöökoe newë areha baara bëënë aseemiria.”
41Hanö abeega baande ikumi baara baaiguure iigö, bakarereerra baabo Yaköbö na Yöhana. 42Kohayo Yeeso akababerekera, akabateebia iga, “Momanyere iga baara bagotooroa gotaangata abaHamate, nkobataangaterabare guchiinguru, na abataangati baabö mbaana ogotora kimui harebö. 43Siböönö hare baiinyu tiigö keraabë hai. Hanö oraanyööre umui weiinyu aratuna abë omonënë, taanga abë omoköri wemeremö wabaande bayo; 44na hanö oraanyööre umui weiinyu aratuna koba owambërë kuhika taanga abë omoköri wemeremö waböönsoe. 45Kugira ninyööra nuMumura woMoonto taachere iga akörroe hai; etare iga naachere iga abakörre na kuruusia obohoru bööë koböhöria abaaru.”
Yeeso arahueenia umuhukuru woonde iga Batimaayo
(Mt 20:29-34; Rk 18:35-43)
46Bakahika Yeeriko, na hanö wanyöörre agötërëëye enchera kurua Yeeriko hamui na abeega baaë, na irikömö irinënë riabaanto, umuhukuru woonde iga Batimaayo, onö agasabasabere, umumura oTimaayo, wanyöörre naikaaye gonchera mbareka. 47Hanö aaiguure iga Yeeso omoNasareeti newë aareenge kohëta, agaköra igituri aragaamba iga, “Yeeso, oMööna oTauti! Tanyabera!”
48Abaaru bakamong'öönëra baramoteebia iga akire, nawë nehö aachanere bokong'u aragaamba iga, “OMööna oTauti, otaanyabera!”
49Yeeso akaimeerra, akabateebia iga, “Tamoberekera achë hanö.” Kohayo bakamoberekera, bakamoteebia iga, “Tateremeka! Imoka, ngokoberekeraare.”
50Agatabuta isumaati yaaë haanse, agachanoka akaya hare Yeeso haara.
51Yeeso akamubuuria iga, “Nke ugutuna iga ngokörre?” Umuhukuru oora akamoteebia iga, “Muiigia, ngutunande iga maahë wiiki.”
52Yeeso akamoteebia iga, “Kayi, ubukumia bööö bukuhueeniri.” Höhayo iigö akamaaha, akagööta Yeeso bakagëënana.