Bauro araköra amakuurö koMobaahi waRuumi
1Hanö Bëësto aachere agosookia ichinsiko isato korong'ööngö royo, naaruure Gaisaaria akaya Yerusareemu, 2Nehö abataangati babanchaama bieNöökoe hamui na abataangati babaYahuti baamohërëëye amachööngërö ganö baare guchööngëra Bauro. Bakagëya Bëësto iga 3aitabirri abarëëntërë Bauro Yerusareemu, kugira nkanyööra baaseemia iga bamuiitere gonchera. 4Bëësto akahuunchukia iga, “Bauro naböhere Gaisaaria, nauni mboongo ndariingë kuya hö. 5Teebia abataangati baiinyu tuuchë kogëënana Gaisaaria bayi kumuchööngëra hö, hanö oranyööre asaria eng'ana ere yöönsoe.”
6Bëësto agasookia ichinsiko chiinde chikaaba inyaanyai gose ikumi hamui nabö, sooki böönö akaya Gaisaaria. Hanö böökeeye akaya kobogaamberö haara goköra ibiina, akagaamba iga Bauro arëëntoe hö. 7Hanö Bauro ahikere, abaYahuti banö wanyöörre baruure Yerusareemu, bakaimeerra bamotoorre gatai, bagataanga kumuchööngëra na amang'ana amaaru amaritö, ganö baakerroe koorokia obohëënë böögö. 8Siböönö Bauro agakaana akaboora iga, “Tenaagasarri iRagö rebaYahuti hai, gose ngoköra ng'ana mbeebe koHekaaru hai gose ngosarria oMobaahi waRuumi hai.”
9Siböönö Bëësto agatuna iga atëgëri abaYahuti, kohayo akabuuria Bauro iga, “Niiga uyi Yerusareemu gokörra hö ikiina komang'ana ganö uguchööngëroa hareuni?”
10Bauro akagaamba iga, “Nimereeye kobogaamberö boMobaahi hare agokëëngëra ibiina na nehö ndakëëngëroe ikiina. Uwë umuëënë nomanyere iga, tenaasaria ng'ana ere yöönsoe kobaYahuti hai. 11Hanö oranyööre naasaria iriragö naaköra eng'ana enö ekoorokia iga ngisaiine iga niitoe, tingutuna iga niiga hönë hai. Siböönö hanö oranyööre obohëënë bore böönsoe botaahö komang'ana gayo baagunchööngëra, taahö onö araatore kohaana harebö hai. Uni ngosabande iga ikiina këënë gekörroe hare Gaisaari.”
12Hanö Bëësto aasookiri gusumaacha na inchaama yaaë, akagaamba iga, “Osabere iga ikiina këëö hare Gaisaari ugutuna gekörroe, kohayo harewë keraayi.”
Bauro mbërë yAgiriba na Berinike
13Hanö ichinsiko chiaahëtere nke iigö, oMogaambi Agiriba hamui na Berinike, bagaacha Gaisaaria, gokeeria Bëësto gukumuirigania. 14Hanö baabaaye hayo guchinsiko nyaborëbë, Bëësto agateebia omogaambi oyo amang'ana gaBauro akamoboorra iga, “Omoonto woonde ahanö onö Berikisi aatigere gokeböhë; 15hanö naageeye Yerusareemu, abaYahuti banö baareenge abataangati babanchaama bieNöökoe hamui na abagaaka, bakamuchööngëra hareuni na baganteebia iga mokëëngërë ikiina. 16Siböönö nkabateebia iga baiito abaRuumi tetoona eseera yakohaana omoonto akëëngëroe ikiina mbërë atarasikana na abachööngëri baaë kemaiisömaiisö aikaanerë amang'ana gayo hai. 17Hanö baachere hanö, tenaatabutere enkaaga inkio yaho hai, ngaikara kobogaamberö goköra ikiina, nkaruusia umunyua iga omoonto oyo arëëntoe. 18Abachööngëri baaë bakaimeerra, siböönö tebaagaambere ng'ana ere yöönsoe mbeebe ere baare kumuchööngëra këëbore naakanyere hai. 19Ganö bëënë baareenge nagö, nichinkaani baare gokörrana nawë igoro yitiini yaabö na amang'ana gomoonto woonde iga Yeeso, onö aisa gukua; na Bauro aragaamba iga omoonto oyo nomohoru. 20Ngataamibua këëbore ngaaköra nyööre obohëënë buamang'ana gayo, kohayo nkabuuria Bauro nyööre akahaancha ayi Yerusareemu kogaambibua hö komang'ana gayo. 21Siböönö Bauro agasaba iga abëërë gokeböhë na ikiina gekëëngoe na Gaisaari. Kohayo nkagaamba iga areendoe, kuhika ronö ndimuhira hare Gaisaari.”
22Agiriba agateebia Bëësto iga, “Nenkahaanchere iga muiigue uni umuëënë.”
Bëësto akahuunchukia iga, “Nurimuiigua ichö.”
23Hanö böökeeye, Agiriba na Berinike bagatora baang'ang'ere, bagasöha kunyuumba enënë yibiina hamui na abataangati biriihi na abataangati bumugi. Bëësto akagaamba, Bauro akarëëntoa. 24Bëësto akaboora iga, “OMogaambi Agiriba hamui na banö böönsoe bahamui na baiito hanö: omoonto onö newëmbë abaYahuti banö böönsoe bahanö na banö böönsoe bareenge Yerusareemu, baaguchööngëra hareuni. Baraköra igituri iga aiitoe. 25Siböönömbë tinkunyööra ng'ana mbeebe enö aaköra enö eraagire aiitoe hai. Siböönö këëbore umuëënë aasaba iga ahiroe hare Gaisaari, naitabirria kumuhira hö. 26Siböönö teneena eng'ana nyabuhiku iyakööndekera Gaisaari omobaahi waRuumi onö areenge omonënë waanë igoro yomoonto onö hai. Kohayo morëëntere hare baiinyu hanö, kimuikimui hareuwë, oMogaambi Agiriba - Okorri iga, hanö torasooki gosënasëna ikiina këëë, nyööre eng'ana yakööndeka. 27Kugira ndooche iga neng'ana enö etaisaiine kuhira omoböhë koMobaahi ntoorokiri amang'ana ganö aguchööngeroa.”