Ogokëënga ikiina koeNöökoe
1Kohayo toona giitamiriirrio hai ore moonto nenkanyööra nuuwë ng'ui hanö wakëëngëra owoonde ikiina. Kugira hanö ogokëëngëra owoonde ikiina, nkuiyihiimaore umuëënë kugira uwë omokëëngi wikiina nyööra ngoköraore gaara bëënë bagoköra. 2Ntomanyere iga ogokëënga ikiina koeNöökoe nokohëënë kobaanto banö bagoköra amang'ana ganö gaanga gayo. 3Siböönö uwë, ore moonto, onö ogokëëngëra ikiina banö bagoköra amang'ana ganö gaanga gayo na hanö nyööra nauwë wöönsoe nkogaköraore. Gose ngokanyaore iga noretora kong'ösa ogokëënga ikiina koeNöökoe? 4Gose haande ngosëraore ubuuya bööë, ukuya ng'öra kööë kogokëënga ikiina na ubugumiirria bööë. Tomanyere iga ubuuya bueNöökoe ngokoröngööchabore iga otore gotobora hai. 5Siböönö gikugira yobokong'u bööö na omööyö umuritö nguikomeraore umuëënë oborro kurusiko roborro. Kurusiko royo ogokëënga ikiina okoroonge koeNöökoe nkorehonyoroa. 6Kugira eNöökoe narehakana kera omoonto gokorëng'aana na amaköra gaaë. 7Abaanto banö bakugumiirria kogoköra amaiiya, baratuna ubuhiku, esookö, irimënya renö retaagusira; bayo narebaha obohoru bokuyeeyo. 8Siböönö kobanö bareenge abaihaanchirri na banö batakuigueera obohëënë, baragööta amang'ana amabeebe; bayo mbarinyööra oborro na emereerro. 9Imiiriirö ngereba hö na oborro kugira yomoonto ore wöönsoe onö agoköra amang'ana amanyaanku, kumuYahuti mbërë na komoHamate. 10Siböönö ubuhiku, esookö, na omorëëmbë komoonto ore wöönsoe onö agoköra amang'ana amaiiya, kumuYahuti mbërë na komoHamate. 11Kugira eNöökoe taana bohaanchirri hai.
12Böönsoe banö bagoköra iriraga bataana aMaragö mbarisira bataana aMaragö na böönsoe banö bagoköra iriraga baana aMaragö mbarekëëngëroa ikiina na aMaragö. 13Kugira tiiga iga banö bakuiigua aMaragö mbö bareenge abaroonge hare eNöökoe hai, siböönö mbanö bakuigueera aMaragö mbö bareköroa abaroonge. 14AbaHamate tebaana aMaragö hai, siböönö ninyööra ngotëëmö yaabö iyakuiboroa ngokörabare gare aMaragö gakogaamba, bö abiëënë mbareenge ekerëëngö kiaMaragö, ninyööra bö tebaana aMaragö hai. 15Nkoorokiabare iga gare aMaragö gakogaamba ngaandekeroe kumiööyö gëëbö. Entariki yaabö nayo yöönsoe nkoorokiere iga ganö namahëënë, na amaitëgëërrö gaabö nkaaga chiinde nkobachööngëragare na nkaaga chiinde nkobaitaneragare. 16Niigö kereba kuRusiko roora hanö eNöökoe gokohëtëra hare Yeeso Kresto, arekëëngëra ikiina amaitëgëërrö gikibisere agabaanto gokorëng'aana na aMang'ana Amaiiya ganö nkuruundia.
AbaYahuti na aMaragö
17Hanö ndanyööre uwë umuëënë onö ukuiberekera umuYahuti; onö uguitëng'ëra aMaragö na kuihëëma iga noreenge hare eNöökoe; 18na nomanyere gare agutuna iga oköre, na koongora gare gareenge amahëënë gikugira nkuiigibuaore kurua koMaragö, 19noona obohëënë iga noreenge omoraahuni wabahukuru, oborabu kobaara bareenge kugisuunte, 20omoragiirri wabakaangi, na umuiigia wabaana abarërë. Noona obohëënë iga koMaragö nkunyööraore obong'aiini na obohëënë böönsoe kimui. 21Uwë onö ukuiigia owoonde, kugira ke otaakuiyigia umuëënë? Uwë onö ukuruundia oraanga ubuiibi, uwë nkuiibaore? 22Uwë onö okogaamba iga moonto atagaaköra oboraaya, uwë ngoköraore oboraaya? Uwë onö orëgere ichituubö, nkuiibaore guchihekaaru? 23Uwë onö ukuihëëma iga ona aMaragö, orakörra Nöökoe ichinsöni kogosaria amaragö? 24Amaandekö nkogaambagare iga, “Gikugira yeiinyu, iriina rieNöökoe nguchuaaribuarere na abaHamate.”
25Hanö ndanyööre oraigueera aMaragö, ogosaaroa nkoona ubueera; siböönö hanö ndanyööre otakuigueera aMaragö, nekabaaye buuya obë këonö atasaarroe. 26Hanö ndanyööre omoonto onö atasaarroe aragööta amaragirrio gaMaragö, tagaatora guitëgëërroa kiomoonto onö asaarroe hai? 27Na kohayo onö atasaarroe siböönö aragööta aMaragö, naregokëëngëra ikiina uwë onö ona amaragö ganö gaandekeroe na esaaro siböönö ngosariaore aMaragö. 28Tiiga iga omoonto nkobaare umuYahuti gokomaahekana kebara, na esaaro enö ereenge ehëënë tegeento kenö gekomaahekana gose ikiomobere hai. 29UmuYahuti wahëënë nomoonto onö areenge umuYahuti moonse; na esaaro enö ereenge ehëënë niyomööyö, nayo niyuMuiika, tiiga iga niyaMaragö ganö gaandekeroe hai. Omoonto këoyo nkunyööraare egoongö yaaë kurua koNöökoe, tiiga iga nkurua kobaanto hai.