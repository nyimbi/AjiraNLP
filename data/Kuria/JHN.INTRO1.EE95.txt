AMANG'ANA GOGOTAANGA
AMang'ana Amaiiya gaYöhana nkogaambagare iga Yeeso newë areenge eng'ana yeNöökoe enö ehö kuyeeyo, onö “aabaaye omoonto na akamënya gatai yeiito.” Këëbore egetabo ikiëënë gekogaamba, aMang'ana Amaiiya ganö gaYöhana ngaandekeroe okorri baara bakogesöma bakumi iga Yeeso newë uMutuuria onö aaragaiinoe, oMööna weNöökoe, na gonchera yubukumia bööbö harewë babë na obohoru (Yöhana 20:31).
Kogetabo kenö amang'ana gogotaanga nkoorokiagare iga Yeeso bëënë areenge eNg'ana yeNöökoe enö ehö kuyeeyo. Haakurua, iring'eenga rembërë ngusumaachera rere amakönö hagarehagare ganö gakoorokia iga Yeeso newë uMutuuria onö aaragaiinoe, oMööna weNöökoe. Sooki ngaamo amasumaacho amataambe ganö gakohonyora amaiigio ganö gareenge komakönö. Iring'eenga renö rembërë nkoorokiarere këëbore abaanto abamui baabaaye na ubukumia hare Yeeso na bakaba abieega baaë; na wiiki këëbore abaande baamööngere bakaanga gukumia. Ibisaku 13-17 ngusumaacherabire kobotaambe këëbore Yeeso aabaaye na obosaangi bohaang'i na abieega baaë ubutiko boora aagööteroe, wiiki ibisaku binö mbiina amang'ana ganö Yeeso aagaambere kuguiseemia na kogotoora omööyö abieega baaë urusiko rumui iigö atarabaamboa komosaraba. Ibisaku biagosookerria ngusumaachabire igoro yokogöötoa na ukuhiroa gukiina koYeeso, okobaamboa komosaraba na ukuriooka kööë; na okomaahekana kubieega baaë hanö aasookiri kuriooka.
Egetabo keYöhana ngusumaacherakere kuburitö igituhö kiobohoru bokuyeeyo gonchera yaKresto. Igituhö keyo nehö kere ninyööra mböönö, nkunyööroakere na baara bakoongora iga Yeeso newë enchera, obohëënë na obohoru. Wiiki nekehagare na Mataayo, Maarikö na Ruuka kohaara gikuiigia amang'ana gakibumuiika gonchera yibituubanio binö bireenge kuimënya reruisö röönsoe, nabiö mbinö; amaanche (4:12-13), omogaatë, (6:35), oborabu (8:12), Umuirigania na amang'oondi gaaë (10:11), omosabibu na ichiihagoe chiagö (15:1-2).
Ganö gaamo
Amang'ana gogotaanga 1:1-18
Yöhana omoBaatiisi na abieega bambërë abaYeeso 1:19-51
Obokörri boYeeso kobaanto abaaru 2:1-12:50
Ichinsiko chiogosookerria kumugi goYerusareemu na haang'i nagö 13:1-19:42
Ukuriooka na okomaahekana okoMonënë 20:1-31
Amang'ana gogosookerria Gariraaya 21:1-25