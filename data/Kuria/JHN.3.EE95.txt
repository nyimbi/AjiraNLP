Yeeso na Nikötëëmö
1Aareenge hö omotaangati wabaYahuti woonde iga Nikötëëmö, winchaama yabaBarisaayo. 2Urusiko roonde ubutiko omoonto oyo akaya komaaha Yeeso na akamoteebia iga; “Rabi, ntomanyere iga, nuMuiigia ore, onö waarua koNöökoe. Kugira taahö omoonto woonde onö agaaköra ibimanyiirrio binö ogoköra hai, etare iga nyööre Nöökoe hamui are nawë.” 3Yeeso nawë akamuhuunchukiria iga, “Ndagoteebia obohëënë: taahö onö aremaaha oBogaambi bueNöökoe, etare iga nyööre taanga nakobooyoe gukuiboroa bohea.” 4Nikötëëmö akamubuuria iga, “Niyeke omoonto araaköre akoboroe aiboroe bohea, naho nomoonto mokoro? Agaatora gokoboroa asöhë koonda yanyako waabö, aiboroe bohea?” 5Yeeso akamuhuunchukiria iga, “Obohëënë ndagoteebia iga, taahö onö aresöha koBogaambi bueNöökoe, etare iga taanga nyööre nakobooyoe gukuiboroa komaanche, na kuMuiika. 6Kenö kiibooyoe kemobere nomobere, siböönö kenö kiibooyoe kuMuiika nuMuiika. 7Waangë guchuma iga ngoteebiri iga, ‘Kuhika wiboroe bohea.’ 8Omokama nkuhusagore kuya hare gukuya; na moraiigua igituri mona gukuhusa. Siböönö temomanyere hare gukurua gose hare gukuya hai. Ngituubaine na ore wöönsoe aibooyoe na uMuiika.” 9Nikötëëmö akamubuuria iga, “Kana eyo niyeke eraköre ebë këhayo?” 10Yeeso akamuhuunchukiria iga, “Uwë numuiigia omotaangati winchaama yabaIsraeri ore, na hanö tomanyere amang'ana ganö hai? 11Ndagoteembiambë obohëënë iga: baiito ngusumaachatore kenö tomanyare na kenö töömaaha nkiö tokogaamba, siböönömbë temoonto agutuna kogööta amang'ana gaiito hai. 12Temookoba na ubukumia hanö mbateebia amang'ana giekebara kenö hai; böönö niyeke moraaköre mukumi amang'ana gakuriooba? 13Nahombë temoonto aahö onö aaya kuriooba koyo hai, getare iga oMööna woMoonto bëënë, onö aacha kurua kuriooba koyo.” 14Këëbore Mosa aaimukirriiyi inchöka yituubö enö yaakörroe iyikiooma kuibara, nkëëhö bëënë oMööna womoonto araimukirribue igoro. 15Kohayo ore wöönsoe onö aramukumi narinyööra obohoru bokuyeeyo. 16Këëbore eNöökoe aahaanchere ekebara kenö nkiö këëgirre agakehaanera oMööna waaë omomoomui okorri iga omoonto ore wöönsoe araabë na ubukumia harewë, atagaacha gusira siböönö anyööre obohoru bokuyeeyo. 17Tiiga Nöökoe naatomere oMööna waaë guucha gokebara kenö kogekëëngëra ikiina hai, getare iga naachere iga abë uMutuuria waabö. 18Ore wöönsoe onö araabë na ubukumia koMööna weNöökoe tarekëëngëroa ikiina hai; siböönö onö ataakumi aisa gokëëngëroa ikiina karai, kugira taakumia kuriina rioMööna omomoomui weNöökoe hai. 19Konö nkö ogokëëngëroa ikiina iga; hanö oborabu bööchere gokebara, abaanto bakahaancha igisuunte bokong'u gokera oborabu kugira amaköra gaabö namanyaanku gaare. 20Na ore wöönsoe onö agoköra amaköra amanyaanku, narëgere oborabu na wiiki tagaacha koborabu hai, kugira arööböha iga amaköra gaaë amanyaanku ngamanyekana. 21Siböönö ore wöönsoe onö agoköra agobohëënë nguuchaare koborabu, okorri iga amaköra gaaë gamaahoe iga ngakörroe gukuigueera eNöökoe.
Yeeso na Yöhana
22Nyuma yagayo, Yeeso na abeega baaë mbaageeye korong'ööngö ruabaYahuti, akamënya nabö hö, akabaatiisa. 23Enkaaga eyo Yöhana nawë naare kobaateesera Ainoni haang'i na Saarimu, kugira nehö amaanche gaare amaaru. Abaanto mbaare kuya harewë, arababaatiisa. 24(Enkaaga eyo, Yöhana tewanyöörre araaböhöa hai). 25Abeega baYöhana bagaköra ichinkaani na umuYahuti woonde guchinyaangi chinö baagaisaabuurre. 26Bakaya hare Yöhana komoteebia iga, “Muiigia, oraheetoka omoonto oora aareenge hamui nauwë Yörötaani ihuumbu, onö waakagaambere? Nkobaatiisaare na abaanto böönsoe bameneenokera harewë!” 27Yöhana akabahuunchukiria iga, “Taahö onö agaatora kunyööra egeento kere giöönsoe hai, getare iga nyööre eNöökoe akemohaaye. 28Mbaiinyu bëënë möiguure ndagaamba ndatobora iga, ‘Uni tuuni Masiihi oora hai, getatiga uni naatomeroe ngataangata guucha ataraacha.’ 29Onö ana omorëëkari newë omotëti, siböönö omotëmërri nembareka yomotëti akoba aratëgëërra na kogöökibua na ere yöönsoe omotëti akoboora. Nauni neena emegöökö bokong'u. 30Kuhika wë naragëëndërri koba umunuhë goonkera, nauni ndiingë nyuma.”
Onö akurua kuriooba
31Onö aguucha kurua igoro, newë akerre böönsoe. Onö akurua gokebara nowekebara, kugira nagekebara agusumaacha. Na onö aguucha kurua kuriooba nakerre böönsoe. 32Wë ngotoboraare gare aarooche na gare aaiguure, siböönömbë taahö onö akogagööta hai. 33Na ore wöönsoe agagööta, oyo naana obohëënë iga Nöökoe nomohëënë. 34Kugira onö eNöökoe aatomere ngusumaachaare amang'ana gieNöökoe, gikugira eNöökoe nkumuichuriaare uMuiika gööë. 35Taata nahaanchere omööna waaë, nkiö këëgira aatoora göönsoe komabökö gaaë. 36Na ore wöönsoe onö ana ubukumia koMööna, naranyööre obohoru bokuyeeyo; si ore wöönsoe onö atakuigueera oMööna tarinyööra obohoru bokuyeeyo hai, siböönö oborro bueNöökoe mboremosekerra.