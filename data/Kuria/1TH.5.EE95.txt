Muiseemi kurusiko roMonënë
1Baanto bamoiito, titugutuna iga tobaandekere amang'ana igoro yichinkaaga na ichingaki hai. 2Gukugira baiinyu abiëënë momanyere buuya kimui iga urusiko roMonënë nduriicha këhanö umuiibi aguucha ubutiko. 3Enkaaga enö abaanto bariya baragaamba iga, “Ntoona omorëëmbë na amang'ana mbuuyagare,” hayo nehö ogosaribua korebagueera këhaara omogaikoro agoocheroa na oborro buibisa, na abaanto tebaretora kong'ösa hai. 4Siböönö baiinyu baanto bamoiito, temoreenge kugisuunte hai, kohayo urusiko royo terorabaachere këhaara umuiibi aguucha hai. 5Baiinyu böönsoe na abaanto boborabumore, abaanto bomobaso. Tetoreenge ububutiko gose abigisuunte hai. 6Kohayo totakaraara ichiterö kiabaande; niiga tobë maiisö na tobë na ekerëëngërë. 7Baara ukunyööra bararaara nubutiko bakoraara; na baara ukunyööra bararëëhoa nubutiko bakorëëhoa. 8Kohaara toreenge abaanto bomobaso niiga tobë na ekerëëngërë; tusuaare ubukumia na obohaanchi kinguba yaguikeengera, na iriitëng'ërö riubuituuria rebë kiengösiira yikiooma. 9Kugira eNöökoe taatöhooye iga oborro bööë botosekerre hai, etare iga niiga tunyööre ubuituuria gokohëtëra koMonënë weiito Yeeso Kresto, 10onö aakuure gikugira yeiito korri iga tomënyë hamui nawë, nogaacha kunyööra toohö gose töökua. 11Kohayo mutirimikani abiëënë kubiëënë na mohaanchane abiëënë kubiëënë, këhayo bëënë mogoköra böönö.
Amaragirrio hamui na amakeerio agagosookerria
12Ngosabatore baanto bamoiito, iga mosooke baara bagoköra emeremö hare baiinyu, na baara bakobataangatera kuriina rioMonënë na kobatakia. 13Mobasooke bokong'u na mobahaanche kugira yemeremö genö bagoköra. Mobë na omorëëmbë abiëënë kubiëënë. 14Baanto bamoiito torabagëya iga motaki abarösu, mutirimiki abööba, mutuurri banö bataana nguru na mugumiirri koba na abaanto böönsoe. 15Muiraarerre motakahakana amabeebe komabeebe, si momaahë iga ruisö röönsoe eng'ana yeiinyu nogokörrana amaiiya abiëënë kubiëënë hamui na kobaanto böönsoe. 16Mogööke ruisö röönsoe, 17muyi morasaba ruisö röönsoe, 18mobë na egoongö komang'ana göönsoe. Gayo ngö eNöökoe agutuna hare baiinyu gokogöötana koiinyu na Yeeso Kresto. 19Mööngë kuriirria uMuiika oMohoreeru; 20mööngë gosëra obonaabi. 21Muisuunche amang'ana göönsoe: mogöötë ganö gareenge amaiiya 22mööngë amabeebe göönsoe. 23ENöökoe womorëëmbë wë umuëënë abasaabuure abahekeerani kimui, abariihë imiika, imiööyö, na emebere kurua guisaria rere riöönsoe gonkaaga yuguucha koMonënë weiito Yeeso Kresto. 24Wë onö ababerekera nomohëënë, naraköre iigö. 25Baanto bamoiito, motosaber2e. 26Mokeerani abakumia böönsoe moraamuunana kobohaanchi. 27Ndabateebia kogotora koMonënë mosömërë abakumia böönsoe inyaruba enö. 28Amaabe goMonënë weiito Yeeso Kresto gabë na baiinyu.