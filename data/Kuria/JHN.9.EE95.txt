Yeeso arahueenia omoonto onö aaibooye amuhukuru
1Hanö Yeeso wanyöörre arahëta, akamaaha omoonto woonde onö aaibooyoe amuhukuru. 2Abeega baaë bakamubuuria iga, “Muiigia, onö niriraga reng'ui rëëgirre akaiboroa amuhukuru? Niriraga rëëë umuëënë, gose niriabaiburi baaë?” 3Yeeso akabahuunchukiria iga, “Oyo tiiga niraga aakörre hai, gose abaiburi baaë hai, getatiga niiga ubuhiku bueNöökoe bomaahekane harewë. 4Kuhika niiga togëëndërri goköra emeremö giomoonto onö aantomere bokereenge aharabu; kugira ubutiko nguuchabore, bonö moonto atareköra meremö. 5Enkaaga enö nkereenge gokebara konö, nuuni ndeenge oborabu buekebara.” 6Hanö aasookiri kogaamba gayo, agatua amatai haanse agakönya amatagitö; akahaka komaiisö gumuhukuru oora 7sooki, akamoteebia iga, “Tagëënda wisaabë ubusio bööö guitiboongo reSiroomu.” (Esesoro yaSiroomu niiga naatomeroe). Umuhukuru oora akaya agaisaaba ubusio bööë, akariinga aramaaha.
8Haakurua, abarobëri baaë na banö wanyöörre baamomaaha arasabasaba ibiinto, bakabuurania iga, “Onö toore moonto oora aagaikaaye arasabasaba hai?” 9Abaande bakagaamba iga, “Eee newë,” Na abaande baraboora iga, “Aa-a atare wë, nokoba batuubaiine.” Omoonto oora umuëënë akababoorra iga, “Nkanya nuuni bëënë.” 10Bakamubuuria iga, “Niyekembë okörre amaiisö gaaö gamaahere?” 11Akabahuunchukiria iga, “Omoonto woonde onö akoberekeroa iga Yeeso, newë aakönyere amatagitö, sooki akaahaka komaiisö, haakurua agaanteebia iga ngëëndë nisaabë ubusio guitiboongo reSiroomu. Nauni nkaya ngaisaaba mö, niigö naaisaabere iigö nkamaaha.” 12Bakamubuuria iga, “Haigore böönö?” Akabahuunchukiria iga, “Ntamanyere hare are.”
AbaBarisaayo baratuna komanyiirria mona omoonto oora ahueeniibui amaiisö
13Haakurua bakahira omoonto oyo aareenge umuhukuru kobaBarisaayo. 14Urusiko ronö Yeeso aakönyere amatagitö akahueenia umuhukuru oora, ndööreenge urusiko rueSabaato. 15AbaBarisaayo wiiki bakamubuuria këëbore aakörre akamaaha. Nawë akabateebia iga, “Naahakere amatagitö komaiisö gaanë, sooki ngaisaaba ubusio, na böönö nkomaahande.” 16AbaBarisaayo baande bakagaamba iga, “Omoonto onö akörre iigö tekoNöökoe aarua hai, kugira tagosooka eSabaato hai.” Siböönö abaande bakaboora iga, “Omoonto wiriraga niyeke araköre aköre ibimanyiirrio këbinö?” Kohayo bakahötökana.
17Bare baBarisaayo wiiki bakabuuria umuhukuru oora iga, “Oragaamba iga newë akuhueeniri amaiisö, böönö niyeke uguitëgëërra harewë?” Akabahuunchukiria iga, “Nomonaabi.” 18Hayo höönsoe abataangati babaYahuti tebaaheenyekere roonde hai, iga omoonto oyo numuhukuru aakabaaye na böönö nkomaahaare, kuhika baatomaine abaiburi baaë 19guucha kobabuuria iga, “Onö numumura weiinyu onö mokoboora iga naaibooyoe amuhukuru? Niyeke böönö akörre arooche?” 20Abaiburi baaë bakahuunchukia iga, “Ntomanyere iga onö numumura weiito, na naaibooyoe amuhukuru, 21Siböönö tetomanyere mona akörre arooche hai, wiiki tetomanyere onö amuhueeniri amaiisö hai. Tamubuuria; kugira nomoonto mokoro, naraatore kobahuunchukiria umuëënë!” 22Abaiburi baaë mbaagaambere iigö kugira mbööböhere abataangati babaYahuti, kugira abataangati babaYahuti wanyöörre baitabeerrania iga, ore wöönsoe onö aregaamba iga Yeeso newë Masiihi, narirugibua kurua guSinagoogi. 23Nkiö këëgirre abaiburi baaë bakagaamba iga, “Nomoonto mokoro, tamubuuria umuëënë.”
24Bakaberekera umuhukuru oora wiiki erekabere, na bakamoboorra iga, “Iyihimirria mbërë yeNöökoe iga nobohëënë oragaambë! Ntomanyere iga omoonto onö numunyairaga.” 25Omoonto oora akabahuunchukiria iga, “Temanyere haanga nareenge gose tareenge umunyairaga hai. Egeento kenö manyere niiga, naareenge umuhukuru na böönö nkomaahande.” 26Bakamubuuria iga, “Niyeke kana akörre akuhueeniri amaiisö?” 27Akabahuunchukiria iga, “Mbateebiri karai, timukuiigua hai. Kugira ke mugutuna wiiki iga ndeengerë kobateebia? Niiga na baiinyu mobë abeega baaë?”
28Bakamotoka baragaamba iga, “Nuuwë oreenge umueega waaë, siböönö baiito nabeega baMosa tore. 29Ntomanyere iga Nöökoe naasumaachere na Mosa; siböönö oyo ninyööra hare aarua tetomanyere hai!” 30Omoonto oyo akabahuunchukiria iga, “Enö neng'ana ke enö! Temomanyere hare aarua hai, na hanö aahueeniri amaiisö! 31Ntomanyere iga Nöökoe takuiigua abanyamaraga hai; getatiga mbanö bamosookere na goköra gare agutuna iga baköre. 32Marëënga ekebara gëëkörroe, tetökaiiguure iga woonde akahueeniri omoonto onö aaibooyoe amuhukuru hai. 33Hanö nkanyöörre omoonto onö ataarua koNöökoe, nyööre tagaatorre goköra geento hai.” 34Bakamuhuunchukiria iga, “Uwë nkomaraga waiboreeyoe wiiki mö okeneeye, böönö ngutunaore iga utuiigi?” Bakamurugia kurua guSinagoogi.
Ubuhukuru kibumuiika
35Hanö Yeeso aaiguure iga baamurugiri, akamunyööra akamubuuria iga, “Ona ubukumia na oMööna woMoonto?” 36Omoonto oora akamuhuunchukiria iga, “Tamonteebia, Monënë, nendaabë na ubukumia nawë!” 37Yeeso akamoteebia iga, “Omorooche karai, nkanya newë onö agusumaacha nauwë.” 38Akamoboorra iga, “Nkumiri, Monënë!” Agatëma ibiru haanse akamosëëngëra.
39Yeeso akamoboorra iga, “Naachere gokebara kenö iga ngekëëngërë ikiina, okorri iga abahukuru bamaahë, na banö bakomaaha bahukurë.” 40AbaBarisaayo abamui banö baareenge hö, hanö baaiguure iigö bakamubuuria iga, “Gose na baiito nkogaambaore iga nabahukurutore?” 41Yeeso akabahuunchukiria iga, “Hanö nkaanyöörre nabahukurumore, nyööre temoona iraga hai, siböönö hanö mokogaamba iga, ‘Nkomaahatore’, irisaria reiinyu hö rekereenge.”