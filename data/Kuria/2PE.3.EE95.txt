Urusiko rokuriinga koYeeso
1Abahaanchoa baanë, enö böönö ninyaruba yakabere nkobaandekera; na guchiöönsoe chiyo ibere ngosaachande kobasesemora amaitëgëërrö gaiinyu amaiiya gonchera yakobahiitukia amang'ana ganö. 2Ngutunande iga muhiitë amang'ana gaara gaagaamberoe karai na abanaabi abahoreeru, na iriragö reera rëruure hare oMonënë na uMutuuria, gokohëtëra kobatomoa baiinyu. 3Mbërë yagöönsoe momanyë iga guchinsiko chamaserra, abachöria mbariicha abarachöria, na baraköra amang'ana gaabö abiëënë agubuigöömbi. 4Nabö mbaregaamba iga, “Haigere kana endago eera yuguucha kööë? Kugira kurua baaguuka baakuure na kurua ekebara gëëkörroe amang'ana ngareenge këboora bëënë gaareenge.” 5Bömbë bosëri iigö, baanga koongora iga kong'ana yeNöökoe igoro kuriooba haatëëmeroe kurua ensemoka na wiiki iga ninyööra nekebara ngëëtëëmeroe kurua komaanche na moonse yamaanche. 6Wiiki nkomaanche gayo bëënë ekebara keera genkaaga eera ngëichuriibui na ehooro yamaanche kegasika. 7Siböönö kong'ana eyo bëënë, igoro kuriooba na ekebara keböönö mbibeekere biichë kohea komörrö. Biyo mbibeekeroe biraganya urusiko ronö abaanto banö bataana ubusuuki koNöökoe barekëëngëroa ikiina na gusikibua. 8Siböönö, abahaanchoa motakeeba eng'ana imui enö, iga koMonënë urusiko rumui nkemëëka ibikoe, na emëëka ibikoe nkiurusiko rumui. 9OMonënë tagotegeta kuhikia endago yaaë këëbore abamui baguitëgëërra. Siböönö numugumiirria hare baiinyu kugira tahaanchere iga omoonto ore wöönsoe asire hai etare iga böönsoe batigë amaraga.
10Siböönö urusiko roMonënë nduriicha kiumuiibi. Kurusiko royo igoro kuriooba harirua hö kuiraka; na ibitëëmoa biöönsoe mbiresaamboa na kunyërëganibua, na ekebara na biöönsoe binö bigoköroa mö mbirisaamboa. 11Kohayombë hanö ndanyööre ibiinto biyo biöönsoe mbirinyërëganibua iigö, ngisaiine iga baiinyu mobë abaanto batëëmö ke? Kuhika mobë abahoreeru na abasuuki koNöökoe korogëëndö roiinyu; 12moraganya na könguhirria uguucha urusiko rueNöökoe; urusiko ronö igoro kuriooba haresaamboa na kunyërëganibua, na ibitëëmoa biahö mbirisaamboa na kunyööha komörrö. 13Siböönö këhaara endago yaaë ereenge, nkoganyatore iriooba iriihea na ekebara ekehea, ahase hanö oboroonge buikaaye.
14Kohayombë, abahaanchoa kohaara mokoganya amang'ana ganö, moköre omokea bokong'u okorri iga abanyööre moreenge abarabu na banö bataana isaria wiiki moona omorëëmbë. 15Mobare ubugumiirria boMonënë weiito iga numueeya gokunyööra ubuituuria, këhaara mura omoiito omohaanchoa weiito Bauro aabaandekeeye kuguituungana na eseemia enö aahaayoe. 16Niigö bëënë akööndeka guchinyaruba chiaaë chöönsoe, aragaamba igoro yamang'ana ganö. Guchinyaruba chiaaë chiyo ngaamö amang'ana amakong'u ganö gatakoongoroa, ganö abaanto banö bataana obong'aiini na banö batagomere, bakohoonchora boonde këhaara bakohoonchora boonde amaandekö gaande kobosariku bööbö abiëënë. 17Kohayo, abahaanchoa motaangere komanya ganö, maaheerrambë kimui motagaacha kuhinanoa na omogëra guirisaria riabaanto abanyaanku bayo nokobaguiisia kurua haara mogomere. 18Siböönö mukiine komaabe na gokomomanya oMonënë weiito na uMutuuria Yeeso Kresto. Ubuhiku nobööë nyööre mböönö na kuyeeyo na eyo. Amina