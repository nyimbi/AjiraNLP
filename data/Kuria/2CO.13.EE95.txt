Amaragirrio gagosookerria na amakeerio
1Ronö norogëëndö rogatato ngutuna guucha obogeni hare baiinyu. Këëbore amaandekö gakogaamba, “Eng'ana ere yöönsoe nerakëëngëroe ikiina kubutuburi buabaanto babere gose batato.” 2Ngutunande kogaamba kobamui baiinyu banö baaköra iriraga, na kobaande böönsoe, këëbore naagaambere ekembërë kobogëni bokabere hare baiinyu, siböönö nkogagaambande wiiki böönö ndeenge harai: enkaaga enö ndiicha, temoonto arehöna ntamuiriirri hai. 3Kugira moranyööre obohëënë bonö mukurigia okorri iga momaahë iga Kresto ngusumaachaare hareuni. Nawë, temorösu hai gokobanagia; kuibaga reyo nkoorokiaare ichiinguru chaaë hare baiinyu. 4Kugira ninyööra aabaamberoe komosaraba koborösu namënyere böönö nguchiinguru chieNöökoe. Gukugira wiiki na baiito böönsoe gikugira yakoba nawë nabarösutore; siböönö ntoramënyë hamui nawë guchiinguru chieNöökoe gikugira yamang'ana gaiito na baiinyu.
5Muiyisuunche baiinyu abiëënë na muikëëngërë ikiina abiëënë okorri motore komanya haanga moona ubukumia. Gose amahëënë motamanyere iga Kresto Yeeso nareenge hare baiinyu? - etare iga moreenge abaanto banö möökeroa kimui. 6Siböönö nguitëng'ërande iga moramanyë iga tetoreenge abaanto banö töökeroa hai. 7Ngosabatore eNöökoe iga motagaacha goköra ubunyaanku bore böönsoe; tiiga niiga okorri iga tooroki iga töökera hai, siböönö niiga okorri iga moköre gare gareenge amaiiya, ninyööra toramaahekana kiabaanto banö baakeroa. 8Kugira tetogaatora goköra eng'ana enö ereenge ikiinyumai na obohëënë hai, siböönö ogotora konö toonako nogoköra agobohëënë. 9Baiito nkogöökatore iga toreenge abarösu, siböönö baiinyu moona ichiinguru, kohayo ngosabatore iga mobë abahekeeranu. 10Keyo nkiö kigirre mbandekeeye ndeenge harai na baiinyu; okorri iga hanö ndihika ntagaacha koba nobobe kogoköra okorëng'aana na ogotora köönë konö oMonënë aang'a-ogotora gokobakong'ia, tiiga nogökobaguiisia hai.
11Na böönö, baanto bamoiito, motamë buuya! Muruungihi ichinchera cheiinyu, muitabirri amaragirrio gaanë; muitaberrani; muikare komorëëmbë. Na eNöökoe wobohaanchi na omorëëmbë naraabë hamui na baiinyu.
12Mokeerani böönsoe moraamuunana kobohaanchi.
13Abaanto bieNöökoe böönsoe babakeerri. 14Amaabe goMonënë Yeeso Kresto, obohaanchi bueNöökoe na ubumui buMuiika oMohoreeru bibë hamui na baiinyu böönsoe.