Ubueera bubukumia buAbrahamu
1Niyekembë toragaambë, igoro yaAbrahamu, guuka weiito wurutuundurra? Nke aanyöörre? 2Hanö oranyöörë naakörroe omoroonge na eNöökoe komang'ana gaara aakörre, naakabaaye na egeento gekuirahera; siböönö tembërë yeNöökoe hai. 3Amaandekö niyeke gakogaamba? “Abrahamu naakumiri eNöökoe, na agaitabirribua koba omoroonge.” 4Omoonto onö agoköra emeremö ikiobokörri keera akunyööra, tiiga iga nigituhö hai, siböönö negeento kenö akunyööra kugira yemeremö. 5Siböönö omoonto onö atagoköra moremö siböönö arakumia ore agoköra omoonto umunyaanku koba omoroonge, oyo, ubukumia bööë nkobaroabore iga noboroonge. 6Niigö bëënë Tauti aasumaachere igoro yubuitabiribua bomoonto onö eNöökoe akobarra oboroonge, atakörre meremö.
7“Abakëhaiiya mbaara amasaria gaabö gaaberoa na eNöökoe.
Banö amaraga gaabö gaakuundikiribua!
8Owakehaiiya nomoonto oora amaraga gaaë gatarebaroa na oMonënë.”
9Gose ubuitabiribua boyo nkobaara bagosaaroa abiëënë, gose kana na kobaara batagosaaroa. Kugira nkogaambatore iga, “Ubukumia buAbrahamu mböögirre akabarroa oboroonge.” 10Nenkaaga ke aabareeyoe iigö? Nenkaaga enö wanyöörre atarasaaroa gose hanö aaisere gosaaroa? Naabareeyoe iigö atarasaaroa, tiiga iga hanö aaisere gosaaroa hai. 11Ogosaaroa kööë nkööbaaye orobaasö roboroonge bonö abaaye nabö gikugira yubukumia nkaaga hanö wanyöörre atarasaaroa. Gayo ngaabaaye iigö okorri iga Abrahamu abë guuka waböönsoe banö bagukumia ninyööra tebasaarroe hai. 12Nawë wiiki nareenge guuka waabö baara basaarroe, tiiga iga ngukugira yogosaaroa kööbö ukuëënë hai, siböönö gukugira bö nkogöötabare ubukumia boora guuka weiito Abrahamu aareenge nabö nkaaga wanyöörre atarasaaroa.
ENöökoe araköra endago hare Abrahamu
13Endago enö yaaragainoe hare Abrahamu iga narahaaboe ekebara kebë omoondo, tiyaamocheeye wë gose uruiboro rööë gonchera yaMaragö hai, Siböönö ngikugira yoboroonge bonö buguucha gonchera yubukumia. 14Kugira hanö okanyöörre banö baakorea omoondo mbaara bëënë bakuigueera aMaragö, ubukumia tebokabaaye na ubueera hai na endago tekaabaaye geento hai. 15AMaragö nkorëëntagare oborro bueNöökoe; siböönö hare amaragö gatare, tisaria reehö hai.
16Gukugira koyo eng'ana enö nguitëng'ëraere ubukumia, okorri iga endago eyo irichökane na amaabe, na wiiki obohëënë ebë iyubueera kuruiboro röönsoe roAbrahamu. Tiiga iga nkobaara bëënë baakuigueera aMaragö hai, getare iga höönsoe kobaara bagosaanga ubukumia boAbrahamu, onö areenge guuka weiito böönsoe; 17këëbore amaandekö gakogaamba iga, “Naakööhora obë guuka wibibara ibiaaru.” Abrahamu niigö are mbërë yeNöökoe, onö aakumiri, eNöökoe onö agoköra abaku baba abahoru na ore akogaamba kenö getare hö keba hö. 18Abrahamu naakumiri na naaitëng'ëëye, hanö iriitëng'ërö retaare, na kohayo akaba guuka wibibara ibiaaru. Këëbore amaandekö gakogaamba iga, “Uruiboro rööö niigö bëënë roraabë.” 19Wanyöörre haang'iare ahiki emëëka igana, siböönö ubukumia bööë teböösirre nguru hai ninyööra naamanyere iga akuunguhere, na wiiki iga mokaaë Saara, nomogoomba aareenge. 20Taabaaye na isi kubukumia bööë igoro yendago yeNöökoe hai, siböönö ubukumia bööë mbömuichuuyi ichiinguru, na akaha eNöökoe egoongö. 21Naabaaye na obohëënë kimui iga eNöökoe naraatore goköra gare aaragaiine. 22Keyo nkiö këëgirre Abrahamu, “Agaitabirribua oboroonge.” 23Amang'ana ganö iga “Naaitabirriibui oboroonge” tegaandekeroe gukugira yaaë umuëënë hai. 24Ngaandekeroe höönsoe gukugira yeiito banö tuguitabirribua, banö tugukumia harewë onö aariuukiri Yeeso oMonënë weiito kurua kobaku. 25Naaruusiibui iga aiitoe gukugira yamaraga gaiito, akariuukibua okorri iga tobarroe oboroonge.