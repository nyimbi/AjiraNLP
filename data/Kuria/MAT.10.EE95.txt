Amariina gabatomoa ikumi na babere
(Mk 3:13-19; Rk 6:12-16)
1Yeeso akaberekera abeega ikumi na babere akabaha ogotora gokurugia ibihui na kuhueenia ibirooyi biöönsoe na inyaankö yöönsoe. 2Na ganö ngö amariina gabatomoa ikumi na babere: owambërë, Simooni (onö akoberekeroa iga Bëëtërö) na Andërëa mura omööbo; Yaköbö na Yöhana mura omööbö, abamura baSebetaayo; 3Biribo na Batoromaayo; Tomaasi na Mataayo, umuiiria wiriguuti; Yaköbö mura oRibaayo, na Tataayo. 4Simooni omoKanaani, na Yuuta Keriooti, onö aakoböösaiini Yeeso.
Yeeso aratoma abatomoa ikumi na babere
(Mk 6:7-13; Rk 9:1-6)
5Yeeso naatomere abeega ikumi na babere baara, akabakaania akababoorra iga: “Motakaaya gukiaaro kiabaHamate gose kumugi gore göönsoe guabaSamaria hai. 6Siböönö muyi kobaanto baIsraeri banö baanga amang'oondi ganö gaasira. 7Muyi moteebeerri moragaamba iga, ‘Obogaambi bueNöökoe bööhika haang'i!’ 8Muhueeni abarooyi, muriuuki abaku, muhueeni abamagëëngë na kurugia ibihui. Mbuchua möönyööra, kohayo mohaanë buchua. 9Si motagaacha kuimukia amaseenti gare göönsoe gabë agiesahaabu, gose ichisiriingi, gose amatoongoro komaguchi gaiinyu hai. 10Motagaacha kuimukia iriguchi rekuimukiria geento gonchera, gose ichingebo ibere hai, gose ibiraato, gose inyiimbö hai, kugira omoköri wemeremö nkohaaboaare esoro yaaë.
11“Hanö mööya kumugi gose korobëri momaaha onö arabairigani, muikara waaë, kuhika ronö moretanora. 12Hanö möösöha kumugi mogokeeria iga, ‘Omorëëmbë gobë na baiinyu.’ 13Hanö ndanyööre abaanto bumugi goyo babairigaiini, omorëëmbë goiinyu gotamë kumugi goyo; si hanö ndanyööre batabairigaiini, omorëëmbë goiinyu ngorabareengerë. 14Na hanö ndanyööre omoonto ore wöönsoe kumugi goyo atabairigaiini gose kobatëgëërra, musisa egete morëkëra, sooki motanora kurua hayo. 15Amahëënë ndabateebia iga, kurusiko rogokëënga ikiina Nöökoe narëëbera abaanto bumugi goSötöma na Göömöra gokera abaanto bumugi goyo!
Ukuiriiribua konö kuguucha
(Mk 13:9-13; Rk 21:12-17)
16“Tatëgëërra muiigue! Nkobatomande kiamang'oondi gatai yichisuunchai. Mong'aiinihë gichinchöka na mobë abanyööhu gichinguuti. 17Siböönö muiraarerre na abaanto, kugira barebagööta babahire gunchaama, babatëmë na ichingösë guchiSinagoogi chaabö. 18Murihiroa kogaambibua mbërë yababaahi na abagaambi gukugira yaanë, gukuruundia Amang'ana mbërë yaabö na kobaHamate. 19Hanö barebagööta na kobahira guchinyuumba chagokëëngëra ibiina, motagaacha kogania iga niyeke moraayi kogaamba; gose këëbore moraboore; kugira hanö urinyööra enkaaga eyo ihikere morehaaboa eng'ana yakogaamba. 20Kugira amang'ana ganö ndinyööra moragaamba tegaiinyu hai, ngarirua kuMuiika goIsa weiinyu, arasumaacha kohëtëra hare baiinyu.
21“Omoonto areköböösania mura omööbö aiitoe, na omogaaka areköböösania omööna waaë; na abaana mbarimokera abaiburi baabö babaköre baiitoe. 22Abaanto böönsoe mbarebarëga gikugira yiriina rëënë, siböönö onö arigumiirria kuhika umuhikö, oyo narehöna. 23Hanö babairiiria kumugi gumui, mong'ösëra ogoonde. Amahëënë ndabateebia iga, timurihika gosookia emeremö kumigi giöönsoe egeIsraeri Omööna woMoonto ataraacha hai.
24“Timueega agokera umuiigia waaë hai; temoköri omeremö agokera umuëënë emeremö hai. 25Kohayo ngisaiine iga umueega abë kiumuiigia waaë, na nkëhayo bëënë na omoköri wemeremö kumuëënë emeremö. Hanö ndanyööre umuëënë umugi aberekeeyoe iga, Beriseebuuri, abaanto baaë mbaraberekeroe amariina amaaru amabeebe gokera wë!
Onö keragere iga öböhöë
(Rk 12:2-7)
26“Kohayo, mööngë kööböha abaanto. Kere giöönsoe gikundikiiyi nkerehonyoroa, na ikibisere kere giöönsoe nkeratoboroe. 27Ere yöönsoe ndabateebi kugisuunte, mogegaambë harabu, na ere yöönsoe morasëmënëënibui, mogetobore borabu kobaanto böönsoe. 28Mööngë kööböha banö baguiita omobere, siböönö tebaana obotoro guiita omööyö hai; mbuuya mööböhë Nöökoe, newë agaatora guiita biöönsoe, omobere na omööyö kuibëri riomörrö. 29Noraatore kogora ibinyamburiini bibere guchaba imui; siböönö tikinyamburiini kegaakua Isa weiinyu angë komanya hai. 30Ninyööra mbaiinyu, ituukia yöönsoe enö ereenge kometoe geiinyu, nagemanyere hare yaang'ana. 31Kohayo mööngë kööböha; mokerre bokong'u ibinyamburiini ibiaaru!
Ogotobora na oköönga Kresto
(Rk 12:8-9)
32“Ore wöönsoe onö aramboore borabu kobaanto iga wë nowaanë, nauni wöönsoe nendaköre këëbö bëënë gikugira yaaë mbërë yaTaata wakuriooba. 33Siböönö ore wöönsoe aranyaangë borabu kobaanto, nauni nendemöönga mbërë yaTaata wakuriooba.
Temorëëmbë hai nokohötökana
(Rk 12:51-53; 14:26-27)
34“Mööngë gokanya iga naacha korëënta omorëëmbë gokebara. Aa-a, tenaacha iga ndëëtë morëëmbë hai, siböönö niriihi. 35Kugira naacha ndëëtë obohötökani kobamura na baisa waabö, kobaiseke na banyako waabö, kobakamööna na banyakubiaara baabö; 36ababisa bomoonto nabaanto bamööbö bëënë.
37“Ore wöönsoe ahaanchere isa waabö gose nyako waabö goonkera, oyo taisaiine abë umueega waanë hai; ore wöönsoe onö ahaanchere umumura waaë gose umuiseke waaë goonkera, oyo taisaiine abë umueega waanë hai. 38Na ore wöönsoe onö atakuimukia omosaraba gööë angöötë, oyo taisaiine abë umueega waanë hai. 39Ore wöönsoe onö agutuna iga atuuri obohoru bööë oyo narebotabuta; siböönö ore wöönsoe agotabuta obohoru bööë gikugira yaanë, oyo naribunyööra.
Igituhö
(Mk 9:41)
40“Ore wöönsoe onö arabairigani, nuuni airigaiini; na ore wöönsoe aranyirigani, noora aantomere ukunyööra airigaiini. 41Na ore arairigani omonaabi gikugira nomonaabi, naranyööre igituhö kiobonaabi, na ore wöönsoe arairigani omoonto umuuya gikugira iga numuuya naranyööre igituhö gekoba umuuya. 42Obohëënë ndabateebia iga, ore wöönsoe akoha umui wabaanto abakë banö ninyööra negeköömbë kiamaanche amamititu gikugira iga numueega waanë amahëënë narinyööra igituhö këëë.”