Bauro arahiroa Ruumi
1Hanö amang'ana gaabaaye iga, niiga tuikare komeeri tuyi Itaaria, Bauro na ababöhë baande bakagöötibua umusirikare woonde iga Churiasi omonënë gosaama yaBaruumi enö yaare koberekeroa, iga, “Esaama yaGaisaari.” 2Togaikara komeeri iyakurua kumugi goAtaramitio, enö wanyöörre ehakë etanore iyi ihikë kunyaancha yorong'ööngö roAsia, sooki togatanora tokaya. Arisitariko omoMagetoonia kurua kumugi goTesaronike hamui aareenge na baiito. 3Inkio yahö tokahika Siitoni. Churiasi naabaaye umuuya hare Bauro, akaya aramoha umueeya, araya gokeeria basaani baaë nyööre bakaamutuurria kere aare gutuna. 4Togatanora kurua hayo, na gukugira konö wanyöörre tuitaangere omokama, tokahëta kuigiinga reKiburo, hare omokama gotaare muritö. 5Tokaamboka inyaancha yaKirikia na Baambiria, tokahika kumugi goMiira, korong'ööngö roRikia. 6Omonënë oora akanyööra emeeri yaAregesandaria, nkanyööra ehaang'i etanore kuya goonse yaItaaria, agatuikaria mö.
7Guchinsiko ichincharu neng'öra tööre kogëënda, tokairiira bokong'u tokahaamirria iigö togaacha gotorra haang'i kumugi goKinito. Omokama tegöötigere togëëndërri hai, kohayo tokahiinya tokahira nse togaikeemia omokama tokaya kohëta kuigiinga reKrete, tokahira Saromone enö yaare gotorra komaanche. 8Tokahëta na emeeri torahara kunyaancha tokairiira iigö togaacha kuhika ahase haande, hanö haare koberekeroa iga Kuirobokö Iriiya, haang'i na umugi goRasea.
9Ichinsiko nkanyööra chiihëtere ichincharu na orogëëndö nkanyööra ruisire kobeebeha tokaanga kogëëndërria na urusiko roguisasa nkanyööra rohëtere. Bauro akabateebia iga, 10“Bamorai ndooche iga gukurua hanö orogëëndö roiito norobeebe roraabë; ntoratabute imirigö emëëru, emeeri nerasareke; ninyööra nkobohoru boiito.” 11Siböönö omonënë oora wabasirikare naagöötere gaara aaiguure omogëëndia oora wemeeri hamui na umuëënë emeeri baragaamba, gokera ganö Bauro aare kogaamba. 12Këëbore wanyöörre ahase haguiikiria na kuriiniria imirigö kunyaancha nahabeebe gonkaaga yikinyigita; kenënë abaanto mbaarooche iga mbuuya bagëëndërri bayi Boinike, nyööre bagaatora, korri gonkaaga yikinyigita babë hö. Boinike yaareenge kuirobokö reKrete renö risioorre boreo na bomösi buekebara si haang'i na mooche.
Omokama goraköra amagëëngio amanënë kunyaancha
13Omokama omohoho gogataanga kuhusa kurua boreo buekebara, abaanto bakaiigua buuya iga nkeraabë këhaara baare gutuna, bakaruta enaanga yemeeri bakahara mbareka kuigiinga reKrete. 14Enkaaga nkë iigö, omokama umuritö gokahusa kurua nse kuigiinga, gonö gööre koberekeroa iga, “Omokama goboreo buekebara haang'i na rogoro.” 15Gogaitëma emeeri ekaanga gotora gusiööra omokama, togatiga omokama gogatuhira. 16Tokahika kuigiinga reende iriikë iga Kauta regatusiikia hakë. Hanö tööhirre boreo buirigiinga reyo ninyööra töiriirre ntöötuurri oböötö obokë bonö bööre nyuma komeeri moora. 17Sooki bakahëtia ichinsiri bagaseberania bakarutiria bokong'u komeeri moora. Bakööböha iga emeeri etakaangera gonsëënsë embeebe yinyaancha haang'i na Riibia, (enö yakaberekeyoe kuriina reende iga Siriti) kohayo bagasikiria enaanga yemeeri bakahaatera ihiroe na omokama. 18Omokama goyo gokagëëndërria kuhusa bokong'u, hanö böökeeye bagataanga gotabuta imirigö kunyaancha, 19wiiki inkio yahö bakarëkëra ibiinto bieMeeri ibimui kunyaancha, 20Kugira ichinsiko ichincharu tetööre komaaha iriooba gose inyunyuunyi hai, omokama gokagëëndërria kuhusa bokong'u. Na baiito böönsoe böönö togakua enkörö iga tetokaahöna hai.
21Hanö wanyöörre abaanto baikara ichinsiko ichincharu bataakareeye geento, Bauro akaimeerra mbërë yaabö akabateebia iga, “Bamorai, nyööre möönyiguereeye nyööre temööre motanooye kurua Krete hai; na nyööre titunyöörre obokong'u bonö hamui na gotabuta biinto hai. 22Siböönö, ndabagëya iga mööngë kööböha! Temoonto araakue hai; etare iga nemeeri bëënë erasareke. 23Kugira butiko omomaraika weNöökoe waanë, Nöökoe onö ngosëëngëra, naare anyecheeye 24aganteebia iga, ‘Bauro, waangë kööböha! Kuhika noraimeerre mbërë yaGaisaari. Kubuuya bueNöökoe hareuwë, Nöökoe naratuuri obohoru buabaanto bayo böönsoe moohamui.’ 25Kohayo bamorai baiito, teremeka! Kugira neena ubukumia koNöökoe iga, nkeraabë këhaara aare anteebiri. 26Siböönö ntorahiingiroe na omokama kuya mbareka kuigiinga reende.”
27Ubutiko boikumi na kanai, ntööre gutuunduatuundua na amagëëngio ginyaancha yaAtria. Hanö bööbaaye ubutiko gatai abagëëndia bemeeri, bagakanya iga tobaaye haang'i na omogai. 28Kohayo bakarëënga amaanche na urusiri bakanyööra chihikere haang'i ichimiita merööngö enai; obotaambe bokuya haanse; bagaikara hakë iigö wiiki bakarëënga ekerëëngö keera mö, bakanyööra chihikere haang'i ichimiita merööngö etato. 29Bakööböha iga emeeri egaitëma komagena amanënë, sooki bagasikiria ichinaanga inyai chiemeeri, bagasaba iga buhikë gokea. 30Abaanto baara baareenge komeeri bagatuna kong'ösa, bagasikiria ihiöötö ihikë hiira komaanche baraing'ainirria iga nkuyabare gusuunga amagena gaande mbërë yemeeri haara. 31Siböönö Bauro agateebia omonënë oora wabasirikare hamui na abasirikare iga, “Hanö oranyööre abaanto banö biemeeri bataakoba komeeri, temokaahöna hai.” 32Kohayo abasirikare baara bagakëënga ichinsiri chiira wanyöörre chigöötaini oböötö boora komeeri chikabotoka bokaya komaanche.
33Hanö bööng'atere gokea, Bauro akabagëya böönsoe iga bare ibiaakorea aragaamba iga, “Rëërö nurusiko roikumi na kanai moreenge na guchinsiko chiyo chöönsoe mööba kohobe motaana biaakorea na temöörea geento kere giöönsoe hai. 34Ndabagëya iga böönö morë ibiaakorea binö birabahë ichiinguru chakomënya. Ninyööra norotame ruituukia yeiinyu terogaasira hai.” 35Hanö Bauro aasookiri kogaamba iigö, akaimukia omogaatë, akagoonga eNöökoe mbërë yaabö hayo, akagobotora agataanga korea. 36Nehö böönö baateremekere böönsoe bakaraagera. 37Böönsoe banö tööreenge komeeri moora ntööreenge amagana abere na merööngö muhuungate na basaansaba. 38Hanö böönsoe baasookiri koraagera bakuigota, bakaimukia imirigö giengano kurua komeeri moora bararëkëra kunyaancha korri iga emeeri ehohë.
Amagëëngio garasaria emeeri
39Hanö böökeeye, abaanto baara teboongooye ekebara keera hai, siböönö mbaarooche omosöri guamaanche goonse hare bakageera korri iga nyööre gekaaba bayi kuimiirria hö emeeri. 40Kohayo bagakëënga ichinsiri chiira wanyöörre chiböhere hamui na chiira wanyöörre chiböhere nyuma yemeeri haara haakagëëndiibui. Sooki bakaimukirria isuuka yemeeri korri iga emeeri etore gusiira omokama iyi mbërë, tokahika kunguguni. 41Siböönö emeeri yaihönyere komosëënsë gonö wanyöörre göögoroka kunyaancha; entaahana yambërë yemeeri yaitëmëëye egakira iga kiri, na entahana yanyuma wanyöörre nkobotokabotokaere amatene gikugira yamageengio ganö gaareenge amanënë,
42Abasirikare bagaköra eseemi iga baiitë ababöhë baara böönsoe, korri iga woonde atagaacha kuëërëma ang'ösë ayi. 43Siböönö omonënë oora wabasirikare agatuna iga atuuri Bauro atagaiitoa. Kohayo akabakaania iga bahaatere eseemi eyo. Kuibaga reyo agateebia abaanto böönsoe banö wanyöörre bamanyere kuëërëma iga baiburruke kurua komeeri biëërëme kuya ihuumbu taanga; 44abaande nabö, mbarua nyuma baisongerreeye amabaara gaara wanyöörre gabotokere kurua komeeri. Nkëhayo töökörre tokahika kunguguni morëëmbë.