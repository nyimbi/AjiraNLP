Yeeso ararëëntoa hare Biraato
(Mk 15:1; Rk 23:1-2; Yöh 18:28-32)
1Inkio chuni abataangati babanchaama bieNöökoe böönsoe na abagaaka bikiYahuti bagaköra eseemi yaguiita Yeeso. 2Bakamoböha na ibiraang'ani, bakamuimukia, bakamohaana hare Biraato umuRuumi onö aareenge omotaangati wabaYahuti.
Ugukua koYuuta
(Amak 1:18-19)
3Hanö Yuuta, omoköböösania, aarooche iga Yeeso akëngëëyoe ikiina, nehö böönö aatobooye wiiki akariingiria abataangati babanchaama bieNöökoe na abagaaka baara ichitinaari merööngö etato chiira wanyöörre ahakaiinoe. 4Akagaamba iga, “Nkörre iriraga kogoköböösania omoonto onö ataana ng'ana iga aiitoe.” Bakamuhuunchukiria iga, “Gayo nke gatutuniiyi? Keyo nkiina këëö umuëënë!” 5Yuuta agatabuta ichitinaari chiira, koHekaaru moora na akarichöka; akaya kuing'ëënta umuëënë.
6Abataangati babanchaama bieNöökoe baara bagachööra ichitinaari chiira bakagaamba iga, “Ichiimbiria chinö nichikinyiingai, kohayo mbobe koMaragö gaiito guchitoora komööngö yeiito yeHekaaru.” 7Bagaitaberrania igoro yichiimbiria chiira bagachiimukia bakaya kogora irirema renö rëëreenge iriababuumbi korri bayi barahira bui hö abaanto bibibara biinde. 8Eyo niyo yaagirre ahase haara hakaberekeroa iga, “Irröba rikinyiingai” ninyööra mböönö.
9Kohayo amang'ana ganö omonaabi Yeremia aagaambere gakaba amahëënë, iga “Baimukia ichitinaari merööngö etato ekerëëngërë kenö wanyöörre abaIsraeri baitabirriiyi gokomogora, 10bagachigora ahase hababuumbi, këëbore wanyöörre oMonënë anteebiri.”
Biraato arabuuria Yeeso amang'ana
(Mk 15:2-5; Rk 23:3-5; Yöh 18:33-38)
11Yeeso akaimeerra mbërë yaBiraato, onö amubuurri iga, “Nuuwë oMogaambi waBayahuti?” Yeeso akamuhuunchukiria iga, “Kohayo ogaambere.” 12Taahuunchukiri ng'ana komang'ana gaara wanyöörre achööngëëyoe na abataangati babanchaama bieNöökoe na bagaaka hai. 13Kohayo Biraato akamoboorra iga, “Kana notakuiigua amang'ana gayo göönsoe baguchööngëëye?” 14Siböönö Yeeso taahuunchukiri ng'ana ninyööra nichööngërö rimui hai, kohayo Biraato akarogoora bokong'u.
Yeeso arakëëngëroa ikiina iga aiitoe
(Mk 15:6-15; Rk 23:13-25; Yöh 18:39--19:16)
15Yaareenge eseera, gonkaaga yiNyaangi yeBaasaka omotaangati umuRuumi kobatachorra omoböhë umui ore abaanto baagatunere. 16Enkaaga eyo omoonto woonde naare gokeböhë umutiiyu umuya nkuma onö aare koberekeroa iga Barabaasi. 17Hanö umuiranio gösaangerrekaini, Biraato akababuuria iga, “Ning'ui mugutuna iga mbatachorre mBarabaasi gose kana Yeeso onö akoberekeroa iga Masiihi?” 18Kugira naamanyere iga nirihari baamorocheeye nkiö këëgirre bakamorëënta harewë.
19Hanö wanyöörre Biraato agiikaaye kunyuumba yibiina, mokaaë akamohërra amang'ana, akamoteebia iga: “Otagaacha goköra eng'ana ere yöönsoe, komoonto omohëënë oyo hai, kugira butiko naiririibui komang'ana gaaë bokong'u gokeröötö.”
20Abataangati babanchaama bieNöökoe na abagaaka bikiYahuti baara bagatebeterania kobaanto iga basabë Biraato abatachorre Barabaasi, siböönö Yeeso aiitoe. 21Siböönö Biraato akababuuria iga, “Noohai mugutuna iga mbatachorre kobabere banö?” Bakamuhuunchukiria iga, “mBarabaasi!” 22Biraato akababuuria iga, “Niyeke ndaaköre Yeeso onö akoberekeroa iga Masiihi?” Böönsoe bakamuhuunchukiria hare rimui baragaamba iga, “Mobaambë!” 23Siböönö Biraato akababuuria iga, “Kana neng'ana ke embeebe enö aaköra?” Bagacheerra bokong'u baragaamba iga, “Mobaambë!” 24Hanö Biraato aarooche iga taraahikë hase hare höönsoe na ikiina keyo hai, na abaanto bagaatora guiitana, akaimukia amaanche agaisaaba amabökö mbërë yaabö akabateebia iga, “Uguiitoa komoonto onö tikunyituungere hai! Gayo ngaiinyu abiëënë!” 25Abaanto böönsoe bakahuunchukia iga, “Tiga iriraga reyo reguiita omoonto oyo riichë koba hare baiito na kobaana baiito!” 26Haakurua Biraato akabatachorra Barabaasi, na hanö asookiri kohaatirria Yeeso atëmöë na ichingösë, akamohaana akaya kobaamboa.
Abasirikare barasëkëërra Yeeso
(Mk 15:16-20; Yöh 19:2-3)
27Haakurua abasirikare baBiraato bakahira Yeeso kunyuumba yaBiraato, böönsoe bakamotoora gatai. 28Bakamöömburia ichingebo chaaë bakamubisia erachana emberretu. 29Haakurua bakaroka ekoondo yamahoa, bakamuimiria komotoe gööë, bakamotoorra umuëërë gokobökö koboreo; bakamotëmëra ibiru mbërë yaaë baramucharra, baragaamba iga “Taiigua omënyë nsiko ntaambe ore Mogaambi wabaYahuti!” 30Bakamutueera amatai, bakaimukia umuëërë goora bakamotëma komotoe. 31Hanö baasookiri kumucharra, bakamöömburia engebo eera wanyöörre bamubisiri, bakamubisia ichingebo chaaë chiira, haakurua bakamotaangatia kuya komobaamba.
Yeeso arabaamboa komosaraba.
(Mk 15:21-32; Rk 23:26-43; Yöh 19:17-27)
32Hanö wanyöörre bararichöka, bagasikana omoonto woonde omoKërëënë, woonde iga Simooni, bakamohaamirria kuimukia omosaraba goYeeso. 33Bakahika ahase haande hanö haare koberekeroa iga Gorigööta, esesoro yahö niiga, “Ahase heKehoore.” 34Hayo nehö baamohërëëye itibaai enö wanyöörre ichööganiibui na amaanche amarro iga kai, siböönö hanö aagagusere, taatorre koganyua hai.
35Bakamobaamba haakurua bagakörra ichingebo chaaë egekööböë, bagachitueenana. 36Baakurua bagaikara hö baramoreenda. 37Komosaraba kegoro koora haang'i na omotoe gööë bakamaamera ekemanyiirrio kenö baandekere komang'ana ganö baamuchööngëëye ganö gaare kogaamba iga: “ONÖ YEESO, OMOGAAMBI WABAYAHUTI.” 38Haakurua mbaabaambere abaiibi baande babere hamui na Yeeso, umui boreo bööë na owoonde bomösi bööë. 39Abahëti banö baare kohëta bakamosëkëërra barasiingisia emetoe, baragaamba iga: 40“Reende waagaambere iga ogaatemora eHekaaru harue ogehagaache guchinsiko isato, anembë oraituuria umuëënë hanö oranyööre noMööna weNöökoe ore! Taika kurua komosaraba!” 41Nkëëbö bëënë abataangati babanchaama bieNöökoe, na abaiigia baMaragö na abagaaka baare komosëkëërra, baragaamba iga, 42“Reende naagatuurri abaande, wëmbë tagaatora guituuria hai! Gose kana toMogaambi oora wabaIsraeri hai? Hanö agaasekera kurua komosaraba, na baiito ntoramukumi! 43NeNöökoe aagaitëng'ëëye aragaamba iga noMööna weNöökoe, tiga torörëmbë nyööre Nöökoe oyo namutuuria böönö ndanyööre aramutuna!” 44Ninyööra na abaiibi baara baabaamberoe hamui nawë mbaamosëkërrëëye këëboyo bëënë.
Uruku roYeeso
(Mk 15:33-41; Rk 23:44-49; Yöh 19:28-30)
45Kurua ichinkaaga isaansaba; igisuunte ngëëkurre goonse yöönsoe, kuhika ichinkaaga këënda. 46Hanö iriooba rëëbaaye ichinkaaga këënda, Yeeso agakuura kongaamba enënë aragaamba iga, “Erooi, Erooi, rama Sabakitani?” esesoro yayo niiga, “Nöökoe waanë, Nöökoe waanë, kugira ke untigere?” 47Hanö abaanto abamui baara wanyöörre baimereeye hö baamuiguure, mbaagaambere iga, “Taiigua neEriiya akoberekera.” 48Höhayo iigö umui waabö agakenya, akaimukia egeento kenö keenga eraaburaabu akagetöbëka komaanche amarro iga kai ganö gaakaberekeeyoe iga isiki, akagetoonga kumuëërë, agasaacha komoha iga anyue. 49Siböönö abaande bakagaamba iga, “Taganya taanga tomaahë, kaanyööra Eriiya naraachë kumutuuria!” 50Yeeso wiiki akaahuria bokong'u akabotoka moyo.
51Haakurua ehaanga enö yaagatimbiibui koHekaaru egataandoka amabaara abere kurua igoro iga charra, egataboka haanse. Ekebara kegasiingisa, ichintare chikabaaroka, 52ichiindua chigaasamerra, abaanto bieNöökoe abaaru banö wanyöörre baakua bakariooka. 53Nabö, hanö Yeeso aaisere kuriooka, bakarua guchiindua moora bakagëënana na gosöha kuMugi oMohoreeru, hare abaanto abaaru baabarooche.
54Hanö omotaangati wabasirikare oora na abasirikare baara baareenge koreenda Yeeso baarooche ikirigiti hamui na göönsoe ganö gaabaaye, mbööböhere bokong'u bakagaamba iga, “Mahëënë onö noMööna weNöökoe aareenge!” 55Na abagaikoro mbaareenge hö abaaru, banö baareenge komomaaha baimereeye harai, banö wanyöörre basööraine Yeeso kurua Gariraaya, baramuirigania. 56Abamui baabö nkanyööra Mariaamu Magatariina, Mariaamu nyako waabö Yaköbö na Yoosebu, na moga Sebetaayo.
Yeeso arahirua bui
(Mk 15:42-47; Rk 23:50-56; Yöh 19:38-42)
57Hanö gööbaaye omogörööba, omoonto woonde, omoome, agaacha kurua Arimatea, iriina rëëë iga Yoosebu, nawë wöönsoe naareenge umueega waYeeso. 58Naageeye hare Biraato akamosaba iga ahaaboe ikihuundugu keYeeso. Biraato agaitabirria iga ayi kohaaboa. 59Yoosebu akaimukia ikihuundugu keera, agakeböha kongebo endabu iga chai, 60agakebeeka kuundua yaaë, enö wanyöörre aabaacha boongo iigö korotare. Sooki akahiingira irigena irinënë rekariba kumunyua guiindua haara haakurua agatanora, akaya. 61Mariaamu Magatariina hamui na Mariaamu woonde oora wanyöörre mbaikaaye hö baasiirre embeehera eera.
Abariindi biindua
62Kurusiko rokabere ronö rööreenge rueSabaato, abataangati babanchaama bieNöökoe na abaBarisaayo mbaagereeye Biraato, 63bakagaamba iga, “Monënë, toheetokere iga nkaaga omorööngö oora aareenge mohoru naaya aragaamba iga, ‘Nindiriooka kurusiko rogatato.’ 64Kohayo ogaambë indua yaaë ereendoe bokong'u ichinsiko isato, korri abeega baaë batagaacha kuya baiibe ikihuundugu këëë, sooki bateebi abaanto iga nariookere kurua kobaku. Oborööngö boyo mbokaanënëha bokong'u kohëta boora bombërë!” 65Biraato akabateebia iga, “Taimukia abariindi bayi koreenda indua eyo bokong'u këëbore momanyere.” 66Kohayo bakaya koreenda indua eera buuya, bagatoora ikemanyiirrio igoro yirigena reera hamui na gotoora umuriindi hö kogereenda.