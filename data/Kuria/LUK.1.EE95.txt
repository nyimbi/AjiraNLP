1Hare oMosooke Teobiiro:
Abaanto abaaru baasaacha kööndeka amang'ana ganö gaakörekaiine gatai yeiito. 2Mbaagaandekere këhaara bëënë töteebiibui na baara baagarooche na amaiisö gaabö kurua gontaandekero na mbö baaruundiri eNg'ana yeNöökoe. 3Na kohayo oMosooke, nauni wöönsoe naasënasëna amang'ana gayo bokong'u, kurua gonsemoka yagö, naaitëgërrëëye iga nkogaandekerë goseemi na kobohëënë këëbore gare. 4Ngokörande këhayo, okorri iga osesore obohëënë böönsoe, buamang'ana ganö wanyööra waisa goteebibua.
Ukuiboroa koYöhana omoBaatiisi koraruundibua
5Guchinsiko chiira Heerooti aareenge oMogaambi wabuYahuti, uMunchaama weNöökoe iga Sakaria, wirikömö rëëbö Abiiya. Mokaaë niiga Erisabeeti; nawë wöönsoe nuwurutuundura rööbö uMunchaama Haaruni aareenge. 6Böönsoe babere mbaareenge abaroonge koNöökoe na wiiki mbaaiguereeye amaragö na amaragirrio göönsoe goMonënë. 7Siböönö tebaare na mööna hai, kugira Erisabeeti wanyöörre aagoombaha na wiiki böönsoe nkanyööra baakuunguha.
8Urusiko roonde wanyöörre Sakaria araköra emeremö giubunchaama koNöökoe, araköra uruhurö rööë ororuisö röönsoe. 9Këëbore yaareenge eseera yabanchaama bieNöökoe, egekööböë newë këëguereeye iga asöhë koHekaaru kuhuuta ekoroso enö yaare kurumbaasa buuya. 10Irikömö riabaanto abaaru wanyöörre nkebarabare barasaba, gonkaaga eyo aare kuhuuta ekoroso. 11Omomaraika weNöökoe akamoochera akaimeerra boreo haara ekoroso eyo yaakahoteeyoe. 12Hanö Sakaria aamorooche nööböhere irihiku rekamogööta. 13Siböönö, omomaraika oora akamoboorra iga, “Waangë kööböha Sakaria! ENöökoe aiguure amasabi gaaö, na mokaaö Erisabeeti naraibore omööna wegesaacha. Omorokë iga Yöhana. 14Nooreba na umuiguaanö na omogöökö, abaanto abaaru mbareba na emegöökö kurusiko rukuiboroa kööë; 15Kugira nareba omonënë mbërë yoMonënë. Tarinyua itibaai hai, gose amaroa hai, kugira naresekerroa na uMuiika oMohoreeru akeereenge koonda yanyako waabö. 16Naririingia abaIsraeri abaaru koMonënë eNöökoe waabö. 17Newë aretaangata guucha oMonënë ataraacha na ogotora na ichiinguru gechiira chaEriiya; naregöötania abaana na baisa waabö; na möönya metoe mekong'u narebaköra baachë gonchera yabaanto abaiiya, okorri aseemiri oMonënë abaanto baaë.”
18Sakaria akaboorra omomaraika oora iga, “Hanö oranyööre niigö niyeke ndaköre manyë iga nobohëënë? Nakuunguha na mokaanë nawë wöönsoe aakuunguha.” 19Omomaraika oora akamuhuunchukiria iga, “Nuuni Gabrieeri, onö nimereeye koNöökoe. Naantomere gusumaacha nauwë na gokorëëntëra amang'ana amaiiya ganö. 20Siböönö hanö waangere gukumia amang'ana gaanë, ganö gareba amahëënë, hanö engaki yagö irikuna. Kugira waangere gukumia; noraabë irimuumu; kuhika ronö amang'ana gayo garikuna.” 21Na enkaaga eyo abaanto mbaare koganya Sakaria kebara, bararogoorra ogotegeta kööë koHekaaru. 22Hanö aarichökere taatorre gusumaacha nabö hai, nabö bakamanya iga wanyöörre arooche irimaaho koHekaaru moora. Kohayo agasumaacha nabö na amabökö, kugira nkanyööra abaaye irimuumu karai. 23Na hanö enkaaga yaaë yemeremö koHekaaru yaasirre, naariingere kuya ka. 24Nyuma yichinsiko chiyo, mokaaë Erisabeeti akaba nda akaiibisa nyuumba imieeri etaano. 25Akagaamba iga, “Böönö oMonënë anturiiyi, andusiiyi ichinsöni chinö kobaanto!”
Ukuiboroa koYeeso koraruundibua
26Hanö Erisabeeti aabaaye nda yimieeri esaansaba, eNöökoe agatoma omomaraika Gabrieeri kuya Gariraaya kumugi goNasareeti. 27Naareenge na eng'ana yumuiseke igitiinde oora aare gutuna gotëtoa na Yoosebu, wurutuundurra roMogaambi Tauti. Na umuiseke igitiinde oyo niiga aakaberekeeyoe iga Mariaamu. 28Omomaraika akamoochera akagaamba iga, “Omorëëmbë gobë hamui nauwë! oMonënë hamui are nauwë aguitabiiyi bokong'u!” 29Mariaamu akööböha bokong'u gukuiigua amang'ana gayo ararogoora iga hayo rëërö kana ngokeeria ke. 30Omomaraika oora akamuhuunchukiria iga, “Waangë kööböha, Mariaamu; kugira eNöökoe akohaaye igisio. 31Noraabë nda wiborë omööna wegesaacha, na uchë komoroka iga Yeeso. 32Nareba omonënë onö areberekeroa iga, oMööna weNöökoe Onö aIgoro. OMonënë naremoköra omogaambi, këhanö Tauti guuka waabö aareenge, 33nareba omogaambi wurutuundurra roYaköbö kuyeeyo; na obogaambi bööë nobokuyeeyo!” 34Mariaamu akaboorra omomaraika oora iga, “Numuiseke nde igitiinde. Amang'ana gayo kana niyeke garaaköre gabë?” 35Omomaraika oora akamuhuunchukiria iga, “UMuiika oMohoreeru ngoragoochere, na ichiinguru chieNöökoe Onö aIgoro nchiragosekerre. Gikugira yagayo, naraberekeroe iga, oMohoreeru, oMööna weNöökoe. 36Heetoka Erisabeeti owegesaku keiinyu. Onö wanyöörre aamanyekana iga nomogoomba, si rëërö nendaare yimieeri esaansaba, ninyööra aakuunguha. 37Kugira koNöökoe, teng'ana nkong'u ehö hai.” 38Mariaamu akahuunchukia iga, “Nauni wöönsoe numuiriganiande woMonënë; kebë këhayo ogaambere.” Omomaraika oora agatanora akaya.
Mariaamu araya gokeeria Erisabeeti
39Guchinsiko chiyo iigö, Mariaamu akaangoha kuya goonse yibiguku kumugi gobuYahuti. 40Akaya oSakaria, agasöha nyuumba agakeeria Erisabeeti. 41Hanö Erisabeeti aakeeriibui na Mariaamu iga to, omööna akahööya koonda. Erisabeeti agaichuribua na uMuiika oMohoreeru, 42Akagaamba bokong'u iga, “Kobagaikoro böönsoe nuuwë waitabiribua bokong'u, na onö oraibore aitabiribua! 43Enö neng'ana ke ebaaye uwë nyako waabö oMonënë waanë aachere gonkeeria? 44Tamaaha niigö niguure umunyua gööö orankeeria iigö, omööna ahööyere koonda komogöökö. 45Owakehaiiya noonö akumiri iga ganö göönsoe oMonënë amoteebiri ngaraabë!”
Mariaamu arasiriingia aratoonia Nöökoe
46Mariaamu akagaamba iga:
“Omööyö göönë ngotööniagore oMonënë,
47na amaanyiinga gaanë gagaasokeeye uMutuuria waanë
Nöökoe.
48Kugira aheetokere nauni umuirigania waaë omorösu!
Gukurua rëërö, abaanto böönsoe mbaramberekere iga
nowakehaiiya nde,
49kugira eNöökoe uMukumahë,
ankörëëye amang'ana
gekerogoorö.
Nawë iriina rëëë nirihoreeru;
50naana amaabe kobaara bakomosooka,
kurua komakora na amakora.
51Aaköra agekerogooro, gokobökö kööë na
nkunyërëganiaare möönya kiihëëmërë na ichiseemi chiaabö
chöönsoe.
52Nkuihaare abagaambi mönyanguru kurua kubituumbe
biaabö,
na aikaria hö abarösu.
53Abaraambuku nkobaigutiaare na ibiinto ibiiya,
Na abaame abarugia mabökö moomo.
54Areenda eng'ana yaaë, eera aaragaiine na baaguuka
baiito;
naachere gutuurria umuIsraeri, omoköri waaë wemeremö,
55Këëbore aasumaachere na baaguuka baiito, baabo
Abrahamu
na kubincheembere biaaë kuyeeyo!”
56Mariaamu agaikara mö Erisabeeti imieeri etato, akamanya kuriinga kuya mööë.
Ukuiboroa koYöhana omoBaatiisi
57Enkaaga yaErisabeeti ekahika yukuibora, agaituurania omööna wegesaacha. 58Na hanö abarobëri na abaanto baabö baaiguure këëbore Nöökoe amokörëëye buuya bokong'u böönsoe mbaagöökere hamui nawë.
59Hanö ekeng'ëërrë keera gëësookiri ichinsiko muhuungate, orokanaanai bagaacha komosaara, mbaare gutuna komoroka iga Sakaria, iriina reisa waabö. 60Nyako waabö akaanga akabateebia iga, “Niiga araberekeroe iga Yöhana.” 61Nabö bakamoteebia iga, “Motaana moonto kurutuundurra roiinyu onö ana endokö eyo!” 62Bagasima isa waabö omööna kumubuuria iga, nendokö ke akaarokoa. 63Sakaria akabasaba ekebaaö gekööndeka, akaandeka iga, “Iriina rëëë niiga Yöhana.” Bagataraaha böönsoe! 64Höhayo iigö, Sakaria agatora kogaamba, na gotaanga kogoonga eNöökoe. 65Na abaanto baara böönsoe baareenge hö bakööböha. Na amang'ana gayo gakaroonda kubiguku biöönsoe biabuYahuti. 66Banö böönsoe baagaiguure bakagaitëgëërra barabuuria iga, “Omööna onö nke areköra?” Kugira naareenge na ichiinguru choMonënë.
Obonaabi boSakaria
67Sakaria isa waabö Yöhana agaichuribua na uMuiika oMohoreeru, akaruusia obonaabi aragaamba iga,
68“Togoongë oMonënë, eNöökoe wabaIsraeri!
Kugira naachere gutuurria abaanto baaë na kobatachora.
69Aatoha uMutuuria umukumahë,
kurua gooka yaabö Tauti, Tauti onö aareenge omoköri
waaë wemeremö.
70Ganö ngö aaragaiine kobanaabi baaë abahoreeru karai
araboora iga,
71ntoratuuribue kurua kobabisa baiito,
na kurua komabökö gabanö batorëgere.
72Naagaambere iga narioorokia amaabe hare baaguuka,
na koheetoka endagano yaaë ehoreeru.
73Ukuihimirria konö aaihimirriiyi guuka weiito Abrahamu
74iga ntoratuuribue kurua kobabisa baiito
na gotoha umueeya gokomosëëngëra totaana bööba,
75iga tobë abaanto abahoreeru na abaroonge harewë
guchinsiko chöönsoe chobohoru boiito.
76Nauwë, mööna waanë, noraberekeroe omonaabi,
weNöökoe Onö aIgoro.
Norataangatë oMonënë
omoseemiri enchera yaaë,
77kogoteebia abaanto baaë iga mbaratuuribue
gokööberoa amaraga gaabö.
78Nöökoe weiito nomohaabu owamaabe.
Naraköre emerëngaaria giobokeeye
bubuituuria getomorekere
79na gemorekë kurua kuriooba kobaara böönsoe
bareenge kugisuunte ekenënë ikiuruku,
na gotoröngööcha kuya gonchera yomorëëmbë.”
80Omööna oora agakiina akaba na ichiinguru kibumuiika. Nkuibara aamënyere kuhika ronö aachere kobaIsraeri.