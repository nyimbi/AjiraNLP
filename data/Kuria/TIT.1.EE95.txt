1Uni Bauro omoköri wemeremö gieNöökoe wiiki omotomoa waYeeso Kresto. Naahooyoe okorri iga ntuurri ubukumia buabaahoroa bieNöökoe na mbaköre bamanyë obohëënë bonö bokorëënta ubusuuki bueNöökoe, 2bonö buimiibui koborosa buiriitëng'ërö riobohoru bokuyeeyo. ENöökoe onö atakogaamba oborööngö, naaragaiine boyo mbërë enkaaga etarataanga, 3na hanö engaki yaakunere naabohonyooye kong'ana yaaë. Eng'ana eyo, yaamanyekaine gonchera yogoteebeerria köönë kuguituungana na engaamba yeNöökoe uMutuuria weiito.
4Ndakööndekera uwë Tito, omööna waanë omohëënë kubukumia boora togosaanga hamui. Tiga eNöökoe Taata na Kresto Yeeso uMutuuria weiito bakohë amaabe na omorëëmbë.
Emeremö geTito Krete
5Ikibune kenö këëgirre nkagutiga Krete niiga oköre buuya amang'ana ganö gaatigaaye, na wiiki iga otoore abagaaka biekanisa kera umugi, këëbore naagoteebiri, 6omoonto onö ataana isörö, omosaacha womokari umui bëënë, onö abaana baaë bareenge abakumia na tebakonaaha abaanto gose tebaana emetoe mekong'u hai. 7Kugira omotaangati omomaahirri kohaara akomaaherra emeremö gieNöökoe, kuhika abë omoonto onö ataana isörö omoonto onö ataana ikiihëëmërë, gose omoongo wenkörö, gose umunyui waamaroa, gose onö agotëma abaanto, gose onö akuigöömba ichiimbiria. 8Siböönö abë omogësa na onö ahaanchere amang'ana ganö gareenge amaiiya. Kuhika abë omoonto onö ana eseemi, omoroonge, omohoreeru na umuihöötu. 9Wiiki agöötërre bokong'u eng'ana enö igukumibua na enö iguitaberrania na amaiigio. Gonchera enö naraatore gutirimikia abaande komaiigio amahëënë na koorokia amasaria gabaara bakogaanga.
10Kugira mbaahö abaanto abaaru, banö baana isumaacho inchua wiiki nabarööngö; ekehëënë baara bareenge abirikömö riabasaaroa. 11Kuhika mukiri isumaacho yaabö, gikugira nkobaabayiriabare ichika ichingima na amaiigio ganö gataragere iga baiigi, na ngokörabare këhayo baraitëng'ëra kunyööra ichiimbiria. 12Ninyööra umui wabanaabi baabö onö wöönsoe aare omoKreete naagaambere iga, “AbaKreete nsiko chiöönsoe nabarööngö, baanga ichitiinyi ichimbeebe, abööyöku na abarösu,” 13Ubutuburi boyo nobobohëënë. Kohayo kuhika obang'öönërë bokong'u korri iga babë abahekeeranu kubukumia 14na baangë kogëëndërria kogööta amagano gikiYahuti na amaragirrio gabaanto banö baangere obohëënë. 15Ibiinto biöönsoe biasaabuurua kobanö baisaabuura; siböönö tekeehö kenö gësaabuurua kobanö batarasaabuurua na banö batakumiri, kugira entariki yaabö na amaitëgëërrö gaabö tibiagasaabuurroe hai. 16Abaanto banö baanga bayo nkogaambabare iga mbamanyere eNöökoe, si komaköra gaabö nkomokaanabare. Nabaanto banö barëgeroe, banö batakuigueera, tebaisaiine goköra geento kiiya hai.