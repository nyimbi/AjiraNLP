Ensemoka yaYeeso Kresto
(Rk 3:23-38)
1Kenö negetabo kiurutuundura roYeeso Kresto omööna oTauti, na Tauti naareenge umuhiri Abrahamu. Enö niyo ensemoka yaaë: 2Abrahamu akaibora Isaka, Isaka akaibora Yaköbö, Yaköbö nawë akaibora Yuuta na bamura bamööbö. 3Yuuta akaibora Bërëësi na Sëëra (nyako waabö woonde iga Taamari); Bërëësi akaibora Hesirooni, Hesirooni akaibora Raamu, 4Raamu akaibora Aminataabu, Aminataabu akaibora Naasoni, Naasoni akaibora Sarimooni; 5Sarimooni akaibora Boaasi (nyako waabö Boaasi niiga aareenge iga Rahaabu). Boaasi akaibora Obeeti (nyako waabö Obeeti naareenge Ruuti), Obeeti akaibora Yëësë, 6Yëësë nawë akaibora Tauti Omogaambi.
Tauti akaibora Soromooni (nyako waabö Soromooni naareenge moka Uria). 7Soromooni akaibora Rehoboamu, Rehoboamu nawë akaibora Abiiya. Abiiya akaibora Aasa; 8Aasa akaibora Yehosaabati, Yehosaabati akaibora Yoraamu, Yoraamu akaibora Usiia; 9Usiia akaibora Yotaamu, Yotaamu akaibora Ahaasi, Ahaasi nawë akaibora Hesekia. 10Hesekia akaibora Manase, Manase akaibora Amooni, Amooni nawë akaibora Yoosia. 11Yoosia akaibora Yekoonia na bamura bamööbö. Enkaaga eyo hö abaYahuti baahirroe guchiinguru Baaberi.
12Haakurua hanö abaYahuti baaisere kuhiroa Baaberi guchiinguru, Yekoonia akaibora Seritieeri, Seritieeri akaibora Serubabeeri, 13Serubabeeri akaibora Abiuuti, Abiuuti akaibora Eriakimu, Eriakimu nawë akaibora Asoori. 14Asoori akaibora Satooki, Satooki akaibora Akiimu, Akiimu nawë akaibora Eriuuti. 15Eriuuti akaibora Eriasari, Eriasari akaibora Mataani, Mataani nawë akaibora Yaköbö. 16Yaköbö akaibora Yoosebu, Yoosebu newë aareenge mosaacha oMariaamu, nyako waabö Yeeso onö akoberekeroa iga Masiihi.
17Gukurua hare Abrahamu kuhika hare Tauti namakora ikumi na anai, na kurua hare Tauti kuhika enkaaga enö abaYahuti baahirroe guchiinguru Baaberi namakora ikumi na anai, na kurua gonkaaga eyo baahirroe kuhika enkaaga enö Masiihi aaibooyoe namakora ikumi na anai.
Ukuiboroa koYeeso Kresto
(Rk 2:1-7)
18Ukuiboroa koYeeso Kresto niiga kööreenge iga: Mariaamu, nyako waabö, naareenge kogaamberoa obokoe na Yoosebu. Siböönö enkaaga enö wanyöörre ataramorëënta ka abë mokaaë, Mariaamu agatookera iga abaaye nda kogotora kuMuiika oMohoreeru. 19Yoosebu kohanö aareenge omoonto omohëënë, taare gutuna gusuukirria Mariaamu kobaanto hai; kohayo naatunere eseemi yuguiita obokoe boyo gukibisere. 20Hanö wanyöörre aitëgëërrëëye amang'ana gayo aatunere goköra, omomaraika woMonënë akamoochera gokeröötö akamoteebia iga, “Yoosebu omööna oTauti, waangë kööböha gotëta Mariaamu. Kugira enda eyo anayo niyogotora kuMuiika oMohoreeru. 21Nawë naraituurani omööna wegesaacha, nauwë noramorokë iga Yeeso, kugira newë arituuria abaanto baaë kurua komaraga gaabö.”
22Amang'ana ganö göönsoe ngaabaaye okorri iga endago eera yaarageroe na oMonënë kohëtëra komonaabi; 23“Tamaaha, umuiseke ekegööri naraimuki enda aibore omööna wegesaacha onö arerokoa iga Imanueeri” (esesoro yariö niiga, “Nöökoe ngatai yeiito are”). 24Hanö Yoosebu aabookere kurua guchitero naakörre këëbore omomaraika woMonënë aamoteebiri iga aköre, nawë naatëtere Mariaamu. 25Siböönö taaraaye nawë kiomosaacha na omokari roonde hai kuhika Mariaamu agaituurania omööna wegesaacha. Yoosebu akamoroka iga Yeeso.