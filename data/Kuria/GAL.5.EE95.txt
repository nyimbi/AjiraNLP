Reenda obotachore boiinyu
1Kresto naatohaaye obotachore iga tomënyë toreenge abatachore, kohayo muimeerre boroonge, motagaacha guitabirria motoorroe ichöögi yekeböhë. 2Tëgëërra muiigue uni Bauro ndabateebia iga hanö moraitabirri gosaaroa, hayo Kresto taraabë wubueera hare baiinyu hai. 3Ndareengera kogaamba obohëënë hare ore wöönsoe aguitabirria gosaaroa, iga kuhika aigueere aMaragö göönsoe. 4Baiinyu banö mugutuna iga moköroe abaroonge gukuigueera aMaragö, möisa kurua hare Kresto karai. Nkebara yamaabe more. 5Kugira kubukumia, gonchera yuMuiika, nkoganyatore kogöörio enënë iriitëng'ërö rekohaaboa oboroonge. 6Gukugira hanö oranyööre tögöötana na Kresto Yeeso, ogosaaroa gose oköönga gosaaroa nkorëng'aine; kere getoondooye nubukumia bore bogoköra emeremö kobohaanchi. 7Mbuuya möögeeye moragëënda! Ning'ui abakaaniri kuigueera obohëënë. 8Okong'aiinoa koyo mong'aiinoa teköörua ko oora aababerekera hai. 9Iriöögö ikë iigö riemegaatë ngokörarere obosë bubiimba. 10Neena iriitëng'ërö irinënë koMonënë iga temoraimuki eng'ana yeende ere yöönsoe hai, na ore wöönsoe akobairiiria nakaaba newë ng'ui, narakëëngëroe ikiina. 11Siböönö unimbë baanto bamoiito, hanö oranyööre nkegëëndërria goteebeerria igoro yesaaro, niigankembë nkogëëndërria kuiriiribua? Hanö oranyööre niigö, igiituurötuurö kiomosaraba geisa kohëënibua mbareka. 12Kobayo bakobairiiria, kura hanö bakaibotobotora abiëënë! 13Baiinyu, baanto bamoiito mööberekeeyoe iga mobë abatachore siböönö obotachore boiinyu botakaaba iga niiga moköre agomobere hai. Kuibaga reyo mokorranë emeremö baiinyu abiëënë kubiëënë kobohaanchi. 14Kugira aMaragö göönsoe nkohekeeranibuagare kuiRagö rimui iga “Ohaanche umunyarobëri waaö këhanö wihaanchere umuëënë.” 15Siböönö hanö oranyööre nokoromana mokoromana baiinyu abiëënë, muimaaherrembë motagasookania abiëënë kubiëënë.
UMuiika na omobere
16Niiga nkoboora iga momënyë kuMuiika hayo nehö motaakörre eseera yoMobere. 17Kugira omobere ngutunagore gare uMuiika gotaagutuna na uMuiika ngutunagore gare omobere gotaagutuna. Ababere bayo nababisa, igira waanga goköra gare ugutuna goköra. 18Siböönö hanö oranyööre notaangateroa na uMuiika toreenge haanse yamaRagö hai. 19Amaköra gomobere ngamanyekaine nagö ngöganö: oboraaya, ubunyaanku, obong'ööng'öyi; 20ibisëëngërö, oborögi, ububisa, iribeeha, irihari, oborro, emeko, obohötökani na okoheteerana. 21Ichinyaanyi, okorëëhoa na amaroa, obööyöku hamui na agaande ganö gaanga gayo. Ndabakoga këëbore naisa kobakoga: abaanto banö bagoköra amang'ana gayo tebaresöha kobogaambi bueNöökoe hai. 22Siböönö ehagoe yuMuiika yöenö: obohaanchi, omogöökö, omorëëmbë, ubugumiirria, obogësa, ubuuya, obohëënë, 23ububuniku, na ubuihöötu. Temaragö gaahö ganö gakaabuha amang'ana gayo hai. 24Baara bareenge abaKresto Yeeso baabaamba eseera yaabö yomobere komosaraba hamui na amaitëgëërrö na ichigöörio chiomobere. 25Hanö oranyööre ntomënyere kuMuiika niiga wiiki togëëndë kuMuiika. 26Tööngë kuimaaha toranaahana na komaaherana irihari.