Ibituhö kurua kuMuiika oMohoreeru
1Böönö, baanto bamoiito, igoro yamang'ana gibituhö binö bikurua kuMuiika oMohoreeru nehaanchere iga momanyë obohëënë bööbio. 2Momanyere iga, nkaaga motarakumia, wanyöörre möösira guchinchera ichincharu kogosëëngëra ichituubö chinö chitakogaamba. 3Kohayo ndatuna kobateebia moongore iga taahö ninyööra nomoonto umui onö akoröngööchoa na uMuiika gueNöökoe onö agaatora kogaamba iga, “Tiga Yeeso aihiimoe!” gose wiiki taahö onö agaatora koboora iga “Yeeso noMonënë” atare iga naröngööcheroe na uMuiika oMohoreeru hai.
4Böönö, hö bire ibituhö hagarehagare, siböönö uMuiika noora bëënë akubiruusia. 5Hö chire ichinchera hagarehagare chakuirigania siböönö oMonënë noora bëënë agokörroa emeremö. 6Hö chire ichinchera hagarehagare chiogoköra emeremö siböönö eNöökoe noora bëënë akuruusia ogotora komoonto ore wöönsoe okorri iga emeremö geyo gekörekane 7Kera omoonto nkohaaboaare kere gekoorokia iga uMuiika ngoreenge moonse yaaë gikugira yubueera boböönsoe. 8UMuiika nkohagore omoonto umui eng'ana yeseemia, na uMuiika goyo bëënë goha omoonto woonde eng'ana yobong'aiini. 9Woonde nawë uMuiika goyo bëënë gomoha ubukumia, na omoonto woonde gomoha ibituhö biakuhueenia. 10UMuiika gomoha omoonto umui ichiinguru chagoköra amakönö; na kowoonde igituhö gekuruundia eng'ana yobonaabi; na kowoonde wiiki ogotora kogoteebia obohagare gatai yimiika komoonto woonde ogotora kogusumaacha kubigaambo ibigëni, na kowoonde gomoha ogotora kogokönöra gare gagaamberoe. 11Siböönö uMuiika ngumui bëënë na ngö gogoköra gayo göönsoe; këëbore gugutuna, nkohaanagore igituhö ekehagare komoonto ore wöönsoe,
Omobere gumui si ibiimö mbiaaru
12Këhaara omobere goreenge gumui ninyööra gobë na ibiimö ibiaaru, na ibiimö biyo biöönsoe biomobere, siböönö ninyööra nibiaaru mbiö bigoköra omobere goba gumui, kohayo nkëëbö bëënë Kresto are. 13Nkëëbö bëënë, ninyööra böönsoe toreenge abaYahuti gose abaHamate, abagore gose abatachore, kuMuiika gumui böönsoe ntöbaatiiseroe komobere gumui na böönsoe ntöökörroe iga tunyue uMuiika gumui.
14Kugira omobere uguëënë tegöökörroe na ikiimö kimui bëënë hai, siböönö ibiimö nibiaaru nkunyööra goonabio. 15Hanö okanyöörre okogoro gokagaamba iga, “Kugira uni tokobökönde hai, tendeenge womobere goyo hai,” eyo tegaaköra kööngë koba ikiimö kiomobere hai. 16Na hanö ugutui gokagaambere iga “Tiriisönde hai, kohayo tendeenge womobere hai,” eyo teraköre kööngë koba komobere hai. 17Hanö okanyöörre omobere göönsoe ngö iriisö, niyeke, gokaiiguure engaamba? Hanö okanyöörre nugutui bëënë, niyeke ukunyuunka ikiruumba gokabaaye hö? 18Këëbore kere, niiga, eNöökoe naatoorre ibiimö hagare hagare komobere këhaara aare gutuna kebë, 19Hanö okanyöörre ikiimö këëbaaye kimui bëënë omobere nehai gokabaaye?
20Këëbore kere, mbireenge hö ibiimö ibiaaru, siböönö omobere ngumui. 21Kohayo iriisö tereratore goteebia okobökö iga, “Tinkugutuna hai!” Gose omotoe tegogateebia amagoro iga “Tenkobatuna hai.” 22Kugira ibiimö biira biguitëgëërroa iga nibirösu, mbiö biina ubueera; 23ibiimö biira togokanya iga tibisaiine bokong'u hai, mbio tugusiriinia bokong'u; na ibiimö biira tokomaahera ichinsöni, biyo mbiö bikubisua bokong'u, 24Nkaaga ibiimö binö bikuigöömboa bokong'u tibigutuna bikörroe geento hai, siböönö eNöökoe umuëënë, aatoora omobere hamui gonchera eyo okorri iga ikiimö keera kiguitëgëërroa iga nekerösu kebë nkiö kegosookoa. 25Nkobakere iigö okorri iga omobere gotakaahokana, siböönö ibiimö biöönsoe hagarehagare biireerrana gokerëëngërë kimui. 26Hanö oranyööre ikiimö kimui kiomobere keena imiiriirö, ibiimö biinde biöönsoe nkuiriirabire hamui nakiö; hanö wanyööra ikiimö kimui gisiriniibui, ibiimö biinde biöönsoe ngosaangabire emegöökö gëëkiö.
27Baiinyu böönsoe nomobere goKresto more, na kera umui nikiimö kiomobere goyo. 28ENöökoe aahora goKanisa: abiribaga rembërë, abatomoa; erekabere abanaabi, eregatato abaiigia; haakurua baara bagoköra amakönö sooki baara bahaayoe ibituhö biakuhueenia, ugutuurria abaande gose okoröngööcha, na kugusumaacha kubigaambo ibigëni. 29Böönsoe mbareenge abatomoa? Böönsoe nabanaabi? Böönsoe mbareenge abaiigia? Böönsoe mbaana ichiinguru chagoköra amakönö? 30Böönsoe mbaana ibituhö biakuhueenia? Böönsoe ngusumaachabare ibigaambo ibigëni? Böönsoe ngokönörabare ganö gagaamberoe? 31Muigöömbë bokong'u iga mobë na ibituhö biobueera bokong'u, nauni böönö nkoboorokirriande enö isaiine bokong'u.