UMuiika gobohëënë na umuiika goborööngö
1Abahaanchoa mööngë gukumia imiika giöönsoe, siböönö mosaache imiika geyo nyööre nkoNöökoe giruure, kugira abanaabi abaaru aboborööngö baririchökera gokebara. 2Na gonchera enö moramanyë nyööre nuMuiika gueNöökoe: niiga ore wöönsoe onö agotobora iga Yeeso naachere komobere; oyo noweNöökoe. 3Siböönö umuiika gore göönsoe gonö gotagotobora Yeeso goyo tekoNöökoe göörua hai. Gonö ngö umuiika guMubisa waKresto, onö möiguure iga ariicha, na böönö aacha karai gokebara.
4Siböönö baiinyu bare baana nabeNöökoe more na möisa gokera abanaabi bayo boborööngö, gikugira onö areenge moonse yeiinyu nakerre onö areenge gokebara. 5Bö nabekebara kohayo nagekebara bagusumaacha, na ekebara nkobatëgëërrakere. 6Baiito nabeNöökoe tore. Ore wöönsoe amanyere eNöökoe ngototëgëërraare na onö atareenge oweNöökoe tagototëgëërra hai. Na gonchera eyo nehö tokomanyera umuiika gobohëënë na umuiika gobosaria. 7Abahaanchoa tohaanchane abiëënë kubiëënë, kugira obohaanchi nkoNöökoe bukurua. Na ore wöönsoe akohaancha owoonde oyo nomööna weNöökoe, na namanyere eNöökoe. 8Onö wöönsoe ataana obohaanchi tamanyere eNöökoe hai kugira eNöökoe nobohaanchi. 9ENöökoe naahonyooye obohaanchi bööë hare baiito kogotoma oMööna waaë omomoomui gokebara korri iga tunyööre obohoru gokehëtëra harewë. 10Obohaanchi mboobonö iga: tiiga mbaiito tööhaanchere eNöökoe hai, siböönö iga newë aatohaanchere agatoma omööna waaë abë egesonsooro kiamaraga gaiito.
11Abahaanchoa hanö oranyööre eNöökoe aatohaanchere iigö, kuhika niiga na baiito tohaanchane abiëënë kubiëënë. 12Taahö omoonto onö aakarooche eNöökoe hai. Siböönö hanö oranyööre ntohaanchana, eNöökoe namënyere moonse yeiito na obohaanchi bööë böhekeerana moonse yeiito.
13Na gonchera enö ntomanyere iga moonse yaaë tore nawë moonse yeiito are, gukugira aatoha uMuiika gööë. 14Baiito töömaaha na tötobora iga Taata aatoma oMööna waaë koba umutuuria wekebara. 15Ore wöönsoe agotobora iga Yeeso Kresto noMööna weNöökoe, eNöökoe namënyere moonse yaaë, nawë namënyere moonse yeNöökoe. 16Ntomanyere na ngukumiatore kobohaanchi bonö eNöökoe anabö hare baiito.
ENöökoe nobohaanchi, na ore wöönsoe agomere kobohaanchi, oyo nareenge koNöökoe, na eNöökoe namënyere moonse yaaë. 17Obohaanchi bohekeeranibue moonse yeiito korri iga tuuchë koba na obokare kurusiko rogokëëngëroa ikiina gikugira boora Kresto areenge mbö toreenge gokebara monö. 18Obohaanchi tebokoba na obööba hai. Kugira obohaanchi bonö böhekeerana nkurugiabore obööba. Obööba mbuituungaine na ogokëëngëroa ikiina, na ore wöönsoe onö ana obööba oyo tareenge omohekeeranu kobohaanchi hai.
19Ntoona obohaanchi gikugira eNöökoe newë aatohaanchere mbërë. 20Hanö omoonto aragaambë iga “Nehaanchere eNöökoe,” siböönö narëgere owoonde, oyo nomorööngö. Kugira omoonto onö atahaanchere owoonde ore akomaaha, niyeke aratore kohaancha eNöökoe onö atakomaaha. 21Renö ndiö iriragö renö toonariö kurua harewë, iga ore wöönsoe ahaanchere eNöökoe niiga ahaanche na owoonde.