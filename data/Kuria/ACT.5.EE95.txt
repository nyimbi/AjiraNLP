Anania na Sabira
1Omoonto woonde iga Anania na mokaaë Sabira, nabö böönsoe bakaguria irirema rëëbö. 2Siböönö agatuëëna ichiimbiria ichimui akabisa, na mokaaë naamanyere amang'ana gayo buuya, sooki akarëënta ichiinde kobatomoa. 3Bëëtërö akabuuria Anania iga, “Anania, kugira ke iRisaambo resöhere komööyö gööö ong'ainere uMuiika oMohoreeru, wimokere gutuëëna ichiimbiria ichimui, chinö ugurri irirema? 4Hanö waare nyöörre otaraaguria irirema reyo, nerëëö rëëre; na hanö waare wisere kuguria, ichiimbiria nichiaaö chiaare. Kugira kembë witëgërrëëye goköra eng'ana këeyo? Tiiga mbaanto ong'aiinere hai - neNöökoe ong'aiinere!” 5Hanö Anania aaiguure iigö, naagooye haanse agakua; na banö böönsoe baaiguure amang'ana gayo mbaagööteroe na obööba. 6Abamura baande bagaacha, bakabisia ikihuundugu keera ichingebo, bagakirichökia, bagakihira bui.
7Hanö ichinkaaga isato chaasirre, mokaaë agaacha, nawë tewanyöörre amanyere ganö wanyöörre gaabaaye hai. 8Bëëtërö akamubuuria iga, “Nteebia, ichiimbiria chinö nchiö bëënë munyöörre na mosaacha waaö gukuguria irirema reera?” Akahuunchukia iga, “Eee ching'ana iigö bëënë.” 9Kohayo Bëëtërö akamoteebia iga, “Kugira ke muitaberraini na mogaaka waaö gosaacha uMuiika goMonënë? Maaha orörë banö baruure kuhira mogaaka waaö bui, mbaabanö ngesakubare, mbarakuhire bui nauwë wöönsoe!” 10Höhayo iigö akagoa haanse, komagoro gaBëëtërö, agakua. Bare bamura baara bagaacha bakanyööra akuure karai, kohayo bakamurichökia bakamuhira bui haang'i na mogaaka waaë. 11Abakumia böönsoe hamui na abaande böönsoe banö baaiguure amang'ana gayo, mbaabaaye na obööba bokong'u.
Ibimanyiirrio na ibirogoorö
12Abatomoa mbaakörre ibimanyiirrio na ibirogoorö ibiaaru kobaanto. Abakumia böönsoe mbaairaini hamui gokegoora geSoromooni. 13Ninyööra abaanto baabagisigisiri, si temoonto okebara asaachere kuya guisöhania harebö hai. 14Abaanto banö baakumiri oMonënë abasaacha na abagaikoro mbaaiyëngëëyi guikömö rëëbö. 15Komang'ana ganö abatomoa baare goköra, abarooyi mbaare korëëntoa guchinchera ichinënë batooroa komarre na kubisëërö, korri iga hanö Bëëtërö akohëta, ikiiriiri këëë ikiëënë kebaturubani. 16Amakömö gabaanto banö baare kurua kumigi genö gëëtorraine na Yerusareemu, bakarëënta abarooyi baabö, na banö wanyöörre bainaaroa na ibihui; na böönsoe mbaahueeniibui.
Abatomoa barairiiribua
17Haakurua uMunchaama uMuhikere hamui na baara böönsoe baareenge hamui nawë, abirikömö riabaSatukaayo, bakamaahera abatomoa irihari. 18Bakagööta abatomoa baara bakabatoora gokeböhë. 19Siböönö ubutiko boyo bëënë, omomaraika weNöökoe akaigora ibisaku biekeböhë akarichökia abatomoa baara kuya isiko, akabateebia iga, 20“Kayi muimeerre koHekaaru, na moteebi abaanto amang'ana göönsoe agirimënya iriihea renö.” 21Abatomoa bagaköra këhayo, inkio haara bagasöha koHekaaru bagataanga kuiigia.
Hanö uMunchaama uMuhikere weNöökoe hamui na baara baare hamui nawë hanö baahikere, mbaaberekeeye abataangati böönsoe babaYahuti korri baikare inchaama ingima; sooki bagatoma abasirikare kuya gokeböhë iga abatomoa barëëntoe harebö. 22Siböönö hanö abasirikare baara baahikere gokeböhë, tebaanyöörre abatomoa baara gokeböhë moora hai, kohayo bakariinga bakahira amang'ana gunchaama iga, 23“Hanö tuhikere gokeböhë haara, ntunyöörre nisiikere buuya na abariindi böönsoe nyöörre nkoreendabare kubisaku; siböönö hanö togeeye kuigora ibisaku, titunyöörre moonto ore wöönsoe mö hai!” 24Hanö abataangati babaanchaama bieNöökoe hamui na umuimirirri wabariindi bieHekaaru baaiguure iigö, mbaachumere gokere wanyöörre keebaaye kobatomoa. 25Haakurua omoonto woonde agaacha akabateebia iga, “Taiigua! Abaanto baara mööre motoorre gokeböhë, nkoHekaaru bare baraiigia abaanto!” 26Kohayo umuimirirri oora wabariindi bieHekaaru akaya hamui na abaanto baaë akarëënta abatomoa. Tebaabagöötere guchiinguru hai, kugira mbööböhere iga abaanto bagaacha kobarasa na ichinkömögö.
27Bakarëënta abatomoa bakabaimiirria mbërë yinchaama, uMunchaama uMuhikere oora akababuuria iga, 28“Ntööre tobakaaniri iga motagaacha kuiigia kuriina riomoonto onö, siböönömbë maaha ganö mokörre! Amaiigio gaiinyu, garoondere Yerusareemu yöönsoe, na ngutunamore iga muturuusi amasörö kuruku romoonto onö!”
29Bëëtërö hamui na abatomoa baande baara bakahuunchukia iga, “Nkeragere iga tuigueere eNöökoe, si tiiga nabaanto hai. 30ENöökoe wabaaguuka baiito naariuukiri Yeeso kurua kuruku, hanö möösookiri kumuiita mokomobaamba komote. 31Nöökoe naamuimukirriiyi akamotoora boreo bööë, akaba oMotaangati na uMutuuria, iga ahë abaIsraeri umueeya batobore baaberoe amaraga gaabö. 32Mbaiito tokogaamba amang'ana ganö gaabaaye na uMuiika oMohoreeru nawë nkogagaambaare, newë areenge igituhö kieNöökoe kobaara bakumuigueera.”
33Hanö inchaama eera yaiguure iigö, mbaachuurre bokong'u bagatuna kobaiita. 34Siböönö umui waabö, omoBarisaayo woonde iga Gamarieri, onö aareenge umuiigia waMaragö onö aasookeroe bokong'u na abaanto böönsoe, akaimeerra mbërë yinchaama eyo. Akagaamba iga abatomoa barichökibue kebara taanga, 35nehö aateebiri inchaama iga, “Bare baIsraeri, muitëgëërrë buuya amang'ana ganö mugutuna gokörra abaanto banö. 36Moheetoke iga ronyuma hakë, omoonto woonde iga Tautasi naachere akagaamba iga, nomoonto omonënë, na abaanto haang'i amagana anai mbaagöötaiine nawë. Siböönö naaiteroe, na baara wanyöörre baagöötana nawë bakanyërëgana, na egekömö këëë kegasira. 37Haakurua, Yuuta omoGariraaya akaimoka gonkaaga yekebaro; akaba na irikömö renö rëëmogöötere, nawë wiiki agaiitoa, irikömö rëëë riöönsoe rekanyërëgana. 38Na ganö gaabanö, ndabateebia, motakabaimukiria itaamboka rere riöönsoe. Mobatigë! Hanö oranyööre emeremö gëëbö genö hamui na eseemi yaabö nkomoonto biaarua, mbiraasire, 39siböönö hanö ndanyööre nkurua koNöökoe, temoraatore kobakera hai. Gaacha unyööre kura neNöökoe muguitania!”
Inchaama eera, egaitabirria amang'ana gaGamarieri. 40Bakaberekera abatomoa baara, bagateebia abariindi iga babaigosë na orogösë sooki bakabakoromerra iga, bariihë batagaacha gotara iriina reYeeso roonde hai; sooki bakabahaatera bakaya. 41Nkaaga abatomoa baare kurua gunchaama, mbaareenge na emegöökö, kugira eNöökoe naarooche iga mbaisaiine gusuukirribua gukugira yaYeeso. 42Ruisö röönsoe bakaya baraiigia na kuruundia aMang'ana Amaiiya iga Yeeso newë Masiihi koHekaaru na kumigi giabaanto.