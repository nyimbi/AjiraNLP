Ichinsiko chiamaserra
1Heetoka iga guchinsiko chiamaserra nchireba hö ichinkaaga chinyaanyi. 2Abaanto mbareba banö baihaanchere abiëënë, banö bahaanchere ichiimbiria, abaihechi, abaimaahi, banö baguchuaaria, banö batakuigueera abaiburi baabö, banö bataana mukumö na banö batareenge abahoreeru; 3mbareba hö banö batakuigueera abaande borro, banö bataana amaabe, abaichöögania, abarro na abachuuru, banö batagutuna kere giöönsoe kereenge ikiiya, 4mbareba abakana, banö baana emetoe emekong'u, banö baichooye ubuihechi, mbarehaancha amang'ana gekebara gokera kohaancha eNöökoe, 5mbaremaahekana kebara iigö nkanya mbahaanchere eNöökoe simbë baraanga ichiinguru chaaë. Obë harai na abaanto betëëmö eyo. 6Abamui baabö nkuyabare guchinyuumba chiabaanto, bageera abagaikoro abarösu banö baaritohëroa na amaraga na ichigöörio chichitëëmö chöönsoe, 7abagaikoro banö bagosaacha kueega ruisö röönsoe siböönö tebagaatora kohekeera obong'aiini bobohëënë hai. 8Abaanto bayo nkööngabare obohëënë këhaara Yaane na Yaambore baangere Mosa, abaanto banö amaitëgëërrö gaabö gatagoköra emeremö na banö baakeroa komang'ana gubukumia. 9Siböönö tebaragëëndërri kuya harai hai, kugira obokaangi bööbö mboramaahoe borabu na abaanto böönsoe. Nkëhayo bëënë këëbaaye hare Yaane na Yaambore.
Amaragirrio gagosookerria
10Siböönö uwë wagööta amaiigio gaanë, etëëmö yaanë na ikibunë këënë kiobohoru; ubukumia böönë, ukugumirria köönë, obohaanchi böönë, oköönga korösa köönë, 11ukuiriiribua köönë na inyaanyi yaanë. Gayo ngaanyöörre nkaaga naare Antiokia, Ikonio na Risiitira, naagumiirriiyi imiiriirö emenënë, siböönö eNöökoe naantuurri kurua komang'ana gayo göönsoe. 12Mahëënë böönsoe banö bagutuna komënya kubusuuki bueNöökoe hare Kresto Yeeso, kuhika mbarairiiribue; 13engaki eyo abaanto abanyaanku na abarööngö mbaregëëndërria koba ababeebe, barang'aiina abaande nabö böönsoe barang'aiinoa. 14Siböönö uwë gëëndërria komang'ana göönsoe gare weega na kogakumia kimuikimui. Nomanyere banö baareenge abaiigia baaö, 15na wiiki nkoheetokaore iga gukurua kobööna bööö wamanya aMaandekö Amahoreeru gare garatore gokoha eseemia enö erakuhiki kubuituuria gokohëtëra kubukumia hare Kresto Yeeso. 16AMaandekö göönsoe ngaandekeroe koboröngööchi bueNöökoe na ngaisaiine gukuiigia abaanto, kogotakia, ukuruungihia amang'ana amabeebe na gokoragirria abaanto igoro yirimënya iriroonge, 17korri iga omoonto weNöökoe abë omohekeeranu na aseemibua atore goköra kera iriköra renö rreenge iriiya.