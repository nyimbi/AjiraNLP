1Haakurua tetöötorre kugumiirria wiiki hai. Kohayo tokamaaha iga totame Atëënë haara abiëënë 2engaki eyo togatoma mura omoiito Timoteo guucha hare baiinyu, onö areenge omoköri wemeremö hamui na baiito gukugira yeNöökoe kogoteebeerria aMang'ana Amaiiya gaKresto. Ntömotomere iga achë na kohekeerania ubukumia boiinyu, na kobatirimikia 3okorri iga ore wöönsoe hare baiinyu atagaacha gusiingisibua gikugira yimiiriirö genö. Baiinyu abiëënë momanyere iga ntööhooyoe gikugira yagayo. 4Kugira nkaaga tööreenge hamui na baiinyu, ntööbateebiri mbërë iga ntorairiiribue; na momanyere iga mahëënë niigö këëbaaye. 5Gikugira yeng'ana eyo, hanö naarooche iga tengaatorre kugumiirria wiiki hai, naatomere omoonto okorri iga manyë këëbore ubukumia boiinyu boreenge. Getakaaba iga iRisaambo ndëëbasaachere sooki emeremö genö giöönsoe tookörre hare baiinyu gehëtë iigö!
6Böönö Timoteo aariinga, aatorëëntëra amang'ana amaiiya igoro yubukumia na obohaanchi boiinyu. Wiiki naatoteebiri iga ngotoheetokamore buuya ruisö röönsoe na moona amaiiga gagutuna gotomaaha këhaara na baiito böönsoe tugutuna kobamaaha. 7Gikugira yeng'ana eyo, baanto bamoiito, kunyaanyi yeiito na kumiiriirö geiito giöönsoe ntötirimikiibui igoro yeiinyu gokohëtëra kubukumia boiinyu. 8Kugira böönö tööba abahoru hanö oranyööre muimereeye boroonge koMonënë. 9Egoongö eng'ana hai eraisane tohë eNöökoe gikugira yeiinyu igoro yemegöökö giöönsoe genö toonagio mbërë yeNöökoe weiito gikugira yeiinyu? 10Ngosabatore eNöökoe bokong'u ubutiko na omobaso iga totore kobamaaha korri tobatuurri kere oranyööre kerabasoohera kubukumia boiinyu.
11Tiga eNöökoe weiito onö areenge Taata wë umuëënë na oMonënë Yeeso batoseemiri orogëëndö roguucha hare baiinyu. 12Tiga oMonënë abaköre mobë na obohaanchi obonënë bokong'u na mohaanchane abiëënë kubiëënë na mohaanche abaanto böönsoe këhaara tobahaanchere. 13Gonchera eyo narahekeerani imiööyö geiinyu, gëëngë koba na isörö na gebë emehoreeru mbërë yeNöökoe na Taata weiito gonkaaga enö oMonënë weiito Yeeso ariicha hamui na abaanto baaë böönsoe.