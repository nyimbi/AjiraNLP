Yeeso arahueenia omoonto wamagëëngë
(Mk 1:40-45; Rk 5:12-16)
1Hanö Yeeso aasekeeye kurua kunguku, amakömö amanënë agabaanto mbaamosöraine. 2Haakurua omoonto onö wanyöörre aroora amagëëngë agaacha harewë, agasigama mbërë yaaë, akagaamba iga, “Monënë, hanö orahaanche, oratora gonsaabuura.” 3Yeeso akaraambeka okobökö kööë akamuturubania. Akamuhuunchukiria iga, “Nehaanchere, Saabuurua!” Höhayo iigö ore moonto oora akahueena amagëëngë gaaë. 4Haakurua Yeeso akamoteebia iga, “Maaherra! Otagaacha goteebia moonto hai, siböönö oroongehë kuya kumunchaama, akomaahë, haakurua uruusi igituhö këëbore Mosa agaambere, gokoorokia iga uhueenere.”
Yeeso arahueenia omoköri wemeremö womotaangati uMuruumi
(Rk 7:1-10)
5Hanö Yeeso aasöhere Kaberenaumu, omotaangati umuRuumi, akamoochera, akamogëya, 6aragaamba iga: “Monënë, omoköri waanë wemeremö nomorooyi wirisusu, mborre are ka, tagotora kobooka hai.” 7Yeeso akamoteebia iga “Nendaachë kumuhueenia.” 8Omotaangati oora akamuhuunchukiria iga, “Monënë, tinisaiine iga osöhë waanë hai. Siböönö uwë tagaamba eng'ana inyënë, nomoköri waanë wemeremö narahueene. 9Kugira ninyööra nuuni nomoonto onö ndeenge haanse yogotora kuabataangati baande, na neena abasirikare banö nkerre. Ngoteebiande umui iga, ‘Kayi haara!’ nawë nkuyaare, na owoonde iga, ‘Ncho hanö!’ nawë ngoköraare iigö.” 10Hanö Yeeso aaiguure amang'ana gayo, naarogoorre agateebia abaanto banö baamosööraine iga, “Ndabateebia obohëënë iga, Tenaakarooche omoonto ore wöönsoe gukiaaro kiabaIsraeri onö ana ubukumia këonö hai. 11Kohayo ndabateebia iga, abaaru mbarirua rogoro na mooche nabö mbarikara hamui na Abrahamu, Isaka na Yaköbö kunyaangi yoboGaambi bueNöökoe. 12Siböönö baara bareenge koboGaambi mbaretabutua kebara kugisuunte, hare barikuura na gokarratia amaiinö.” 13Haakurua Yeeso agateebia omotaangati umuRuumi oora iga, “Gëënda ka, na këëbore ukumiri nkëëbö orakörroe.” Nomoköri wemeremö womotaangati umuRuumi oora akahueena enkaaga eyo bëënë.
Yeeso arahueenia abaanto abaaru
(Mk 1:29-34; Rk 4:38-41)
14Yeeso akaya oBëëtërö, akanyööra nyakubiaara waabö Bëëtërö naraaye borre nomorooyi irikëng'ëënti. 15Yeeso akamuturubania okobökö kööë, irikëng'ëënti rekamohaatera, nawë akaimeerra na gotaanga kumuirigania.
16Hanö gööbaaye omogörööba, abaanto abaaru banö baare na ibihui bakarëëntoa harewë. Yeeso akarugia ibihui kong'ana na kuhueenia böönsoe banö baare abarooyi. 17Naakörre gayo okorri iga ahiki ganö omonaabi Isaaya aaragere akagaamba iga,
“Wë umuëënë aaruusia hö amarooyi gaiito,
na aimukiri ibirooyi bieiito.”
Banö bagutuna koba abeega baYeeso
(Rk 9:57-62)
18Hanö Yeeso arooche irikömö riabaanto bamonaarri, agateebia abeega baaë baambokë kuya ihuumbu yinyaancha. 19Umuiigia waMaragö agaacha harewë akamoteebia iga, “Muiigia, ntoragëënanë hare höönsoe oraayi.” 20Yeeso akamuhuunchukiria iga, “Ibiboe mbiina amaiina, na ibinyunyi mbiina amasu, siböönö oMööna woMoonto taana hare agaitoora amuunye hai.” 21Omoonto woonde, umui wabeega baaë, akamoteebia iga, “Monënë, nke otatigere ngëëndë kuhira taata bui.” 22Yeeso akamuhuunchukiria iga, “Ngööta togëënanë, tiga abaku bahire abaku baabö bui.”
Yeeso aratiindia amageengio ginyaancha
(Mk 4:35-41; Rk 8:22-25)
23Yeeso akariina koböötö, hamui na abeega baaë. 24Höhayo iigö omokama omonënë gokahusa kunyaancha amagëëngio gagataanga gutuba oböötö. Enkaaga eyo Yeeso wanyöörre araaye. 25Abeega baaë bakaya harewë, bakamutura kurua guchitero, bakagaamba iga, “Monënë, otatutuuria toratuna gukua!” 26Yeeso akabahuunchukiria iga, “Kugira ke mööböhere iigö baiinyu, monyabukumia bokë?” Haakurua akaimeerra akang'öönëra emekama na amagëëngio, na inyaancha egateenda. 27Abaanto böönsoe bakarogoora bakagaamba iga, “Onö moonto watëëmö ke? Ninyööra nemekama na amageengio nkumuigueera bire?”
Yeeso arahueenia abaanto babere banö baare na ibihui
(Mk 5:1-20; Rk 8:26-39)
28Hanö Yeeso aahikere gukiaaro kiabaGeraasi ihuumbu yinyaancha, agasikana na abaanto babere banö baare kurua guchimbeehera. Abaanto banö baare na ibihui nabö mbaareenge abachuuru na temoonto agakarehere kohëta gonchera eera hai. 29Höhayo iigö bagaköra igituri baragaamba iga “Nke ugututuna ore Mööna weNöökoe? Gose nuuchere gotööta enkaaga yeiito etaraahika?”
30Haang'i na ahase hayo irihichö richingurube ndëëre kuriisia hö. 31Kohayo ibihui biyo bikagëya Yeeso biragaamba iga, “Hanö ndanyööre ngutunaore gotööta, simbë ututigë tosöhë kuihichö reera richingurube.” 32Yeeso akabiteebia iga, “Motaya;” kohayo ibihui biira bikarua kobaanto baara bigasöha guchingurube, irihichö riöönsoe regasekera gokeng'araario, rekairekera kunyaancha, ichingurube chöönsoe chigakua.
33Abaanto banö baare kuirigania ichingurube chiyo bakang'ösa, bakaya kumugi, bagateebia abaanto bumugi amang'ana göönsoe ganö gaabaaye kobaanto baara baare na ibihui. 34Nehö abaanto böönsoe abumugi baarichökere kuya komaaha Yeeso, na hanö baamorooche, bakamogëya baramoteebia iga aruë gukiaaro këëbö.