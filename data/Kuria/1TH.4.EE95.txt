Irimënya renö regotëgëria eNöökoe
1Kogosookerria baanto bamoiito torabasaba na kobagëya kuriina rioMonënë Yeeso iga këhaara mueegere kurua hare baiito mona keragere momënyë na motëgëri eNöökoe, mahëënë niigö bëënë mogoköra, këiigö bëënë mogëëndërri goköra buuya bokong'u. 2Kugira momanyere amaragirrio gare tööbahaaye kogotora koMonënë Yeeso. 3Kugira kere eNöökoe agutuna niiga mosabuuroe, hayo niiga mobë harai na amang'ana goboraaya. 4Omoonto ore wöönsoe niiga amanyë mona aranagi omobere gööë kobohoreeru na gosookö, 5tikubuigöömbi obobeebe, kiabaanto bekebara banö batamanyere eNöökoe hai. 6Kohayo omoonto ore wöönsoe atagasarria owoonde kuguituungana na eng'ana eyo, këëbore tööbateebiri karai na kobakoga iga oMonënë narairiiri abaanto banö bagoköra amang'ana ganö gaanga gayo. 7Kugira eNöökoe taatoberekeeye iga tomënyë kubunyaanku hai etare iga tomënyë kobohoreeru. 8Kohayo böönö, onö aköönga amaiigio ganö tomoonto aköönga hai, neNöökoe aköönga ore akobaha uMuiika gööë oMohoreeru 9Siböönö titugutuna iga tobaandekere këëbore keragere iga mohaanche abakumia. Kugira baiinyu abiëënë möisa kuiigibua na eNöökoe këëbore keragere iga mohaanchane abiëënë kubiëënë. 10Na kobohëënë nkëhayo möököra kobakumia baMaketonia yöönsoe. Kohayo torabagëya baanto bamoiito, moköre koheteera hayo. 11Mobë na omokea gögutuna komënya komorëëmbë motoondorroe na amang'ana gaiinyu agiëënë na moköre emeremö geiinyu komabökö gaiinyu abiëënë, këhaara wanyöörre töbateebia. 12Gonchera eyo mooroki etëëmö inchiiya kobaanto banö batareenge abakumia na wiiki temoraitëng'ërë omoonto ore wöönsoe hai.
Uguucha koMonënë
13Baanto bamoiito ngutuna tore iga momanye obohëënë kuguituungana na baara baisa gukua, okorri iga motagaitumata kiabaande banö bataana iriitëng'ërö. 14Kohaara toona ubukumia iga Yeeso naakuure sooki akariooka, këiigö bëënë ngukumiatore iga eNöökoe naririingia hamui na Yeeso baara böönsoe baakuure. 15Eng'ana enö tokobateebia niriigio rioMonënë; iga baiito banö toohö abahoru, banö toraabë hö kuhika ronö oMonënë ariicha, tetoretaangata baara urinyööra baisa gukua hai. 16Kugira oMonënë umuëënë nariika kurua kuriooba kongaamba enënë, na engaamba yomomaraika omonënë, na kongaamba yirirööngoe rieNöökoe. Na baara baakuure bareenge hare Kresto mbërë; 17sooki böönö baiito baara toohö abahoru, banö toraabë hö, nturimukibua nabö komasaaro kuya guturuung'ana oMonënë kegoro koyo. Na kohayo ntoreba hamui na oMonënë ruisö röönsoe. 18Kohayo mutirimikani baiinyu abiëënë komang'ana ganö.