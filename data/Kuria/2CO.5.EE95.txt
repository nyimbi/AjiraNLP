1Kugira ntomanyere iga irigutu renö tomënyere-omobere goiito guekebara kenö-hanö rerasaribui, ntoranyööre amaikarö kurua koNöökoe, umugi gonö gotahagaacheroe na moonto gonö gotaregöta roonde nagö ngoreenge kuriooba. 2Na böönö nkorööratore, toraigöömba bokong'u iga tohaaboe umugi goiito gonö guguucha kurua kuriooba; 3Kugira hanö toraguisöhiri tetorasikanoe toreenge keng'aabi hai. 4Nkaaga tokemënyere kuigutu renö riekebara, ngukuuratore kunyaanyi enö tukuiigua; tiiga niiga ngutunatore iga tuinuure omobere goiito gonö toonagö hai, etare iga niiga tuisöhiri goora gokuriooba, okorri iga omobere goora guugukua gohoonchoroe na obohoru. 5ENöökoe umuëënë newë aatoseemiiyi okohoonchoroa koyo, na agatoha uMuiika gööë abë ekegöötërrö kogöönsoe gaara aatobekeeye.
6Kohayo ruisö röönsoe ntuichooye ubutirimiku. Ntomanyere iga nkaaga tokereenge kuimënya reiito renö riomobere, harai tore kurua koMonënë. 7Kugira okomënya goiito, nkubukumia, na tiiga iga ngokomaaha na amaiisö hai. 8Ntuichooye ubutirimiku na ntokahaanchere iga tutigane na umugi goiito gonö gomobere na tuyi ka tobë hamui na oMonënë. 9Siböönö eng'ana enënë gokera kere giöönsoe, hare höönsoe tore, ngutunatore iga tomotëgëri, ninyööra toreenge kebara hanö gose waaë haara. 10Kugira baiito böönsoe kuhika tuimeerre mbërë yaKresto, kogokëëngëroa ikiina nawë. Kera omoonto narinyööra kere kimuisaiine gokorëng'aana na amaköra ganö aakörre nkaaga aareenge gokebara kenö, gabë amaiiya gose gabë amabeebe.
Okogöötanibua na eNöökoe gonchera yaKresto
11Kohaarambë tomanyere ubueera bökööböha oMonënë, ngosaachatore kuruta abaanto baande. Siböönö baiito ntomanyekaine hare eNöökoe, na nguitëng'ërande iga ntomanyekaine wiiki na guchintariki cheiinyu. 12Titugutuna wiiki tosaache kuigoonga baiito abiëënë hare baiinyu hai; getare iga ngosaachatore kobaha ikibune ikiiya keguikumia gukugira yeiito, okorri iga motore kobahuunchukiria baara bakuihechera okomaahekana gökebara komoonto na tiiga netëëmö yaaë hai. 13Ndanyööre töchuura, eyo ngukugira yeNöökoe, si hanö ndanyööre tebachuuru tore hai, eyo ngukugira yeiinyu. 14Baiito nkobaahoatore na obohaanchi boKresto, böönö toongora iga omoonto umui naakuure kugira yaböönsoe, nko okogaamba iga böönsoe baakua. 15Naakuure kugira yaböönsoe, okorri iga baara bamënyere baangë komënya kugira yaabö abiëënë, siböönö bamënyë gikugira yaaë bëënë onö aakuure na kuriuukibua.
16Kohayo amarua böönö tetokomaaha omoonto ore wöönsoe këëbore okomaaha komoonto wekebara kore hai, ninyööra ngonkaaga yeende ntöörooche Kresto iigö, böönö tetokomomaaha iigö hai. 17Hanö omoonto ore wöönsoe agöötanibua na Kresto, nkobaare egetëëmoa ekehea; amang'ana gaakarai ngusiragare, tamaaha göönsoe nkobagare amahea. 18Göönsoe gayo ngoköroagare na eNöökoe, onö gikugira yaKresto, agotohoonchora kurua koba ababisa baaë na toba abasaani baaë, na wiiki agatoha omoremö gogoköra abaande koba abasaani baaë. 19Hayo niiga eNöökoe naareenge hare Kresto araköra abaanto böönsoe babë abasaani baaë, taabeekere siire yamaraga gaabö hai, aatoha eng'ana enö ekoboora mona arabaköre bö babë basaani baaë.
20Kohayo ntoreenge abakörri gikugira yaKresto, na eNöökoe umuëënë nkobagëyaare kohëtëra hare baiito. Nkobasabatore, kuibaga reKresto, iga eNöökoe abahoonchore kurua koba ababisa baaë mobë abasaani baaë! 21Kresto taare na iraga hai, siböönö gikugira yeiito eNöökoe naamokörre abë iriraga, okorri iga gokogöötana hamui nawë totore gosaanga oboroonge bueNöökoe.