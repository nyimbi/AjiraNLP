Yeeso araraga ogotaaganibua kueHekaaru
(Mk 13:1-2; Rk 21:5-6)
1Hanö Yeeso aarichökere na gotanora kurua koHekaaru, abeega baaë bakaya harewë komoorokia amahagaachö gieHekaaru. 2Nawë akababoorra iga, “Eee, moratora komaaha ganö göönsoe! Amahëënë ndabateebia iga tiigena reende rretama rikaaye koreende igoro hai, göönsoe ngarehiringitibua kuya haanse.”
Imiiriirö na inyaanyi
(Mk 13:3-13; Rk 21:7-19)
3Hanö wanyöörre Yeeso aikaaye kunguku yeMeseituuni, abeega baaë bakamogeera gukibisere, baramubuuria iga, “Tatoteebia ronö amang'ana gayo gareba na nkemanyiirrio ke kereba egekoorokia ukuriinga kööö na umuhikö guekebara.”
4Yeeso akabahuunchukiria iga, “Muiraarerre, omoonto atagaacha kobang'aiina. 5Kugira abaaru mbariicha kuguituungana iriina rëënë, baragaamba iga, ‘Nuuni Masiihi!’ nabö bareng'aiina abaaru. 6Muriigua insinyo yiriihi hamui na amang'ana giriihi kurua harai; siböönö motagaacha kobaabayera hai. Amang'ana ganö gaanga gayo kuhika ngaraabë hö, siböönö, hayo tiiga noranyööre umuhikö ngöhikere hai. 7Ikiaaro nkirimoka guiitana na ekeende, na obogaambi mburimokerana na obogaambi boonde. Inchara nereba hö hamui na ibirigiti hare höönsoe. 8Gayo göönsoe gaanga ibisa biomogaikoro hanö ang'ata guituurania.
9“Mbarirua babagöötë na kobahaana korri mokörroe inyaanyi na muiitoe, na baiinyu morerëgoa na abaanto boönsoe gikugira yiriina rëënë. 10Gonkaaga eyo abaaru mbaritiita, batigë ubukumia bööbö abaande mbarebaköböösania na abaande mbarerëgana. 11Haakurua abanaabi boborööngö mbarrichökëra na bang'aiine abaanto abaaru. 12Na gukugira konö amabeebe gayo gariyëëngëria, obohaanchi buabaanto abaaru mburisuuha. 13Siböönö onö arigumiirria kuhika umuhikö, narehöna. 14Na aMang'ana Amaiiya ganö goBogaambi bueNöökoe, ngareruundibua gokebara giöönsoe, korri iga gaachë gusuuta eHamate yöönsoe, haruë böönö umuhikö guuchë.
IKiriirrio kiubunyaanku koHekaaru
(Mk 13:14-23; Rk 21:20-24)
15“Hanö moremaaha iKiriirrio kiubunyaanku koHekaaru kenö këërageroe na omonaabi Tanieeri getoorroe ahase ahahoreeru heNöökoe. (Onö agosöma oongore!) 16Haakurua banö urinyööra bareenge buYahuti baachë kong'ösëra guchinguku; 17na onö urinyööra areenge kogesara kinyuumba yaaë atagaacha gosekera kuya kuimukia geento këëë kurua kunyuumba hai. 18Onö urinyööra amogoondo atagaacha kuriinga kuya kuimukia ichingebo chaaë hai. 19Ehobe yaabö, guchinsiko chiyo kobagaikoro banö baanda na banö urinyööra baragöönkia! 20Mosabë eNöökoe korri iga okong'ösa koiinyu gotagaacha koba gonkaaga yikinyigita gose kurusiko rueSabaato! 21Kugira enkaaga eyo inyaanyi iriirichökëra embeebe bokong'u enö etaakabaaye hö roonde amarua ensemoka yekebara kuhika rëërö, na wiiki teyeende ereba hö enö yaanga yö hai. 22Ninyööra hanö okanyöörre ichinsiko chiyo chitaasuhiibui, nyööra nintirruki tegaatamere hai, siböönö gukugira kuabaahoroa, ichinsiko chiyo nchirisuuhibua.
23“Guchinsiko chiyo hanö ndinyööra omoonto arebateebia iga, ‘Tamaaha Masiihi ngoogonö hanö!’ gose iga, ‘Ngogoora haara!’ - motagaacha kumukumia. 24Kugira bariirichökera Masiihi abarööngö na abanaabi boborööngö; nabö mbareköra amakönö amanënë na ibirogoorö korri iga bang'aiine ninyööra nabaahoroa bieNöökoe. 25Muiigue! Uni niisere kobateebia amang'ana ganö mbërë enkaaga etaraacha.
26“Gose hanö barebateebia iga, ‘Tomorooche guikoongo,’ motagaacha kuya hö; gose hanö baregaamba iga, ‘Ninyuumbaare aibisere,’ motagaacha kobakumia. 27Kugira oMööna woMoonto nariicha giekemënio kenö këëmënia igoro komasaaro kurua rogoro getebeta mooche. 28Hare ibirömbaine bire, nehö amatöönyi gagosaanga.
Ukuriinga koMööna woMoonto
(Mk 13:24-27; Rk 21:25-28)
29“Gonkaaga eyo iigö inyaanyi yichinsiko chiyo irisira, iriooba ndereba igisuunte, na umueeri tegorerabia hai, ichinyunyuunyi nchiregoa kurua kuriooba, na ichiinguru chaigoro nchirisiingisibua, 30harue böönö ekemanyiirrio kioMööna woMoonto nkeremaahekana igoro; na ichiHamate chöönsoe chiekebara nchirikuura hanö baremaaha oMööna woMoonto aratora komasaaro gakuriooba, ana ichiinguru na ubuhiku obonënë. 31Nawë naretoma abamaraika baaë, baana irirööngoe renö rikuruusia engaamba enënë, kuya guchintahana inyai chiekebara, nabö mbariiria abaahoroa baaë böönsoe kurua amaserra gentahana imui yekebara kuhika iyeende.
Iriigio riomoko
(Mk 13:28-31; Rk 21:29-33)
32“Mueege kurua gokereengio kenö kiomoko. Hanö ichinsagia chiagö chaaba ichindërë na chiataanga goseboka amato, nkomanyamore iga engaki yemaao ihikere haang'i. 33Nkëhayo bëënë, hanö moremaaha amang'ana gayo göönsoe gaabaaye, muuchë komanya iga oMööna woMoonto haang'iare bokong'u. 34Obohëënë ndabateebia iga irikora renö tereraahëtë kuhika gayo göönsoe gataraaba hai. 35Kuriooba na ekebara biöönsoe mbiraahëte, siböönö amang'ana gaanë tegakaahëta hai.
Taahö onö amanyere urusiko na enkaaga hai
(Mk 13:32-37; Rk 17:26-30, 34-36)
36“Siböönö, urusiko roora gose engaki, taahö onö amanyere hai, ninyööra nabamaraika kuriooba, gose oMööna, tebamanyere hai, etare iga nTaata bëënë aromanyere. 37Uguucha koMööna woMoonto nkoreba këhaara këëbaaye gonkaaga yaNuhu. 38Këhaara bëënë këëreenge mbërë ehooro etaraacha, abaanto mbaare korea na baranyua, mbaare gotëta na baratëtoa, kuhika roora bëënë Nuhu aasöhere koböötö; 39ninyööra niigö tebaamanyere roonde kenö këëre kuya koba hai, kuhika ronö ehooro yaachere ekabang'ëënta böönsoe. Niigö bëënë kereba ronö oMööna woMoonto ariicha. 40Enkaaga eyo abaanto babere nurinyööra bamogoondo: umui aimukibue, owoonde atigare. 41Abagaikoro babere urinyööra barasea: umui aimukibue, owoonde atigare. 42Muiraarerre, kugira temomanyere ronö oMonënë weiinyu ariicha hai. 43Hanö okanyöörre umuëënë umugi aramanya enkaaga enö umuiibi araachë, nyööre nkuhuraare bokea ataraaye, korri atagaacha kuigorroa. 44Kohayombë, na baiinyu muyi moraiseemia ruisö röönsoe, kugira oMööna woMoonto nariicha enkaaga enö motarereeye.
Omoköri wemeremö omohëënë na onö atare omohëënë
(Rk 12:41-48)
45“Noohai böönö, areenge omoköri wemeremö omohëënë na omong'aiini? Noonö omonënë waaë aratoore ubuimirirri kuriiha abaköri bemeremö baande gokobaha ibiaakorea gonkaaga enö eragere. 46Owakehaiiya noonö omonënë waaë araachë amutiiri araköra këhaara aamoteebiri! 47Obohëënë ndabateebia iga, omonënë waaë naremotoora koba umuimirirri wibiinto biaaë biöönsoe. 48Siböönö hanö oranyööre nomoköri wemeremö omobeebe, naraitëgëërrë komööyö gööë iga omonënë waaë taraachë boongo hai, 49na ataangë gotëma abaköri bemeremö baande banö bagoköra hamui nawë emeremö na ayi ararea na kunyua kogesëëndö hamui na abanyui. 50Omonënë waaë oora naririinga kurusiko ronö ataare gokanya iga agaachere, na gonkaaga enö atamanyere. 51Omonënë oora narimuiriiria kebara na amotoore guikömö rimui na abaiteerri, na hayo nehö koreba ugukuura na ogokarraatia amaiinö.”