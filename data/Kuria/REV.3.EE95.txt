Amang'ana kuya gokanisa yaSarite
1“Komomaraika weKanisa enö ereenge Sarite andeka iga:
“Ganö namang'ana kurua ko ore ana imiika muhuungate gieNöökoe na ichinyunyuunyi muhuungate. Nemanyere amaköra gaaö; Nemanyere iga noona iriina rekoorokia iga nomohoruore ninyööra waisa gukua! 2Tabooka, na ohoobe gaara gatigaaye ganö gagutuna gukua. Kugira tendamaaha iga amaköra gaaö namahekeeranu mbërë yamaiisö gieNöökoe waanë hai. 3Heetokambë kere waahaayoe na kuiigua; okegöötë na utigë amaraga gaaö. Hanö ndanyööre otabaaye maiisö, nendagoochere kiumuiibi, na toremanya nengaki ke ndegoochera hai. 4Siböönö noona abaanto abakë iigö Sarite hayo banö bataatoora ichingebo chiaabö ubunyaanku. Mbaragëënde nauni baisöhiiyi ichingebo ichindabu iga chai kugira mbaisaiine. 5Ore wöönsoe onö araakere naresöhiribua ichingebo ichindabu iga chai këëbö bëënë, tindihuta iriina rëëë kurua kogetabo kiobohoru hai. Nendetobora iriina rëëë mbërë yaTaata na mbërë yabamaraika baaë. 6Ore ana amatui, tiga aiigue amang'ana gare uMuiika agoteebia ichikanisa!
Amang'ana kuya gokanisa yaBirateribia
7“Komomaraika wekanisa enö ereenge Birateribia andeka iga:
“Ganö namang'ana kurua ko ore areenge omoroonge na omohëënë. Newë ana ikiigorrö geTauti, newë akuigora na tewoonde agaasiika hai, na hanö asiika tewoonde akaigora hai. 8Nemanyere amaköra gaaö. Maaha orörë nigooye egesaku mbërë yaaö kere moonto ataatore gusiika; ninyööra otaana ichinguru ichinënë, wagööta eng'ana yaanë na tewakaana iriina rëënë hai. 9Maaha orörë nendeköra baara bareenge abisinagoogi yiRisaambo baara bakogaamba abiëënë iga nabaYahuti si tebareenge abaYahuti hai, nkorööngöhabare. Maaha orörë nendebaköra baachë gotëma ibiru mbërë yamagoro gaaö na batore komanya iga mahëënë nenkohaanchere. 10Gikugira wagööta eng'ana yaanë yakugumiirria, nendakuriihë gonkaaga yinyaanyi ere ikuya guucha gokebara giöönsoe gosaacha abaanto böönsoe banö bamënyere gokebara. 11Nguuchande boongo iigö. Göötërra bokong'u kere onakiö, korri iga moonto ore wöönsoe atagaacha gukuruusia ekoondo yaaö. 12Ore araakere nendemoköra abë umutimo koHekaaru yeNöökoe waanë, na wiiki tarirua mö roonde hai. Nendëndeka iriina rieNöökoe waanë harewë hamui na iriina riumugi gueNöökoe waanë gonö goreenge Yerusareemu ehea, gore guguiika kurua kuriooba koNöökoe waanë. Wiiki nendëndeka iriina rëënë iriihea harewë. 13Ore ana amatui, tiga aiigue amang'ana gare uMuiika agoteebia ichikanisa!
Amang'ana kuya gokanisa yaRautikia
14“Komomaraika wekanisa enö ereenge Rautikia andeka iga:
“Ganö namang'ana kurua hare Amina, umutuburi onö areenge umukumia na omohëënë, ensemoka yabiöönsoe bire eNöökoe aatëëmere. 15Nemanyere amaköra gaaö; Tooreenge mumititu gose muhio hai. Mbuuya hanö okaabaaye umumititu gose umuhio. 16Siböönö kohanö oreenge na ibiooha toreenge mumititu gose umuhio hai, Nendagutue kurua kumunyua göönë. 17Kugira nkogaambaore iga, ‘Uni nomoomende, wiiki naameha bokong'u; teneena itunö regeento kere giöönsoe hai.’ Siböönö tokomanya iga nomorösuore, nowakööberaore, nomotobuore, numuhukuruore na wiiki nkëng'aabiore hai. 18Kohayo ndagoteebia iga ogore kurua hareuni esahaabu enö yöögibua komörrö otore koba omoome na ogorë ichingebo ichindabu chaguisöhiria korri ubisë ekeng'aabi këëö. Ogorë wiiki amaguta ohakë komaiisö gaaö otore komaaha. 19Bare böönsoe haanchere nkobakogande na kobatëma. Kohayo oköre omokea, utigë amaraga gaaö. 20Maaha orörë! Nimereeye gesaku ndakong'oonta; ore wöönsoe araiigue engaamba yaanë na kuigora egesaku, nendasöhë harewë ndaagere nawë, nawë hamui nauni. 21Onö araakere nendamuikari hamui nauni kugituumbe këënë ikiobogaambi, këëbore uni umuëënë naakerre ngaikara hamui na Taata kugituumbe këëë kiobogaambi.
22“Ore ana amatui, tiga aiigue amang'ana gare uMuiika agoteebia ichikanisa!”