Abasaacha na bakaabö
1Këiigö bëënë abakari, muigueere basaacha baiinyu, okorri iga ndanyööre baahö banö batagukumia eNg'ana yeNöökoe batëgëribue na kurutua na orogëëndö robakaabö nenkanyööra tebarateeberribua eNg'ana hai, 2hanö baramaahë orogëëndö roiinyu uruuya na urubusuuki. 3Ubuikuuni boiinyu botagaacha koba boora bokomaahekana kebara iigö këboora bökoroka ituukia, gotoora ibicheengeche biesahaabu gose ugusuaara ichingebo chiriguri. 4Siböönö niiga bobë ubuikuuni bomööyö bonö botakomaahekana gose gosareka, boyo mboora boreenge ubusuuki na ubutiindu bomööyö, mbö boreenge ububueera bokong'u mbërë yeNöökoe. 5Mahëënë niigö abakari abahoreeru baakarai, baara baaitëng'ëëye eNöökoe baaikoonere abiëënë gonchera yakuigueera basaacha baabö. 6Niigö Saara aaiguereeye Abrahamu, akamoberekera iga omonënë waaë. Moreenge abaana baaë bigiiseke hanö ndanyööre moraköra gaara gareenge amaiiya, motakööböha geento kere giöönsoe. 7Niigö bëënë na baiinyu abasaacha, muikare na bakaiinyu kobong'aiini; taha omoköri esookö, wë negeento kenö getaana ichinguru, na wiiki mobabare iga nabari bomoondo goora guamaabe na obohoru bueNöökoe hamui na baiinyu. Moköre iigö okorri iga amasabi gaiinyu gaangë koreberroa.
Ukuiriira gukugira yogoköra amaiiya
8Eng'ana yagosookerria neenö iga, mobe na iriitëgëërrö rimui, abaanto banö mokööberana, banö mohaanchaine kiabakumia mobë abaanto bamaabe na abasuseenu. 9Mööngë kohakana igisiöömba gose kuriingiriania amang'ana amabeebe, siböönö mobë baara baguitabiria abaanto kugira gayo ngö möberekerreeyoe iga munyööre emesaaraaro. 10Kugira ngaandekeroe iga:
“Omoonto ore wöönsoe onö ahaanchere obohoru,
nokomaaha ichinsiko ichinchiiya,
niiga arebeerre ororeme rööë röönge kogaamba amabeebe,
ibinënëbu biaaë bitakagaamba oborööngö.
11Atigë amabeebe, aköre amaiiya,
atunë omorëëmbë nokogosöörana kimui.
12Kugira amaiisö goMonënë ngabataachereeye baara
bareenge abaroonge, na amatui gaaë ngotëgëërragare
amasabi gaabö.
Siböönö oMonënë ruisö röönsoe tahaanchere baara
bagoköra amabeebe hai.”
Ukugumiirria imiiriirö
13Ning'ui kana arabanyahaare hanö ndanyööre moreenge abaanto bomokea goköra amaiiya? 14Siböönö nabakehaiiyamore hanö ndanyööre morairiiribua gukugira yobohëënë bueNöökoe. Motagaacha kuiriiribua, gose kööböha okööböhia kööbö; 15etare iga kumiööyö geiinyu mobë na esookö hare Kresto iga newë Yeeso oMonënë. Muikare moseemiri ichinsiko chiöönsoe gukuhuunchukiria omoonto ore wöönsoe onö akobabuuria igoro yiriitëng'ërö renö rereenge moonse yeiinyu. Siböönö moköre iigö kubunyööhu na kubusuuki. 16Mobë na ichintariki ichinchiiya ninyööra ngotokoamore, baara bagotoka orogëëndö roiinyu uruuya hare Kresto basuukirribue. 17Kugira mbuuya omoonto anyööre imiiriirö kogoköra amaiiya, hanö ndanyööre niigö Nöökoe agutuna, gokera kuiriiribua kogoköra amabeebe. 18Yeeso nawë naairiiriibui hare rimui gukugira yamaraga gaiito, omoroonge gukugira yabaara batare abaroonge, okorri iga atuhiki haang'i na eNöökoe. Omobere gööë ngökuure siböönö naabaaye omohoru kuMuiika, 19gonchera eyo naageereeye imiika genö onyöörre gereenge gokeböhë, akageruundiria eng'ana yaaë, 20abaanto banö mbere tebaareenge abasuuki hai, gonkaaga enö eNöökoe aabagumiirriiyi guchinsiko chiira Nuhu aare kohagaacha oböötö boora; monö abaanto bakë iigö baasöhere, abaanto banaanai bëënë banö baatuuriibui komaanche. 21Esesoro yamang'ana gayo norobaatiisö, ronö rokobatuuria baiinyu nsiko chinö, (tiiga iga nukuruusia ubunyaanku bomobere hai, etare iga nendago enö ikurua gontariki inchiiya mbërë yeNöökoe) gonchera yukuriooka koYeeso Kresto. 22Wë aisa kuya kuriooba, nawë naikaaye boreo bueNöökoe, na abamaraika, abanyagotora, na abichiinguru mbareenge haanse yaaë.