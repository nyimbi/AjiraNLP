1UMunchaama uMuhikere ore wöönsoe nkobaanto akööhoroa kurua na atooroa goköra amang'ana gakeboNöökoe kuibaga riabaanto baabö, gukuruusia ibituhö na ibimuëënsö kugira yamaraga. 2Kohaara ereenge iga wë umuëënë nomorösu, naraatore koba omohaabu kobaara bareenge abakaangi na banö bagusira. 3Na gukugira eyo, kuhika aruusi ikimuëënsö tiiga iga nkomaraga gabaanto bëënë hai siböönö wiiki na komaraga gaaë umuëënë.
4Omoonto ore wöönsoe tagaatora guikörra esookö umuëënë yakoba uMunchaama uMuhikere hai, etare iga naberekeeyoe na eNöökoe këhaara bëënë Haaruni aaberekeeyoe.
5Këhayo bëënë, Kresto taaitoneeye umuëënë ubuhiku gokoba uMunchaama uMuhikere hai. Kuibaga reyo, eNöökoe naamobooreeye iga,
“Uwë noMööna waanë ore;
rëërö mbaaye Isa weiinyu”
6Wiiki naagaambere ahase haande iga,
“Noraabë umunchaama kuyeeyo,
kogöötana na eseera yubunchaama boMerikiseteki.”
7Kuimënya rëëë gokebara, Yeeso naaruusiri amasabi na amakuuro hamui na iberrö ibinënë na koharrukia amaiisöri koNöökoe onö agaatorre kumutuuria kurua kuruku, na naaitabirriibui gukugira yubusuuki bööë bokeboNöökoe. 8Siböönö ninyööra noMööna weNöökoe aareenge, nieegere kuigueera gokohëtëra kumiiriirö gëëë. 9Hanö aahekeeraniibui naabaaye ensemoka yubuituuria bokuyeeyo kobaara böönsoe bakumuigueera, 10na eNöökoe akamoohora koba uMunchaama uMuhikere gokogöötana na eseera yubunchaama boMerikiseteki.
Ogokoga igoro yugutiga ubukumia
11Amang'ana amaaru ngaahö, agakogaamba kong'ana enö, siböönö negekong'u gokogakönöra, gukugira temoreenge abaango bakoongora hai. 12Kugira gonkaaga enö muisaiine mobë abaiigia, siböönö mokeere moratuna omoonto gokobaiigia ameegö gambërë geng'ana yeNöökoe. Ngisaiine taanga munyue amabëërë kugira temoraaba bakorea ibiaakorea ibikong'u. 13Ore wöönsoe onö akinyua amabëërë nomööna aakere, oyo nomoonto onö ataana bong'aiini kong'ana yoboroonge. 14Siböönö ibiaakorea ibikong'u nkugira yabaanto bakoro; banö bagotora komanya na kööhokania amaiiya na amabeebe.