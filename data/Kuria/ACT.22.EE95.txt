1“Baanto baiito na bataata, motantegëërra monabore nguikoorra mbërë yeiinyu!” 2Hanö baaiguure iga ngusumaachaare nabö gukiIbrania, mbaakirre iga kiri; na Bauro akagëëndërria gusumaacha.
3“Uni, numuYahuti nde, onö niboreeyoe Tarisiisi enö ereenge Kirikia, siböönö Yerusareemu nkeneeye, ndeenge umueega waGamarieeri. Naaigiibui bokong'u okogööta aMaragö gabaaguuka baiito, na naaitoorre koNöökoe këhaara baiinyu böönsoe moreenge hanö rëërö. 4Naairiirri na kurugia abakumia kuunya ugukua. Nkaya ndagööta abasaacha na abagaikoro ndabarëkëra gokeböhë. 5Ninyööra nuMunchaama uMuhikere hamui na inchaama yöönsoe mbaraatore gotobora iga nobohëënë nkogaamba. Nanyöörre kurua harebö ichinyaruba chinö chiaandekeeyoe abaYahuti bamura bamoiito kumugi goTamaasika kohayo naageeye hö kobagööta na kobarëënta Yerusareemu baaböhere na ibiraang'ani korri baachë kuiriiribua.
Bauro aragaamba këëbore aaihoonchoreeye oboKresto
(Amak 9:1-19; 26:12-18)
6“Hanö wanyöörre ndaya kuhika Tamaasika, omobaso gatai, naatookeeye emerëngaaria geraandasa kurua igoro gekanyinaara. 7Nkagoa haanse, nkaiigua engaamba eranteebia iga, ‘Sauro, Sauro! Kugira ke ukunyiriiria?’ 8Nkabuuria iga, ‘Nuuwë ng'ui kana Monënë?’ Aganteebia iga, ‘Nuuni Yeeso omoNasareeti, onö ukuiriiria.’ 9Abaanto baara tööreenge nabö mbaarooche emerëngaaria geyo, siböönö tebaiiguure engaamba yaoora aasumaachere nauni hai. 10Nkamubuuria iga, ‘Böönö niiga nköre ke Monënë?’ OMonënë nawë aganteebia iga, ‘Taimoka uyi Tamaasika nehö orateebiribue kere Nöökoe agutuna iga oköre.’ 11Naahukuuye gukugira yemerengaaria geera gëëndasere, kohayo, bare tööreenge nabö mbö baandahuunere kuya Tamaasika.
12“Aareenge hö kumugi goyo omoonto woonde iga Anania, onö aagasëëngëëye eNöökoe na wiiki naaigueereeye aMaragö gaiito na abaYahuti böönsoe abamënyi baahayo mbaamosookere bokong'u. 13Naanyecheeye, akaimeerra haang'i nauni, akaamboorra iga, ‘Mura omoiito Sauro, maaha wiiki!’ Höhayo iigö bëënë nkaramukia nkamomaaha. 14Aganteebia iga, ‘Nöökoe wabaaguuka baiito akööhooye iga omanye obohaanchi bööë, omaahë omoroonge waaë, na umuiigue arasumaacha na engaamba yaaë umuëënë. 15Kugira nuuwë oraabë umutuburi wamang'ana gaaë kogoteebia abaanto böönsoe kenö orooche na kenö wiguure. 16Na böönö kana kere okoganya wiiki nke? Taimoka böönö obaatiisoe, wisaabiboe amaraga gaaö gokomosaba.’
Emberekera yaBauro yagoteebeerria kobaHamate
17“Nkariinga kuya Yerusareemu, na hanö wanyöörre ndasasaama koHekaaru, nkoorokibua irimaahö, 18naarooche oMonënë, aranteebia iga, ‘Taangoha urue Yerusareemu boongoboongo kugira abaanto bahanö, tebaraiigue ubutuburi bööö hareuni hai.’ 19Nkahuunchukia iga, ‘Monënë, mbamanyere buuya iga nuuni onö naaya ndaya guchisinagoogi ndagööta na gotëma bare baare kugukumia. 20Nkaaga umutuburi waaö Sitebano aiiteroe uni nehö naareenge, ngaitaberrania na uguiitoa kööë ndareenda ichingebo chabaiiti baaë.’ 21OMonënë aganteebia iga, ‘Taya, nendagotomë aharai kobaitööngö.’ ”
22Abaanto mbaatëgëërrëëye Bauro buuya, hanö akogaamba agosookia göönsoe, bagaköra igituri kegaikarrana, baragaamba iga, “Omoonto këonö niiga aiitoe! Taisaiini amënyë hai.” 23Mbaareenge kogaambagaamba barasaamuunsa ichingebo chaabö, baramiincha urutu kuya igoro komereerro. 24Omotaangati oora wabasirikare agateebia abasirikare baaë iga bahire Bauro kobogoe, na wiiki akabateebia iga bamotëmë na orogösë korri abateebi nkugira ke abaYahuti bagoköra igituri iga tebakumutuna hai. 25Siböönö hanö wanyöörre baamoböhere na ichinsiri iga böönö atëmöë, Bauro akaboorra omonënë onö wanyöörre aimereeye hö iga, “Böönö hare baiinyu mbuuya kogotëma umuRuumi atarakëëngëroa ikiina?”
26Hanö omonënë oora aaiguure iigö, naageeye agateebia omotaangati waabö iga, “Kana nke ugutuna goköra? Omoonto onö numuRuumi!”
27Omotaangati oora akaya hare Bauro akamubuuria iga, “Tanteebia, uwë numuRuumi ore?”
Bauro akamuhuunchukiria iga, “Eee.”
28Omotaangati oora akagaamba iga, “Uni naaba umuRuumi gokohakana ichiimbiria ichincharu.”
Bauro nawë akagaamba iga, “Uni numuiborroa waRuumi nde.”
29Höhayo iigö, abaanto banö wanyöörre baraya kubuuria Bauro amang'ana, bakariinga nyuma kurua harewë; omotaangati oora akööböha hanö aaiguure iga Bauro numuRuumi aareenge, kugira wanyöörre aisere komoböha.
Bauro mbërë yinchaama yabaYahuti
30Omotaangati oora wabasirikare, agatuna koongora kobohëënë kenö këëre kugira abaYahuti barachööngëra Bauro; hanö böökeeye agatachora Bauro, sooki akagaamba abataangati babanchaama bieNöökoe hamui na inchaama yöönsoe baikare ikiina. Sookia akarëënta Bauro akamuimiirria mbërë yaabö.