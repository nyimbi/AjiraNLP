Okogöötoa koYeeso
(Mt 26:47-56; Mk 14:43-50; Rk 22:47-53)
1Hanö Yeeso aasookiri gosaba amasabi gayo naatanooye hamui na abeega baaë akaamboka ihuumbu yegetaboka keGitironi. Ikibuumburio nkëëreenge hö, kenö Yeeso na abeega baaë baageeye. 2Na Yuuta, omoköböösania, naamanyere ahase hayo kugira nehö hare kaaru Yeeso aagasikaine na abeega baaë. 3Kohayo Yuuta naageeye gukibuumburio keera, hamui na abasirikare, na abariindi bieHekaaru banö wanyöörre baatomeroe na abataangati babanchaama bieNöökoe hamui na abaBarisaayo; wanyöörre baamanooye ibiitanerö na ibieeri na ichitara. 4Yeeso naamanyere ganö göönsoe gare kuya komobëëra, kohayo naatanooye kuya harebö na kobabuuria iga, “Ning'ui mukurigia?” 5Bakamuhuunchukiria iga, “Yeeso omoNasareeti.” Nawë akabateebia iga, “Nuuni onö.”
Na Yuuta omoköböösania wanyöörre naimereeye hamui nabö. 6Hanö Yeeso aabateebiri iga, “Nuuni onö,” mbaariingere nyuma bakagoa haanse. 7Wiiki Yeeso akababuuria iga, “Ning'ui kana mukurigia?” Bakamuhuunchukiria iga, “Yeeso omoNasareeti.” 8Akabateebia iga, “Niisere kobateebia iga Nuuni onö, hanö oranyööre Nuuni mukurigia, motatiga abaande banö bayimbë,” 9Yeeso naagaambere gayo gokohekeerania ganö wanyöörre aagaamba iga, “Taata, kobaara waang'aaye tenaatabutere nyööra nuumui hai.” 10Simooni Bëëtërö nkanyööra ana umuhio, akagosömöra akahagora ugutui koboreo komoköri wemeremö wuMunchaama uMuhikere weNöökoe, omoköri oyo wemeremö naare koberekeroa iga Maarikusi. 11Yeeso agateebia Bëëtërö iga. “Tariingia umuhio gööö kugichoogö! Böönö hayo nokanyere iga nentaanyue egeköömbë kimiiriirö kenö Taata aang'a?”
Yeeso ararëëntoa hare Anaasi
12Iniko eera yabasirikare hamui na omotaangati waabö na abariindi babaYahuti bakagööta Yeeso, bakamoböha, 13bakamotaangatia taanga kuya hare Anaasi, Onö aareenge sobiaara Kayaaba, uMunchaama uMuhikere weNöökoe komööka goyo. 14Kayaaba oyo newë oora wanyöörre aagaamba kobataangati babaYahuti iga nkeragere iga omoonto umui akuë kuibaga riabaanto böönsoe.
Bëëtërö araanga Yeeso
(Mt 26:69-70; Mk 14:66-68; Rk 22:55-57)
15Simooni Bëëtërö, hamui na umueega woonde bagasöörana Yeeso. Umueega woonde oyo wanyöörre namanyekaine kuMunchaama uMuhikere oora weNöökoe, kohayo mbaasöheraine hamui na Yeeso kuigöri rinyuumba yuMunchaama uMuhikere oora weNöökoe, 16nkaaga Bëëtërö aatigaaye kebara kuihita. Umueega woonde oora wanyöörre amanyekaine kuMunchaama uMuhikere oora weNöökoe, akariinga kuya kebara gusumaacha na omogaikoro umuriindi wirihita, akarëënta Bëëtërö nyuumba. 17Omogaikoro oora aareenge kuihita haara akabuuria Bëëtërö iga, “Nauwë wöönsoe tuumui wabeega bomoonto oyo ore?” Bëëtërö akaboora iga, “Aa-a, uni hai.” 18Wanyöörre embehö erorre, nkanyööra abaköri bemeremö hamui na abariindi bahëëmbere omörrö baimereeye hö barööta, Bëëtërö akaya harebö akaimeerra hö arööta.
Umunchaama uMuhikere weNöökoe arabuuria Yeeso amang'ana
(Mt 26:59-66; Mk 14:55-64; Rk 22:66-71)
19UMunchaama uMuhikere weNöökoe akabuuria Yeeso amang'ana gabeega baaë na amaiigio gaaë. 20Yeeso akamuhuunchukiria iga, “Naaya ndagaamba harabu kobaanto böönsoe; amaiigio gaanë göönsoe naaya ndaiigia guchiSinagoogi na koHekaaru, hare abaYahuti böönsoe nkunyööra basikaini. Tenaagaamba ng'ana ere yöönsoe gukibisere hai. 21Kugira ke ukumbuuria iigö? Tabuuria abaanto banö baanyigua. Tababuuria kenö naabateebia - mbamanyere kenö naaya ndagaamba.” 22Hanö Yeeso aagaambere gayo, umui wabariindi baara akamotëma uruhi aramoboorra iga, “Ngokarehaore gusumaacha këhayo kuMunchaama uMuhikere weNöökoe?” 23Yeeso akumuhuunchukiria iga, “Hanö oranyöörë neng'ana embeebe ngaambere, ane oragetobora. Siböönö hanö naho oranyööre mbuuya ngaambere, kugira ke okombagatia na uruhi iigö?” 24Kohayo Anaasi akamuhira hare Kayaaba uMunchaama uMuhikere weNöökoe, akeeböhere.
Bëëtërö araanga Yeeso wiiki
(Mt 26:71-75; Mk 14:69-72; Rk 22:58-62)
25Simooni Bëëtërö wanyöörre nakimereeye haara arööta. Abaande bakamubuuria iga, “Gose notare umui wabeega bomoonto oyo?” Nawë akaanga iga, “Aa-a uni hai.” 26Umui wabaköri biemeremö buMunchaama uMuhikere weNöökoe, onö aareenge wurutuundurra romoonto oora wanyöörre Bëëtërö ahagooye ugutui, akamubuuria iga, “Nentaakorooche moonawë roora gukibuumburio haara?” 27Wiiki Bëëtërö akaboora iga, “Aa-a,” höhayo iigö esaarigöökö ekaragora.
Yeeso ararëëntoa hare Biraato
(Mt 27:1-2, 11-14; Mk 15:1-5; Rk 23:1-5)
28Inkio chuni Yeeso akarichökibua kurua hare Kayaaba bakamuhira kunyuumba yobogaambi. Abataangati babaYahuti tebaasöhere kuya kunyuumba eyo hai, kugira mbaare gutuna guisaabuura korri iga barë ibiaakorea biNyaangi yeBaasaka. 29Kohayo Biraato akarichöka akaya harebö kebara haara akabuuria iga, “Nke kana gikugira morachööngëra omoonto onö?” 30Mbaamuhunchukiiyi iga, “Hanö okanyöörre ataana isaria nyööre tetokamorëëntere hareuwë hai.” 31Biraato akabateebia iga, “Muimukia baiinyu abiëënë momokëëngërë ikiina këëbore aMaragö gaiinyu garagere.” AbaYahuti baara bakahuunchukiria Biraato iga, “Tituguitabirribua guiita moonto hai.” 32(Enö yaabaaye korri iga eng'ana eera ehekeerane, këëbore wanyöörre Yeeso aagaamba nkaaga oorokiri uruku ronö aare kuya gukua). 33Biraato akariinga kuya kunyuumba eera yobogaambi wiiki akaberekera Yeeso. Akamubuuria iga, “Aai nuuwë oMogaambi wabaYahuti?” 34Yeeso akamuhuunchukiria iga, “Iribuurio reyo nerëëö umuëënë gose kana mbaande bagoteebiri amang'ana gaanë?” 35Biraato akamuhuunchukiria iga, “Ngokanyaore iga numuYahutinde? Abaanto baiinyu hamui na abataangati babanchaama bieNöökoe mbö b akong'aaye. Nke kana waköra?” 36Yeeso akagaamba iga, “Obogaambi böönë tubuekebara kenö hai; hanö okanyöörre obogaambi böönë nubuekebara kenö, nyööre abaanto baanë mbanyitaneeye naangë kohaanoa komabökö gabataangati babaYahuti. Aa-a, obogaambi böönë tubuekebara kenö hai!” 37Biraato wiiki akamubuuria iga, “Kohayo böönö nomogaambi ore?” Yeeso akamuhuunchukiria iga, “Nkanya ogaambere karai. Naaibooyoe ngaacha gokebara kenö gukibune keyo bëënë iga, ntoborë obohëënë. Ore wöönsoe areenge wobohëënë ngontëgëërraare.” 38Biraato akamubuuria iga, “Obohëënë ngeentoke?”
Yeeso arakëëngëroa ikiina iga aiitoe
(Mt 27:15-31; Mk 15:6-20; Rk 23:13-25)
Haakurua Biraato akariinga akaya kebara kobaYahuti akabateebia iga, “Ndaiigua kana tinkunyööra ng'ana yakomokëëngëra kiina hai. 39Siböönö kogosöörana ichiseera cheiinyu, ruisö röönsoe nkobatachorrande omoböhë umui gonkaaga yiNyaangi yeBaasaka. Ngutunamore iga mbatachorre oMogaambi wabaYahuti?” 40Bakamuhuunchukiria baracheerra iga, “Aa-a oyo hai! Mbarabaasi tugutuna!” (Barabaasi naareenge irinyamörrö).