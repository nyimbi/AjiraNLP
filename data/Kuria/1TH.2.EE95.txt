Emeremö geBauro Tesaronike
1Baanto bamoiito baiinyu abiëënë momanyere iga uguucha goiito hare baiinyu tekööreenge kobuchua hai. 2Momanyere mona töiririibui na gosëroa hanö tööreenge Biribi. Ninyööra okoreberroa kööbaaye hö okonënë, eNöökoe weiito naatohaaye obokare bökobateebeerria aMang'ana Amaiiya ganö gakurua harewë. 3Eng'ana enö tokobakoromerra, teng'ana yaborööngö gose mbeebe hai, wiiki tetohaanchere kong'aiina omoonto ore wöönsoe hai. 4Siböönö nkogaambatore kiabaanto banö baabarroa obohëënë na eNöökoe iga ntuisaiine tohaaboe aMang'ana Amaiiya togaruundi. Tekogotëgëria abaanto hai etare iga nkogotëgëria eNöökoe onö amanyere moonse yimiööyö geiito. 5Baiinyu momanyere iga tetööchere hare baiinyu na amang'ana gakobang'aiinirria gose amang'ana gobokana torakuundikiria etëëmö yeiito hai, Nöökoe newë areenge umutuburi weiito. 6Tetöötunere goongö kurua kobaanto hai, ninyööra nkurua hare baiinyu gose kobaanto baande, 7ninyööra niigö, kohaara toreenge abatomoa baKresto ntogaatorre gosaba egeento kurua hare baiinyu. Siböönö baiito ntööbaaye abahaabu hanö tööreenge na baiinyu, këhanö umuiburi akomaaherra abaana baaë. 8Ntööbahaanchere bokong'u togatëgëribua tobasaangi tiiga iga koMang'ana Amaiiya gieNöökoe bëënë hai, etare iga ninyööra na kuimënya reiito, kugira mööreenge abahaanchoa hare baiito! 9Baanto bamoiito, mahëënë nkoheetokamore mona töököra emeremö na kuiriira! Ntöökörre emeremö ubutiko na omobaso okorri iga totakaaba omosaiire hare baiinyu nkaaga oranyööre torabateebeerria aMang'ana Amaiiya kurua koNöökoe.
10Baiinyu nabatuburimore, na eNöökoe nawë wöönsoe, iga etëëmö yeiito yaareenge ehoreeru, endoonge na wiiki enö etaana isörö, hare baiinyu banö moreenge abakumia. 11Baiinyu momanyere këëbore tööbatoorre omööyö na kobatirimikia kera umui weiinyu këhaara bëënë omogaaka agokörra abaana baaë. 12Torabagëya iga momënye irimënya renö regotëgëria eNöökoe, onö akobaberekera iga mosaangë nawë obogaambi na ubuhiku. 13Wiiki kenö gikugira toragoonga eNöökoe ruisö röönsoe niiga hanö möitabirriiyi eNg'ana yeNöökoe, enö möiguure kurua hare baiito temögaitabirriiyi kieng'ana yabaanto hai, etare iga mahëënë nkëëbore ereenge. Nayo neng'ana yeNöökoe enö egoköra emeremö moonse yeiinyu banö möökumia. 14Kugira baiinyu baanto bamoiito mögööta igituubanio gichikanisa chieNöökoe hare Kresto Yeeso, chinö chireenge buYahuti. Kugira baiinyu möiririibui na abaanto baiinyu komang'ana gaanga gaara bëënë këhaara nabö baiririibui na abaanto baabö, abaYahuti, 15bare baaitere oMonënë Yeeso hamui na abanaabi, na bagatuiriiria. Maaha orörë mona bataagotëgëria eNöökoe! Maaha mona baana ububisa na abaanto böönsoe! 16Ninyööra mbaatokaaniri iga tööngë goteebeerria abaHamate banyööre ubuituuria, na kogoköra iigö bahekeerania amaraga gaabö keruisö röönsoe. Na böönö oborro bueNöökoe böbasekerreeye!
Bauro araba na omööyö gogutuna kobataarra wiiki
17Baanto bamoiito, ugutigana goiito na baiinyu nkööreenge uguenkaaga nkë iigö-na wiiki nogokemobere kööreenge tekomaitëgëërrö hai - ntööruure tokaigöömba iga tobamaahë wiiki! 18Kohayo tokamaaha iga tobataarre wiiki. Uni umuëënë naasaachere guucha hare baiinyu koheteera rimui, siböönö iRisaambo regatoreberra. 19Hanö turimeerra mbërë yaYeeso hanö aririinga, nke kereba iriitëng'ërö reiito gose omogöökö, gose ekoondo yogokera goiito? Tiiga mbaiinyu hai? 20Mbaiinyu moreenge ubuhiku boiito na omogöökö goiito.