Eng'ana igoro yaKresto onö aabaamberoe komosaraba
1Hanö naachere hare baiinyu, baanto bamoiito, kuruundia ikibisere kieNöökoe kenö këëhonyoroa, tenaaruundiri gokegaambo ikiiya bokong'u gose goseemi yabaanto hai. 2Kugira nkaaga naare hamui na baiinyu, naakëëngere ikiina iga naangë gutuna komanya ng'ana ere yöönsoe getare iga Yeeso Kresto, na keende hai, uruku rööë komosaraba. 3Na nkaaga naareenge hare baiinyu, naareenge na oborösu, obööba na okogaankana okonënë. 4Isumaacho yaanë na amaruundio gaanë tegaare iga ngamang'ana gakong'ainirria gose gieseemi yomoonto hai, siböönö ngaare koorokia iga nuguMuiika na ichiinguru. 5Kohayo ubukumia boiinyu, bööngë guitëng'ëra eseemia yabaanto siböönö buitëng'ërë ichiinguru chieNöökoe.
Eseemia yeNöökoe
6Ninyööra niigö, ngoteeberriatore eng'ana yeseemia gatai yabaara baatonkoroha kibumuiika. Siböönö teseemi eera yekebara kenö hai gose iga niyabataangati biekebara kenö; bayo ichiinguru chiaabö nchirasaribue. 7Eseemia enö ngoteebeerria neseemi yikibisere kieNöökoe, enö yabiseroe, siböönö enö eNöökoe wanyöörre aahora gikugira yubuhiku boiito karai ekebara getaraaköroa. 8Tebataangati baahö biekebara kenö baamanya eseemia enö hai. Hanö okanyöörre baamanyere, nyööre tebakaabaambere komosaraba oMonënë wubuhiku hai. 9Këëbore amaandekö gakoboora,
“Gare iriisö retarooche na gare ugutui gotaiguure,
gare moonto ataitëgërrëëye komööyö iga gakaaba,
ngö bëënë Nöökoe aseemiiyi baara bamohaanchere,”
10Siböönö hare baiito Nöökoe aahonyora ikibisere këëë gonchera yuMuiika gööë. UMuiika nguisuunchagore kere giöönsoe, ninyööra nkenö kibiseroe moonse bokong'u yeNöökoe. 11Ning'ui gatai yabaanto onö agaatora komanya amaitëgëërrö gomoonto etare iga numuiika gomoonto oora gonö goreenge moonse yaaë? Nkëëhö bëënë wiiki temoonto ahö onö agaatora komanya gaara gareenge agieNöökoe etare nuMuiika gueNöökoe bëënë. 12Baiito tetöönyöörre umuiika guekebara kenö hai; getatiga ntöönyöörre uMuiika gonö gööruure koNöökoe, okorri iga tomanyë ibituhö biöönsoe binö Nöökoe aatohaaye.
13Kohayombë, tetogusumaacha amang'ana ganö töigiibui goseemi yomoonto hai, siböönö nkomang'ana ganö töigiibui na uMuiika, na toragaamba borabu kobohëënë kibumuiika, kobaara baana uMuiika. 14Siböönö omoonto onö ataana uMuiika tagaatora kunyööra ibituhö binö biikurua kuMuiika gueNöökoe hai; kugira harewë tibiina bueera hai. Wiiki tagaatora kubioongora hai kugira biyo nkoongoroabire kibuMuiika. 15Omoonto onö ana uMuiika, newëmbë bëënë agotora koongora kere giöönsoe, siböönö wë takoongoroa na moonto woonde hai. 16Këëbore amaandekö gakoboora iga, “Ning'ui amanyere amaitëgëërrö goMonënë? Ning'ui agaatora komoragirria?” Siböönömbë baiito ntoona amaitëgëërrö gaKresto.