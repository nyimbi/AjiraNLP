1Na Sauro, naaitabirriiyi iga mbuuya Sitebano aiitoe.
Sauro arairiiria abakumia
Kurua royo bëënë abakumia baYerusareemu, mbaataangere kuiriiribua bokong'u. Abakumia böönsoe gutiga abatomoa bëënë, mbaanyërëgaine kuya guching'ööngö chabuYahuti na Samaria. 2Abaanto baande abasëëngëri bieNöökoe mbö baahirre Sitebano bui, baramokoorra bokong'u.
3Siböönö Sauro naatunere iga asiki ekanisa kimui; akaya araya guchika ararichökia abakumia abasaacha na abagaikoro guchiinguru arabahira gokeböhë.
AMang'ana Amaiiya gararuundibua Samaria
4Abakumia baara baanyeregaine mbaageeye ibiburë biöönsoe bararuundia eng'ana yeNöökoe. 5Na Biribo nawë, naageeye kumugi goSamaria akabateebeerria amang'ana igoro yaMasiihi. 6Abaanto mbaatëgërrëëye baakuruguutiri amatui komang'ana ganö Biribo aare kogaamba, na baramaaha amakönö ganö aare goköra. 7Ibihui mbiaare kurichöka kurua kobaanto birachana bokong'u, abamasusu abaaru hamui na amagata mbaare kuhueenibua. 8Abaanto baSamaria mbaagöökere bokong'u. 9Kumugi goyo nkanyööra omoonto woonde iga Simooni amënyere hö, onö aaruguurri abaSamaria bokong'u, kubuchiirri bööë, naakaboorre iga nomoonto omonënë. 10Abaanto böönsoe kumugi goyo, abaanto abakë na abanënë abichitëëmö chöönsoe, mbaatëgereeye Simooni bokong'u, bakaya baragaamba iga, “Omoonto onö nichiinguru chieNöökoe chinö chikoberekeroa iga ichiinguru ichinënë.” 11Abaanto abaaru mbaakageeye harewë, kugira wanyöörre aabataraahia na ubuchiirri bööë boyo guchinsiko ichincharu. 12Siböönö hanö baakumiri amang'ana gaBiribo igoro yaMang'ana Amaiiya agoBogaambi bueNöökoe, na igoro yaYeeso Kresto, mbaabaatiisiroe, abasaacha na abagaikoro. 13Simooni nawë wöönsoe naakumiri akabaatiisoa na hanö aasookiri kobaatisoa, akaya araba haang'i na Biribo ruisö röönsoe, ararogoorra ibimanyiirrio na amakönö ganö gaare gokorekana.
14Hanö abatomoa baara baareenge Yerusareemu baaiguure iga abaanto baSamaria baakumiri eng'ana yeNöökoe, mbaatomere Bëëtërö na Yöhana kuya harebö. 15Hanö baahikere hö, mbaasabeeye abakumia baara iga banyööre uMuiika oMohoreeru. 16Kugira tewoonde gatai yaabö ahö onö wanyöörre aasekerroa na uMuiika oMohoreeru hai; wanyöörre baabaatiisoa kuriina rioMonënë Yeeso bëënë. 17Sooki Bëëtërö na Yöhana bakabatoorra amabökö, nabö bakanyööra uMuiika oMohoreeru.
18Hanö Simooni aarooche iga uMuiika gosekereeye abakumia baara gikugira yagotoorroa amabökö na abatomoa, akaimukia ichiimbiria akaha Bëëtërö na Yöhana, 19aragaamba iga, “Motaang'a ichiinguru chiyo nauni, korri iga onö ndaayi ndatoorra amabökö gaanë ayi aranyööra uMuiika oMohoreeru.”
20Siböönö Bëëtërö akamuhuunchukiria iga, “Taiigua, ukuë na ichiimbiria chaaö chiyo, nguitëgëërraore iga ogaatora kogora ekehaanö kieNöökoe guchiimbiria! 21Toona ing'eenga gose bosaangi komeremö genö hai, gukugira omööyö gööö temoroonge koNöökoe hai. 22Tatobora ubunyaanku bööö bonö na osabë oMonënë akööbere kuguitëgëërra eng'ana këeyo. 23Kugira ndooche iga wichooye irihari na wiiki nkogëëndërriaore kuiraga.”
24Simooni agateebia Bëëtërö na Yöhana iga, “Naabagëya motansabera koMonënë, korri iga gayo göönsoe mogaambere gatakambëëra.”
25Hanö Bëëtërö na Yöhana baasookiri kuruusia ubutuburi bööbö hamui na kuruundia amang'ana goMonënë, mbaariingere kuya Yerusareemu. Hanö baare kuriinga mbaaruundiri aMang'ana Amaiiya guchiimbëri ichincharu chaSamaria.
Biribo arasikana omoEtiobia
26Omomaraika woMonënë agateebia Biribo iga, “Iseemia uyi boreo buekebara uhirë enchera eera ikurua Yerusareemu eraya Gaasa.” (Enchera eyo nguikoongo ekohëta.) 27Biribo agaiseemia agataanga orogëëndö. Kongaki eyo bëënë nkanyööra omoEtiobia woonde ahö, onö wanyöörre araya ka. Omoonto oyo naareenge omotaangati onö aareenge umubiiki wemööngö waKaandaki uMusubaati woonde omogaambi waEtiobia. Wanyöörre ararua Yerusareemu gosëëngëra Nöökoe, na nkanyööra aikaaye kuigaaria rëëë. 28Hanö wanyöörre aikaaye kuigaaria rëëë araya ka, nkanyööra ahonyooye egetabo kiomonaabi Isaaya arasöma. 29UMuiika oMohoreeru gogateebia Biribo iga, “Taya haang'i kuigaaria reera, ogëëndë haang'i nariö.” 30Biribo agakenya akahika haang'i na omoEtiobia oora, akaiigua arasöma egetabo kiomonaabi Isaaya. Akamubuuria iga, “Aai, orasesora gayo ogosöma?”
31Omoonto oora akamuhuunchukiria iga, “Niyeke ndaaköre noongorë omoonto atankönörëëye?” Sooki agateebia Biribo iga ariinë kuigaaria baikare nawë 32Amang'ana ganö aareenge gosöma ngö ganö:
“Naabaaye kiring'oondi renö rikuya kogöögöa,
Naabaaye giekemaano kiring'oondi kenö kigukira iga kiri
hanö wanyööra keraiihoa ubuchööki,
taagaambere ng'ana hai.
33Naasërroe, akaanga gokörroa obohëënë.
Taahö onö aretora kogaamba igoro yuruiboro rööë hai,
kugira obohoru bööë gokebara konö bööhika muhikö.”
34Omotaangati oora akabuuria Biribo iga, “Tanteebia kana ning'ui omonaabi onö akogaambera ganö? Newë umuëënë gose kana nowoonde?”
35Kohayo Biribo agataanga gusumaacha nawë; kurua komang'ana gayo bëënë, akamoteebia aMang'ana Amaiiya igoro yaYeeso. 36Hanö wanyöörre bakereenge korogëëndö, bakahika hare amaanche gaareenge, omotaangati oyo akagaamba iga, “Amaanche ngaaganö hanö. Kana nke kerankaani kobaatiisoa?” [ 37Biribo akamoteebia iga, “Nogaatora kobaatiisoa, hanö oranyööre nukumiri na omööyö gööö göönsoe.” Nawë akahuunchukia iga, “Eee nkumiri iga Yeeso Kresto noMööna weNöökoe.”]
38Omotaangati oora akaimiirria irigaaria reera, böönsoe bababere, Biribo hamui na omoonto oora bagasekera kuya komaanche, na Biribo akamobaatiisa. 39Hanö baaruure komaanche, uMuiika goGetëëmi gokaimukia Biribo gokamuhira. Omotaangati oora taamorooche wiiki hai, siböönö wë naagëëndërrëëyi na orogëëndö rööë ana emegöökö emenënë. 40Biribo naatookeeye areenge Asötö; naahëtëëye kumigi giöönsoe araruundia aMang'ana Amaiiya kuhika hanö aahikere Gaisaaria.