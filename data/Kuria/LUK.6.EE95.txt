Ukubuuria igoro yurusiko rueSabaato
(Mt 12:1-8; Mk 2:23-28)
1Hanö Yeeso wanyöörre arahëta komegoondo geende giengano kurusiko rueSabaato, abeega baaë bagataanga gukunuria ibigara, barabuunga engano baratakuna. 2AbaBarisaayo baande bakabuuria iga, “Kugira ke mogoköra eng'ana ere aMaragö gaiito gaaköönga iga motagaacha goköra kurusiko rueSabaato?” 3Yeeso akabahuunchukiria iga, “Temöögasömere mona Tauti aakörre hamui na abaanto baaë, hanö wanyöörre baraambokere hai? 4Mona aageeye agasöha kunyuumba yeNöökoe, akaimukia omogaatë gonö wanyöörre gotoorroe mbërë yeNöökoe akarea na ogoonde akaha abaanto baaë bakarea. Nahombë aMaragö gaiito nkööngagare iga omoonto ore wöönsoe atagaacha korea ibiaakorea biyo etare iga nabanchaama bieNöökoe bëënë.” 5Akagëëndërria kogaamba iga, “OMööna woMoonto newë oMonënë weSabaato.”
Omoonto onö ana okobökö konö göökua
(Mt 12:9-14; Mk 3:1-6)
6Wiiki goSabaato yeende, Yeeso akaya kuiigia guSinagoogi. Nkanyööra omoonto woonde aahö onö wanyöörre okobökö kööë koboreo göökua. 7Abaiigia baMaragö abamui hamui na baBarisaayo, nkanyööra baratuna kogööta Yeeso ekehage gekumuchööngëra; kohayo mbaamokëëmbere bokong'u, bamaahë nyööre akaahueenia omoonto kurusiko rueSabaato. 8Siböönö Yeeso akamanya amaitëgëërrö gaabö, agateebia omoonto oora iga, “Imoka uchë mbërë hanö.” Omoonto oora akaimoka akaya hö. 9Haakurua, Yeeso akagaamba iga, “Aai ndabuuria iga: Kana nke iRiragö rekogaamba iga toköre kurusiko rueSabaato? Nogoköra buuya gose nogoköra bobeebe? Nugutuuria omoonto, gose kana nukumusikia?” 10Akabamagamaga böönsoe sooki agateebia omoonto oora iga, “Raambirria okobökö kööö.” Omoonto oora akaraambirria okobökö kööë, nakö gokaroongeha. 11Nabö bakagöötoa na oborro, bakagaambagaamba mona bagaaköra Yeeso.
Yeeso araahora abatomoa ikumi na babere
(Mt 10:1-4; Mk 3:13-19)
12Guchinsiko chiyo Yeeso agatiira kuya kunguku gosaba, agasookia hö ubutiko ubugima arasaba Nöökoe. 13Hanö böökeeye, naaberekeeye abeega baaë akaahora ikumi na babere, mbö aaberekeeye iga, abatomoa: 14Simooni (onö aaberekeeyoe iga Bëëtërö) na Andërëa mura omööbö; Yaköbö na Yöhana, Biribo na Batoromaayo, 15Mataayo na Tomaasi, Yaköbö mura oAribaayo na Simooni (onö aakaberekeeyoe iga Siröötë), 16na Yuuta mura oYaköbö na Yuuta Keriooti, onö aabaaye omoköböösania.
Yeeso araiigia na kuhueenia
(Mt 4:23-25)
17Hanö Yeeso aang'araarre kurua kunguku hamui na abatomoa baaë, akaimeerra guitëndëëra hamui na abeega baaë abaaru. Abaanto mbaareenge hö abaaru, banö wanyöörre baruure guchintahana chöönsoe chabuYahuti, na kurua Yerusareemu na abaande kurua Tiiro na Siitoni imigi genö wanyöörre gereenge haang'i na inyaancha; 18mbaachere komotëgëërra na kuhueenibua amarooyi gaabö. Na banö baare kuiriiribua na ibihui nabö böönsoe mbaachere bakahueenibua. 19Abaanto böönsoe mbaasaachere kuya kumuturubania, kugira ichiinguru nchiaruure harewë, chikabahueenia böönsoe.
Emegöökö na imiitumatö
(Mt 5:1-12)
20Yeeso agataacherra abeega baaë iigö akagaamba iga,
“Abaitabiribua mbaiinyu banö moreenge abatobu;
kugira oBogaambi bueNöökoe noboiinyu!
21“Abaitabiribua mbaiinyu banö moona umuëëkö böönö;
kugira muriigutibua!
“Abakëhaiiya mbaiinyu banö mugukuura amaiisöri böönö;
kugira moresëka!
22“Abaitabiribua mbaiinyu hanö morarëgoe, na mööngoe, motokoe na bagaambë iga nababeebe more, kugira yoMööna woMoonto! 23Motacheenga hanö gayo gaaba, moratuumatuuma komegöökö kugira igituhö keiinyu ekenënë nkebeekeroe kuriooba. Kugira baaguuka baabö nkëhayo bëënë baagakörre abanaabi.
24“Siböönö ehobe yeiinyu banö moreenge abaame
böönö; kugira baiinyu mönyööra ibieiinyu rëësira.
25“Ehobe yeiinyu banö mukuigota böönö
kugira moreraamboka!
“Ehobe yeiinyu banö mogosëka böönö;
kugira murikuura!
26“Ehobe yeiinyu banö mukugisigisibua; kugira niigö bëënë baaguuka baabö baagisigisiri abanaabi bakarai aboborööngö.
Okohaancha ababisa
(Mt 5:38-48; 7:12a)
27“Siböönö ndabateebia banö mukuunyigua iga: Mohaanche ababisa baiinyu, na mokörre buuya banö babarëgere, 28muitabiri banö bakobaihiima, na mosaberë banö bakobatoka. 29Hanö omoonto agotëma uruhi roboreo, mohonchoorra na orobomösi narö; hanö omoonto akuruusia egööti, tatiga aimuki ninyööra nesaati. 30Ore wöönsoe agosabere egeento omoha, ore akuruusiri ibiinto biaaö, waanga gutuna iga niiga akuriingiri. 31Mokörre abaande gaara mugutuna bö babakörre.
32“Hanö orahaanche banö bëënë bakohaanchere, kana mukumö ke urinyööra kö? Kugira ninyööra na banyairaga nabö böönsoe nkëhayo bëënë bagoköra! 33Hanö ndanyööre orakörra buuya, baara bëënë bakogokörra buuya, kana mukumö ke urinyööra kö? Kugira ninyööra nabanyamaraga nabö böönsoe nkëhayo bëënë bagoköra! 34Hanö ndanyööre nkohaanaore isiire kobaara uguitëng'ëra iga nabö mbarekohakana, kana mukumö ke urinyööra kö? Kugira ninyööra nabanyamaraga böönsoe nkohaanabare ichisiire kobanyamaraga baande, okorri iga nabö baachë kuriingiribua ekerëëngërë keera bëënë! 35Tatiga tiigö hai! Motahaancha ababisa baiinyu na mobakörre buuya; kere mobahaaye mobahë kimuguuni. Na igituhö keiinyu nkereba ekenënë, muuchë koba abaana bieNöökoe uMukumahë. Kugira wë, numuuya, kobanö bataana mukumö hamui na abahiti. 36Mobë na amaabe, kehaara Isa weiinyu areenge owamaabe.
Ogokëëngëra abaande ikiina
(Mt 7:1-5)
37“Möönga gokëëngëra abaande ikiina, okorri iga na baiinyu motagaacha gokëëngëroa; motagaacha kohereengetera abaande, korri iga na baiinyu motagaacha kohereengeteroa, kaya moraabera abaande okorri iga na baiinyu Nöökoe ayi arabaabera. 38Kaya morahaana, okorri iga na baiinyu muuchë kuya morahaaboa. Murinyööra ekerëëngö ikiiya, kere gisingisiibui kiigateeyoe, giichooye iga chabi, biyo mbiö morahaaböe. Kugira ekerëëngö kere okorëëngëra abaande nkiö bëënë orerëëngëroa.”
39Wiiki Yeeso akabateebia ekereengio kenö iga, “Umuhukuru takarahuuna umuhukuru woonde hai; oranyööre namotaangata mbaraagoe böönsoe kubuiina. 40Timueega akerre muiigia waaë hai; siböönö umueega ore wöönsoe, hanö aisere gosookia ameegö gaaë, nararëng'aanë na umuiigia waaë. 41Niyeke ogoköra oramaaha ereento iriikë kuriisö riomoonto woonde, na hanö uwë tokomaaha ereento irinënë kuriisö rëëö umuëënë hai? 42Gose niyeke ogoköra orateebia omoonto woonde iga, ‘Rëënta nkuruusi ereento iriikë kurua kuriisö rëëö,’ na hanö uwuë umuëënë ereento irinënë nkuriisö rëëö rere? Ore muiteerri! Taruusia ereento irinënë renö rehonyekere kuriisö rëëö taanga, haruë böönö nehö oramanyë kuruusia ereento iriikë kuriisö riowoonde.
Omote na ichiihagoe chagö
(Mt 7:16-20; 12:33-35)
43“Omote omogööku tegokööma hagoe mbeebe hai, gose ninyööra nomote omobeebe göömë hagoe nchiiya hai. 44Omote gore göönsoe nguchiihagoe chiagö okogomanyera; titugutua niisia kurua guchinsoore hai, gose titugutua ichinkënënë kurua kugisuruura hai. 45Omoonto umuuya nkurusiaare amaiiya kurua komööngö yaaë inchiiya; omoonto omobeebe nkurusiaare obobeebe kurua komööngö yaaë embeebe. Kugira kenö giikurua kumunyua gomoonto nkiö nkunyööra gichooye komööyö gööë.
Abahagaachi babere
(Mt 7:24-27)
46“Kugira ke mokomberekera iga, ‘Monënë, Monënë,’ na haara motagoköra këëbore nkobateebia? 47Ore wöönsoe onö aguucha hareuni, na araiigua amang'ana gaanë na kogaköra, nendabateebi kenö atuubaiine. 48Aanga omoonto onö ahagaachere inyuumba enö aatukere oborosa akahikia korotare. Haakurua ehooro egaacha, emegëra gegasiira inyuumba eera, siböönö tegëëtorre kugisiingisia hai, kugira inyuumba eera wanyöörre yahagaachoa yaaköng'a. 49Siböönö ore akuiigua amang'ana gaanë araanga kogagööta, oyo anga omoonto onö ahagaachere inyuumba gokerogo atatukere oborosa akuhikia korotare nigoro iigö aarobiri; hanö ehooro yaachere, emegëra gigusiira inyuumba eera, ekagoa haanse iga suku!”