Abeega muhuungate baratookera Yeeso
1Hanö gayo gaahëtere, Yeeso agaacha wiiki kobeega baaë kunyaancha yaTibeeria. Na amang'ana gayo niiga gaabaaye: 2Simooni Bëëtërö, na Tomaasi (onö aare koberekeroa iga iRisarai), na Natanaeri (onö aaruure gontahana yaKaana yaGariraaya), na abamura baSebetaayo, hamui na abeega baaë babere mbaareenge böönsoe hamui. 3Simooni Bëëtërö agateebia abaande iga, “Ndaya gotëga ichiinsui.” Nabö bakamuhuunchukiria iga, “Ntoragëënanë.” Bakaya bakariina koböötö, siböönömbë ubutiko boyo böönsoe tebaanyöörre geento hai. 4Hanö iriooba rëërasere, Yeeso nkanyööra naimereeye kunguguni yamaanche, siböönö abeega teboongooye iga Yeeso aareenge hai. 5Haakurua akabuuria iga, “Bare bamura, gose motakagöötiri geento?” Bakamuhuunchukiria iga, “Aa-a geento iga hai.” 6Akabateebia iga, “Rëkëra uruëërö boreo boböötö, nehö moranyöör ichiinsui.” Nabö bakarëkëra uruëërö bakagöötia ichiinsui ichincharu bokong'u, kura bakaanga gotora kuruta uruëërö guucha koböötö. 7Umueega oora aahaancheroe na Yeeso agateebia Bëëtërö iga, “Kana kura noMonënë!” Hanö Simooni Bëëtërö aaiguure iga noMonënë, akaiböha ichingebo chiaaë, (kugira wanyöörre achiruusiri), sooki agasekera kuya komaanche. 8Abeega baande baara nabö bagaacha na oböötö bakahika kunguguni, bararuta uruëërö ruichooye ichiinsui. Tiiga harai baare na inguguni hai, mbaareenge haang'i ichimiita igana. 9Hanö baaruure komaanche baakoba kunguguni, bakamaaha omörrö guenkara gohëëmberoe, insui ekö igoro hamui na omogaatë. 10Haakurua Yeeso akabateebia iga, “Tarëënta ichiinsui nke kurua guchiyo muiitere.” 11Simooni Bëëtërö akahëta akaya kung'uura uruëërö roora, nkanyööra ruichooye ichiinsui ichinënë, nchiaareenge igana rimui na merööngö etaano na isato; ninyööra chaare ncharu bokong'u uruëërö terötaabokere hai. 12Yeeso akabateebia iga, “Motaacha moraagerë.” Tewoonde kobeega baara asaachere kumubuuria iga, “Nuuwë ng'ui kana?” Kugira mbaamanyere iga noMonënë aareenge. 13Kohayo Yeeso agaacha, akaimukia omogaatë goora akabaha akaimukia wiiki ichiinsui chiira akabaha. 14Reyo neregatato rëëreenge renö abeega baare kuya baratookera Yeeso amarua ariookere kurua kobaku.
Yeeso na Bëëtërö
15Hanö baasookiri koraagera, Yeeso agateebia Simooni Bëëtërö iga, “Simooni umumura oYöhana, gose nkunyigueeraore borro gokera abaande banö?” Akamuhuunchukiria iga, “Eee Monënë nomanyere iga nenkohaanchere.” Yeeso akamoteebia iga, “Tanyiriganiria ibimaano biaanë biamang'oondi.” 16Yeeso akomoteebia erekabere iga, “Simooni umumura oYöhana, gose nkunyigueeraore borro?” Akamuhuunchukiria iga “Eee, Monënë, nomanyere iga nenkohaanchere,” Yeeso akamoteebia iga, “Tanyiriganiria amang'oondi gaanë.” 17Eregatato Yeeso akamubuuria iga, “Simooni umumura oYöhana, nohaanchere?” Bëëtërö agaitumata gikugira Yeeso amubuurri hare gatato iga, “Nohaanchere?” Simooni Bëëtërö akamoteebia iga, “Monënë, nomanyere amang'ana göönsoe; wiiki nomanyere buuya iga nenkohaanchere!” Yeeso akamoteebia iga, “Tanyiriganiria amang'oondi gaanë. 18Ndagoteebia amahëënë; nkaaga waare umumura, waare guiseemia uya hare ugutuna kuya; siböönö hanö orakuunguhë, noraraambeke amabökö gaaö omoonto woonde akoböhë akuhire hare otaare gutuna kuya.” 19(Gokogaamba gayo, Yeeso naare koorokia mona bore Bëëtërö arikua arëëntërë Nöökoe ubuhiku). Haakurua akamoteebia iga, “Ngööta undue nyuma!”
Yeeso na umueega woonde oora
20Bëëtërö akaihoonchora akamagia nyuma akamaaha umueega oora Yeeso aahaanchere, oyo newë wanyöörre aikaaye haang'i na Yeeso airaraamere kuya harewë kubiaakorea biomogörööba goora, newë aabuurri Yeeso iga, “Monënë, ning'ui kana aragoköböösani?” 21Hanö Bëëtërö aamorooche, naabuurri Yeeso iga, “Monënë, onö wë?” 22Yeeso akamuhuunchukiria iga, “Hanö ndaatunë iga abë hö, kuhika ndiingë, eyo nke igutuniiyi? Tangööta undue nyuma.” 23Eng'ana eyo yaaroondere kobeega baande baraboora iga, umueega oyo taraakue hai. Siböönö Yeeso tiiga wanyöörre aagaamba iga taraakue hai; niiga aagaambere iga, “Hanö ndaatunë iga abë hö kuhika ndiingë, eyo nke igutuniiyi?”
24Umueega oyo noora aarooche amang'ana ganö, newë aandekere, amang'a gayo; na baiito ntomanyere iga ogotobora kööë nokohëënë.
Kogosookerria
25Amang'ana gaande ngaahö amaaru ganö Yeeso aakörre. Hanö nkanyöörre gaandekeroe göönsoe rimui kurimui, ndakanya iga ekebara tekegaisere ibitabo biyo bikaandekeroe bibeekoe kö hai.