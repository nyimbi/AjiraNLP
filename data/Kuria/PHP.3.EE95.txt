Oboroonge bonö boreenge obohëënë
1Kogosookerria, baanto bamoiito, mogööke koMonënë. Tenkomaaha iga neng'ana gokoreengera kobaandekera amang'ana gaanga gaara naisere kobaandekera hai; kugira eyo neng'ana yubueera hare baiinyu. 2Muiraarerre na abaanto ababeebe banö baanga ichiseese, muirareerre na baara bagoköra amang'ana amabeebe, na wiiki muirareerre na baara baguisarria emebere gëëbö. 3Kugira baiito mbö toreenge esaaro ehëënë, baara togosëëngëra gonchera yuMuiika oMohoreeru, banö tukuirahera Kresto Yeeso. Baiito tetoguitëng'ëra mobere hai. 4Siböönö uni neena egekë kenö gekaagira nitëng'ërë omobere. Ndanyööre omoonto ore wöönsoe agaitëng'ëra omobere, nuunimbë ngaaköra iigö bokong'u. 5Naasaarroe urusiko rokanaanai, umui wabaIsraeri, wegesaku keBenchamiini, umuIbrania onö aibooyoe na abaIbrania igoro yakogööta aMaragö, nomoBarisaayonde. 6Gukugira yomokea gonö naareenge nagö, naairiirri eKanisa na igoro yoboroonge bonö bogotookana gokogööta aMaragö tenaamaahekaine na isaria hai. 7Siböönö amang'ana gaara göönsoe gaareenge agubueera hareuni, nkogabarande nkanya tegeento hai, gukugira yaKresto Yeeso. 8Tiiga ngayo agiëënë hai, siböönö wiiki nkobarande amang'ana göönsoe koba okohëtaigö kugira yubuuya boora botaana kerëëngërë obokomomanya Kresto Yeeso oMonënë waanë. Newë agira nanyööra okohëtaigö komang'ana gayo göönsoe na kogabara koba nkanya namabi okorri iga ntore kunyööra Kresto; 9na nebë harewë. Na wiiki naangë koba na oboroonge böönë umuëënë bonö bukunyöörekana gokogööta amaragö, etare iga mboora buguucha kubukumia moonse yaKresto, oboroonge bonö bukurua hare eNöökoe, bonö buguucha gonchera yubukumia. 10Hayombë niiga okorri iga noongorë Yeeso na ichiinguru chukuriooka kööë, wiiki nsaangë imiiriirö gëëë na koba këëwë kuruku rööë, 11na ntore guitëng'ëra iga nauni wöönsoe niichë kuriuukibua kurua kobaku.
Ukumuuntana kohekeera igituhö
12Tiiga iga naisa kuhika gose iga naabaroa koba omohekeeranu hai, etare iga nkumuuntanande okorri iga ntore kogöötërra mahëënëhëënë keera këëgira Kresto aangumia. 13Baanto bamoiito, tinguitëgëërra iga naisa kogöötërra egeento keyo hai; eng'ana niimui bëënë ngoköra, nieebe gaara göönsoe ganö gaisa kohëta muuntane okorri iga nyööre gaara gambërë yaanë; 14nkorogëëndö urutuunduru kimui nde, okorri iga nyööre igituho keera kiubueera obonënë ubuemberekera yeNöökoe gokohetera hare Kresto Yeeso. 15Kohayombë, baiito baara töisa koba abahekeeranu tiga tuitëgëërrë gayo bëënë. Nenkanyööra motora guitëgëërra boonde, eNöökoe narabahonyorre kura eng'ana eyo nayo. 16Siböönö keera töhekeera, tiga tokegöötërre bokong'u. 17Baanto bamoiito, mogöötë igituubanio këënë mobë këuni, na mueege kurua kobaara bakogööta igituubanio kenö tööbahaaye baiinyu. 18Naisa kobateebia hare kaaru, na böönö nkoreengerande kobateebia komaiisöri, iga abaanto abaaru mbaana irimënya renö rekoorokia iga nababisa buruku roKresto komosaraba. 19Maserra gaabö niiga mbarasaribue; kere enda igituna nkiö enöökoe waabö, nkuirahabare kogaara gakaabaaye ichinsöni harebö, amaitëgëërrö gaabö göönsoe nigoro yekebara kenö. 20Siböönö baiito weiito nkuriooba igoro ere; nkurua igoro hayombë tokoganyeerra uMutuuria weiito kurua, oMonënë weiito Yeeso Kresto. 21Newëmbë bëënë arehoonchora omobere goiito gonö goreenge omorösu gutuubane nogööë goora goona ubuhiku böönsoe guchiinguru chaaë chiira chiina ogotora kogotoora ibiinto biöönsoe haanse yobobaahi bööë.