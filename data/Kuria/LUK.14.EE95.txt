Yeeso arahueenia omorooyi
1Urusiko rumui rueSabaato, Yeeso akaya koraagera kumugi gomotaangati woonde wabaBarisaayo; na abaanto mbaare komokëëmba bokong'u. 2Omoonto woonde onö wanyöörre ana oborooyi bokubiimba amagoro na amabökö agaacha hare Yeeso, 3na Yeeso akabuuria abaiigia baMaragö na baBarisaayo iga, “Gose aMaragö gaiito garaitabirria ukuhueenia omoonto kurusiko rueSabaato gose hai?” 4Siböönö bakaanga komoköönia. Yeeso akaimukia omoonto oora akamuhueenia, na akamoboorra iga ayi. 5Haakurua akababoorra iga, “Hanö nkanyööra umui weiinyu ana omööna gose entaang'ana haruë egoë kubuiina, kurusiko rueSabaato gose natakaaya kugibioora kurua mö kurusiko rueSabaato?” 6Nabö tebaatorre kuhuunchukia ng'ana hai.
Obogësa na ubususëënu
7Yeeso akamaaha këëbore abagëni baande baare gokenyera ibituumbe biambërë, kohayo akabateebia ekereengio kenö, 8“Hanö ndanyööre oraarekeroe na omoonto kunyaangi yobotëti, waanga kuya guikara kubituumbe biambërë. Kugira omoonto woonde agaatora guucha onö agokerre onö oranyööre araarekeroe, 9haruë oora abaraarekere achë, akoboorrë iga, ‘Tarueera omoonto onö kugituumbe.’ Harue böönö omaahë ichinsöni, enkaaga enö oranyööre oraya guikara kugituumbe këënyuma. 10Tiga, hanö waraarekoa, gëënda wikarë kugituumbe këënyuma, okorri iga hanö omokoraariki oora aguucha agoteebi iga, ‘Mosaani, taimoka uchë mbërë hanö kohase ahaiiya!’ Eyo nerakohë esookö mbërë yabagëni böönsoe. 11Kugira ore wöönsoe akuiyimukirria narahiinyoe, na ore wöönsoe onö agususëëna naraimukirribue.”
12Haakurua Yeeso akaboorra omomoraariki waaë iga, “Hanö waköra endaagera omobaso gose ubutiko, waanga koraareka basaani baaö, gose bamura bamoiinyu, gose abaanto baiinyu, gose abarobëri baaö abaame kugira iga nabö baachë gokoraareka hai, gonchera eyo nurinyööra ekehaanö kogare waakörre. 13Siböönö uwë hanö waköra inyaangi, taraareka abatobu, amagata, abasuguru na abahukuru, 14nehö uritabiribua, kugira bö tebariruusia siire hai. Nöökoe narekohakana urusiko ronö abaanto abaiiya barriooka.”
Ekereengio kinyaangi enënë
(Mt 22:1-10)
15Hanö umui wabayo wanyöörre baikaaye kunyaangi hamui na Yeeso aaiguure iigö, akaboorra Yeeso iga, “Abakëhaiiya mbanö bariikara kunyaangi yoBogaambi bueNöökoe!”
16Yeeso akamoboorra iga, “Aareenge hö omoonto woonde onö aakörre inyaangi enënë enö araarekere abaanto abaaru. 17Hanö enkaaga yinyaangi eyo yaahikere, agatoma omoköri wemeremö waaë iga ayi goteebia baara wanyöörre baraarekeroe iga, ‘Motaachambë ibiinto biöönsoe bibaaye!’ 18Siböönö böönsoe bagataanga guitaamiriirria amang'ana gaande. Owambërë akaboorra omoköri wemeremö oora iga, ‘Naagora omogoondo na ngutunande iga niyi kogoraba; noranyabere tendaachë hai.’ 19Owoonde akagaamba iga, ‘Naagora ichintaang'ana ikumi chiakorema na nkuyande guchiigia; noranyabere tendaachë hai.’ 20Na owoonde akagaamba iga, ‘Mboongo naatëtere, gikugira eyo tendaachë hai.’ 21Omoköri wemeremö oora akariinga kuya goteebia umuëënë inyaangi mona baboorre. Haakurua, umuëënë inyaangi oyo koborro, akaboorra omoköri wemeremö oora iga, ‘Kaya boongoboongo komarööngate na guchiimbëri orëëntë abatobu, amagata, abahukuru, na abasuguru.’ 22Boongoboongo iigö omoköri wemeremö oora akagaamba iga, ‘Nkörre karai, Mogaaka, këhaara waare onteebiri, siböönö umueeya hö gokere.’ 23Umuëënë inyaangi oora agateebia omoköri wemeremö oora iga, ‘Kayambë guchinchera na komakuuri, orëëntë abaanto basöhë kunyaangi, okorri iga inyuumba yaanë ichore iga chabi. 24Ndabateebia böönsoe iga, temoonto ahö kobanö baraarekeroe onö aramëënë geento kunyaangi yaanë hai!’ ”
Iriguri regutuna koba umueega
(Mt 10:37-38)
25Hanö abaanto böönsoe baimokere kogëënana na Yeeso, akaihoonchora akabateebia iga, 26“Ore wöönsoe aguucha hareuni taraabë umueega waanë atare iga nkunyigueeraare borro bokong'u gokera haara ahaanchere isa waabö na nyako waabö, mokaaë na abaana baaë, bamura bamööbö na basubaati bamööbö, hamui nawë umuëënë. 27Na ore wöönsoe onö atakuimukia omosaraba gööë na angöötë, oyo taisaiine koba umueega waanë hai. 28Hanö ndanyööre, omoonto aratuna kohagaacha omonaara, taanga naraikarë aibuuri ichiimbiria nireenga chinö chirahagaache, amaahë haanga ana ichiimbiria chinö chirasooki emeremö. 29Hanö naho atakörre këhayo, tagaatora gosookia omonaara nyuma yagotaanga oborosa; na bare böönsoe wanyöörre barooche gare gaabaaye mbaremosëkëërra. 30Nabö mbaregaamba iga, ‘Omoonto onö, aataanga kohagaacha siböönö akerroe gosookia emeremö!’
31“Hanö ndanyööre omogaambi aratuna kuya kuiihi ana abaanto ibikoe ikumi kuya guiitana na omogaambi woonde onö ana abaanto ibikoe merööngö ebere, taanga naraikarë aitëgëërrë haanga araatore guiitania omogaambi oyo. 32Hanö naho ndanyööre atakörre iigö, naratomë abaanto kuya kurigia omorëëmbë komogaambi woonde oora, engaki enö ndanyööre akereenge harai.” 33Yeeso agasookerria kogaamba iga, “Nkëëhö bëënë, temoonto aahö hare baiinyu onö akaaba umueega waanë, etare iga nyööre taanga natigere kere giöönsoe anakiö.
Omoonyo gonö gotaana chaancho
(Mt 5:13; Mk 9:50)
34“Omoonyo numuuya siböönö hanö gobora ichaancho, tenchera ere yöönsoe ehö, enö okagoköra gosambaaroka hai. 35Timuuya ninyööra nkurututu iga gokaahiroa mogoondo hai; goyo ngotabutuagore. Onö ana amatui aiigue!”