Emööngö yuMuiika kubinyoongo biamaröba
1Kohayo, kohaara toreenge koboköri bonö gikugira yamaabe gieNöökoe ganö tönyööra, titugukua nkörö hai, 2Tötiga kimui amang'ana göönsoe gikibisere na amaköra ganö gakorëënta ichinsöni; tetogoköra amang'ana gorogachanio gose kohoonchora eng'ana yeNöökoe hai. Siböönö gokogaamba obohëënë borabu, ngutunatore iga entariki yakera omoonto etomaahë iga ntuisaiine mbërë yeNöökoe. 3Kugira hanö ndanyööre aMang'ana Amaiiya gaiito ngabiseroe, ngabiseroe kobaara bëënë baagusira. 4Enöökoe umunyaanku wekebara kenö aatoora igisuunte kometoe gebaara batagukumia okorri batakamaaha oborabu bonö buukurua koMang'ana Amaiiya gubuhiku boKresto, onö areenge ituubö kimui yeNöökoe. 5Kugira titukuiruundia baiito abiëënë hai, nkuruundiatore Yeeso Kresto onö areenge oMonënë, na baiito abiëënë ntoreenge abaköri bemeremö baiinyu gikugira yaYeeso. 6ENöökoe onö aagaambere iga, “Tiga oborabu borabë kurua kugisuunte!” newë eNöökoe oyo bëënë onö aakörre oborabu bööë bokarabia kumiööyö geiito, na gotoha oborabu bobong'aiini bubuhiku bueNöökoe bonö bokerabia kurua kubusio boKresto.
7Siböönö baiito banö toona emööngö eyo, kibumuiika, toonga ibinyoongo biamaröba okorri emaahëkane borabu iga ichiinguru ichinënë chiyo nkoNöökoe chikurua na tiiga ngukurua hare baiito abiëënë hai. 8Nkohaaboatore nkaaga chöönsoe inyaanyi, siböönö titukunyahaaroa hai; nkaaga chiinde nkunyööroatore na isi, siböönö titugukua nkörö hai; 9nkuiriiribuatore, siböönö tetokobora omosaani hai, na nkaaga chiinde nkunyahaaroatore bobeebe, siböönö titugusikibua hai. 10Ruisö röönsoe nkuimukiatore komebere geiito uruku roYeeso, okorri iga obohoru boYeeso wiiki bomaahekane komebere geiito. 11Kugira nkaaga toohö nyööra ruisö röönsoe nkunyaanyi yurukutore kugira yaYeeso okorri iga obohoru boYeeso bomaahekane komebere geiito genö gigukua. 12Kohayo uruku ngokörarore emeremö hare baiito, siböönö obohoru ngokörabore emeremö hare baiinyu.
13Këhaara toona umuiika kubukumia kuguituungana na amaandekö ganö gakogaamba iga, “Naakumiri na kohayo ngasumaacha,” baiito böönsoe ngukumiatore na kohayo torasumaacha. 14Kugira ntomanyere iga eNöökoe, onö ariuukiri oMonënë Yeeso, narituriuukia wiiki hamui na Yeeso na gutuimukia hamui na baiinyu, kuya mbërë yaaë. 15Göönsoe ganö ngareenge gubueera hare baiinyu; na këëbore amaabe gieNöökoe gakohekeera abaanto abaaru bokong'u, nabö mbararuusi, amasabi amaaru gegoongö kubuhiku bueNöökoe.
Okomënya kubukumia
16Kohayo titugukua nkörö hai, ninyööra emebere geiito gekebara geraguunda, siböönö emebere geiito gekibumuiika ngoköroagere emehea urusiko kurusiko. 17Imiiriirö genö tukunyööra nemekë na igienkaaga nkë iigö, siböönö ngeretoha ubuhiku obonënë bokong'u na bonö botaana muhikö, bonö bokerre imiiriirö geyo. 18Tööngë guitëng'ëra ibiinto binö bikomaahekana, siböönö tuitëng'ërë ibiinto biira bitakomaahekana. Kugira ibiinto binö bikomaahekana nibienkaaga nkë iigö, siböönö ibiinto binö bitakomaahekana nibiakuyeeyo.