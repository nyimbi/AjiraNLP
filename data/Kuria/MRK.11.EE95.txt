Ogosöha Yerusareemu kugichiirate
(Mt 21:1-11; Rk 19:28-40; Yöh 12:12-19)
1Hanö baahikere haang'i Yerusareemu, kumigi geBetibaage na Bëëtania, bakahika kunguku yeMeseituuni Yeeso agatoma abeega baaë babere bagataangata akabateebia iga, 2“Mogëëndë korobëri ronö rombareka yeiinyu, na niigö morasöhë hare rö iigö, munyööre irikoohe rietekere reböhere renö retaraikarroa na moonto woonde. Moretachorë, morerëëntë hanö. 3Na hanö omoonto ore wöönsoe arababuuri iga ‘Nigaanke mogoköra iigö,’ omoteebi iga, ‘NoMonënë umuëënë riö akurituna, na wiiki naraarue aririingi hanö boongo.’ ” 4Kohayo bakaya bakanyööra irikoohe rietekere reböhere gesaku mbareka, kuirööngate. Nkaaga baare koretachora, 5abaanto baande banö wanyöörre baimereeye hö, bakababuuria iga, “Kugira ke mogotachora irikoohe reyo?” 6Bakabateebia këhaara wanyöörre Yeeso abateebiri, nabö bakabatiga bayi nariö. 7Bakarëëntëra Yeeso irikoohe reera, bakaaria ichingebo chaabö igoro, na Yeeso akarikarra. 8Abaanto abaaru mbaarri ichingebo chaabö gonchera, na abaande bagatua amato kurua kubisarra, bakagatoora goonchera. 9Banö baataangatere na banö wanyöörre baanyuma mbaare kogaamba bokong'u iga, “Tiga togoonge eNöökoe! Aitabiribue onö aguucha kuriina rioMonënë! 10Nöökoe aitabiri obogaambi bonö buguucha oboMogaambi Tauti, guuka weiito! Nöökoe agoongoe igoro kuriooba.”
11Hanö Yeeso aahikere Yerusareemu, naaheteeraini kuya koHekaaru, agaisuuncha ibiinto biöönsoe ibiamö; siböönö kohaara wanyöörre enkaaga egeeye, akarichöka kuya Bëëtania hamui na abeega ikumi na babere baara.
Yeeso araihiima omoko
(Mt 21:18-19)
12Inkio yahö, nkaaga baare kurua Bëëtania, Yeeso nkanyööra araambokere. 13Akamaahera harai omoko umuguutu, akaya komaaha nyööre akaanyööra geento kö. Hanö aahikere hare gö haang'i, taanyöörre geento kö hai, nkanyööra namato agiëënë, kugira nkanyööra engaki yakööma amako teraaba hai. 14Nehö Yeeso aateebiri omoko goyo iga; “Gukurua rëërö temoonto arerea amako gaaö roonde hai!” Na abeega baaë baara bakaiigua amang'ana gayo.
Yeeso araya koHekaaru
(Mt 21:12-17; Rk 19:45-48; Yöh 2:13-22)
15Hanö baahikere Yerusareemu, Yeeso akaya koHekaaru akarugia baara böönsoe wanyöörre baragora na kohöönia ibiinto. Akaboombeka ichimëësa chabakerania bichiimbiria, na ibituumbe biabaara baare kohöönia ichinguuti, 16nawë taatigere moonto ore wöönsoe aimuki geento ahëtërë kuigöri rieHekaaru hai. 17Akabaiigia aragaamba iga: “Nkëndekere iga Nöökoe akaboora iga ‘Inyuumba yaanë neraberekeroe iga inyuumba yamasabi, yabaanto böönsoe.’ Siböönö baiinyu mogekörre irisana riamanyamörrö.”
18Hanö abataangati babanchaama bieNöökoe hamui na abaiigia baMaragö baaiguure iigö, bagataanga gutuna enchera yaguiita Yeeso. Mbaamöböhere bokong'u, kugira irikömö riöönsoe riabaanto mbaaruguriibui na amaiigio gaaë. 19Hanö gööbaaye omogörööba, Yeeso hamui na abeega baaë mbaaruure kumugi goora.
Irieego kurua komoko
(Mt 21:20-22)
20Hanö wanyöörre barahëta inkio chuni, bakamaaha omoko goora; nkanyööra guniaarre göönsoe kurua kumiri. 21Bëëtërö akaheetoka, agateebia Yeeso iga, “Muiigia, tamaaha omoko gonö waihiimere guniaarre!”
22Yeeso akabahuunchukiria iga, “Taba na ubukumia koNöökoe. 23Kobohëënë ndabateebia iga, ore wöönsoe arateebi inguku enö iga karua hanö, wirëkërë kunyaancha, na angë koba na isi komööyö gööë, si abë na ubukumia iga ganö agaambere ngaraabë këhaara agutuna, narakörroe këëhö. 24Kohayo ndabateebia iga: ere yöönsoe mukubuuria komasabi, kumia iga muginyöörre, na morahaaboe kere giöönsoe. 25Hanö möimeerra morasaba, mööbere ore wöönsoe onö moona emeko nawë, okorri iga Isa weiinyu onö areenge kuriooba abaabere amasaria gaiinyu. [ 26Siböönömbë hanö oranyööre motakööbera abaanto baande, ninyööra niIsa weiinyu, onö areenge kuriooba, tarabaabere amasaria gaiinyu hai.”]
Iribuurio igoro yogotora koYeeso
(Mt 21:23-27; Rk 20:1-8)
27Bakahika wiiki Yerusareemu. Këëbore Yeeso aare kogëënda koHekaaru, abataangati babanchaama bieNöökoe, abaiigia baMaragö hamui na abagaaka bagaacha harewë, 28bakamubuuria iga, “Nkogotora ke ogokörra amang'ana ganö? Ning'ui aakoha ogotora koyo?”
29Yeeso akabahuunchukiria iga “Nauni wöönsoe nendababuuri iribuurio rimui bëënë, na hanö moraang'e irihuunchukio, nauni nendabateebi ubuhika bonö ngokörra amang'ana ganö. 30Ebaatiiso yaYöhana nkuriooba yaaruure, gose kana nkobaanto? Huunchukia eyo.”
31Bagataanga kubuurania abiëënë kubiëënë iga, “Niyeke toragaambë? Hanö toragaambë iga, ‘Nkurua koNöökoe,’ naragaambë iga, ‘Kugira kembë motaamukumiri?’ 32Böönö niiga togaambë iga ‘Nkobaanto?’ ” (Mbööböhere abaanto, kugira böönsoe wanyöörre baamaaha iga Yöhana nomonaabi kimui aareenge.) 33Kohayo bakahuunchukiria Yeeso iga, “Tetomanyere hai.” Yeeso nawë akabateebia iga, “Nauni wöönsoe tendabateebimbë ngotora ke ngokörra amang'ana ganö hai.”