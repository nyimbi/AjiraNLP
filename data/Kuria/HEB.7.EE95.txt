UMunchaama Merikiseteki
1Merikiseteki onö naareenge oMogaambi waSareemu na uMunchaama weNöökoe uMukumahë. Këëbore Abrahamu wanyöörre arariinga kurua kuiihi renö wanyöörre aaitere abagaambi, Merikiseteki akamusikana akamuitabiria, 2na Abrahamu akamoha egeento geikumi kubiöönsoe binö wanyöörre aimukiri. (Esesoro yambërë yiriina Merikiseteki niiga “OMogaambi woBoroonge;” na gikugira nomogaambi waSareemu, esesoro yiriina rëëë wiiki niiga, “OMogaambi woMorëëmbë.”) 3Merikiseteki taana isa waabö gose nyako waabö gose ninyööra mbaaguuka baaë; taana urusiko ronö aaibooyoe hai gose ronö arikua hai. Natuubaiine oMööna weNöökoe; kohayo ngotamaare umunchaama kuyeeyo.
4Maahambë mona omoonto onö aareenge omonënë. Abrahamu guuka weiito akamoha egeento geikumi kubinö biöönsoe aanyöörre kurua kuiihi. 5Na baara burutuundura roRaawi banö baareenge abanchaama ngoteebibuabare na Amaragö iga baiiri egeento geikumi kurua kobaIsraeri, hayo niiga, kurua kobaanto baabö, ninyööra nabö böönsoe bareenge abahiri Abrahamu. 6Merikiseteki tikurutuundura rööbö aasemokere kurua hai, siböönö naiirri egeento geikumi kurua hare Abrahamu omoonto onö aanyöörre ichindago chieNöökoe sooki akamuitabiria. 7Teehö isi ere yöönsoe hai iga omoonto onö aguitabiria nomonënë gokera oora aguitabiribua. 8Komang'ana gabanchaama, egeento geikumi nkuiribuakere na abaanto banö bagukua; siböönö këëbore kere hare Merikiseteki, egeento geikumi nkuiribuakere na onö ataagukua, këëbore ubutuburi boreenge igoro yaaë. 9Toratora haande kogaamba iga Abrahamu hanö aahakaini egeento geikumi, Raawi (onö urutuundura rööë rukuiiria egeento geikumi) naahakaini nawë wöönsoe egeento geikumi. 10Kugira Raawi tewanyöörre araiboroa hai, siböönö nkanya nkomobere goguuka waabö Abrahamu aareenge nkaaga Merikiseteki aamusikaini.
11Hanö okanyöörre iga obohekeeranu mbogaatookere gonchera yubunchaama buabaRaawi (kugira abaanto mbaahaayoe Amaragö kuguituungana nabö), nke gekaagirre wiiki umunchaama woonde atunoe, onö agosöörana ubunchaama boMerikiseteki, tiiga noora areenge kubunchaama boHaruuni hai? 12Kugira hanö ubunchaama boihoonchora, ninyööra na amaragö nkuihoonchoragare. 13Na oMonënë weiito, onö amang'ana gayo göönsoe gakogaamba igoro yaaë, nuwikiaaro ekehagare, na temoonto wikiaaro keyo akaabaaye omokörri kohase hakuruusiria ikimuëënsö hai. 14Nemanyekaine buuya iga oMonënë weiito ngukiaaro keYuuta aaiboreeyoe, na Musa taatarre ikiaaro kenö engaki enö aasumaacheeye igoro yabanchaama hai.
Umunchaama woonde onö anga Merikiseteki
15Eng'ana enö ebaaye harabu kimui; umunchaama omohagare atookeeye, onö anga Merikiseteki. 16Taakörroe umunchaama komaragirrio na ichiseera chabaanto hai, siböönö gokohëtëra guchiinguru chobohoru bonö botaana moherio. 17Kugira amaandekö nkobooragare iga, “Noraabë umunchaama kuyeeyo, kogosöörana eseera yubunchaama boMerikiseteki” 18Iriragirrio renö rëtaangere rëhëënibua mbareka gikugira iga nirirösu rëëreenge na tereena ubueera hai. 19Kugira aMaragö tegaratore goköra geento kere giöönsoe kobohekeeranu hai. Na böönö iriitëng'ërö iriiya bokong'u rërëëntoa, na gonchera yariö nkuhikatore haang'i na eNöökoe.
20Komang'ana gayo göönsoe uguituenerria nkööreenge hö. Uguituenerria koonga koyo tekööreenge hö hanö abaande baareenge goköroa abanchaama hai. 21Siböönö Yeeso wë naabaaye umunchaama gonchera yugutuenerria, hanö eNöökoe aamoteebiri iga,
“Omonënë aituenerria;
na tarahoonchere amaitëgëërrö gaaë hai:
‘Noraabë umunchaama kuyeeyo.’ ”
22Kobohagare bonömbë Yeeso aaba omogöötirri wendagano eera inchiiya bokong'u.
23Wiiki obohagare boonde mboohö: abanchaama abaande bayo mbaareenge hö abaaru, gukugira baakuure, tebagëëndërrëëyi na emeremö gëëbö hai. 24Siböönö Yeeso wë naraabë hö kuyeeyo, na emeremö gëëë giubunchaama tegekoheta kuya komoonto woonde hai. 25Kohayo naraatore, böönö gutuuria banö, baaguucha koNöökoe gokohëtëra harewë, gukugira wë naraabë hö kuyeeyo, ruisö röönsoe arabasabera koNöökoe.
26Kohayo Yeeso newë uMunchaama uMuhikere onö areenge wubueera komatunö gaiito. Wë nomohoreeru, taana isörö gose ninyööra niraga hai; aahoroa aatooroa hagare kurua kobanyamaraga, aimukirribua igoro kuriooba. 27Wë, taanga abanchaama abahikere baande hai; tagutuna kuya araimuëënsëra ruisö röönsoe taanga kugira yamaraga gaaë umuëënë, na sooki kugira yamaraga gabaanto hai. Wë hare rimui iigö aaruusiri ikimuëënsö, harë rimui na kugira yaböönsoe, engaki enö airuusiri umuëënë. 28Amaragö nkööhoragare abaanto banö bareenge abarösu koba abanchaama abahikere; siböönö eng'ana yeNöökoe iyaguituenerria, enö yaachere nyuma yaMaragö, yaahooye oMööna, onö aisa goköroa koba omoonto omohekeeranu kuyeeyo.