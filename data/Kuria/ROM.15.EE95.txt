Motëgëri abaande tiiga mbaiinyu abiëënë hai
1Baiito banö toona ichiinguru kuhika niiga tutuurri kuimukia emesaire gebaara bareenge abarösu, tööngë guitëgëria baiito abiëënë. 2Tiga kera umui gatai yeiito atëgëri umunyarobëri waaë kubuuya bööë, okorri iga amohagaache. 3Kugira Kresto taitëgëëyi umuëënë hai, këëbore aMaandekö gakogaamba iga, “Amang'ana amabeebe ganö baakuruereeye nuuni gaanyahaarre.” 4Amang'ana gare gaataangeroe kööndekoa ngaandekeroe okorri iga gatuiigi, totore koba na iriitëng'ërö gonchera yubugumiirria na ubutirimiku bonö tukonyööra koMaandekö. 5Tiga eNöökoe onö areenge umugumiirria na umutirimiku abahë iriitëgëërrö rimui gatai yeiinyu abiëënë gokogööta igituubanio geKresto Yeeso, 6okorri iga baiinyu böönsoe mobë na engaamba imui, motore kogoonga eNöökoe onö areenge Isa waabö oMonënë weiito Yeeso Kresto.
AbaHamate nabö baraiigua aMang'ana aMaiiya
7Kohayo muyi moraiyirigania abiëënë kubiëënë, këëbore Kresto aabairigaiini, kugira yubuhiku bueNöökoe. 8Kugira ndabateebia iga Kresto naabaaye omoköri wemeremö wabanö bagosaaroa gokoorokia obohëënë bueNöökoe, okorri iga ichindago chieNöökoe chinö aaragaiine baaguuka baiito chihekeerane, 9na okorri iga abaHamate nabö batore kogoonga eNöökoe kugira yamaabe gaaë. Këëbore aMaandekö gakogaamba iga,
“Kohayo nendekogoonga gatai yabaHamate, nendetoonia iriina rëëö.”
10Wiiki aMaandekö garagaamba iga,
“Motacheenga, baiinyu bare baHamate, hamui na abaanto baaë!”
11Na wiiki,
“Mogoongë oMonënë, baiinyu bare baHamate böönsoe,
abaanto böönsoe, momogoongë wë!”
12Na wiiki, Isaaya aragaamba iga,
“Umuhiri Yëësë ariicha;
onö aririchökëra agaambere abaHamate;
na abaHamate mbaretoora iriitëng'ërö rëëbö harewë.”
13Tiga eNöökoe onö areenge iriitëng'ërö abaichuri omogöökö göönsoe na omorëëmbë kugukumia koiinyu, okorri iga iriitëng'ërö retore gukiina guchiinguru chuMuiika oMohoreeru.
Bauro oMokörri wabaHamate
14Baanto bamoiito: uni umuëënë neena obohëënë iga baiinyu abiëënë muichooye ubuuya, obong'aiini böönsoe na moraatore kuiragirria abiëënë kubiëënë. 15Siböönö nembandekeeye ntaana bööba ntore kobahiitukia igoro yamang'ana nyaborëbë. Nenkörre iigö gukugira yamaabe ganö naahaayoe na eNöökoe 16gokoba omokörri waKresto Yeeso kobaHamate. Ngokörande emeremö kiumunchaama gukuruundia aMang'ana Amaiiya gieNöökoe, okorri iga abaHamate batore koba ikiruusio kenö kiguitabirribua na eNöökoe, ikiruusio kenö gësaabuurua na uMuiika oMohoreeru. 17Kohayo hanö ndeenge hare Kresto Yeeso, ngotorande kuirahera emeremö gëënë kugira yeNöökoe. 18Tengaatora kogaamba eng'ana ere yöönsoe etare nkeera bëënë Kresto aaköra gokohëtëra hareuni iga ndöngööchë abaHamate baigueere eNöökoe, gonchera yamang'ana na amaköra, 19guchiinguru chibimanyiirrio, na ibirogoorö na guchiinguru chuMuiika. Na kohayo, korogëëndö röönsoe kurua Yerusareemu kuhika Irurikö naaruundiri hare höönsoe aMang'ana Amaiiya igoro yaKresto. 20Ugutuna köönë ruisö röönsoe niiga nduundi aMang'ana Amaiiya hare höönsoe haara iriina reKresto retaraigubua, kohayo ntagaacha kohagaacha koborosa bomoonto woonde ore wöönsoe. 21Këëbore amaandekö gakogaamba iga,
“Abaanto baara wanyööre batarateebibua amang'ana gaaë mbaremaaha,
na baara wanyöörre bataraiigua amang'ana gaaë mbarioongora.”
Bauro araseemia obogëni bokuya Ruumi
22Kugira yikibunë kenö naareberroa hare kaaru kuguucha hare baiinyu. 23Si böönö niiga niisere gosookia emeremö gëënë guchintahana chinö, na amarua komëëka emëëru naaya ndatuna guucha kobamaaha, 24neena iriitëng'ërö rekobamaaha gonkaaga enö ndanyööre ndeenge korogëëndö röönë rokuya Sibeini, na moong'e ubutuurria boiinyu korogëëndö royo, hanö ndanyööre nsookiri kogööka gokoba hamui na baiinyu hakë iigö. 25Böönö iigö nkuyande Yerusareemu kuirigania hö abaanto bieNöökoe. 26Kugira baara bareenge Maketonia na Akaaya bakëëngere ikiina kuruusia ibiinto biaabö gutuurria abatobu gatai yabahoreeru banö bareenge kumugi goYerusareemu. 27Mbö abiëënë baahaanchere iga baköre iigö. Siböönö kobohëënë, goyo nomoremö gööbö harebö; kugira hanö ndanyööre abaHamate ngosaangabare amaitabirio gakibumuiika hamui na abaYahuti, kohayo abaHamate nkeragere iga nabö böönsoe batuurri aBayahuti komaitabirio gibiinto biaabö. 28Kohayo hanö ndanyööre niisere gosookia omoremö gonö, na kobahërra ibiinto binö urinyööra birusiibui gukugira yaabö, nendeköra obogëni weiinyu hayo, nkaaga ndinyööra ndeenge korogëëndö rokuya Sibeini. 29Na nemanyere iga hanö ndiicha hare baiinyu, nenderëëntana amaitabirio amaaru gaKresto.
30Baanto bamoiito, ndabagëya koMonënë Yeeso Kresto na kobohaanchi buMuiika; mogöötanë hamui nauni kogonsabera koNöökoe. 31Monsabere okorri iga ntore kurua buYahuti kobanö batagukumia komorëëmbë na wiiki iga obokörri böönë kumugi goYerusareemu botore guitabirribua na abaanto bieNöökoe. 32Na kohayo kobohaanchi bueNöökoe, nendatore guucha hare baiinyu niichooye omogöökö na niichë kogööka kobogëni hamui na baiinyu. 33Tiga eNöökoe onö areenge ensemoka yomorëëmbë abë hamui na baiinyu böönsoe. Amina.