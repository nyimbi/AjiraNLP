Ekereengio kiomogoondo guemesabibu na abarimi
(Mt 21:33-46; Rk 20:9-19)
1Wiiki agataanga gusumaacha nabö kubireengio aragaamba iga: “Omoonto woonde aareenge hö onö aaremere omogoondo guemesabibu, akagogetera orobago, haakurua agakömöga korotare igoro irirooma regokamorra ichiihagoe chiemesabibu, na igitume gekoraarerra akahagaacha mö, akagohaana ekegöötërrö kobarimi, sooki akaya obogëni bööë, gukiaaro këëharai. 2Na hanö enkaaga yagutua ichiihagoe yaahikere, agatoma omoköri wemeremö kobarimi baara okorri iga ayi komorëëntëra iring'eenga rëëë richihagoe chiemesabibu geera. 3Abarimi baara bakamogööta bakamotëma, bakamuriingia mabökö machua. 4Wiiki agatoma omoköri wemeremö woonde; bakamotëma bakamöötia ichingoma komotoe, na komokörra bobeebe. 5Wiiki agatoma owoonde, bakamuiita, agatoma na abaande abaaru këhayo bëënë; abamui bagatëmoa, na abaande bagaiitoa. 6Onö bëënë wanyöörre atamere owagotoma, nomööna waaë onö aareenge itiing'ana. Gosookerria, akamotoma kuya kobarimi baara. Araiteebia iga, ‘Mbarasooke omööna waanë.’ 7Siböönö abarimi baara bagateebania abinyënë iga ‘Onö nomööna wumuëënë omogoondo. Taacha tumuiite, na omoondo ngoraabë ogoiito!’ 8Kohayo bakagööta omööna oora, bakamuiita, sooki bakaya komotabuta guisaana.”
9Yeeso akababuuria iga, “Niyeke umuëënë omogoondo araaköre? Naraachë aiitë abarimi baara, sooki ahaanë omogoondo goora kobarimi baande. 10Kuunya kana temorasöma amaandekö ganö roonde hai?
‘Irigena renö abahagaachi baangere iga tereena bueera hai
rëërua rëëba iriubueera koheteera agaande göönsoe.
11Nöökoe newë aaköra eng'ana enö;
na nekerogoorö komaiisö gaiito.’ ”
12Abataangati babaYahuti bagatuna iga bagööte Yeeso, kugira mbaamanyere iga gokereengio keyo mbö aare kong'ööria, siböönö bakööböha abaanto, kohayo bakamutiga, bakaya.
Iribuurio igoro yiriguuti
(Mt 22:15-22; Rk 20:20-26)
13AbaBarisaayo abamui na irikömö reHeerooti mbaatomeroe kuya kubuuria Yeeso amang'ana okorri iga bamogöötë. 14Bagaacha harewë bakagaamba iga, “Muiigia, ntomanyere iga uwë nobohëënë okogaamba, totoondoreeyoe na moonto ore wöönsoe hai. Kugira uwë tokööböha moonto otëëmö ere yöönsoe hai, etare iga uwë nobohëënë bobohaanchi bueNöökoe bëënë ukuiigia. Böönö torabuuria iga, mbuuya tohakanë riguuti hare Gaisaari gose kana mbobeebe? 15Siböönö Yeeso naamanyere ubuiteerri bööbö, akababuuria iga, kugira ke muuchere kunyigua? Ndëëtëra isiriingi eyo ngemaahë.” 16Bakagemorëëntëra, sooki akababuuria iga, “Ituubö enö, hamui na iriina renö reekö nibiang'ui?” Bakamuhuunchukiria iga, “NibiaGaisaari.” 17Kohayo Yeeso akabateebia iga, “Mbuuyambë, hakana Gaisaari binö bireenge ibiaGaisaari, na eNöökoe binö bireenge ibieNöökoe.” Bakamohanera buchua.
Iribuurio igoro yukuriooka kurua kobaku
(Mt 22:23-33; Rk 20:27-40)
18AbaSatukaayo abamui, banö bakogaamba iga tebaanto barriooka kurua kobaku hai, bakageera Yeeso bakamoboorra iga, 19“Muiigia, Mosa naatöndekeeye agatoteebia iga, ‘Hanö oranyööre omoonto mura omööbö akuure, atigere mokaaë ataana mööna, mura omööbö oyo narasöhë mööë, amokörre umugi.’ 20Baareenge hö abamura baandaimui muhuungate; umumura wambërë agatëta, agakua atatigere mööna. 21Owakabere agasöha mööë, nawë agakua, atatigere mööna. Na owagatato këhayo bëënë; 22Böönsoe muhuungate bakaromaana, batatigere mööna. Hanö bagusira böönsoe, omogaikoro oora nawë agakua. 23Hanö barriooka, kugira böönsoe Muhuungate mbaasöhere mööë, Mokaang'ui areba?”
24Yeeso akabahuunchukiria iga, “Baiinyu mötaamibua! Kugira temomanyere amaandekö ninyööra nichiinguru chieNöökoe roonde hai. 25Kugira hanö abaku barriooka, mbareba kiabamaraika bakuriooba, tebaretëta gose batëtoe hai. 26Siböönö, komang'ana gukuriooka kuabaku: temögasömere kogetabo keMosa Amang'ana gegesarra keera këëreenge kohea, këëbore Nöökoe aateebiri Mosa iga, ‘Nuuni Nöökoe wa Abrahamu, Nöökoe waIsaka, na eNöökoe waYaköbö hai?’ 27Nawë neNöökoe wabahoru, tiiga nowabaku hai. Baiinyu mötaamibua bokong'u.”
Iriragö Irikumahë
(Mt 22:34-40; Rk 10:25-28)
28Umui wabaiigia baMaragö agaacha, akaiigua isumaacho yaabö. Akamanya iga Yeeso wanyöörre ahunchukiiyi abaSatukaayo baara buuya, kohayo akabuuria Yeeso iga, “Aai iriragö ndeehai rreenge erembërë kogöönsoe?” 29Yeeso akamuhuunchukiria iga, “Iriragö rembërë ndenö rekogaamba iga, ‘Taiigua, Israeri! OMonënë Nöökoe weiito newë bëënë oMonënë. 30Ohaanche Nöökoe oMonënë waaö na enkörö yaaö yöönsoe, na komööyö gööö göönsoe, na kobong'aiini bööö böönsoe, na guchiinguru chiaaö chöönsoe.’ 31Na iriragö rekabere ndenö iga: ‘Ohaanche omorobëri waaö këhanö umuëënë.’ Tereehö iriragö renö rekerre abere gayo hai.” 32Umuiigia oora waMaragö agateebia Yeeso iga, “Ogaambere buuya, Muiigia! Obohëënë iga oMonënë newë Nöökoe bëënë na taahö woonde hai, etare iga newë bëënë. 33Na omoonto kuhika ahaanche eNöökoe na enkörö yaaë yöönsoe, na kobong'aiini bööë böönsoe na guchiinguru chiaaë chöönsoe; sooki ahaanche omorobëri waaë këhanö aihaanchere umuëënë. Gayo ngakerre ichikoroso na ibimuëënsö.” 34Hanö Yeeso aarooche iga ahuunchukiri buuya, akamoteebia iga, “Toreenge harai na oBogaambi bueNöökoe hai.” Hanö haaruure temoonto böönö aasaachere kubuuria Yeeso ng'ana wiiki hai.
Iribuurio igoro yaKresto
(Mt 22:41-46; Rk 20:41-44)
35Hanö wanyöörre Yeeso araiigia koHekaaru, akabuuria iga, “Niyeke abaiigia baMaragö bagoköra baragaamba iga Masiihi nomööna oTauti? 36Tauti umunyënë naagaambere kogotora kuMuiika oMohoreeru akaboora iga,
‘OMonënë naateebiri oMonënë waanë iga:
Ikara hanö gokobökö köönë okoboreo
kuhika ntoore ababisa baaö haanse yamagoro gaaö.’
37Tauti umuëënë naamoberekeeye iga, ‘OMonënë’, wiiki niyeke Masiihi araaköre abë omööna oTauti?” Irikömö irinënë riabaanto rekamotëgëërra na irisaansera.
Yeeso arateebia abaanto iga bairaarerre na abaiigia baMaragö
(Mt 23:1-36; Rk 20:45-47)
38Gukuiigia kööë akagaamba iga, “Muiraarerre na abaiigia baMaragö, banö bahaanchere kuigëëndiagëëndia baisöhiiyi ichingebo ichintaambe wiiki mbahaanchere iga bakeeriboe kubusuuki kometeera, 39banö bahaanchere ibituumbe biambërë guchiSinagoogi na hanö baaya guchinyaangi batuna ibituumbe ibiiya biira. 40Banö bahaanchere kong'ainiirria abasino babaruusia ibiinto biaabö, haakurua baraiköra abaiiya kogosaba amasabi amataambe! Bayo mbarekëëngëroa ikiina ekenënë wiiki ekebeebe bokong'u!”
Ikiruusio kiumusino
(Rk 21:1-4)
41Yeeso nkanyööra aikaaye haang'i na emööngö yichiimbiria, abatoorre amaiisö mona bakuruusia ichiimbiria; 42haakurua umusino woonde omotobu agaacha, agatoora ibiherema bibere, binö birëng'aine iritoongoro. 43Yeeso akaberekera abeega baaë kuya harewë akabateebia iga, “Kobohëënë ndabateebia iga, umusino onö, omotaka, newë aruusiri gokera böönsoe banö bakarëkëëye komööngö. 44Kugira bö, mbaakaruusiri kobööru buibiinto biaabö, baratiga ibiinde; siböönö omogaikoro onö wë, kobotaka bööë, aruusiri biöönsoe binö aare nabiö, binö akaahönëëye.”