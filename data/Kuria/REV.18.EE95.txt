Ogosaribua koBaaberi
1Nyuma yagayo, nkamaaha omomaraika woonde araiika kurua kuriooba. Naareenge na ogotora okonënë bokong'u na ekebara nkëërabiibui nokomënënëkia kööë. 2Agacheerra kongaamba enënë, ekagaamba iga, “Gogooye, Baaberi umugi omonënë gogooye! Böönö gobaaye ubuikaro buamasaambo na ibihui, gobaaye ubuikaro buibinyunyi ibinyaanku na ibibeebe binö bitagotëgëria. 3Kugira ibiaaro biöönsoe bianyua itibaai endorro yoboraaya böögö, na abagaambi biekebara baaköra oboraaya nawë abaköri bibiaasara abiekebara baameha gikugira yamang'ana amaaru ganö gataana kerëëngërë.”
4Haakurua nkaiigua engaamba yeende kurua kuriooba eragaamba iga,
“Murichöke kurua harewë, baanto baanë!
Okorri iga motagaacha gosaanga nawë amaraga gaaë;
wiiki motagaacha kunyööra amatëmö gaaë.
5Amaraga gaaë gaaboomba, gaikarrana kuhika igoro kuriooba
na eNöökoe aheetoka amasaria gaagö.
6Momokörre këhaara bëënë nawë abakörëëye;
momohakane hare kabere kogaara aaköra.
Mumuichööganiri egeento gëëkunyua ekerro kogeköömbë
hare kabere gokera keera aabahaaye iga munyue.
7Momohë imiiriirö na isina ekerëëngërë kiamang'ana
gakuihaancha umuëënë na ganö gataana ekerëëngërë
ganö aaköra.
Kugira nguitëgëërrare, komööyö gööë iga,
‘Nikaaye hanö ndeenge oMobaahi
omogaikoro, ntare umusino,
tendaabë na isina roonde hai!’
8Kohayo amatëmö gaaë ngaramunyööre kurusiko
rumui iigö, nagö nganö:
oborooyi, isina hamui na umuëëkö.
Narasaamboe na omörrö kugira oMonënë eNöökoe onö
amokëëngëra ikiina naana ichiinguru bokong'u.”
9Ababaahi biekebara banö baakörre nawë oboraaya na amang'ana ganö gataana ekerëëngërë mbaraitumate na gukuura hanö baramaahë iriooki riokohea kööë. 10Mbarimeerra harai nagö gokööböha imiiriirö gëëgö na kogaamba iga, “Ehobe, Ehobe gore mugi oMonënë, Baaberi umugi uguichiinguru! Gonsa imui iigö okëëngëëyoe ikiina”
11Abaköri bibiaasara nabö mbaramokoorre naguitumata gikugira temoonto akogora ibiinto biaabö wiiki hai, 12Taahö onö akogora esahaabu yaabö, ichiimbiria chiaabö, amagena gubueera, ibiinto biriguri irinënë ichingebo ichinchiiya chiira, engebo yaanga mberretu, na engebo inyööhu enö ekomënënëkia, na engebo emberretu bokong'u, ibiinto hagarehagare binö biaaköroa kurua komote umuuya bokong'u, ibiinto binö biaaköroa kurua komaiinö gichiinchugu, ibiinto hagarehagare ibichimbaao ibiriguri, ibiinto biesaba, ibiooma na amagena gewaare, 13ibiroonga nyinyi binö bikoberekeroa iga omotarisini, na inyakaarre, ekoroso enö ikuruusia iriooki, emanëmanë, isiisui, itibaai, amaguta, obosë buengano na engano, iching'öömbë na amang'oondi, ichibaraasi hamui na emetöka genö gikurutoa, abatomoa baabö ninyööra nobohoru buabaanto. 14Abaköri bibiaasara bayo mbaramoteebi iga, “Ibiinto biobööyöku binö omööyö gööö guitëng'ëëye bigosereeye, oboome na ikuugë yaaö biöönsoe biakomöchere torabinyööre wiiki roonde hai!” 15Abaköri borotani banö baamehere gikugira yumugi goyo mbarimeerra harai kugira mbariöböha imiiriirö gëëgö, mbarikuura na guitumata. 16Mbaregaamba iga “Ehobe, ehobe, umugi omonënë gonö. Ngöönarre gusuaara ichingebo ichinchiiya bokong'u, chinö chikomënënëkia na ichimberretu bokong'u, gogaisuaaria esahaabu na amagena gubueera bokong'u na ibiinto biriguri, 17Gonsa imui iigö bëënë oboome bööö busirre!”
Haakurua kera omogëëndia wichimeeri, na kera omoonto onö areenge korogëëndö guchimeeri chiaabö, böönsoe banö bagoköra emeremö guchimeeri chiyo na baara inyaancha ekoraagiria, bakaimeerra harai nagö, 18na hanö baarooche iriooki riomörrö gonö gosaambere umugi goora, bagakuura baracheerra bokong'u na kogaamba iga, “Tegöökabaaye hö umugi kiumugi omonënë gonö hai!” 19Bagaitoorra urutu kometoe gëëbö bagakuura na guitumata baragaamba iga, “Ehobe! Ehobe hare uwë gore mugi omonënë! Nuuwë umugi gonö böönsoe banö baana ichimeeri baameheeye mö. Gonsa imui iigö bëënë urusiibui biöönsoe, otamere buchua!”
20Tacheenga igoro kuriooba gikugira yakogoa köögö. Tacheenga abaanto bieNöökoe, abatomoa na abanaabi! Kugira eNöökoe agokëëngëra ikiina kuibaga reiinyu gikugira yamang'ana gaara gööbakörëëye!
21Haakurua omomaraika umui onö aareenge na ichiinguru bokong'u akaimukia irigena renö reenga orogena oronënë akarerëkëra kunyaancha aragaamba iga, “Nkëhayo wiiki bëënë Baaberi umugi omonënë gorarëkëroe guchiinguru na tegoremaahoa roonde hai. 22Engaamba yabareentia bamachooncho, na abibirööngui, abichisiriimbi na abareentia bamarööngoe teraigubue roonde moonse yaaö hai. Taratookane roonde umuhuundi wetëëmö ere yöönsoe gose orogena rukuigueeboa rorasea moonse yaaö hai. 23Teborabu bokemore boraarabe moonse yaaö roonde hai. Tibichiirate bianyaangi yomooti gose omorëëkari biraigueeboe moonse yaaö roonde hai. Kugira abaköri bibiaasara baaö mbaareenge abanënë biekebara, na abaanato böönsoe biekebara bang'ainirribua na oborögi bööö!” 24Amaanyiinga gabanaabi na abaanto bieNöökoe hamui na abaanto banö baiitoa gokebara ngaatookaine Baaberi moyo.