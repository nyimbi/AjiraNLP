1  Sooki nkamaaha itiinyi yeende erarua kunyaancha ena ichintera ikumi na emetoe muhuungate. Niyo yaareenge na ichikoondo ikumi guchintera chiayo na iriina riubuchöria ndëreenge kometoe geyo giöönsoe. 

2  Itiinyi eera naarooche yaareenge kiengoe, siböönö yaareenge na amagoro kiagitubu na umunyua göönga uguindui. Irichöka rekaha itiinyi eera ichiinguru chariö na obogaambi bööriö hamui na ogotora okonënë kööriö. 

3  Ugumui guemetoe gitiinyi eera ngööreenge na orogoma oronënë siböönö nkanyööra yaahueena. Na ekebara giöönsoe gekarogoora gekarua nyuma itiinyi eyo. 

4  Abaanto bagasëëngëra irichöka reera kohanö rëëhaaye itiinyi eera ogotora kööyö na wiiki bagasëëngëra itiinyi eera baraboora iga, “Ning'ui togatuubania na itiinyi enö? Ning'ui akaagiitania?” 

5  Itiinyi eyo egaitabirribua kogaamba amang'ana gakuiragaanka na agubuchuaaria, na ekahaaboa umueeya gokoba na ogotora gonkaaga yimieeri merööngö enai na ebere. 

6  Egataanga guchuaaria eNöökoe na iriina rëëë, na amaikaro gaaë, hamui na böönsoe banö bamënyere kuriooba. 

7  Yaahaayoe ichiinguru chaguiitania abaanto bieNöökoe na kobakera. Ekahaaboa ogotora igoro yakera gesaku, kera abaanto, kera ekegaambo na kera egesosa. 

8  Abaanto böönsoe banö bamënyere gokebara mbaresëëngëra itiinyi eyo, baara bëënë amariina gaabö gataandekeroe gukurua ekebara getaratooroa oborosa kogetabo kiobohoru igieKemaano kiRing'oondi kenö këëgöögeroe. 

9  Ore ana amatui tiga aiigue. 

10  Hanö ndanyööre ore wöönsoe nahiroa guchiinguru, naraayi gokeböhë; ore wöönsoe araiitë na umuhio kuhika nawë aiitoe na umuhio. Hayo böönö niiga abaanto bieNöökoe babë na ubugumiirria na ubukumia. Itiinyi kurua gokebara 

11  Haakurua nkamaaha itiinyi yeende erarua gokebara, ena ichintera ibere gichiring'oondi eragaamba kirichöka. 

12  Nayo egatomera ogotora göönsoe kurua gutiinyi eera yambërë mbërë yitiinyi eyo. Ekahaamirria abaanto böönsoe abekebara gosëëngëra itiinyi eera yambërë eera yaareenge na orogoma ruruku rore wanyöörre röhueena. 

13  Egaköra ibimanyiirrio ibinënë ninyööra uguiikia omörrö kurua kuriooba guucha haanse hanö mbërë yabaanto. 

14  Na yaang'aiinere abaanto banö bamënyere gokebara gikugira yibimanyiirrio binö yaahaayoe umueeya iga eköre mbërë yitiinyi eera yambërë. Egateebia abaanto banö bamënyere gokebara iga baköre ituubö gikugira yitiinyi eera yaanyahaarroe na umuhio siböönö nehoru. 

15  Sooki ekahaaboa ogotora gokohootera umuiika ituubö eera yitiinyi okorri ituubö eyo yitiinyi isumaache. Wiiki iga ituubö eyo eköre abaanto böönsoe banö batagesëngëëye baiitoe. 

16  Ekahëtia iga abaanto böönsoe abakë na abanënë, abaame na abataka na banö bareenge ababöhë hamui na banö bareenge abatachore babaasoe gokobökö koboreo na komasio gaabö. 

17  Korri iga omoonto ore wöönsoe atakaagora gose kuguria geento etare iga noora bëënë ana orobaasö, renö rereenge iriina ritiinyi eyo gose enaamba yiriina rëëyo. 

18  Hanö kuhika omoonto abë na obong'aiini, hayo nehö omoonto aratore gosesora ichinaamba chitiinyi eyo kugira nichiomoonto. Ichinaamba chiyo nchöchinö; amagana asaansaba na merööngö esaansaba na isaansaba.

