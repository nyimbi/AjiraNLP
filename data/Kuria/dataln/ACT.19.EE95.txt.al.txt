1  Nkaaga Abooro aareenge Köriinto, Bauro nawë nkanyööra ahëtëëye guching'ööngö igoro moyo ahikere Ebëësö. Hayo nehö aanyöörre abeega 

2  akababuuria iga, “Böönö hanö mööbaaye abakumia möönyöörre uMuiika oMohoreeru?” Bakahuunchukia iga, “Aa-a, ninyööra nukuiigua ukuëënë tetökaiiguure iga, uMuiika oMohoreeru goohö hai.” 

3  Bauro akababuuria iga, “Kana böönömbë mbaatiiso ke möbatiiseroe?” Bakamuhuunchukiria iga, “Baiito ebaatiiso ere töbaatiiseroe niyaYöhana.” 

4  Bauro akabateebia iga, “Ebaatiiso yaYöhana yaareenge yabaara baare kuihoonchora baratiga amaraga gaabö, na arateebia abaanto iga bakumi ko ore aguucha nyuma yaaë, nawë Yeeso.” 

5  Hanö baaiguure iigö, mbabaatiisiroe kuriina rioMonënë Yeeso. 

6  Haakurua, Bauro akabatoorra amabökö gaaë, na uMuiika oMohoreeru gokabasekeerra; bagasumaacha guchindeme chiinde bararuusia obonaabi bueNöökoe. 

7  Abaanto bayo böönsoe mbaareenge kuya ikumi na babere hayo. 

8  Bauro, akaya araya gusinagoogi arasumaacha na abaanto ataana bööba arabateebia amang'ana goBogaambi bueNöökoe. 

9  Siböönö abamui baabö mbaakong'iri emetoe bakaanga gukumia, bakaya bararua amang'ana amabeebe igoro yEnchera yoMonënë komong'aanyi goyo göönsoe. Kohayo Bauro naabatigere, akaimukia abakumia bakagëënana nawë, na ruiisö röönsoe naakabaaye na isumaacho kunyuumba yameegö yaTiraano. 

10  Ameegö gayo ngaagëëndërrëëyi emëëka ebere, kohayo abaanto böönsoe banö baamënyere korong'ööngö roAsia abaYahuti hamui na abaHamate mbaaiguure eng'ana yoMonënë. Abaana begesaacha baSikeewa 

11  ENöökoe naare goköra amakönö gokohëtëra hare Bauro. 

12  Ninyööra nabarooyi mbaahereeyoe ibitaambara hamui na ichingebo chinö Bauro aagaturubaiini, bakaya barahueenibua amarooyi gaabö, hamui na ibihui birang'ösa kurua harebö. 

13  Na abaYahuti baande banö baare kogëënda bararuusia ibihui ibinyaanku kobaanto bagasaacha gotomera iriina rioMonënë Yeeso komeremö gëëbö geyo. Bagateebia ibihui iga, “Ndabang'öönëra kuriina reYeeso, reera Bauro akuruundia.” 

14  Bayo na abamura muhuungate bumuYahuti woonde omotaangati wabanchaama bieNöökoe woonde iga Sikeewa, mbö baareenge goköra gayo. 

15  Siböönö ikihui keera gekabateebia iga, “Nemanyere Yeeso, na Bauro nemomanyere; siböönö kana baiinyu, mbaiinyu ng'ui?” 

16  Omoonto oora aareenge na ikihui, agatuuma kuya harebö akabakera böönsoe. Bakang'ösa böönsoe kurua kunyuumba eyo baakörëëyoe ichinkëbëtë na ichingebo chaabö chitaandokere chisirre. 

17  AbaYahuti böönsoe hamui na abaHamate banö wanyöörre bamënyere kumugi goEbëësö hanö baaiguure amang'ana gayo, mbaabaaye na obööba obonënë bokong'u, na iriina rioMonënë Yeeso ndesookeroe bokong'u. 

18  Abakumia abaaru mbaachere, baragaamba borabu amang'ana ganö wanyöörre baaköra amabeebe. 

19  Abaaru banö wanyöörre nabachiirri, mbaiirri ibitabo biaabö biubuchiirri bakabisaamba komörrö mbërë yabaanto böönsoe. Hanö baahoombaiini ichiimbiria chiriguri ribitabo biyo biöönsoe, nchiaabaaye ichitinaari ibikoe merööngö etaano. 

20  Eng'ana yoMonënë ekaroonda bokong'u ekaba na ichiinguru ichinënë. Ubutiiyu Ebëësö 

21  Hanö amang'ana gayo gaabaaye këhayo, Bauro akamaaha iga nubuuya ayi Yerusareemu kohëtëra goonse yaMaketonia hamui na Akaaya. Akagaamba iga, “Hanö ndaahikë haara, ninyööra Ruumi kuhika ngehekeerë.” 

22  Kohayo agatoma Timoteo baana Erasito, banö baareenge abasigiki baaë, iga bataangatë kuya Maketonia, enkaaga eyo agatama Asia taanga. 

23  Enkaaga eyo niyo Ebëësö yaabaaye na ubutiiyu obonënë gikugira yEnchera yoMonënë. 

24  Omoonto woonde iga Temetrio umuturi, onö aagaturre ibiinto biobosa biomokoro umukuungu woonde iga Ariteemi, na emeremö gëëë ngëëreenge na ubueera obonënë hare Temetrio na abaköri bemeremö. 

25  Kohayo naaberekeeye abaanto böönsoe, hamui na abaanto baande banö emeremö gëëbö gëëreenge ubuturi, akababoorra iga, “Aai bamorai momanyere iga oboome boiito nkomeremö genö giubuturi buukurua. 

26  Baiinyu abiëënë muiguure na komaaha amang'ana ganö omoonto onö Bauro agoköra. Aragaamba iga ichinöökoe chinö chikörroe na abaanto iga chiyo tichinöökoe hai, na ahonchooye abaanto abaaru, abaEbëësö, hamui na Asia haang'i yöönsoe. 

27  Mona kebaaye böönö, emeremö geiito genö ngeraabe na iriina iribeebe. Na wiiki teeyo inyënë hai, obosa bomokoro weiito umukuungu Ariteemi mboramaahekanë egeento buchua. Sooki esookö yaaë enö agosookoa na Asia na ekebara giöönsoe neraasire!” 

28  Hanö umuiiro aaiguure amang'ana gayo, mbaagööteroe na oborro bagataanga goköra igituri baraboora iga, “Ariteemi waEbëësö newë omonënë!” 

29  Bagaköra ubutiiyu kumugi göönsoe. Bakagööta Gaayo na Arisitariko banö wanyöörre baamënyere Maketonia na mbaareenge hamui na Bauro bakabakinyia kuya kunyuumba enö baagakörëëye emehooro. 

30  Bauro umuëënë naatunere kuya kumuiiro haara, siböönö abakumia baara tebaamuitabirriiyi ayi hai. 

31  Abataangati banö baaimerreeye orong'ööngö royo banö baareenge basaani baBauro mbaamohërëëye umunyua baramogëya iga, atagaacha kuya kunyuumba eyo yemehooro hai. 

32  Gonkaaga eyo umuiranio ngööbaaye na okoheteerana: Abaande mbaareenge kogaamba enö abaande eera, gukugira abaaru baabö tewanyöörre baamanyere ikibune këëbö gekuirania hai. 

33  AbaYahuti mbaagirre Aregesaanda akaya mbërë haara, kohayo abaanto bagakanya iga newë aare na amang'ana gayo. Aregesaanda akaimukirria okobökö iga abakiri, aratuna goköra isumaacho yaguikoorra kobaanto. 

34  Siböönö hanö boongooye iga numuYahuti, böönsoe mbaachereeye hamui iigö, bakaanga gukira roonde guchinkaaga ibere baragaamba iga, “Ariteemi waEbëësö newë omonënë!” 

35  Haakurua, omööndiki wumugi goyo newë aabakirri sooki akababoorra iga, “Bare baEbëësö! Ane kana abaanto böönsoe mbamanyere iga, umugi gonö goEbëësö ngö gokoreenda obosa bomokoro weiito umukuungu Ariteemi hamui na irigena riesëëngërö renö rëëruure kuriooba igoro. 

36  Taahö onö agaatora gokaana amang'ana ganö hai. Kohayo niiga mukire mööngë goköra geento motaitegereeye. 

37  Morëëntere abaanto banö hanö, ninyööra niigö tiiga mbaibere ibiinto kobosa bonö hai, gosembe tiiga nomokoro weiito umukuungu onö batokere hai. 

38  Hanö oraanyööre Temetrio hamui na abaköri baaë bemeremö, baana eng'ana yaguchööngëra abaanto banö, abataangati biching'ööngö hayo bare hamui na abakëëngi bibiina hö bare; kohayo mbaraatore kuya guchööngerana hayo. 

39  Siböönö hanö oranyööre moona agaande koheteera gayo moraatore kuya guitööngö. 

40  Kugira tööbaaye na ehobe yaguchööngëroa, kugira yamang'ana ganö gabaaye rëërö. Tetogaatora kohaana ikibune ikiiya kenö kigirre ubutiiyu bonö bobaaye hai.” 

41  Hanö aasookiri kogaamba gayo agataagania umuiranio goyo.

