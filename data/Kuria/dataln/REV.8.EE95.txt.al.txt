1  Hanö eKemaano kiRing'oondi këigooye omobaasö gomuhuungate, kuriooba hagakerrana haang'i ensa iritene. 

2  Sooki nkamaaha abamaraika muhuungate baara, bare bakuimeerra mbërë yeNöökoe, nabö bakahaaboa amarööngoe muhuungate. 

3  Omomaraika woonde agaacha akaimeerra kohase haara hakumuëënsëra agöötërëëye akahaamba gesahaabu akagosaambera ekoroso enö ikurumbaasa buuya akahaaboa ekoroso incharu enö ikurumbaasa buuya gukuëëngëria komasabi gabaanto bieNöökoe böönsoe na gotoora kohase hikimuëënsö ahesahaabu haara hareenge mbërë yigituumbe kiobogaambi. 

4  Iriooki riekoroso eyo, hamui na amasabi gabaanto bieNöökoe ndëëre kuya igoro mbërë yeNöökoe kurua gokobökö komomaraika oora. 

5  Omomaraika oora akaimukia akahaamba kaara akagaichuria na omörrö goora gööre kurua kohase haara hikimuëënsö sooki agakerëkera gokebara. Imirrumö gekaigubua, ichinkoba chigatëma, ibimënio bikamënia na ikirigiti gekaba hö. Amarööngoe 

6  Abamaraika muhuungate baara baare na amarööngoe muhuungate bagaiseemia kogagaambia. 

7  Omomaraika wambërë akagaambia iriröönda rëëë. Irigoro na omörrö gonö guichöögaiine amaanyiinga bigatoa kurua igoro guucha gokebara. Entahana imui yibing'eenga bitato biekebara ekahea, na iring'eenga irimui riemete rekahea na amanyaanki göönsoe amabese gakahea. 

8  Omomaraika wakabere akagaambia iriroongoe rëëë. Egeento kenö këënga inguku enënë erahea omörrö gekarëkëroa kunyaancha. Iring'eenga irimui rinyaancha ekaba amaanyiinga, 

9  iring'eenga irimui ribiinto ibimui binö bimënyere kunyaancha bigakua na iring'eenga irimui richimeeri chigasaribua. 

10  Sooki omomaraika wagatato akagaambia irirööngoe rëëë. Inyunyuunyi enënë eramoreka gietööchi, ekagoa kurua kuriooba, ekagueera iring'eenga irimui riomöörö na ibichichiba ibimui biamaanche. 

11  (Iriina rinyunyuunyi eyo niiga, “Oborro”) iring'eenga irimui riamaanche gakaba amarro, na abaanto abaaru mbaakuure hanö baanyooye amaanche gayo, kugira wanyöörre namarro. 

12  Omomaraika wakanai akagaambia irirööngoe rëëë, entahana imui yomobaso, entahana imui yumueeri na entahana imui yichinyunyuunyi ekanyööra iritëmö, ichintahana chiyo chikaba igisuunte; ichinkaaga ichimui chomobaso chikabora oborabu na ichinkaaga ichimui chubutiko chikabora oborabu. 

13  Ngataacherra, nkaiigua ekööhë enö wanyöörre iburrukere igoro kimui eragaamba kongaamba enënë iga, “Ehobe! Ehobe! Ehobe kobamënyi bekebara gikugira yamarööngoe ganö gakuya kogaambibua na abamaraika batato banö batamere!”

