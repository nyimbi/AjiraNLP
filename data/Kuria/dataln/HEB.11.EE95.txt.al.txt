1  Böönömbë ubukumia nokoba na obohëënë buamang'ana ganö tuguitëng'ëra, okoba na obohëënë kimui buamang'ana ganö totakomaaha. 

2  Mahëënë kubukumia baaguuka baiito mbaaitabirriibui. 

3  Kubukumia ntomanyere iga ekebara ngëëtëëmeroe kong'ana yeNöökoe, ninyööra bire bigotora komaahekana mbiakörroe kurua bire bitakomaahekana. 

4  Kubukumia Habeeri akaruusiria eNöökoe ikimuëënsö kenö gëëkerre egeKaini. Kubukumia bööë naaitabirriibui na eNöökoe iga nomoroonge, gukugira eNöökoe umuëënë naaitabirriiyi ibituhö biaaë. Kubukumia bööë ninyööra aakua, ngusumaachaakere. 

5  Kubukumia Enööko akaimukibua na eNöökoe, angë komaaha uruku. Taamaahekaine hai, kugira wanyöörre aimukiibui na eNöökoe. Nkaaga wanyöörre Enööko ataraimukibua kuya igoro naaitabirriibui iga wanyööra aatëgëria eNöökoe. 

6  Kohayo hanö omoonto ataana ubukumia taratore gotëgëria eNöökoe hai. Kugira omoonto ore wöönsoe onö akogeera eNöökoe kuhika akumi iga eNöökoe nehö are, na wiiki iga nkohaare igituhö baara bakumutuna. 

7  Kubukumia Nuhu naatakiibui na eNöökoe igoro yamang'ana ganö aatanyöörre aramaaha. Naaiguereeye eNöökoe, na akahagaacha oböötö, bonö mö wë hamui na waaë baanyöörëëye ubuituuria. Komarichökërö gayo, ekebara ngëkëëngëëyoe ikiina, na Nuhu akanyööra oboroonge kurua koNöökoe boora bukurua kubukumia. 

8  Kubukumia Abrahamu naaiguereeye eNöökoe hanö aaberekeeyoe iga agëëndë gokebara kenö aaragaiinoe iga nakahaayoe kebë omoondo gööë. Ninyööra ataamanyere hare aare kuya, si naatanooye akaya. 

9  Kubukumia naamënyere kiumuitööngö gokebara keera wanyöörre aaraganoa na eNöökoe. Naamënyere kuiheema, këhaara Isaka na Yaköbö baamënyere, nabö böönsoe mbaanyöörre endago eera bëënë kurua koNöökoe. 

10  Kugira Abrahamu naaitëng'ëëye komaaha umugi goora goona amarosa, gonö gösimiibui na kohagaachoa na eNöökoe umuëënë. 

11  Kubukumia Saara naakumiri eNöökoe iga nkuhikiaare ichindago chiaaë, kohayo akaba na ogotora gokuimukia enda ninyööra wanyöörre akuunguha. 

12  Kohayo, kurua komoonto umui onö, onö keenga abaaye këonö aakua mbaarichökëëye abaanto abaaru banö bataakobaroa banö baang'ana ichinyunyuunyi chakuriooba na omosëënsë guinyaancha. 

13  Abaanto bayo böönsoe mbaakuure na ubukumia. Mbaakuure bataranyööra amang'ana ganö wanyöörre eNöökoe aaragana, siböönö gukurua harai mbaagarooche na bakagairigania, na gotobora iga bö wanyöörre nabagënibare na abang'ösi gokebara. 

14  Abaanto banö bakogaamba amang'ana ganö gaanga gayo, nkoorokiakere iga ngutunabare ekebara këwaabö. 

15  Hanö nkanyöörre nguitëgëërrabare ekebara kenö baaruure, mbakanyöörre umueeya gokuriinga hö. 

16  Siböönö mbaare gutuna ekebara kenö kereenge ikiiya bokong'u, ekebara gekuriooba. Nkiö gikugira eNöökoe araanga komaaha ichinsöni, hanö bamoberekeeye iga eNöökoe waabö, kugira wë umuëënë aasookia kobaseemiria umugi. 

17  Kubukumia Abrahamu akaruusia umumura waaë Isaka ikimuëënsö, enkaaga enö aasaacheroe. Abrahamu oyo newë wanyöörre aahaaboa ichindago, ninyööra niigö wë naitabirriiyi kuruusia umumura waaë omomoomui gikimuëënsö. 

18  Ninyööra eNöökoe wanyöörre aamoteebia iga: “Gikugira yaIsaaka noranyööre uruiboro ronö naakoragaini.” 

19  Abrahamu naakumiri iga eNöökoe naratore kuriuukia abaku, na gonchera yakorëëngia amahëënë Abrahamu naanyöörre wiiki umumura waaë kurua kobaku. 

20  Kubukumia Isaka agaitabiria Yaköbö baana Esao, iga banyöörre amaitabirio ganö gaare guucha harebö. 

21  Kubukumia hanö Yaköbö aatunere gukua naaitabiiyi abaana böönsoe abaYoosebu. Agasëëngëra eNöökoe aiyëgëkere kunyiimbö yaaë. 

22  Kubukumia Yoosebu hanö wanyöörre aratuna gukua, naasumaacheeye igoro yabaIsraeri kurua Miisiri, wiiki akabateebia mona baremuhira bui. 

23  Kubukumia abaiburi baMosa mbaamubisere kumieeri etato gukurua roora aaibooyoe. Bakamomaaha iga nomööna umuuya, na tebööböhere amaragirrio goMogaambi hai. 

24  Kubukumia hanö Mosa abaaye omoonto mokoro, naangere okoberekeroa iga numumura wumuiseke waBaraao. 

25  Akamaaha iga mbuuya airiirë hamui na abaanto bieNöökoe gokera ukuigöökia kuiraga gonkaaga enkë iigö. 

26  Akoongora iga ukuiriira gikugira yaMasiihi nkoona ubueera obonënë bokong'u gokera oboome buikiaaro keMiisiri, kugira naagaitëng'ëëye igituhö kenö aare kuya kohaaboa. 

27  Kubukumia Mosa agatanora kurua Miisiri ataana bööba bökööböha oMogaambi. Kugira naabaaye kiomoonto onö aarooche eNöökoe onö atakomaahekana. 

28  Kubukumia naakörre inyaangi yeBaasaka akagaamba iga amaanyiinga gamusue kubisaku, okorri iga oMomaraika oora wuRuku atagaacha aiitë abaana abataangi babaIsraeri. 

29  Kubukumia abaanto baIsraeri bakaamboka iNyaancha eMberretu këbanö baare gokebara ikioomo; siböönö hanö abaMisiri baasaachere goköra iigö, böönsoe bagakua komaanche. 

30  Kubukumia ichingitö chaYeeriko chikagoa hanö abaIsraeri baaguinaarre guchinsiko muhuungate. 

31  Kubukumia Rahaabu onö aareenge umuhurunkani taaiteroe hamui na baara bataiguereeye eNöökoe hai, kugira naairigaiini erööti yabaIsraeri komorëëmbë. 

32  Böönö niiga ngaambë wiiki iga yeke? Tenkaaga yaguiisa ehö iga nsumaachere amang'ana gaGitiooni, Baaraki, Samosöni, Yebuta, Tauti, Samueeri na abanaabi hai. 

33  Kubukumia bayo böönsoe mbaaitaini iriihi na abagaambi na bakabahicha. Bagaköra amaiiya ganö gaaragere, bakanyööra gare eNöökoe wanyöörre aaragana. Bakaböha iminyua gichindui, 

34  bakarimia imiörrö genö gëëre kuibaancha, bakahöna bakaanga guiitoa na umuhio. Mbaareenge abarösu, siböönö mbaabaaye na ichiinguru; Mbareenge abakare kuiihi, na bakagira amakömö gabasirikare gabaitööngö bakang'ösa. 

35  Na abagaikoro bakariingiribua abaku baabö banö wanyöörre bariuukiibui. Abaande baabö mbaangere guitabirria obotachore, bakairiiribua kuhika ugukua okorri iga baachë kuriuukibua na gosöha kuimënya iriiya. 

36  Abamui mbaare gokoomoroa na gotemoa, abaande mbaare koböhöa na ibiraang'ani na gotooroa gokeböhë. 

37  Mbaare korasoa na amagena, mbaare gosaboranoa, na mbaare guiitoa na imihio. Mbaainaarrenaarre guchimbëri baisöhiiyi amakami gamang'oondi gose gichiimburi; mbaareenge abaanto abatobu, banö bairiiribue, na banö baakörëëyoe amang'ana ginyaanyi. 

38  Ekebara tegëisaiine iga kebë na baanto bayo! Mbaabechebechere kuibara kubikërëgë bakamënya komasana na komaiina gahaanse. 

39  Abaanto bayo böönsoe mbaamaahekaine iga nabakare bareenge gikugira yubukumia bööbö! Na ninyööra niigö tebaanyöörre gaara wanyöörre garagaiinoe hai, 

40  kugira eNöökoe wanyöörre aatuna eseemi inchiiya bokong'u gikugira yeiito. Hayo niiga, batakahekeera obohekeeranu batareenge hamui na baiito.

