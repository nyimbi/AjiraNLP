1  Haakurua omomaraika akaanyorokia omöörö guamaanche gobohoru amarabu iga chai ganö gaanga ikiööhö, garagëra kurua kugituumbe kiobogaambi kieNöökoe na gieKemaano kiRing'oondi. 

2  Ngööre kogëra gokohëtëra gataigatai, yirirööngate irinënë riumugi. Mbareenö na mbareenö yomöörö goyo ngööreenge hö omote gobohoru, gonö gokööma ichiihagoe ichitëëmö ikumi na ibere. Nago nköömagore ichiihagoe kera umueeri, amato gaagö niriöögö rekuhueenia ibiaaro. 

3  Tegeento kere giöönsoe kenö keihiimoa kereba kumugi goyo hai. Igituumbe kiobogaambi bueNöökoe na gieKemaano kiRing'oondi nkereba kumugi goyo na abaköri bemeremö baaë mbaremosëëngëra. 

4  Mbaremaaha ubusio bööë na iriina rëëë nderëëndekoa komasio gaabö. 

5  Tibutiko boreba hö hai, na wiiki tebarituna oborabu buekemore gose boriooba hai, gikugira oMonënë eNöökoe narebamorekera, nabö mbarebaaha kuyeeyo na eyo. Uguucha koYeeso 

6  Haakurua omomaraika aganteebia iga, “Amang'ana ganö namahëënë na agobohëënë. OMonënë eNöökoe onö akoha abanaabi uMuiika naatomere omomaraika waaë okorri iga ooroki abaköri bemeremö baaë amang'ana ganö gahaang'i iga kuhika garichökërë” 

7  “Tamaaha! Mboongo iigö ndaachë. Owakehaiiya noonö akogööta amang'ana ganö gobonaabi gareenge kogetabo kenö.” 

8  Uni Yöhana nuuni naagarooche na kogaiigua amang'ana ganö. Hanö naisere kogaiigua na komaaha, naairëkëëye haanse mbërë yamagoro gomomaraika oora aanyorokiri amang'ana gayo, ngatuna iga mosëëngërë. 

9  Siböönö wë agaanteebia iga, “Otagaköra iigö! Uni nomoköri wemeremö nde këuwë na bamura bamoiinyu abanaabi na banö bakogööta amaragirrio ganö gareenge kogetabo kenö. Uwë otasëëngëra eNöökoe!” 

10  Akareengera gonteebia wiiki iga, “Otagaacha goköra amang'ana ganö gobonaabi ganö gareenge kogetabo kenö koba agikibisere, gikugira enkaaga haang'i ere. 

11  Enö ehö böönö niiga, onö agoköra amabeebe agëëndërri goköra amabeebe, onö areenge umunyaanku agëëndërri koba umunyaanku. Onö areenge omoroonge agëëndërri goköra amaroonge na onö areenge oMohoreeru agëëndërri koba oMohoreeru.” 

12  “Tamaaha, mboongo iigö ndaachë, neena ibituhö komoha omoonto ore wöönsoe gokorëng'aana na amaköra gaaë. 

13  Uni nuuni ‘Aruba’ na ‘Omega,’ owambërë na owagosokerria Ogotaanga na Omoherio.” 

14  Abakehaiiya mbanö baakuhura ichingebo chiaabö kugira mbareba na ogotora gokogeera omote gobohoru na gosöha kumugi gokohëtëra kubihita biagö. 

15  Siböönö ichiseese, abarögi, abaraaya, abaiiti, abasëëngëri bichituubö na böönsoe banö bahaanchere kogaamba oborööngö mbareba kebara yumugi. 

16  “Uni, Yeeso, ntomere omomaraika waanë hare baiinyu iga agaambë amang'ana ganö komakanisa. Uni nuwuruiboro roTauti nde, nuuni Inyunyuunyi enö ekomenenekia, eera yinkio!” 

17  UMuiika hamui na oMorëëkari bagaambë iga, “Taacha!” Ore wöönsoe onö akuiigua renö agaambë iga, “Taacha!” Omoonto ore wöönsoe onö ana inyöönta na achë, onö agutuna amaanche gobohoru agaimuki atahakaine geento kere giöönsoe. Ogosookerria 

18  Uni ngokong'ande nkobakoga ore wöönsoe akuiigua amang'ana ganö gobonaabi ganö gareenge kogetabo kenö: ore wöönsoe onö ariëëngëri eng'ana ere yöönsoe hare gö, eNöökoe naramuëëngëri amatëmö ganö gaandekeroe kogetabo kenö. 

19  Na ore wöönsoe wiiki onö aratuëënë eng'ana ere yöönsoe kurua komang'ana gobonaabi ganö gareenge kogetabo kenö, eNöökoe narimuruusia iring'eenga rëëë kurua komote goora gobohoru na kumugi omohoreeru, ganö gaandekeroe kogetabo kenö. 

20  Nawë onö akuruusia ubutuburi komang'ana ganö nkogaamba are iga, “Nobohëënë kimui! Mboongo igö ndaachë” Amina. Otaacha, oMonënë Yeeso! 

21  Amaabe goMonënë Yeeso gabë hamui na abaanto böönsoe bieNöökoe. Amina.

