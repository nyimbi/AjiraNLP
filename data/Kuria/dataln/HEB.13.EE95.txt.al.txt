1  Obohaanchani buabakumia kuhika bogëëndërri. 

2  Motakieeba kuirigania abagëni, kugira kogoköra iigö, abaanto abamui baasookia kuirigania abamaraika bö abiëënë batamanyere. 

3  Moheetoke baara bareenge gokeböhë, mobë këbanö moböheroe hamui nabö. Moheetoke baara bakuiriiribua, kugira na baiinyu mogaatora kuiriiribua këëbö. 

4  Obotëti nkeragere iga bosookoe na abaanto böönsoe; na abasaacha na abakari kuhika bareende obotëti botakaaba na ubunyaanku, kugira eNöökoe narakëëngërë ikiina baara bagoköra amang'ana amanyaanku goboraaya na baara bareenge abaraaya. 

5  Mööngë koba abaanto banö bahaanchere ichiimbiria, mobë banö mokohëria na keera moonakiö. Kugira eNöökoe nkogaambaare iga, “Tenkagutiga hai; gose tenkagotabuta hai.” 

6  Nkiö gikugira torakareha kogaamba iga, “OMonënë numutuurria waanë, Tendööböhë hai. Niyeke omoonto aranköre?” 

7  Moheetoke abataangati baiinyu, baara baaruundiri eng'ana yeNöökoe hare baiinyu. Momaaherre këëbore irimënya rëëbö rereenge na amarichökërö gaariö, na mogöötë igituubanio kiubukumia bööbö. 

8  Yeeso Kresto noora bëënë aareenge hö ichö, na rëërö na wiiki newë kuyeeyo. 

9  Mööngë kuhuumbahuumbibua na amaiigio amahagare na amagëni, kugira mbuuya iga tutirimikibue imiööyö gonchera yamaabe, tiiga ngukuigueera amaragirrio igoro yibiaakorea hai, ganö gataatuurriiyi baara baagagöötere. 

10  Baiito ntoona ahase hakumuëënsëra, na ahase hayo ninyööra baara bagokörra iriheema riabaYahuti tebagatora korea ibiinto biahö hai. 

11  UMunchaama uMuhikere wabaYahuti nkorëëntaare amaanyiinga gichitugö koHase aHahoreeru bokong'u gokera höönsoe gukuruusia ikimuëënsö kugira yamaraga; na ichinyama chichitugö chiyo ngosaamboachire kebara yekaambi. 

12  Nkiö këëgirre Yeeso nawë wöönsoe kugutuna iga asaabuure abaanto kurua kuiraga komaanyiinga gaaë umuëënë, naaiririibui agakua kebara yikihita kiumugi. 

13  Kohayo tomogeere kebara yekaambi tuimuki ichinsöni chaaë. 

14  Kugira gokebara hanö totoona umugi gonö gogomere hai; siböönö ngutunatore umugi gonö guguucha. 

15  Kohayo gokohëtëra hare Yeeso, tiga turuusiri eNöökoe egoongö ruisö röönsoe, egoongö enö ikuruusibua na banö bagotobora iriina rëëë. 

16  Mööngë kueeba goköra amaiiya na gutuurrania, gukugira gayo ngö ibimuëënsö biira bigotëgëria eNöökoe. 

17  Muigueere abataangati baiinyu, na muitoore haanse yogotora kööbö. Bö nkomaaherrabare ichinkörö cheiinyu ubutiko na omobaso, kugira mbariruusia amang'ana goboköri bööbö mbërë yeNöökoe. Mutigë baköre emeremö gëëbö komegöökö, tiiga nkuiguitumata hai, kugira eyo teraabë na ubueera hare baiinyu hai. 

18  Motosaberë na baiito, kugira ntoona obohëënë iga ntoona entariki inchiiya, gukugira ntohaanchere iga toköre ganö gareenge amaiiya ichinkaaga chiöönsoe. 

19  Nkobagëyande wiiki bokong'u iga monsaberë korri iga eNöökoe andiingi hare baiinyu hayo boongoboongo. Amasabi gagosookerria 

20  ENöökoe womorëëmbë onö aariuukiri oMonënë weiito Yeeso, onö areenge uMuirigania omonënë wamang'oondi, gokohëtëra komaanyiinga gaaë giendagano yakuyeeyo, 

21  abahekeerani goköra rere riöönsoe rreenge iriiya, okorri iga moköre gare agutuna. Wë kuhika aköre moonse yeiito gonchera yaYeeso Kresto, gaara gakomotëgëria wë umuëënë. Ubuhiku bobë hare Kresto kuyeeyo na eyo! Amina. Amang'ana gagosookerria 

22  Kohayo baanto bamoiito, ndabagëya motëgëërrë eng'ana enö yakobatirimikia; kugira mbandekeeye amang'ana amakë iigö. 

23  Nehaanchere momanyë iga mura omoiito Timoteo aisa kuigorroa kurua gokeböhë. Hanö araahikë hanö boongo, ntorachenane hanö ndiicha weiinyu hayo. 

24  Mokeeri abataangati baiinyu böönsoe hamui na abaanto böönsoe bieNöökoe! Baara baItaaria mbabakeerri. 

25  Tiga amaabe gieNöökoe gabë hamui na baiinyu böönsoe.

