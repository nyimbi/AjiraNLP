1  Karai baiinyu mööreenge abaku gikugira yamasaria na amaraga gaiinyu, 

2  gaara möömënyere mö, nkaaga mööre gosöörana eseera yekebara kenö; na gosöörana omogaambi onö ana ogotora komekama igoro, ikihui kenö kegoköra emeremö kobaanto banö batakuigueera Nöökoe. 

3  Baiito böönsoe ntöömënyere gatai yabaanto bayo guchigöörio chiemebere geiito, na goköra gaara gaahuenëëye emebere geiito na amaitëgëërrö gaiito. Kohayo, gotëëmö na baiito ntööreenge abaana banö baaisaiine, banyööre inyaanyi kiabaande. 

4  Siböönömbë eNöökoe onö ana amaabe amaaru, kobohaanchi obonënë bonö aatohaanchere, 

5  ninyööra nkaaga tööreenge abaku gikugira yamasaria naatokörre tobë abahoru hamui na Kresto. Gukugira yamaabe mönyööra ubuituuria. 

6  Na eNöökoe naaturiuukiri hamui na Kresto Yeeso tobaahë hamui nawë komaikaro gaara gakuriooba. 

7  Naakörre gayo okorri iga achë koorokia gonkaaga enö iguucha këëbore amaabe gaaë gareenge amanënë bokong'u kobogësa bonö aatoorokiri hare Kresto Yeeso. 

8  Kugira nkomaabe gieNöökoe möönyöörre ubuituuria gonchera yubukumia, tiiga iga ninguru cheiinyu hai, nigituhö kieNöökoe. 

9  Gose iga namaköra gaiinyu abiëënë gaarëënta ubuituuria hai, korri iga moonto atagaacha kuirahera geento hai. 

10  Nöökoe naatokörre këëboyo tore, na gokohëtëra hare Kresto Yeeso, naatotëëmere gikugira yamaköra amaiiya gare aatoseemiiyi karai iga tuuchë kogaköra. Ubumui hare Kresto 

11  Kohayo moheetoke iga baiinyu gukuiboroa nabaHamate mööreenge banö möökaberekeeyoe na abaYahuti iga “abariisia” na baara bakuiberekera iga “abasaarre” (esaaro enö egoköroa komobere na amabökö). 

12  Gonkaaga eera temööreenge na Kresto hai, na wiiki temööre kobarroa hamui na abaIsraeri hai. Mööreenge abaitööngö banö motaareenge na ichindagano chinö wanyöörre chaituungana kondago. Temööreenge na iriitëng'ërö gose eNöökoe gokebara hai. 

13  Siböönö rëërö, hare Kresto Yeeso, baiinyu banö mööreenge harai, möörëëntoa haang'i gonchera yuruku roKresto. 

14  Kugira wë umuëënë atorëëntëra omorëëmbë, atoköra tööba egeento kimui, na komobere gööë umuëënë agatemora urugitö roora wanyöörre rötööhokania na gotoköra ababisa. 

15  Na aaruusia hö aMaragö hamui na amaragirrio gagö na ichiseera chagö, okorri iga aköre harewë abaanto bichitëëmö ibere hagare koba abaanto bietëëmö imui ehea korri arëëntë omorëëmbë. 

16  Wiiki naakörre iigö okorri iga atogöötani baiito böönsoe koNöökoe, komobere gööë gonchera yuruku komosaraba; na kohayo agasookia ububisa bonö bööreenge hö. 

17  Kohayo Kresto naachere akaruundia aMang'ana Amaiiya gomorëëmbë kobaiinyu, banö mööreenge harai, na kobaara baareenge haang'i nawë. 

18  Kugira gokohëtëra harewë baiito böönsoe, tönyööra enchera yakogeera Taata kuMuiika gumui. 

19  Kohayo böönö, baiinyu tebaitööngö gose iga mbagëni more hai; siböönö nabaiborroa bahanö more hamui nabaanto bieNöökoe, na nabeeka yeNöökoe more. 

20  Na baiinyu böönsoe, möösimiibui koborosa boora böötukeroe na abatomoa na abanaabi, na Kresto umuëënë newë irigena reera regotaanga oborosa. 

21  Newë oora akogöötania inyuumba ingima hamui, na ageköra eba eHekaaru ehoreeru enënë enö egotooroa koNöökoe; 

22  gokogöötana hamui nawë baiinyu böönsoe möhagaachoa hamui na abaande böönsoe okorri iga mobë amaikarö gieNöökoe gonchera yuMuiika gööë.

