1  Kuguituungana na uguucha koMonënë weiito Yeeso Kresto na ukuirana goiito hamui koba nawë: torobasaba baanto bamoiito 

2  mööngë kööngoha kobaabayera komaitëgëërrö gaiinyu gose kuiriiribua iga urusiko roMonënë röisa kuhika. Haande nguitëgëërroaere iga eng'ana eyo yaaruure kobonaabi gose gukuruundia gose haande iga ninyaruba ere tööndekere. 

3  Motagaacha kong'aiinoa nomoonto ore wöönsoe gonchera ere yöönsoe. Gukugira urusiko royo teroraachë kuhika taanga ubunyaanku obonënë burichökere na uMunyaanku oora amaahekanë ore aasemiribua ugusikibua. 

4  Newë arekerana goköönga na gukuiyimikirria igoro yibiinto biöönsoe binö bikoberekeroa iga enöökoe gose kere kegotora gosëëngëroa. Nareköra iigö okorri iga asöhë aikarë koHekaaru yeNöökoe, sooki agaambë iga newë eNöökoe. 

5  Temokoheetoka iga naabateebiri ganö göönsoe nkaaga naare na baiinyu? 

6  Siböönö baiinyu momanyere egeento kenö gekomoreberra böönö, okorri iga achë komaahekana gonkaaga yaaë umuëënë. 

7  Ikibisere kiubunyaanku, ngokörakere emeremö ninyööra mböönö, siböönö oora agokerebeerra naragëëndërri goköra iigö kuhika ronö arehëënibua. 

8  Haakurua nehö umunyaanku oora aremaahekana, ore oMonënë Yeeso ariita numuiika kurua kumunyua gööë na komasaria gokomënënëkia kuguucha kööë. 

9  Uguucha kumunyaanku oyo nkoreba boora iRisaambo regoköra emeremö guchiinguru chöönsoe na kubimanyiirrio na ibirogoorö ibioborööngö, 

10  na koborööngö obobeebe nareng'aiina baara bakuya gusira. Bayo mbarisira gikugira tebaagöötere na kohaancha obohëënë korri banyööre ubuituuria hai. 

11  Kohayo eNöökoe nkobarëëntëraare ichiinguru chakugira basari korri bakumi amang'ana amarööngö, 

12  okorri iga böönsoe bare baanga gukumia obohëënë, baragöökera iriraga, bakëëngëroe ikiina. Mööhoroa iga munyööre ubuituuria 

13  Siböönö baiito kuhika togoongë eNöökoe ruisö röönsoe gikugira yeiinyu, baanto bamoiito banö mohaancheroe na oMonënë. Kugira eNöökoe naabaahooye kurua ogotaanga iga munyööre ubuituuria kogosaabuurua na uMuiika kubukumia bonö möökumia obohëënë. 

14  ENöökoe naababerekerreeye ganö gokohëtëra koMang'ana Amaiiya gaiito okorri iga munyööre ubuhiku boMonënë weiito Yeeso Kresto. 

15  Kohayo baanto bamoiito muimeerre boroonge na mogöötërrë amaiigio gaara tööbaiigiri, gukuruundia gose kunyaruba yeiito. 

16  Tiga oMonënë weiito Yeeso Kresto umuëënë, na eNöökoe Taata weiito, ore aatohaanchere na komaabe gaaë agatoha ubutirimiku bokuyeeyo na iriiteng'ërö iriiya, 

17  atirimiki imiööyö geiinyu na kogehekeerania gokera eng'ana na omoremö umuuya.

