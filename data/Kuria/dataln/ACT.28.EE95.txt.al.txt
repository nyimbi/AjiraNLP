1  Hanö tööhikere kunguguni tobahoru, nehö töömanyere iga irigiinga reera niiga Merita. 

2  Abamënyi baahö mbaatuirigaini buuya. Wanyöörre imbura etaangere koharroka, na ikinyigita nkanyööra keebaaye, bagatohootera omörrö bagatuiirigania böönsoe gööta. 

3  Bauro nkanyööra achönchöörri ichiinkui omosaire, hanö wanyöörre arachitoora riikö, agatoorrania inchöka guchiinkui moora, na gikugira yorooha ekarua mö ekairecheerra gokobökö kööë. 

4  Hanö abaanto bahaara baarooche inchöka eyo itung'unaachiri gokobökö kööë bagateebania iga, “Mahëënë omoonto onö, numuiiti wabaanto, siböönömbë nenkanyööra ahönere aruure kunyaancha, egekëënö egekari (kenö gëëkaberekeeyoe iga obohëënë) tegekaamutiga abë omohoru hai.” 

5  Siböönö Bauro naasaamunseeye inchöka eyo kuya komörrö, nayo tiyaamokörre ng'ana hai. 

6  Bö mbaare koganya iga narabiimbë gose batookere aragoa haanse arakua. Siböönö hanö baaganyere iigö ng'ana ekaanga koba, bakahoonchora bakaboora iga, “Onö nenöökoe!” 

7  Haang'i na hayo baareenge, emegoondo ngëëreenge hö igiomogaambi wirigiinga reyo iga Bubrio. Omogaambi oyo naatuirigaiini buuya tokaba abagëni baaë guchinsiko isato. 

8  Isa waabö Bubrio wanyöörre nomorooyi mborre aare, nkanyööra agööteroe na irikëng'ëënti hamui na ogosaaha Bauro agasöha iruungu rëëë haara, akomosabera amotooreeye amabökö, akamuhueenia. 

9  Hanö gayo gaabaaye, abarooyi böönsoe birigiinga reyo mbaachere bakahueenibua. 

10  Bagatoha ibituhö ibiaaru na hanö tötanooye mbaatotoreeye komeeri ibiinto biagututuurria korogëëndö royo ruinyaancha. Orogëëndö rokurua Merita kuya Ruumi 

11  Hanö imieeri etato gëëhëtere, ntöikaaye komeeri iyakurua Aregesandaria, enö yakaberekeyoe iga, “Ichinöökoe Amasarai” enö wanyöörre yasookirria hö enkaaga yikinyigita yöönsoe. 

12  Tokahika kumugi goSirakusa togasookia hö ichinsiko isato. 

13  Hanö tötanooye kurua hayo ntöikaaye emeeri tokaya tokahika kumugi goRegio. Inkio yahö, omokama gokahusa kurua boreo buekebara, togasookia ichinsiko ibere tokahika kumugi goButiori. 

14  Togasikana abakumia baande hö, banö baatoboreeye iga, tuikare waabö hayo umukuubio gumui. Nkëhayo tööchere tokahika Ruumi. 

15  Abakumia banö baareenge Ruumi, hanö baaiguure iga tuuchere hayo tore, bagaacha gututuruung'ana koMoteera goAbio gonö gööreenge na eMegoaani eTato. Hanö Bauro aabarooche, naagoongere eNöökoe akagööka. Bauro kumugi goRuumi 

16  Hanö tööhikere Ruumi, Bauro naaitabirriibui koba hagare akahaaboa umusirikare umui wakomoreenda. 

17  Hanö ichinsiko isato chiaasirre Bauro akaraareka abataangati babaYahuti baaRuumi bakairania hamui. Hanö baasaangere Bauro akabateebia iga, “Bamorai baiito! Ninyööra ntaakörre ng'ana mbeebe kobaanto baiito, gose köönga ichiseera chabaguuka baiito, naagöötëëyoe Yerusareemu, sooki nkahaanoa kobaRuumi. 

18  Abataangati babaRuumi bagasënasëna amang'ana gaanë, bagatuna koohaatera, kugira mbaarooche iga tenaareenge na eng'ana enö isere kunyita hai. 

19  Siböönö hanö abaYahuti baangere nkamaaha iga kuhika niyi koMobaahi amaahë ikiina këënë kenö ninyööra ntaareenge na ng'ana yaguchööngëra abaanto baanë. 

20  Eyo niyo yaagirre nkabuuria iga mbamaahë nsumaache na baiinyu kugira naatoorroa ibiraang'ani binö gikugira yaore abaIsraeri baguitëng'ëra.” 

21  Bakamoteebia iga, “Tetoranyööra nyaruba ere yöönsoe kurua buYahuti iyamang'ana gaaö hai, gose temoonto weiito ore wöönsoe araarua haara achë hanö na ng'ana yaaö mbeebe hai. 

22  Siböönö ntokahaanchere kuiigua mona kere kugira ntomanyere iga hare höönsoe, abaanto nkogaambabare irikömö reyo bobeebe.” 

23  Bakarëënga urusiko hamui na Bauro, hanö urusiko royo rööhikere abaanto abaaru mbaageeye haara Bauro aareenge. Gukurua inkio kuhika ubutiko Bauro naabateeberreeyi na koboorokerria amang'ana gaaë igoro yoBogaambi bueNöökoe, Naasaachere kobahoonchora guucha hare Yeeso, aragaamba amang'ana amaaru kurua koMaragö gaMosa na kurua komaandekö gaBanaabi. 

24  Abamui mbaaitabirriiyi amang'ana gaaë, siböönö abaande tebaakumiri hai. 

25  Kohayo mbaatanooye iigö bataitaberraine, kugira wanyöörre Bauro agaambere eng'ana imui yagosookerria iga, “UMuiika oMohoreeru ngösumaachere buuya komonaabi Isaaya na hare baaguuka baiinyu! 

26  Kugira naagaambere iga, ‘Kayi oteebi abaanto iga: Ukuiigua muriigua, siböönö, temoresesora hai; moretaacherra siböönö temoremaaha hai. 

27  Kugira emetoe giabaanto banö gëëriba; Baahonyeka amatui gaabö ibiraasi, na amaiisö gaabö baahundirria. Getare iigö amaiisö gaabö ngakaarooche, amatui gaabö ngakaiiguure, Emetoe gëëbö gioongore banyihoonchorre mbahueeni.’ niigö Nöökoe akogaamba.” 

28  Bauro agasookerria aragaamba iga, “Kuhika momanyë iga Eng'ana yeNöökoe yubuituuria yaahiroa kobaHamate. Bö mbaraiigue!” [ 

29  Hanö Bauro aasookiri kogaamba amang'ana gayo, abaYahuti bagatanora barakörrana ichinkaani ichindoro iga kai abiëënë kubiëënë.] 

30  Bauro naamënyere hö emëëka ebere araihakanera inyuumba umuëënë, na akaya arairigania banö böönsoe baare guucha komomaaha. 

31  Naateeberreeyi igoro yoBogaambi bueNöökoe na araiigia amang'ana goMonënë Yeeso Kresto, arasumaacha kobokare na obotachore.

