1  Temomanyere hai, baanto bamoiito, (kugira ngusumaachande na abaanto banö bamanyere amaragö) iga amaragö nkobaahagare omoonto enkaaga enö akeemohoru. 

2  Kugituubanio, omogaikoro omotëtë, komaragö, naböheroe hare mosaacha waaë enkaaga enö omosaacha akeemohoru. Siböönö hanö ndanyööre mosaacha waaë akuure, hayo omogaikoro oyo nkobaare omotachore kurua komaragö gaara nkunyööra gamoböhere hare mosaacha waaë. 

3  Kohayombë, hanö oranyööre omogaikoro aikaraiine na omoonto woonde nkaaga mosaacha waaë akeemohoru, naraberekeroe iga nomoraaya. Siböönö hanö oranyööre mosaacha waaë akuure, omogaikoro oyo nkobaare omotachore kurua komaragö, na hanö araatëtoe na omoonto woonde toranyööre araköra oboraaya hai. 

4  Niigö kerembë hare baiinyu, baanto bamoiito. Möisa gukua, gokohëtëra kuruku roKresto na kohayo amaragö tegaana nguru hare baiinyu, korri iga mobë abowoonde, wë onö ariuukiibui kurua kobaku okorri iga totore goköra amaiiya gikugira yeNöökoe. 

5  Kugira hanö wanyöörre toramënya irimënya rekemobere, ichigöörio chiriraga chiakahëmbëëyoe gokohëtëra komaragö goköra emeremö komebere geiito, na gokörra uruku emeremö. 

6  Siböönö tööba abatachore kurua komaragö, gukugira tökueereeye egeento keera gëëtoböhere bokong'u, okorri iga totagakörra irimënya irikoro riamaragö ganö gaandekeroe, siböönö tokörre irimënya iriihea riuMuiika. AMaragö na iRiraga 

7  Niyekembë toragaambë? Iga aMaragö niriraga? Aa-a tiigö roonde hai! Siböönö hanö okanyöörre gatare aMaragö tenkaamanyere iriraga iga ngeento ke hai. Kugira tenkaamanyere ukuigöömba ngeento ke hanö okanyöörre aMaragö gataagaambere iga, “Waangë kuigöömba.” 

8  Siböönö iriraga ndënyöörre umueeya gokohëëmbëra ichitëëmö chiöönsoe chiubuigöömbi moonse yaanë gokohëtëra kuiragirrio reyo. Kugira hanö amaragö gatare iriraga rëëkua. 

9  Uni naareenge omohoru hanö wanyöörre amaragö tegaahö hai, siböönö hanö iriragirrio rëëchere, iriraga regataanga koba na ichiinguru, 

10  nauni ngakua. Na iriragirrio reera rëëchere iga rerëëntë obohoru, si haruuni rekarëënta uruku. 

11  Iriraga ndënyöörre umueeya na rekang'aiinirria gokohëtëra kuiragirrio; na gonchera yiriragiirrio reera iriraga rekaanyita. 

12  Kohayombë, aMaragö gö agiëënë namahoreeru, na iriragiirrio nirihoreeru, iriroonge na iriiya. 

13  Gose nko okogaamba iga keera kereenge ikiiya nkiö kërëëntere uruku hareuni? Tiigö roonde hai! Këëbore kere niiga iriraga ndiö rëëgakörre; gokohëtëra keera kereenge ikiiya, iriraga rekandëëtëra uruku okorri iga retore kohonyoroa kimui këëbore rreenge. Na kohayo gonchera yiriragirrio reera, iriraga ndëëbaaye kimui irebeebe bokong'u. Iriihi renö rreenge moonse yomoonto 

14  Ntomanyere iga aMaragö ngareenge gakibumuiika, siböönö uni nowekebarande, onö naaguribua kiomoböhë kuiraga. 

15  Tenkoongora kere ngoköra hai, kugira tengoköra kere ngutuna goköra hai, siböönö kuibaga reyo kere ndëgere. 

16  Hanö ngoköra kere ntagutuna goköra, ganö nkoorokiagare iga nguitabirriande iga aMaragö namaiiya. 

17  Kohayo tuuni umuëënë ngoköra eng'ana enö hai, etare iga niriraga renö remënyere moonse yaanë. 

18  Nemanyere iga teng'ana nchiiya ekomënya moonse yaanë hai-hayo niiga, komobere göönë. Kugira ninyööra egöörio yagoköra eng'ana inchiiya nereenge moonse yaanë, tengotora goköra eng'ana eyo hai. 

19  Tengoköra amaiiya gare ngutuna goköra hai, kuibaga reyo, ngokörande amanyaanku gaara ntagutuna iga nköre. 

20  Hanö oranyööre ndaköra gare ntagutuna iga nköre, konö nko okogaamba iga tuunimbë nkogaköra hai, kuibaga reyo, niriraga reera remënyere hareuni. 

21  Kohayo ndooche iga iriragö renö regoköra emeremö ndenö: hanö naatuna goköra kere kereenge ikiiya, kere kereenge ikinyaanku nkiö nkunyööra kehaang'i nauni. 

22  Moonse kimui komööyö göönë nkogöökerande amaragö gieNöökoe. 

23  Siböönö nkomaahande iriragö reende renö regoköra emeremö komobere göönë. Iriragö reyo nguitania rere iriragö renö omotoe göönë guguitabirrania nariö; renköra omoböhë wiriragö ririraga renö regoköra emeremö komobere göönë. 

24  Moonto ke nde onö naanyaanka iigö! Ning'ui arintuuria kurua komobere gonö gukuuhira kuruku? 

25  ENöökoe agoongoe, gokohëtëra koMonënë weiito Yeeso Kresto! Enömbë, niyo eseera yaanë: uni umuëënë nendaatore gokörra amaragö gieNöökoe bëënë gotëëmö yaanë yakibumuiika böönë, siböönö gotëëmö yakemobere ngokörrande amaragö giriraga.

