1  Baanto bamoiito hanö omoonto ore wöönsoe aragöötoe kuiraga, baiinyu baara mokoröngööchoa na uMuiika niiga mumuriingi komööyö umuuya; siböönö niiga moköre këhayo morairarerra na baiinyu böönsoe motagaacha gosaachoa. 

2  Mutuurrani kööngorana emesaire, hanö moraaköre iigö moraahiki iriragö reKresto. 

3  Hanö omoonto araimaahë iga naisaiine na hanö taageento hai, nkuing'ainaare umuëënë. 

4  Ore wöönsoe niiga aisuunche emeremö gëëë umuëënë, hanö oranyööre nimiiya agiirahere si ataguituubania na omoonto woonde. 

5  Kugira niiga ore wöönsoe aimuki entööra yaaë umuëënë. 

6  Omoonto ore wöönsoe akuiigibua niiga asaangë ibiinto biöönsoe ibiiya na umuiigia waaë. 

7  Mööngë kuing'aiina abiëënë, eNöökoe tagokörroa omohooro hai. Omoonto nkogësaare keera bëënë aimiri. 

8  Kugira onö akuiimia guchigöörio chiomobere gööë nuruku aregësa; siböönö onö akuiimia kuMuiika, kurua kuMuiika naregësa obohoru bokuyeeyo. 

9  Böönö tööngë korösa goköra amaiiya, kugira hanö toraangë gukua nkörö; ntoregësa gonkaaga enö eragere. 

10  Kohayo hanö tunyöörre iribaga niiga tokörre abaanto böönsoe buuya, ekenënë baara bareenge abeeka yeiito kubukumia. Amaragirrio gagosookerria hamui na amakeerio 

11  Maaha morörë nguchinuguta ichinënë chiatëëmö ke nkobaandekera, gokobökö köönë umuëënë! 

12  Banö bakobahaamirria iga mosaaroe mbaara bagutuna koorokia iga nabaiiya kebara. Nabö ngokörabare këhayo kugira tebagutuna iga bairiiribue gikugira yomosaraba goKresto. 

13  Ninyööra mbaara bagosaaroa tebakuigueera amaragö hai, simbë baratuna iga baiinyu mosaaroe korri baihechere emebere geiinyu. 

14  Siböönö uni kebë iga nkomosaraba goMonënë Yeeso Kresto bëënë nkuirahera, tehaande hare höönsoe hai; komosaraba goyo naabaamboa gikugira yekebara na ekebara këbaamboa hareuni. 

15  Kugira ogosaaroa gose oköönga gosaaroa tegotoondooye hai; kere getoondooye nokoba egetëëmoa ekehea. 

16  Omorëëmbë na amaabe bibë kobare bakogööta iriragirrio renö na kobaIsraeri abaanto bieNöökoe! 

17  Kurua böönö na kogëëndërria, omoonto ore wöönsoe atakanyiriiria, kugira neena Yeeso komobere göönë. 

18  Baanto bamoiito omorëëmbë goMonënë weiito Yeeso Kresto gobë na baiinyu böönsoe. Amina.

