1  Hanö urusiko roBëntëkosti rööhikere, wanyöörre abakumia böönsoe bairaiine hamui bare. 

2  Höhayo iigö bakaiigua ikirumö kerarua kuriooba guchiinguru kenö keenga ikiguumbe, kegaichora nyuumba iga chabi moora wanyöörre baikaaye. 

3  Sooki bakamaaha ibiinto binö biaanga ichindeme chomörrö harebö, bikabaikarra böönsoe. 

4  Böönsoe bagaichuribua na uMuiika oMohoreeru, bagataanga gosabucha kubigaambo biinde, këëbore uMuiika gööbataangateeye. 

5  AbaYahuti mbaareenge Yerusareemu banö baagasëngëëye eNöökoe, wanyöörre baruure kubiikö biöönsoe ibiekebara. 

6  Hanö baaiguure igichaganö keyo, irikömö irinënë ndeechere regasaanga hö. Böönsoe mbaataraahere, kugira böönsoe mbaaiguure ibigaambo biaabö hagarehagare biragaamboa. 

7  Bagataraaha na korogoora bakagaamba iga, “Abaanto banö bakogaamba ibigaambo binö, kana ndöra böönsoe nabaGariraaya! 

8  Kana mbë niyeke kebaaye, nkogaambabare böönsoe toraiigua kubigaambo bieiito? 

9  Banö turuure Baritia, Metia na Eramu; na abaande baaruure Mesöbötaamia, buYahuti na Kabatokia; Bonto na Asia. 

10  Na kurua Birigia na Baambiria, kurua Miisiri na guching'ööngö chaRiibia haang'i na Kërëënë na abaande kurua Ruumi. 

11  AbaYahuti hamui na abaHamate banö baihoonchorra esëëngërö yabaYahuti, abamui baiito nturuure Kerëëtë na Boharaabu - simbë baiito böönsoe nkuiiguatore baragaamba kubigaambo bieiito amang'ana amanënë ganö eNöökoe akörre!” 

12  Bagataraaha bagataamiibua, bakaya barabuurania iga, “Kana kenö nke?” 

13  Siböönö abaande mbaare kunyagia baragaamba iga, “Abaanto banö mbarëëheroe!” Bëëtërö arasumaacha 

14  Haakurua Bëëtërö akaimoka hamui na abatomoa baande ikumi na umui baara, agataanga gusumaacha kongaamba enënë kobaanto araboora iga, “Bare baYahuti, na banö böönsoe momënyere Yerusareemu, motantëgëërra muiigue mbateebi kere kebaaye. 

15  Abaanto banö etare iga mbarëëheroe këëbore muguitëgëërra; niinkio ekere, kugira chinö nichinkaaga isato. 

16  Obohëënë niiga ganö nganö omonaabi Yoeri aagaambere iga: 

17  Nöökoe aragaamba iga, ‘Ganö ngö ndeköra guchinsiko chiumuhikö: Nendehomeerra abaanto böönsoe uMuiika göönë. Abaana baiinyu begesaacha na abekegaikoro mbariruusia obonaabi; abamura baiinyu mbaremaaha amamaahö, na abagaaka mbarerööta ibiröötö. 

18  Eee ninyööra na abaköri baanë abemeremö, abasaacha na abagaikoro, nendebahomeerra uMuiika göönë guchinsiko chiyo, nabö mbareruusia obonaabi. 

19  Nendeköra ibirogoorö kuriooba igoro na ibimanyiirrio gokebara konö. Amaanyiinga ngareba hö, omörrö, na iriooki irritö; 

20  Iriooba ndereba igisuunte, na umueeri ngorebërrëta kiamaanyiinga, mbërë uRusiko oronënë na uruhiku oroMonënë rotaraahika. 

21  Na ore wöönsoe aresaba araberekera oMonënë, oyo narehöna.’ 

22  “Motatëgëërra amang'ana ganö, bare BaIsraeri! Yeeso omoNasareeti, naareenge omoonto onö ogotora kööë ogokeboNöökoe kömaahekaine hare baiinyu komakönö, na ibirogoorö na ibimanyiirrio bire eNöökoe aakörre gokohëtëra harewë. Baiinyu abiëënë momanyere. 

23  Nöökoe goseemi yaaë umuëënë wanyöörre aahaancha gukurua karai iga Yeeso atooroe komabökö gaiinyu; na baiinyu mokamuiita, hanö möötigere abanyamaraga bakamobaamba. 

24  Siböönö eNöökoe akamuriuukia kurua kobaku, akamuruusia haanse yogotora kuruku, kugira uruku terogaatorre kumugumia hai. 

25  Kugira Tauti naagaambere amang'ana gaaë iga, ‘Naarooche oMonënë mbërë yaanë, ruiisö röönsoe; hamui areenge nauni, tendairiirë hai. 

26  Kohayo omööyö göönë gobaaye na omogöökö, na amang'ana gaanë ngaichooye emegöökö. Ninyööra nomobere göönë, nendaabë na iriitëng'ërö, 

27  kugira toratigë omööyö göönë gobë ahase habaku hai; Gose gutiga oMohoreeru waaö aguundë hai. 

28  Unyorokiri irikuuri renö rikuya kobohoru, ubuhiku bööö mboranyichuri emegöökö.’ 

29  “Bamorai tatëgëërra mbateebi borabu, mona amang'ana ganö gaasiaanyere guuka weiito Tauti. Naakuure agatokeroa, na indua yaaë hanö ereenge nyööra mböönö. 

30  Nomonaabi aareenge, nawë naamanyere ganö wanyöörre Nöökoe aamoragana: akamuihiimirria iga nareköra umuhiri Tauti umui abe omogaambi, këhaara Tauti umuëënë aareenge omogaambi. 

31  Tauti naarooche kenö Nöökoe aareenge kuya goköra, kohayo akaraga ukuriooka köMasiihi aragaamba iga, ‘Taatigeroe kombeehera hai omobere gööë tegöötigeroe guguunde hai.’ 

32  Nöökoe aariuukia Yeeso oyo bëënë kurua kobaku, na böönsoe ntöörooche obohëënë boyo. 

33  Aimukirribua kuya gokobökö koboreo koeNöökoe, Isa waabö, na wiiki aanyööra kurua harewë uMuiika oMohoreeru, këëbore wanyööre aaragana. Kenö mokomaaha böönö na kuiigua, nekehaanö kere atohomerreeye. 

34  Kugira Tauti umuëënë taageeye kuriooba hai, si niiga aaboorre iga, ‘Getëëmi naateebiri oMonënë waanë iga: Ikara boreo böönë 

35  kuhika ntoore ababisa baaö babë igituumbe kegosaambeka amagoro gaaö.’ 

36  “Abaanto böönsoe abaIsraeri niiga bamanyë mahëënë iga Yeeso onö mööbaambere, newë eNöökoe aaköra aaba oMonënë na Masiihi!” 

37  Hanö abaanto baaiguure iigö, mbaairiirre kumiööyö gëëbö bagateebia Bëëtërö hamui na abatomoa baande baara iga, “Bamorai baiito nke toraköre böönö?” 

38  Bëëtërö akabateebia iga, “Böönsoe niiga mutigë amaraga gaiinyu na mobaatiisoe kuriina reYeeso Kresto, korri mööberoe amaraga gaiinyu; sooki munyööre igituhö kieNöökoe, kenö kereenge uMuiika oMohoreeru. 

39  Kugira endagano yeNöökoe mbaiinyu yaaraganeeyoe hamui na abaana baiinyu, na banö böönsoe baaharai - banö böönsoe Nöökoe oMonënë weiito akoberekera kuya harewë.” 

40  Komang'ana gaande amaaru Bëëtërö akabakoromerra aragaamba iga, “Motaituuria kurua guikora irinyaanku renö!” 

41  Abaaru mbaakumiri amang'ana gaaë na bakabaatiisoa. Abaanto banö bakaaba kubikoe bitato, mbaaiyëngëëyi guikömö riabakumia urusiko royo. 

42  Enkaaga yaabö yöönsoe, mbaagëëndërrëëyi kueega kurua kobatomoa, bamënyere kobogöötaine, mbaare gosaanga ibiaakorea na amasabi. 

43  Ibirogoorö ibiaaru na ibimanyiirrio mbiakörekaine gokohëtëra kobatomoa kuunya abaanto bagataraaha. 

44  Abakumia böönsoe mbaagëëndërrëëyi kobogöötaine hamui, na mbaare gosaanga ibiinto biöönsoe hamui. 

45  Bakaya baraguria emegoondo gëëbö na ibiinto biaabö, na baratuëënania abaanto böönsoe ichiimbiria haang'ana omoonto aareenge na obotati. 

46  Ruisö röönsoe bakaya barasikana koHekaaru; siböönö ibiaakorea hamui baakanyërëëye guchika chaabö, koondandabu na irisaansera. 

47  Bakaya baragoonga eNöökoe, bagategeria abaanto böönsoe. Na ruisö röönsoe, eNöökoe akaya arabiëngëria abaanto baande banö baare kunyööra ubuituuria.

