1  Haakurua Bauro akarua Atëënë akaya Köriinto. 

2  Nehö aasööraneeye umuYahuti, woonde iga Akiira, umuiborroa waBonto, onö wanyöörre mboongo aruure goonse yaItaaria hamui na Mokaaë woonde iga, Brisikira, kugira oMobaahi Krautio, wanyöörre aruusiri umunyua iga abaYahuti böönsoe barue Buruumi. Kohayo Bauro naageeye kobamaaha, 

3  agaikara hö araköra nabö emeremö gekoroka amaheema na abaanto bayo emeremö geyo ngiö baagakörre. 

4  Ruisö röönsoe kurusiko rueSabaato, Bauro naagakörre ichinkaani na abaanto gusinagoogi, aratuna iga abaYahuti na abaGiriki baitabirri iga amang'ana gayo aare kobateebia namahëënë. 

5  Hanö Siira na Timoteo baaruure Maketonia baaguucha, Bauro naimukiri enkaaga yaaë yöönsoe kuruundia eng'ana aroorokia borabu abaYahuti iga Yeeso newë areenge Masiihi. 

6  Hanö baangere bagotaanga komotoka, wë naabahuunchukiiyi koborro agasisa egete akarëkëra aragaamba iga, “Baiinyu hanö moraasire ngaiinyu, mbaiinyu muribuuribua! Uni neharai. Amarua rëërö nkobaHamate ndaayi.” 

7  Kohayo naatanooye akaya komënya kumugi gomoonto woonde iga Tito Yusito, onö aagasëëngëëye eNöökoe; waaë yaareenge mbareka yisinagoogi. 

8  Krisbo onö aareenge omotaangati wisinagoogi, naakumiri oMonënë hamui na waaë yöönsoe, na abaKöriinto baande abaaru mbaaiguure amang'ana gayo, bagakumia, na bakabaatiisoa. 

9  Urusiko roonde ubutiko, Bauro naarooche irimaahö renö oMonënë aamoteebiri iga, “Waangë kööböha, gëëndërria kuruundia otakahaatera; 

10  kugira hamuinde nauwë. Temoonto akaagoköra ng'ana hai, kugira neena abaanto abaaru kumugi gonö.” 

11  Kohayo Bauro naaikaaye hayo omööka gumui na iritene araiigia abaanto eng'ana yeNöökoe. 

12  Hanö Gaario aabaaye omotaangati waAkaaya, abaYahuti mbaairaini hamui, bakagööta Bauro bakamuhira gukiina. 

13  Bakagaamba iga, “Omoonto onö nkong'ainirriaare abaanto iga basëëngërë eNöökoe gonchera enö etaragere gokorëng'aana na amaragö gaiito.” 

14  Hanö wanyöörre Bauro aratuna kogaamba, Gaario agateebia abaYahuti iga, “Hanö okanyöörre enö neng'ana yirisaria gose ubunyaanku bonö bokörroe, mbuuya haare uni gokobategëërra. 

15  Siböönö këëbore gareenge iga nigoro yamang'ana, amariina na amaragö gaiinyu, mbaiinyu abiëënë moragaköre. Tendaabë omokëëngi wikiina komang'ana ganö gaanga gayo hai!” 

16  Sooki akabarugia kurua gukiina moora. 

17  Böönsoe bakagööta Sositëënë omotaangati wisinagoogi bakamotëmëra gukiina hayo bëënë. Siböönö eyo tiyaatuniri Gaario haba hakë iga hai. Bauro arariinga kuya Antiokia 

18  Bauro naaikaaye Köriinto haara na abakumia baande guchinsiko ichincharu, sooki akabatiga agaikara oböötö bakaya Siiria baana Brisikira na Akiira. Mbërë bataratanora kurua Kenkrea naagingiiyoe omotoe gukugira yimuuma. 

19  Mbaahikere Ebëësö, nehö Bauro aatigere Brisikira na Akiira akaya gusinagoogi gusumaacha na abaYahuti. 

20  Bakamogëya iga aikarë nabö ichinsiko ncharu, siböönö tahaanchere hai. 

21  Hanö wanyöörre aratanora akabaragana iga, “Hanö oranyööre nobohaanchi bueNöökoe nendariinge!” Na kohayo akaya agaikara oböötö akarua Ebëësö hayo. 

22  Hanö aahikere Gaisaaria, naageeye Yerusareemu gokeeria ekanisa, sooki akaya Antiokia. 

23  Hanö aasookiri ichinsiko nke iigö hayo, naatanooye akaya gokohëtëra guching'ööngö chaGaratia na Birigia, aratoora omööyö abakumia böönsoe. Abooro arateebeerria Ebëësö na Köriinto 

24  UmuYahuti woonde iga Abooro, umuiborroa waAregesandaria, agaacha Ebëësö. Naareenge onö aamanyere gusumaacha buuya bokong'u na wiiki naamanyere amaandekö bokong'u. 

25  Wanyöörre aiigibua buuya igoro yenchera yoMonënë, naasumaachere atondooye arateebeerria na kuiigia buuya obohëënë boYeeso. Ninyööra niigö nebaatiiso yaYöhana bëënë wanyöörre amanyere. 

26  Naataangere gusumaacha kobokare guSinagoogi. Nkaaga Brisikira na Akiira baamuiguure, mbaamuirigaini waabö na komosesorra bokong'u enchera yeNöökoe. 

27  Abooro akamaaha iga mbuuya ayi Akaaya, kohayo abakumia baEbëësö bakamotoora omööyö gokööndekera abakumia baAkaaya barabagëya iga bamusiriini. Hanö aahikere, naaturiiyi bokong'u baara wanyööre komaabe gieNöökoe baaba abakumia. 

28  Kugira guchinkaani chaaë ichindoro naakerre abaYahuti mbërë yabaaru arabaherekiria kurua komaandekö iga Yeeso newë Masiihi.

