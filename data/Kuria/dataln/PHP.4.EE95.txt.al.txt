1  Kohayo baanto bamoiito, banö moreenge abahaanchoa, na banö nkuigöömba, banö mokoong'a omogöökö na moreenge ekoondo yaanë, muimeerre boroonge koMonënë, abahaanchoa. 

2  Ndagëya Eutia na wiiki ndagëya Sentike iga baigueerrane koMonënë. 

3  Ndagosaba, uwë onö oreenge omogöönchë, onö togoköra emeremö hamui, utuurri abagaikoro bayo. Kugira mbaaitaneeye aMang'ana Amaiiya hamui nauni na Kerementi, hamui na abaande baara naakörre nabö emeremö banö amariina gaabö gareenge kogetabo kiobohoru. 

4  Mobë na emegöökö koMonënë ichinsiko chöönsoe; ndareengera kogaamba eng'ana eyo wiiki iga mobë na emegöökö. 

5  Obohaabu boiinyu niiga bomanyekane kobaanto böönsoe. OMonënë haang'iare. 

6  Muriihë kuiriira kong'ana ere yöönsoe, etare iga gokera eng'ana mosasaame na goköra amasabi hamui nokogoonga, na gonchera eyo gaara mugutuna gamanyekane mbërë yeNöökoe. 

7  Omorëëmbë gueNöökoe gonö gokerre obong'aiini böönsoe, gotore koreenda imiööyö geiinyu hamui na amaitëgëërrö gaiinyu hare Kresto Yeeso. 

8  Kogosookerria, baanto bamoiito, ndagaamba iga, hanö ndanyööre gahö amang'ana gobohëënë ganö gaisaiine esookö, agoboroonge ganö gataana isörö, ganö gagotëgëria, gare gagusumaachoa buuya, ndanyööre boohö ubuuya bore böönsoe, hanö ndanyööre eng'ana ere yöönsoe ehö enö isaiine egoongö muitëgëërre amang'ana gaanga gayo. 

9  Gaara göönsoe mueega kurua hareuni, mokagaitabirria, mokagaigua na mokagamaaha, gayo mogaköre; na eNöökoe womorëëmbë naraabe hamui na baiinyu. Egoongö kegoro yubutuurria buAbabiribi 

10  Nkogöökande koMonënë bokong'u iga mötaangere guitëgëërra këëbore morantuurri wiiki; mahëënë wanyöörre ngutunamore muntuurri siböönö temöönyöörre umueeya hai. 

11  Moongore iga tenkogaamba igö gukugira neena obosooheroa nyaborëbë hai, kugira okoba na ibiinto gose oköönga koba nabiö, hareuni göönsoe ngamui. 

12  Uni nemanyere ogosooheroa gose okoba na ibiinto nke; kuibaga rere-riöönsoe reera gose komang'ana gare göönsoe gaara, naisa kueega koba umuigutu gose omoraambuku; koba na ibiaaru gose ibikë. 

13  Ngotorande goköra amang'ana göönsoe harewë onö akoong'a ichiinguru. 

14  Siböönö mogaköra buuya kimui hanö möötorre gosaanga kumiiriirö gëënë. 

15  Na baiinyu aBabiribi, mahëënë momanyere iga, guchinsiko chiira naataangere kuruundia aMang'ana Amaiiya, hanö naaruure Maketonia, tekanisa ere-yöönsoe yaatorre koba hamui nauni igoro yeng'ana enö yakuruusia gose kohaaboa egeento, etare iga mbaiinyu bëënë möökörre iigö. 

16  Kogoköra iigö, mööntuuriiyi gonkaaga enö naareenge Tesaronike. Tiiga ndimui möökörre iigö hai, nkaaru. 

17  Motagakanya iga nkuigöömbande igituhö keiinyu keyo hai, etare iga nkuigöömbande keera keraagire ibiinde biyëëngëri hare baiinyu. 

18  Siböönö ibiinto biö neenabiö biöönsoe ibiaaru kimui mbiichooye, nabiö mbiira naanyöörre gokohëtëra hare Ebabrotito na hare baiinyu biaruure; nabiö nikiruumba ikiiya ikimuëënsö kenö geitabirribua na eNöökoe nokomotëgëria. 

19  Na Nöökoe waanë narabaichuri na biöönsoe binö mugutuna gokorëng'aana na oboome bööë, kubuhiku böönsoe, moonse yaKresto Yeeso. 

20  Kohayo ubuhiku bobë hare eNöökoe Taata weiito kuyeeyo na eyo. Amina. 

21  Monkeerri kera moonto weNöökoe hare Kresto Yeeso. Abakumia banö bahamui nauni babakeerri, 

22  Abaanto bieNöökoe böönsoe babakeerri, siböönö baara bareenge abieeka yaGaisaari babakeerri bokong'u. 

23  Amaabe goMonënë weiito Yeeso Kresto gabë hamui na imiööyö geiinyu.

