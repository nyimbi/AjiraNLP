1  Hanö ndanyööre mööriuukibua na Kresto, kohayo toora imiööyö geiinyu komang'ana gaara gareenge kuriooba, hanö Kresto aikaaye kugituumbe këëë kiobogaambi boreo bueNöökoe. 

2  Toora amaitëgëërrö gaiinyu gagomë komang'ana gaigoro, si tikubiinto biahaanse hanö hai. 

3  Kugira möökua, na obohoru boiinyu bööbisua hamui na Kresto koNöökoe. 

4  Hanö Kresto onö areenge obohoru boiito aretora, nehö na baiinyu moretora hamui nawë kubuhiku. Irimënya irikoro na irimënya iriihea 

5  Kohayo, haatera kimui egeento kere giöönsoe kenö kereenge moonse yeiinyu kenö gituungaine na amang'ana gekebara: oboraaya, ubunyaanku, ubuigöömbi, egöörio embeebe, na obööyöku (Kugira obööyöku boonga ogosëëngëra ituubö yegeento.) 

6  Kugira yamang'ana ganö gaanga gayo oborro bueNöökoe ngosekerrabore baara batakomosooka. 

7  Gonkaaga imui baiinyu momënyere kuguituungana na amang'ana gayo, enkaaga enö irimënya reiinyu rëëre kobaahoa nagö. 

8  Siböönö nkeragere iga mohaatere amang'ana ganö göönsoe: oborro, okoreerra, obobeebe, uguchuaaria gose ukurua amang'ana ganö gataisaiine. 

9  Motakang'aiinana, kugira mösookia gutiga etëëmö enkoro hamui na amaköra gayo göönsoe 

10  na möisöhiiyi etëëmö ehea, enö ekogëëndërria kohoonchoroa inyööre obong'aiini, ituubanë na ituubö yaoora aagetëëmere. 

11  Gotëëmö eyo, tekëëhokanio keehö hai gatai yomoHamate na umuYahuti, onö aasaaroa na onö atasaarroe, umuitööngö na onö atasömere, omogore, na omotachore, siböönö Kresto newë biöönsoe, Kresto nareenge kogöönsoe. 

12  Baiinyu moreenge abaanto abaahoroa bieNöökoe; banö aahaancha na akabaahora gukugira yaaë, kohayo muisöhiri omööyö guamaabe, ubuuya, ubususëënu, obohaabu na ubugumiirria. 

13  Mugumirrani na kööberana ninyööra umui weiinyu ana amang'ana gakuruusia woonde amasuura. Kuhika mööberanë këhanö oMonënë aabaabeeye 

14  Gokera gayo göönsoe mobë na obohaanchi, kugira mbö bokogöötania ibiinto biöönsoe hamui kubumui kimui. 

15  Na omorëëmbë goKresto gobaahë kumiööyö geiinyu; kugira nkomorëëmbë gonö ngö eNöökoe aababerekeeye hamui komobere gumui goyo. Na mobë na egoongö. 

16  Eng'ana yaKresto kuhika ichore bokong'u moonse yeiinyu. Muiigani na gokogana kobong'aiini böönsoe. Siriingia amasiriingio, amareentio, na amasiriingio gakibumuiika, musiriingiri eNöökoe hamui na okomogoonga kumiööyö geiinyu. 

17  Na ere yöönsoe mogoköra na kogaamba, moköre göönsoe kuriina rioMonënë Yeeso, na mogoongë eNöökoe Taata gokohëtëra harewë. Ganö gaituungere eka kuimënya iriihea 

18  Abakari mosooke basaacha baiinyu, kugira niigö keragere moköre koMonënë. 

19  Abasaacha, mohaanche bakaiinyu, mööngë koba abarro harebö. 

20  Abaana, mosooke abaiburi baiinyu komang'ana göönsoe, kugira eyo ngotëgëriaere oMonënë. 

21  Baiinyu abaiburi mööngë kuiriiria abaana baiinyu, etare iigö mbaraakue enkörö. 

22  Abagorë muigueere abanënë baiinyu biekebara, komang'ana göönsoe, tiiga ngonkaaga enö bëënë bakobamaaherra hai okorri iga mobatëgëri; siböönö mokörë komööyö omorabu gukugira yakööböha oMonënë. 

23  Ere yöönsoe mogoköra, mogeköre komööyö goiinyu göönsoe, këhanö mogaakörre kugira yoMonënë na tiiga ngikugira yabaanto hai. 

24  Momanyë iga murinyööra igituhö kiomoondo kurua koMonënë. Kugira noMonënë Kresto mogokörra! 

25  Na ore wöönsoe agoköra amabeebe narehakanoa komang'ana amabeebe ganö agoköra, kugira eNöökoe taana obohaanchirri hai.

