1  Kohayombë motoore harai obobeebe böönsoe: oborööngö, ubuiteerri, irihari na uruaambai. 

2  Kibing'ëërrë muigöömbë amabëërë amaiiya gakibumuiika, okorri iga motore gukiina mokong'ë kubuituuria boiinyu; 

3  hanö ndanyööre möisa koongora iga oMonënë numuuya. 

4  Motamogeera wë, irigena irihoru, reera rëëngeroe na abaanto, siböönö koNöökoe nerëëhoroa na wiiki niriiya kimui. 

5  Na baiinyu kohaara moreenge kiamagena ganö gareenge amahoru, mohagaachoe mobë inyuumba yakibuMuiika, na mobë abanchaama abahoreeru, okorri muruusi ibiruusio biakibumuiika binö biguitabirribua na eNöökoe gokohëtëra hare Yeeso Kresto. 

6  Kugira ngaandekeroe komaandekö iga: Tamaaha ndatoora kumugi goSayuuni irigena, nariö nirioborosa, erëëhoroa wiiki iriubueera obonënë; na omoonto ore wöönsoe onö aramukumi tarisuukirribua hai. 

7  Kohayo hare baiinyu banö mugukumia, irigena reyo niriiya kimui, siböönö kobaara batagukumia niiga; “Irigena renö abahagaachi baangere, rëëba irigena irinënë irioborosa.” 

8  Wiiki niiga; Nirigena renö ririgira abaanto baituurëtuurë amagoro na orotare rokobaguiisia. Kugira nguituuratuurabare gikugira baanga kuigueera eng'ana, na mbaahooyoe gukibunë iga banyööre gayo. 

9  Siböönö baiinyu nabaanto abaahoroa more, abanchaama bobogaambi, ikiaaro ekehoreeru, abaanto bieNöökoe, okorri iga motore kuruundia amaköra amanënë gieNöökoe onö aababerekeeye kurua kugisuunte nagosöha koborabu bööë buekerogooro. 

10  Mbërë baiinyu temööreenge baanto hai, etare iga böönö mööba abaanto bieNöökoe. Tewanyööra moranyööra amaabe gaaë hai siböönö böönö moonagö. 

11  Abahaanchoa kohaara, moreenge abahëti na abaanto banö moreenge korogëëndö ndabagëya iga mööhokane na gutiga amang'ana gubuigöömbi bomobere ganö gagoköra iriihi na imiööyö. 

12  Mobë na orogëëndö ronö roreenge ororoonge gatai yichiHamate, okorri iga ninyööra chiragaamba iga ngoköramore amang'ana amabeebe, siböönö gokomaaha amaköra gaiinyu amaiiya chitore kogoonga eNöökoe kurusiko ronö ariicha. Ogosooka Abataangati 

13  Muigueere böönsoe banö baana ogotora, gukugira yoMonënë; ninyööra nomogaambi onö ana ogotora göönsoe, 

14  gose abataangati banö bagotomoa nawë iga bachaaburi ababeebe na kogoonga baara bagoköra amaiiya. 

15  Kugira eNöökoe ngutunaare iga, moköre amaköra amaiiya okorri motore kuriba isumaacho enkaangi yabaanto abakaangi. 

16  Momënyë kiabaanto abatachore, siböönö obotachore boiinyu botakaagira mubisë ubunyaanku, etare iga momënyë kiabagorë bieNöökoe. 

17  Mosookë abaanto böönsoe. Mohaanche abakumia böönsoe koNöökoe. Muigueere eNöökoe. Mosookë omogaambi. Okogööta igituubanio kimiiriirö geKresto 

18  Baiinyu baara mogokörra abaande emeremö guchinyuumba, muigueere abanënë baiinyu kubusuuki obonënë. Moköre iigö, tiiga nkobaara bareenge abaiiya na abahaabu abiëënë hai, etare iga na kobaara bareenge abarro. 

19  Kugira neng'ana inchiiya kimui hanö omoonto agumiirria oborro araheetoka eNöökoe nkaaga ukunyööra arairiiribua buchua. 

20  Mbueera ke boohö hanö ndanyööre moragumiirria ogotëmoa gikugira yamasaria? Siböönö mbuuya kimui hanö ndanyööre moraköra amaiiya nukugumiirria imiiriirö; eyombë neng'ana inchiiya mbërë yeNöökoe. 

21  Gayo ngö möberekereeyoe, kugira Kresto nawë naairiiriibui gukugira yeiinyu akabategera ikiorokirrio okorri iga na baiinyu mogöötë enchera yaaë. 

22  “Wë taakörre iraga rere riöönsoe gose teeng'ana ere yöönsoe embeebe yaaruure kumunyua gööë hai.” 

23  Hanö wë atokeroe taatokere moonto hai, tööböhirriiyi moonto obonënë bööë hanö aairiiriibui hai, siböönö naaihaanere umuëënë ko oora agokëënga ikiina koboroonge. 

24  Wë umuëënë naaimukiri amaraga gaiito komobere gööë igoro komote, okorri iga tobë abaku komaraga na koba abahoru komang'ana göönsoe goboroonge. Gukugira yogotëmoa kööë baiinyu mööhöna. 

25  Onyööra möösira kiamang'oondi, siböönö möisa komoreengera uMuirigania hamui na oMomaahirri wimiööyö geiinyu.

