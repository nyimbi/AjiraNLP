1  Böönömbë tököroa abaroonge na eNöökoe gonchera yubukumia, ntoona omorëëmbë na eNöökoe gokohëetëra koMonënë weiito Yeeso Kresto. 

2  Gokohëtëra harewë gonchera yubukumia töhekeera amaabe ganö toreenge mö böönö. Nkogöökatore, kuriitëng'ërö renö toonario regosaanga ubuhiku bueNöökoe! 

3  Tiiga iga niigö bëënë hai, siböönö wiiki nkogöökatore kumiiriirö, gukugira ntomanyere iga imiiriirö nkorëëntagere ubugumiirria, 

4  ubugumiirria nkorëëntabore obohekeeranu, na obohekeeranu nkorëëntabore iriitëng'ërö. 

5  Na iriitëng'ërö teregutuiita enkörö hai, gukugira obohaanchi bueNöökoe böötooroa moonse yimiööyö geiito gokohëtëra kuMuiika oMohoreeru, gonö töhaayoe. 

6  Kugira enkaaga enö wanyöörre tokereenge abarösu, Kresto naakuure kugira yabanyaanku, gonkaaga enö yaahooyoe. 

7  Negekong'u komoonto woonde gukua kugira yomoonto omoroonge. Keratora koba iga omoonto woonde aratora gukua kugira yomoonto umuuya. 

8  Siböönö eNöökoe aaisere gotoorokia këëbore aatohaanchere; na enkaaga enö töreenge abanyamaraga Kresto naakuure gukugira yeiito! 

9  Kuruku rööë baiito böönö tööba abaroonge mbërë yeNöökoe; nobohëënë bokong'u iga naritutuuria kurua koborro bueNöökoe. 

10  Gonkaaga enö tööreenge ababisa ntööbaaye abasaani bieNöökoe gokohëtëra kuruku roMööna waaë. Tebohëënë bokong'u iga böönö iigö hanö töisere koba abasaani nturituuribua na obohoru bööë. 

11  Tiiga iga niigö bëënë hai, siböönö wiiki nkogöökatore koNöökoe gokohëtëra koMonënë weiito Yeeso Kresto. Gokohëtëra hare oyo böönö tönyööra obosaani na eNöökoe. Atamu na Kresto 

12  Kohayo iriraga ndëëchere gokebara gokohëtëra komoonto umui, na iriraga rëëë rekarëënta uruku. Wiiki këhayo bëënë uruku ndöromaaniri abaanto böönsoe, gukugira böönsoe baaköra iriraga. 

13  Mbërë aMaragö gatararuusibua iriraga ndëëre hö gokebara; siböönö hare amaragö gatare, amaraga tegakobarroa hö hai. 

14  Siböönö kurua gonkaaga yaAtamu kuhika enkaaga yaMosa uruku ndööbaahere, ninyööra nkobaara bataakörre iraga këreera reAtamu. Atamu naareenge igituubanio këoora aare guucha. 

15  Siböönö igituhö keera tekeenga iriraga hai. Kugira abaanto abaaru mbaakuure gukugira yiriraga riomoonto umui. Nobohëënë bokong'u iga amaabe gieNöökoe nigituhö kenö kereenge komaabe gomoonto umui oora, Yeeso Kresto geichora iga chabi kobaaru. 

16  Na hö bore obohagare gatai yigituhö kieNöökoe na iriraga riomoonto umui oora. Hanö iriraga rimui reisere guucha ngëëchere ikiina, na ikiina gekarëënta imiihiimö. Siböönö hanö amaraga gaaruhere igituhö ngëëchere, nakiö gekarëënta okobarroa oboroonge. 

17  Nobohëënë iga gokohëtëra iriraga reera riomoonto umui uruku rogataanga kobaaha, gokohëtëra komoonto umui oyo. Siböönö nobohëënë iga kenö omoonto umui oora Yeeso Kresto aakörre, nikiiya bokong'u! Böönsoe banö bakunyööra amaabe kobööru na igituhö kioboroonge mbarebaaha kobohoru gokohëtëra harewë. 

18  Kohayombë, këëbore iriraga rimui rërëëntere imiihiimo kobaanto böönsoe, nkëëbö bëënë iriköra rioboroonge riomoonto umui rëëtuurri abaanto böönsoe na kobaha obohoru. 

19  Na këhaara bëënë abaanto abaaru baakörroe abanyamaraga gukugira goköönga kuigueera komoonto umui, nkëëhö bëënë abaaru bareköroa abaroonge mbërë yeNöökoe gukugira gukuigueera komoonto umui oora. 

20  AMaragö ngaarichökëëye okorri iga amasaria gaiyëëngëri; siböönö hare iriraga rikuiyëëngëria, amaabe gieNöökoe nkuiyëëngëriagare bokong'u, 

21  okorri iga këëbore obobaahi buiriraga bokorëënta uruku, niigö höönsoe amaabe gatore kobaaha gokohëtëra koboroonge, botoröngööchë kuya kobohoru bokuyeeyo gokohëtëra hare Yeeso Kresto oMonënë weiito.

