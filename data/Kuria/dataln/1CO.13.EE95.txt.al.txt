1  Nenkanyööra ngusumaachande ibigaambo biabaanto na ibiabamaraika, siböönö naangë koba na obohaanchi, hayo nkobande kiritëbë irioomo renö regokangaratana, gose gikibirri kenö kiguchëgëra. 

2  Nenkanyööra neena igituhö kiobonaabi, na wiiki noongorë ibibisere biöönsoe na obong'aiini böönsoe; nenkanyööra neena ubukumia obonënë obogotora kong'aanyia ichinguku kurua hare chire, siböönö hanö oranyööre ntaana obohaanchi negeento buchua. 

3  Nenkagësëha haanë ibiinto biaanë biöönsoe binö neenabiö kobatobu, ninyööra nihaanë omobere göönë gosaamboe, siböönö hanö oranyööre ntaana obohaanchi, gayo tegagankörra bueera hai. 

4  Obohaanchi nkugumiirriabore, nkogësëhiabore; obohaanchi teboona irihari gose ubuirahi hai; 

5  Obohaanchi tebokobora busuuki gose teboguitonera bueera gose tebokogöötoa na nkörö hai; na wiiki obohaanchi tebokobeekerra amasaria hai; 

6  obohaanchi tebokogöökeroa na amanyaanku hai, etare iga nkogöökeroabore na obohëënë. 

7  Obohaanchi nkoremerriabore göönsoe; ngukumiabore göönsoe nguitëng'ërabore göönsoe na nkugumiirriabore göönsoe. 

8  Obohaanchi nobokuyeeyo. Hanö ndanyööre ibituhö biobonaabi biihö, biyo mbirisira; ndanyööre ibituhö biagusumaacha ibigaambo ibigëni biihö, mbiina umuhikö; ndanyööre obong'aiini boohö nabö böönsoe mboraahëtë. 

9  Kugira obong'aiini boiito tibuisere hai na obonaabi boiito tibuisere hai; 

10  siböönö hanö keera kereenge obohekeeranu kirihika, biira biöönsoe bitare ibihekeeranu mbirisira. 

11  Nkaaga naareenge omööna, naagasumaachere kiomööna, naamanyere amang'ana kiomööna na naagaitëgërrëëye kiomööna; böönö naisa koba omoonto mokoro naatigere amang'ana gekëëna. 

12  Kenö böönö tokomaaha këënga ikiiriiri gituubö gukiimaahero; siböönö sooki ntoremaaha amaiisö komaiisö. Böönö nongooye hakë iigö; sookia nendemanya kimui-kimui këëbore nauni manyekane kimui-kimui. 

13  Kohayo amang'ana atato ganö ngö gakogoma: ubukumia, uguitëng'ëra, na obohaanchi; ihiku bokong'u gokera göönsoe nobohaanchi.

