1  Böönö, baanto bamoiito, ndatuna kobahiitukia igoro yaMang'ana Amaiiya gare naaruundiri hare baiinyu, gare möitabirriiyi, na ninyööra mböönö nkö muimereeye. 

2  Nkunyööramore ubuituuria gokohëtëra koMang'ana Amaiiya gaara naaruundiri hanö oranyööre mögagööta kimui göönsoe; ndanyööre tiigö hai, ugukumia koiinyu nokobuchua kööreenge. 

3  Kugira naabahaaye amang'ana göönsoe ganö nauni wöönsoe naanyöörre, ganö gareenge gobueera bokong'u: iga Kresto naakuure gikugira yamaraga gaiito, këëbore gaandekeroe koMaandekö; 

4  iga naahirroe bui na wiiki iga naariookere kurusiko rogatato, këëbore yaandekeroe koMaandekö; 

5  iga naatookeeye Bëëtërö, sooki agatookera abieega böönsoe ikumi na babere. 

6  Haakurua wiiki naatookeeye abakumia baaë bahetereeye abaanto amagana ataano, banö baamorooche böönsoe gonkaaga imui iigö, abaaru baabö mbakeehö nyööra mböönö, ninyööra abamui baisa gukua. 

7  Sooki naatookeeye Yaköbö, haakurua wiiki naatookeeye abatomoa böönsoe. 

8  Kogosookerria koböönsoe naantookeeye ninyööra naanga keenga kiomoonto onö aaibooyoe enkaaga yaaë etaraahika. 

9  Kugira uni nomokë bokong'u nde gatai yabatomoa - kura tinisaiine koberekeroa iga omotomoa hai, gukugira naairiirri ekanisa yeNöökoe. 

10  Siböönömbë ngukugira kuamaabe gieNöökoe naaba këhayo nde, na amaabe ganö aang'aaye tibuchua hai. Siböönö gukugira koyo naaköra bokong'u emeremö gokera abatomoa böönsoe, tiiga iga nguchiinguru chaanë umuëënë ngoköra hai, getare iga ngokörande emeremö kogotora kuamaabe gieNöökoe. 

11  Kohayo böönö nenkanyööra nuuni gose bö, eyo niyö böönsoe tukuruundia, na eyo niyo möökumiri. Ukuriooka goiito 

12  Böönö hanö oranyööre nkuruundiatore iga Kresto naariukiibui kurua kobaku, niyeke abamui baiinyu bagoköra baragaamba iga ukuriooka kuabaku tekoohö hai? 

13  Hanö oranyööre ukuriooka kuabaku tekoohö hai, hayo nigaambë Kresto nawë wöönsoe taariookere hai. 

14  Na hanö oranyöörembë Kresto taariookere hai, sooki ukuruundia goiito nokobuchua na ubukumia boiinyu teboona bueera hai. 

15  Enënë bokong'u niiga, baiito ntokaiyorokania iga nabarööngötore kuibaga rieNöökoe gukugira konö togotobora iga Nöökoe naariuukiri Kresto kurua kobaku, na hanömbë oranyööre nobohëënë iga abaku tebakuriuukibua hai, kohayombë eNöökoe taariuukiri Kresto hai. 

16  Hanö oranyööre nobohëënë iga abaku tebakuriuukibua hai, kohayombë na Kresto taariookere roonde hai. 

17  Na hanö oranyööre Kresto taariukiibui hai, böönömbë ubukumia boiinyu teboona bueera hai na ninyööra mböönö mokereenge komaraga gaiinyu. 

18  Wiiki nkeraabë iga banö baakumiri Kresto na baisa gukua nabö mbaasira kimui. 

19  Hanö oranyööre iriitëng'ërö reiito hare Kresto niriiya kuimënya renö bëënë, na tiyeende ehö hai, hayo böönö baiito nabakomaahera amaachiichi tore gokera abaanto böönsoe. 

20  Siböönö obohëënë niiga Kresto naariukiibui kurua kobaku, nawë nowambërë gukuriuukibua kobanö baisa gukua. 

21  Këëbore uruku rööchere gonchera yomoonto, nkëhayo bëënë ukuriuukibua kuabaku gööcha gonchera yomoonto. 

22  Kugira këëbore abaanto böönsoe baagukua gukugira yaAtamu, nkëëhö bëënë böönsoe barehaaboa obohoru gukugira yaKresto. 

23  Siböönö ore wöönsoe naririuukibua goseemi yaaë: owambërë Kresto aareenge; sooki gonkaaga yaguucha kööë, mbaara bareenge abaaë. 

24  Haakurua nehö böönö umuhikö guuche; Kresto narisikia amagaambi göönsoe, ogotora göönsoe na ichiinguru sooki naretoora oBogaambi gokobökö goTaata eNöökoe. 

25  Hayo niiga Kresto newë arebaaha kuhika rore eNöökoe arekera ababisa böönsoe, abatintachere haanse yamagoro gaaë. 

26  Umubisa onö arekeroa kogosookerria nuruku. 

27  Kugira aMaandekö nkobooragare iga, “Nöökoe aatoora ibiinto biöönsoe haanse yamagoro gaaë” Siböönö hanö aMaandekö gakogaamba iga, “Ibiinto biöönsoe” tegagosöhania mö eNöökoe umuëënë hai, kugira newë agotoora ibiinto biöönsoe haanse hare Kresto. 

28  Siböönö hanö ibiinto biöönsoe biratooroe haanse yobobaahi bööë, sooki oMööna, aitoorë haanse yeNöökoe, onö aatoorre ibiinto biöönsoe haanse yaaë; hayo nehö eNöökoe areba göönsoe hare böönsoe. 

29  Niyeke böönö baara bakobaatiisoa gikugira yabaku bareköra? Hanö oranyööre amahëënë, abaku tebakuriuukibua hai, ngukugira kembë abaanto bakobaatiisoa kuibaga rëëbö? 

30  Na baiito kugira ke tuguitoora kumiiriirö kera nkaaga? 

31  Baanto bamoiito, kera urusiko nkunyööraore uruku ndunsiorri! Ukuiraha konö neenako hare baiinyu neenako moonse yaKresto Yeeso oMonënë weiito. 

32  Hanö oranyööre uguiitana köönë na ichitiinyi chaibara kumugi goEbëësö, nkööreenge gikugira yokohaancha komoonto, mbueera ke naanyööra? Hanö oranyööre abaku tebakuriuukibua hai, “Tigambë torë na tunyue, kugira ichö nturikua.” 

33  Mööngë kong'aiinoa “Okogöötana na abasaani ababeebe ngosariakore etëëmö inchiiya.” 

34  Mobë na amaitëgëërrö amaroonge, na mutigë goköra amaraga. Abamui baiinyu tebamanyere eNöökoe hai. Ngusumaachande iigö okorri iga mbasuukirri. Ukuriooka komobere 

35  Siböönö omoonto woonde akaabuuria iga, “Niyeke abaku bakuriuukibua? Mobere götëëmö ke baraabë nagö?” 

36  Ore mokaangi! Hanö wabusura imbusiro komaröba teraamë hai getare iga ikuure. 

37  Kenö ukubusura komaröba tiiga iga nomobere umugima gokeera kigukiina hai siböönö nimbusiro inyënë, haande nyööra nimbusiro yengano, gose imbusiro yeende ere yöönsoe. 

38  Nöökoe nkohaare kera imbusiro eera omobere gonö ukunyööra aratuna; nkohaare imbusiro ere yöönsoe omobere gööyö. 

39  Emebere giöönsoe tigitubaiine hai, igimui nigiabaanto, igichitiinyi nemehagare, igibinyunyi nemehagare, na igichiinsui nemehagare. 

40  Emebere gekuriooba ngeehö na emebere gekebara kenö ngeehö, siböönö ubuuya buemebere gekuriooba mbohagare na ubuuya buemebere gekebara kenö. 

41  Iriooba ndeena ubuuya böörio iriëënë, umueeri ngoona ubuuya böögö uguëënë, na ichinyunyuunyi nchiina ubuuya bööchiö ichiëënë, ninyööra nichinyunyuunyi ichinyënë tichitubaiine ubuuya hai. 

42  Niigö bëënë koreenge, ukuriuukibua kuabaku. Hanö omobere gööhiroa bui ngosarekagore, hanö göriuukibua nkobagore etëëmö enö etaagosareka. 

43  Hanö gööhiroa bui nyööra tegoona bueera hai siböönö guriuukibua goona ubuuya. Hanö gööhiroa bui nyööra ngoona oborösu siböönö guriuukibua goona ichiinguru. 

44  Hanö gööhiroa bui nyööra nkiomobere gore göönsoe hanö gurriooka ngoreba omobere gokibumuiika. Ngoohö omobere gonö toonagö, kohayo ngoreba hö wiiki omobere gokibumuiika. 

45  Kugira amaandekö nkobooragare iga, “Omoonto wambërë, Atamu, naakörroe akaba omohoru,” siböönö Atamu wakabere wë nuMuiika gonö gookoha abaanto obohoru. 

46  Tiiga niiga omobere gokibumuiika ngö gogotaangata hai, siböönö nomobere gonö toonagö, sooki böönö goora gokibumuiika gorööba. 

47  Omoonto wambërë, onö aakorroe, naaruure gokebara, nawë niriröba; omoonto wakabere naaruure kuriooba. 

48  Baara bareenge abiekebara mbatuubaiine na oora aatëëmeroe kurua gokebara; na baara bareenge abakuriooba mbatubaiine na oora aaruure kuriooba. 

49  Këëbore toona egesosa kiomoonto oora aaruure gokebara, nkëëhö toreba na egesosa kiomoonto onö aaruure kuriooba. 

50  Kenö ngutuna kogaamba baanto bamoiito niiga, kenö gekörroe komobere na amaanyiinga tibiratore gosöha koBogaambi bueNöökoe hai, na kenö kegosareka tekeraatore koba na etëëmö enö etaagosareka hai. 

51  Tëgëërra mbateebi ikibisere kieNöökoe kenö këhonyoroa iga, tetoraakue böönsoe hai, siböönö böönsoe ntorekoboroa bohea, 

52  boongoboongo iigö haang'ana uguiita ichingiki na okoramukia, enkaaga enö irirööngoe riumuhikö reregaamba. Kugira hanö irirööngoe reregaamba, abaku mbarriuukibua babë banö batagosareka roonde, na baiito böönsoe ntorekoboroa bohea. 

53  Kugira kenö kegosareka kuhika geköroe kenö gegotasareka; na kenö kigukua kuhika kehoonchoroe kebë kenö getaagukua. 

54  Kohayo hanö ganö gareba, iga keera kegosareka kehoonchooyoe kebaaye kenö getagosareka, na kenö kigukua kehonchooyoe kebaaye kenö getaagukua sooki böönö nehö keera këndekere kereba amahëënë iga: “Uruku rusikiibui; ogokera kohekeeraini!” 

55  “Rore ruku, ogokera kööö nehai kore? Rore ruku, ichiinguru chiaaö chagusikia nehai chire?” 

56  Uruku nkunyöörarore ichiinguru chiarö chagusikia kurua kuiraga, na iriraga nkunyöörarere ichiinguru kurua koMaragö. 

57  Siböönö eNöökoe ahaaboe egoongö kogotoha ogokera gokohëtëra hare oMonënë weiito Yeeso Kresto. 

58  Kohayombë, baanto bamoiito abahaanchoa, muimeerre bokong'u na moteremeke. Tatoondora ruisö röönsoe goköra emeremö kugira yoMonënë, këëbore momanyere iga emeremö geyo mogokörra oMonënë tegëbuchua hai.

