1  Omohaanchoa Teobiiro: Kogetabo këënë ekëmbërë, naandekere igoro yamang'ana gaara göönsoe Yeeso aakörre na kuiigia gukurua aataangere emeremö gëëë 

2  kuhika ronö aaimukiibui kuya kuriooba igoro. Mbërë ataraimukibua kuya kuriooba, naaruusiri amaragirrio guchiinguru chuMuiika oMohoreeru kobaara wanyöörre aahora koba abatomoa baaë. 

3  Nyuma yuruku rööë naamaahekaine kobeega baaë hare kaaru guchinsiko merööngö enai, ere yaaherekiri iga mahëënë nomohoru. Kugira mbaamorooche, na naasumaachere nabö igoro yamang'ana goBogaambi bueNöökoe. 

4  Na nkaaga aareenge hamui nabö, akabateebia iga: “Motagaacha kurua Yerusareemu, moganyë endago yaTaata, enö naisa kobateebia. 

5  Yöhana naabaatiisere komaanche, siböönö nyuma yichinsiko nkë iigö, morabaatiisoe kuMuiika oMohoreeru.” Yeeso araimukibua kuya kuriooba igoro 

6  Hanö abatomoa baasikaine hamui na Yeeso, bakamubuuria iga, “Monënë gose ngonkaaga enö orariingiri abaIsraeri obogaambi?” 

7  Yeeso akabateebia iga, “Ichinkaaga na ichinsiko gayo nkogotora goTaata, tegabaituungere iga mogamanyë ronö gareba hai. 

8  Siböönö ronö uMuiika oMohoreeru gorebasekerra, murichuribua ichiinguru, na moreba abatuburi baanë Yerusareemu, na buYahuti yöönsoe na Samaria, na gokebara giöönsoe.” 

9  Hanö aasookiri kogaamba amang'ana gayo, höhayo iigö akaimukibua kuya kuriooba igoro bakemotaachereeye mona akuya, agasöha guisaaro rekamusiikia bakaanga komomaaha. 

10  Nkaaga wanyöörre bakemotaacherra mona akuya, bagatookera abaanto babere banö wanyöörre baibisiri ichingebo ichindabu, baraimeerra haang'i nabö 

11  bakagaamba iga, “Bare Bagariraaya, kana nke muimereeye hanö motaacherreeye igoro kuriooba? Yeeso onö, aimukiibui kurua hare baiinyu kuya kuriooba, niigö bëënë aririinga këhayo momorooche araya kuriooba.” Maatiasi araimukia iribaga reYuuta 

12  Haakurua abatomoa baara bakarua kunguku eera yeMeseituuni, bakariinga kuya Yerusareemu, hare haareenge haang'i ikiiromiita imui. 

13  Bagasöha kumugi bakariina kuya kogöröba kugisuumua more baabërëëye: nabö mbaareenge Bëëtërö, Yöhana, Yaköbö na Andërëa, Biribo na Tomaasi, Batoromaayo na Mataayo, Yaköbö umumura oAribaayo, Simooni Siröötë, na Yuuta umumura oYaköbö. 

14  Böönsoe mbaagasikaine ruiisö röönsoe komasabi hamui na abagaikoro baande hamui na Mariaamu nyako waabö Yeeso na bamura bamööbö Yeeso. 

15  Hanö ichinsiko chaahëtere nkë iigö, bakaba na umuiranio guabakumia, banö bakaaba igana na merööngö ebere, na Bëëtërö akaimeerra gusumaacha. 

16  Akagaamba iga, “Baanto baiito, amaandekö ngaare kuhikia enaabi enö yaarageroe, enö uMuiika oMohoreeru göögaambere gokohëtëra hare Tauti goraraga Yuuta, onö aarongoochere baara baachere kogööta Yeeso. 

17  Yuuta nuumui weiito aareenge, kugira wanyöörre aahoroa koba na iring'eenga komeremö geiito.” 

18  (Ichiimbiria chinö Yuuta aanyöörre kuruaambai rööë naagorre ahase, hare aagooye kuruku rööë; agaateka ibiaanda biaaë bikarichöka kebara. 

19  Abaanto böönsoe banö baareenge Yerusareemu mbaaiguure amang'ana gayo, bakaberekera ahase haara gokegaambö këëbö iga Akeritama, esesoro yaAkeritama niiga, “Ahase hiKinyiingai.”) 

20  “Kugira ngaandekeroe kogetabo kiAmasiriingio iga, ‘Tiga inyuumba yaaë ebë inchua, moonto atagaacha komënya mö’ Wiiki ngaandekeroe iga, ‘Tiga omoonto woonde achë kuimukia iribaga rëëë.’ 

21  -

22  “Kohayombë kuhika omoonto woonde ahoroe onö araabë umutuburi wukuriooka koMonënë Yeeso hamui na baiito. Kuhika abë umui wabaara tööreenge irikömö rimui, amarua enkaaga eera yöönsoe oMonënë Yeeso aagataarre na baiito, gotaanga enkaaga eera Yöhana aare kobaatiisa kuhika gonkaaga enö Yeeso aaimukiibui kurua hare baiito kuya kuriooba.” 

23  Kohayo bagaitëgëërra abaanto babere: Yoosebu, onö aare koberekeroa iga Barasaaba (onö aareenge na iriina reende iga Yusito), na Maatiasi. 

24  Haakurua bagasaba baragaamba iga, “Monënë, nomanyere imiööyö giabaanto böönsoe, otooroki kobabere banö ore waahooye 

25  kuimukia umueeya komeremö genö giabatomoa gonö Yuuta aatigere akaya ahase haaë.” 

26  Kohayo bakabakörra egekööböë gekagueera Maatiasi, akaba hamui na abatomoa ikumi na umui baara.

