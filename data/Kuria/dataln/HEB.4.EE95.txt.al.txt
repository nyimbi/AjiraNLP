1  Böönö eNöökoe atotegera endago iga ntoraatore kunyööra ukumuunya koyo aagaambere. Tigambë tööböhë, okorri iga omoonto ore wöönsoe gatai yeiinyu atagaacha gokeroa kunyööra endago eera yakumuunya. 

2  Kugira töiigua aMang'ana Amaiiya, këhaara baaiguure. Mbaaiguure eng'ana eera, siböönö tiyaare na ubueera harebö hai, gukugira tebaareenge na ubukumia hanö baagiiguure, hai. 

3  Baiito banö töökumia, nkunyööratore ukumuunya. Këhaara eNöökoe aagaambere iga, “Naarereeye nkaihimiirria iga, ‘Tebaresöha roonde kohase haanë hakomoonyera!’ ” Naagaambere ganö ninyööra emeremö gëëë wanyöörre gëësira kurua gonkaaga enö aatëëmere ekebara. 

4  Kugira ahase haande amaandekö nkogaambagare igoro yurusiko romuhuungate: “ENöökoe naamunyere kurusiko romuhuungate agatiga emeremö gëëë giöönsoe.” 

5  Na kohase hanö bëënë nkogaambaare wiiki iga, “Tebaresöha roonde hai” 

6  Baara baaiguure mbërë aMang'ana Amaiiya tebaanyöörre ukumuunya koora hai, gukugira yoköönga kuigueera. Siböönö mbaahö wiiki abaande banö baitabirribua gosöha kohase hayo hakomoonyera. 

7  Kohayo eNöökoe wiiki atoora urusiko roonde, ronö rokoberekeroa iga, “Rëërö.” Hanö enkaaga entaambe yaahëtere, nyuma yahö naasumaachere gokohëtëra hare Tauti komaandekö ganö gaagaambere iga, “Rëërö hanö moraiigue engaamba yeNöökoe motagaakong'ia imiööyö geiinyu.” 

8  Hanö nkanyöörre Yoosua naahaaye abaanto ukumuunya nyööre, eNöökoe tagasumaachere wiiki igoro yurusiko roonde hai. 

9  Këëbore kere niiga, hö gokere ukumuunya gukugira yabaanto bieNöökoe, kurusiko rueSabaato. 

10  Kugira ore wöönsoe akunyööra ukumuunya konö koonga koeNöökoe, nkohaateraare goköra emeremö gëëë, këhaara eNöökoe aamuunyere kurua komeremö gëëë. 

11  Kohayo tigambë, toköre omokea tunyööre ukumuunya koyo, okorri iga moonto atagaacha gokeroa këëbore bö baakörre gukugira yaköönga gukumia kööbö. 

12  Eng'ana yeNöökoe nehoru na neena ichiinguru, ninyoge bokong'u nekerre irisaba. Ngokëëngaere iga butu yaahokania hagare omööyö na umuiika, yaahokania hagare ibiimö na emesööntoe. Wiiki nkoongoraere amaitëgëërrö na gare omööyö goseemiri. 

13  Tegeento keehö kenö gëëtëëmeroe kegaatora kubisoa mbërë yeNöökoe; ibiinto biöönsoe mbihonyooyoe na mbiraaye harabu iigö komaiisö gaaë, wë onö toregaamba harewë gaara töökörre. Yeeso newë uMunchaama uMuhikere 

14  Tiga togöötërrë bokong'u ubukumia bonö. Kugira ntoona uMunchaama uMuhikere onö areenge oMonënë onö aageeye agasöha kuriooba, Yeeso oMööna weNöökoe. 

15  UMunchaama uMuhikere weiito tomoonto onö aköönga koba na amaabe koborösu boiito hai. Siböönö nuMunchaama uMuhikere onö aasaacheroe guchinchera yöönsoe këhaara tore, si taakörre iraga hai. 

16  Tiga toteremeke tuhikë haang'i kugituumbe kiobogaambi kieNöökoe, hare amaabe gare. Hö nehö toranyööre amaabe ganö garatutuurri enkaaga enö tokogatuna.

