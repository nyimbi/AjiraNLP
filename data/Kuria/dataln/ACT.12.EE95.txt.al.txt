1  Ngonkaaga eyo bëënë oMogaambi Heerooti aataangere kuiriiria abakumia abamui. 

2  Naaitere Yaköbö mura omööbö Yöhana na umuhio. 

3  Hanö aarooche iga abaYahuti mbuuya baaiguure, akagööta Bëëtërö nawë wiiki. (Amang'ana gayo ngaabaaye gonkaaga yinyaangi yomogaatë gonö gotaichöögaini iriöögö.) 

4  Hanö Bëëtërö aasookiri kogöötoa, naatoorroe gokeböhë, agatooroa kuburiindi buibikömö binai biabasirikare banai banai. Heerooti naaseemiri iga amuhirë gukiina mbërë yabaanto, nyuma yinyaangi yeBaasaka. 

5  Kohayo Bëëtërö naatoorroe gokeböhë, siböönö abakumia mbaamosabeeye batondooye. Bëëtërö araruusibua gokeböhë 

6  Ubutiko boyo bööre gokea Heerooti amuhirë gukiina, Bëëtërö wanyöörre naraaye, atoorroe gatai na abariindi babere. Wanyöörre aböheroe na ibiraang'ani bibere. Na abariindi nkanyööra nkoreendabare irihita richëëra. 

7  Höhayo iigö bagatookera omomaraika woMonënë araimeerra haang'i nawë, oborabu bokarabia guchëëra moora. Omomaraika oora akagööta Bëëtërö kuirekö, akamoboorra iga, “Tabooka boongoboongo!” Höhayo iigö ibiraang'ani biira bikagoa kurua komabökö gaBëëtërö. 

8  Sooki omomaraika oora akagaamba iga, “Taisöhiria na ibiraato biaaö otoore.” Bëëtërö agaköra këhaara ateebiibui, wiiki omomaraika oora akamoteebia iga, “Taitoorra isumaati yaaö onsööranë togëëndë.” 

9  Bëëtërö akamosöörana bakarichöka kurua guchëëra. Gayo göönsoe ganö omomaraika aare goköra Bëëtërö toongooye hai, naare gokanya iga nirimaahö akomaaha. 

10  Bakahëta kuihita riuburiindi rembërë, wiiki bakahëta erekabere, sooki bakahika kuihita ribiooma eregosöhëra kumugi. Irihita reera rekaiyigora iriëënë, bakarichöka kuya isiko. Bakang'araara na irirööngate höhayo iigö omomaraika oora agatiga Bëëtërö. 

11  Hayo nehö Bëëtërö oongooye kenö wanyöörre keebaaye harewë, akagaamba iga, “Mböönö naamanya iga kana nobohëënë oMonënë naatomere omomaraika waaë, akaanduusia komabökö gaHeerooti, na komang'ana ganö göönsoe abaYahuti baare gutuna gonkörra.” 

12  Hanö aaitakiri, akahika mö Mariaamu, nyako waabö Yöhana onö aakaberekeeyoe iga Maarikö, hare wanyöörre abaanto bairaiine barasaba. 

13  Bëëtërö agakong'oonta egesaku geisiko, na umuiseke omoköri wemeremö woonde iga Rööta agaacha komaaha onö aare gokong'oonta egesaku. 

14  Hanö oongooye iga nengaamba yaBëëtërö akaiigua buuya akariinga arakenya ataigooye egesaku, akaya akabateebia iga mBëëtërö aimereeye kebara. 

15  Bakamoboorra iga, “Aai nuchuurre!” Siböönö wë akagëëndërria kobateebia arasimisiria iga nobohëënë. Bakagaamba iga, “Kaanyööra nomomaraika waaë.” 

16  Na Bëëtërö nawë enkaaga eyo ngesaku aareenge arakong'oonta. Na hanö baachere guucha kuigora egesaku, bakomomaaha iga mBëëtërö, mbaachumere. 

17  Akabasima na okobökö iga bakire, haakurua akabateebeerria këëbore oMonënë amurichökiri kurua gokeböhë. Akagaamba iga, “Muyi moteebi Yaköbö amang'ana ganö hamui na abakumia baande böönsoe.” Sooki akarichöka akaya ahase haande. 

18  Hanö böökeeye, abariindi baara baare koreenda Bëëtërö mbaatamiibui bokong'u Bëëtërö hare wanyöörre ageeye. 

19  Heerooti akaruusia umunyua iga Bëëtërö atunoe, siböönömbë, tebaamunyöörre hai. Akabuuria abariindi baara amang'ana sooki akagaamba iga baiitoe. Nyuma yamang'ana gayo, Heerooti akarua buYahuti akaya akabëëra Gaisaaria hakë iigö. Uruku roHeerooti 

20  Heerooti nkanyööra baaserana na abaanto baTiiro na Siitoni, kohayo bakaya irikömö komomaaha. Taanga bagasumaacha na Borasito, onö aareenge umuimirirri wamaikaro goMogaambi korri iga abatuurri. Sooki bakaya hare Heerooti komosaba omorëëmbë, kugira ekebara këëbö ngëëkageeye oboteebi gokebara kioMogaambi oyo. 

21  Urusiko roonde, ronö rööhooyoe, Heerooti agaitoorra ichingebo chobogaambi, agaikara kugituumbe këëë kiobogaambi agasumaacha na abaanto. 

22  Abaanto bagacheerra baragaamba iga, “Onö tiiga moonto agusumaacha hai, nakanöököë!” 

23  Höhayo iigö, omomaraika weNöökoe akarëëntëra Heerooti oborooyi gukugira konö ataasookere eNöökoe. Akareeboa na amaköörumö agakua. 

24  Gonkaaga eyo eng'ana yeNöökoe ekagëëndërria koroonda na kuiyëëngeria. 

25  Baranaba na Sauro hanö baasookiri emeremö geera wanyöörre baageereeye, mbaariingere kurua Yerusareemu, bagaacha na Yöhana onö aakaberekeeyoe iga Maarikö.

