1  “Haakurua oBogaambi bueNöökoe mburituubana kiabaiseke ikumi, banö baaimukiri ichitara chaabö, bakaya guturuung'ana omotëti. 

2  Abaiseke bataano mbaareenge abakaangi, na abaande bataano nkanyööra nabang'aiini. 

3  Abakaangi baara mbaaimukiri ichitara chaabö siböönö bakaanga kuimukia amaguta gaande, 

4  abang'aiini baara bö mbaaimukiri ichitara chiaabö hamui na amaguta gaande guchinchuba. 

5  Omotëti oora agategeta guucha, abaiseke baara bagasuundagera na bakaraara. 

6  “Hanö böhikere ubutiko gatai bakaiigua igituri kebara, ‘Omotëti ngoogonö, motaacha mumuturuung'ane!’ 

7  Abaiseke ikumi baara bakabooka bakagöötia ichitara chaabö. 

8  Haakurua abakaangi baara bagateebia abang'aiini baara iga, ‘Motatutuëënera amaguta makë iigö, kugira ichitara cheiito chirarima.’ 

9  Abang'aiini baara bakahuunchukia iga, ‘Aa-a, iga hai, tegaratuiise baiito na baiinyu hai. Mbuuya muyi kobaara bakuguria amaguta muigorre abiëënë.’ 

10  Abaiseke abakaangi baara bakaya kogora amaguta; na hanö wanyöörre batanooye, omotëti oora akahika. Na abaiseke bataano baara wanyöörre baiseemiri, bagasöha hamui na omotëti kuya kunyaangi eera yobotëti, na egesaku kegasiikoa. 

11  “Enkaaga enke iigö abaiseke baande baara bagaacha, nabö bagakuura baraboora iga, ‘Monënë, Monënë! Otatuigorra!’ 

12  Omotëti oora akabahuunchukiria iga, ‘Ndabateebia obohëënë iga tembamanyere hai.’ ” 

13  Yeeso akabateebia iga, “Kohayo muhure, kugira urusiko gose enkaaga temogemanyere hai.” Ekereengio kiabaköri bemeremö batato (Rk 

19  :

11  -

27  ) 

14  “Obogaambi bueNöökoe mboreba këhanö omoonto woonde wanyöörre aratuna kuya obogëni; akaberekera abaköri baaë abemeremö, akabatoora kuriiha ibiinto biaaë. 

15  Akabahakana umui waabö ichiimbiria ekerëëngërë kenö kerëng'aiine na ogotora kööë: umui akamoha ichitaraanta isaano, na owoonde akamoha ichitaraanta ibire, na owoonde akamoha etaraanta imui; haakurua agatanora, akaya obogeni bööë. 

16  Omoonto oora aahaayoe ichitaraanta isaano agachikörra ibiaasara, akanyööra kö ichiinde isaano. 

17  Na oora aahaayoe ichitaraanta ibere, nawë wiiki agaköra këhayo, akanyööra kö ichiinde ibere. 

18  Siböönö omoköri wemeremö oora aahaayoe etaraanta imui, wë akaya agatuka ubuiina haanse, akabisa mö etaraanta yomonënë waaë. 

19  “Hanö ichinsiko ichincharu chiahëtere omonënë wabaköri bemeremö baara akariinga, agataanga goköra irisaabo ribiinto biaaë hamui nabö. 

20  Omoköri wemeremö oora aahaayoe ichitaraanta isaano agaacha akamoha ichitaraanta isaano chiinde chiira. Akagaamba iga, ‘Wang'aaye ichitaraanta isaano Monënë, maahambë! Ichiinde wiiki isaano nchiochinö naanyööra.’ 

21  Omonënë oora akagaamba iga, ‘Waköra buuya, numuuyaore na omoköri wemeremö omohëënë! Nomohëënëore kubiinto ibikë, kohayo nendagotoore umuimirirri wibiinto ibiaaru. Taacha ogöökë hamui na omonënë waaö!’ 

22  Haakurua omoköri wemeremö oora aahaayoe ichitaraanta ibere agaacha, nawë akagaamba iga, ‘Waang'aaye ichitaraanta ibere, Monënë, maahambë ichiinde ibere nchiochinö naanyööra!’ 

23  Omonënë waaë oora akagaamba iga, ‘Waköra buuya, numuuyaore na omoköri wemeremö omohëënë! Nomohëënëore kubiinto ibikë, nendagotoore umuimirirri wibiinto ibiaaru. Taacha ogöökë hamui na omonënë waaö!’ 

24  Haakurua böönö, omoköri wemeremö oora aahaayoe etaraanta imui agaacha, akagaamba iga, ‘Monënë, nemanyere iga nomoonto omogogoore, nkogësaore hare otabusuuye, nkuiiriaore hare otanyërëgaini. 

25  Nööböhere, kohayo nkaya nkabisa etaraanta yaaö haanse. Kohayo taimukia etaraanta yaaö.’ 

26  “Omonënë waaë oora akamoteebia iga, ‘Ore morösu na omoköri wemeremö omobeebe, waamanyere iga nkogësande kurua hare ntaabusuuye na nkuiiriande kurua hare ntaanyërëgaini imbusiro? 

27  Nyööre kura waatoorre eseenti yaanë kobeengi, nengatorre kuginyööra hamui na egetooroa kö hanö nkaariingere. 

28  Böönö, motamuruusia etaraanta eyo anayo mohë oora ana ichitaraanta ikumi. 

29  Kugira ore wöönsoe ana egeento nariëëngëribua, wiiki naraabë na ibiaaru bokong'u binö bihëtere; siböönö onö ataana geento, ninyööra negekë keera anakiö, nariruusibua. 

30  Kohayo omoköri wemeremö onö ataana bueera - morëkërë kuya kebara haara kugisuunte; na hayo nehö koreba ugukuura na ogokarraatia amaiinö.’ Ogokëënga ikiina kiumuhiko 

31  “Hanö oMööna woMoonto ariicha kioMogaambi kubuhiku bööë hamui na abamaraika baaë böönsoe, nariikara kugituumbe këëë ikiobogaambi kiubuhiku, 

32  na abaanto böönsoe gokebara mbariya gosaanga mbërë yaaë. Nawë narebaahora amakömö abere, këhaara umuirigania akööhora amang'oondi kurua guchiimburi. 

33  Naretoora amang'oondi boreo bööë, na ichiimburi bomösi bööë. 

34  Haakurua böönö oMogaambi nareteebia abaanto baara baaboreo bööë iga, ‘Taacha, baiinyu banö moitabiribua na Taata, More omoondo obogaambi bonö möseemiriibui amarua ensemoka yekebara. 

35  Kugira naare na omoraamboko mokaang'a ibiaakorea, nkanyööra neena inyöönta mokaang'a amaanche nkanyua; ngaacha nemogëni mokanyirigania, 

36  nkanyööra nekeng'aabi mokaang'a engebo; nkaroora mogaacha gonköönia, nkaböhoa mogaacha gontaarra gokeböhë.’ 

37  Nehö abaroonge baara barimuhuunchukiria iga, ‘Kana, Monënë, ndoohai royo tökorooche orambokere togakoha ibiaakorea, gose ona inyöönta togakoha amaanche okanyua? 

38  Kana ndoohai waachere omogëni togakuirigania, okeng'aabi ogötëëyoe, togakoha engebo? 

39  Kana ndoohai töökorooche omorooyi gose oreenge gokeböhë, togaacha kogotaarra hö?’ 

40  OMogaambi narihuunchukia iga, ‘Ndabateebia obohëënë, hanö oranyööre möököreeye iigö umui wabaanto baiito ninyööra noonö ataisaine, hayo nuuni mööre gokörra!’ 

41  “Haakurua nareteebia baara babomösi bööë iga, ‘Motandueera hanö, baiinyu baara moihiimoa na eNöökoe! Kayi kuibëri riomörrö gonö göseemiriibui iRisaambo hamui na abamaraika baario! 

42  Wanyöörre ndaambokere siböönö mokaanga koong'a ibiaakorea, neena inyöönta siböönö mokaanga koong'a amaanche gakunyua. 

43  Ngaacha nemogëni siböönö mokaanga kunyirigania, nekeng'aabi siböönö mokaanga koong'a engebo; nkaroora na nkaya gokeböhë siböönö mokaanga guucha gonköönia.’ 

44  Haakurua nehö baremuhuunchukiria iga, ‘Kana, Monënë, ndoohai royo tökorooche orambokere, gose ona inyöönta, gose omogëni, gose okeng'aabi, gose omorooyi, gose oreenge gokeböhë, na baiito tokaanga gokorerra?’ 

45  OMogaambi arebahuunchukiria iga, ‘Ndabateebia obohëënë iga, këëbore mööngere gokörra umui wabakë baanë banö, hayo nuuni mööngere gokörra,’ 

46  Bayo böönö mbarihirua kunyaanyi yakuyeeyo, siböönö abaroonge baara mbariya kobohoru bokuyeeyo.”

