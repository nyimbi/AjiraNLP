1  Kogayo göönsoe eng'ana ihiku enö tokogaamba neenö: baiito ntoona uMunchaama uMuhikere, onö aikaaye boreo buigituumbe kioBogaambi kieNöökoe kuriooba. 

2  Wë ngoköraare emeremö koHase ahahoreeru Bokong'u, hayo niiga moonse yiriheema riobohëënë renö rehagaacheroe na Omonënë, tiiga iga moonto arehagaachere hai. 

3  UMunchaama uMuhikere ore wöönsoe nkunyööraare ahooyoe gukuruusiria eNöökoe ibituhö na itugö yibimuëënsö, na kohayo nawe kuhika abë na egeento gekuruusia. 

4  Hanö okanyöörre nowekebara kenö are, taakabaaye umunchaama iiga hai, kugira abanchaama baande nehö bare banö baakurusia ibituhö këëbore aMaragö gakoboora. 

5  Ngokörabare emeremö kohase ahahoreeru hanö hareenge igituubanio na ikiiriiri kiahase ahahoreeru hakuriooba. Kugira Mosa, hanö aareenge haang'i ahagaachë iriheema, naateebiibui na eNöökoe iga, “Oköre kere giöönsoe gokorëng'aana na igituubanio keera woorokiibui kunguku.” 

6  Siböönömbë Yeeso aahaaboa oboköri bonö boreenge ububueera obonënë bokong'u gokera obööbö, këhaara bëënë endagano enö akogöötania gatai yabaanto na eNöökoe ereenge inchiiya bokong'u kugira ena oborosa bööyö guchindago ichinchiiya bokong'u. 

7  Kugira hanö okanyöörre endagano yambërë etakabaaye na irisörö, nyööre endagano yakabere tegaatuneroe hai. 

8  Siböönö eNöökoe naachörri abaanto baaë akaboora iga: “Ichinsiko nguuchachire, oMonënë aragaamba, nendaköre endagano ehea kobaanto baIsraeri hamui na abaanto baYuuta. 

9  Endagano eyo teraabë këeera naakörre na baaguuka baabö kurusiko roora naabaimukiri gokobökö na kobaröngööcha kurua Miisiri. Tebaare abahëënë kondagano eera naakörre hamui nabö hai, kohayo nauni tenatoondorreeyoe nabö hai. 

10  Na enö niyo endagano enö ndaköre na abaanto baIsraeri guchinsiko chinö chiguucha oMonënë aragaamba: Kometoe gëëbö nendatoore mö amaragirrio gaanë na nendagaandekë kumiööyö gëëbö. Nendaabë eNöökoe waabö nabö mbaraabë abaanto baanë. 

11  Taahö omoonto onö ariigia umuiborroa wikiaaro kimui nawë gose onö areteebia mura omööbö iga: ‘Omanyë oMonënë hai.’ Kugira abaanto böönsoe abakë kobaanto bakoro mbareemanya. 

12  Nendabaabere ubunyaanku bööbö, na tendeheetoka amaraga gaabö hai” 

13  Gokogaamba igoro yendagano ehea, eNöökoe naagötiri endagano eera yambërë; na kere giöönsoe kenö kegötere na nkebaaye egekoro nkereenge haang'i kirue hö.

